 
 ארעמע און פריילעכע: די פריילעכע קאמפאניע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ד ע ר צ יי ל ו נ ג
    
א.
    
אין א הייסן זומערטאג, אין איינע פון די גרויסע גאסן פון דער
גרויסער שטאט, וועלן מיר זאגן אין  י ע ה ו פ ע ץ, האט געשפאצירט
מיט א ציגאר אין די ציין א שווארצער יונגערמאן מיט רויטע בעקלעך
פון א יאר... איך קאן אייך נישט זאגן אקוראט פון וויפל יאר, ווארעם
איך האב זיין פאס נישט געזען. אמאל, אז מע האט נאך בא אונדז געטראגן
בערד, האט מען נאך דער בארד גרינג געקאנט שאצן יענעמס יארן.
היינט, אז שערן און גאלן די בארד איז געווארן בא יידן, ברוך־השם, א
וואכעדיקער גאנג ― אדרבה, נאט אייך א געגאלטע מארדע און זייט א
בריה, טרעפט וויפל איז זי אלט?... אנדערע איז גאר שווער צו דערקענען
אפילו, צי זיי זיינען יידן, דאס הייסט, אז מע קוקט זיך גוט צו צו זיי,
דערקענט מען זיי אפילו גריילעך. מע דערקענט זיי נאך דער נאז, נאך די
אויגן, נאכן קוק. א ייד קוקט גאר אנדערש; א ייד, אז ער קוקט אף אייך,
לייענט איר איבער אין זיינע אויגן: „ווער זייט איר? עפעס זייט איר מיר
קענטלעך? און וואס איז אייער טועכץ? זאגט ― אפשר קאנען מיר
איינס דאס אנדערע צונוץ־קומען?״ אט אזוי קוקט א ייד... נאר מיר קערן
זיך אום צוריק צו אונדזער פארשוין, צום שווארצן יונגנמאן.
    
דער שווארצער יונגערמאן איז זיך געגאנגען פאוואלינקע, נישט
ארויסגעלאזט די ציגאר פון מויל, ווי א מענטש, וואס האט נארוואס אפגעגעסן א פיינעם מיטאג, פאררייכערט א ציגאר און מאכט „מאציאן״.
אויך דאס פנים זיינס איז געווען זייער פיין אויסגעפוצט, די בעקלעך
רויט, די וואנצעס ארויפגעדרייט ארויף, נאר די מלבושים זיינען געווען
אביסל געכאפט, דהיינו: די ארבל פונעם פידזשאק האבן אביסל צופיל
געגלאנצט, די הויזן זיינען געווען אביסל אויסגעטרעטן, און די שטיב־לעטן, כאטש זיי זיינען אמאל געווען גרויסארטיקע, לאקירטע שטיבלעטן
מיט שיינע קנעפלעך, האבן איצטער, אף דער עלטער, אביסל אונטערגעפו־צעוועט, חלילה נישט צעריסן, נאר שטארק צעטראסקעט, און די אפצאסן
אביסל אויסגעדרייט. אויך דאס קאפעלושל האט אויסגעזאגט דעם סוד,
אז דאס באדארף זיין נישט קיין גרויסער נגיד, ווארעם א חוץ וואס דער
פאסאן איז שוין לאנג ארויס פון דער מאדע, איז דאס קאפעלושל אליין
געווען צוגעלעגערט און אפגעבארעט א ביסעלע און די טאשמע פער־שמאלצט מיט פעטן ― זייער־זייער א געמיין קאפעלושל.
    
דער דלות האט שוין אזא טבע, אז קוים כאפט ער זיך אריין צו איינעם, איז קודם כל לייגט ער זיך בא אים אפן קאפעלוש און אף די שפיץ־שטיוול, און נאכדעם פערקלייבט ער זיך צו אים אין א בייטל אריין, ריי־ניקט־אויס פון דארטן ווו ערגעץ א מטבע אן אלטע, אן אפגעריבענע,
לאזט איבער א צוויי קנעפלעך מיט א „רעצעפיס״ פון דער פאסט און
רייבט אויס א לעכל, אז טאמער וועט זיך מאכן א מאל א מטבע, זאל זי
אויך ארויסקריכן.
    
וועדליק דער דאזיקער פארשוין איז געגאנגען רויק, געציילטע טריט,
און געדרייט מיטן שטעקל און צוגעזונגען שטילערהייט א גאנץ פיינעם
ניגון און אלץ געקוקט ארויף אין די פענצטער אריין, האט מען געקאנט
זיכער מיינען, אז דאס איז אדער א רייזנדער, וואס איז אראפגעקומען
אהער פון א פרעמדער מדינה און האט נישט וואס צו טאן ― איז ער זיך
ארויסגעגאנגען אביסל אנקוקן די שטאט, אדער דאס איז א היגער תושב,
וואס זוכט א געראטן פלאץ אף צו שטעלן א מויער, וואס זאל האבן א
ברייטן הויף מיט א פאנטאן און מיט כאטש א שטיקל גארטן צו דער
גאס. אפגעשטעלט האט ער זיך נעבן א טויער, דערזען א צוגעקלעפט
צעטל מיט זיבן גרייזן:
    
„עס גיט זיך אפ ביליק א צוזאמענוואהנונג, גילטיג פאר א בחור״.
אפן פנים פון אונדזער העלד האט זיך באוויזן א צופרידן שמייכעלע.
די משמעות, אז ער איז א בחור און זוכט א וואלוועלע וווינונג, און עס
ארט אים נישט צו וווינען מיט נאך עמעצן.
    
אנגעקלונגען צום „סטרוזש״ און ארויפגעקלעטערט מיט אים אפן
פינפטן שטאק, איז ער אריינגעקומען אין א קליין פינצטער חדרל, וואס
האט אויסגעזען ווי א טויבנשלאק אף א בוידעם, און האט געטראפן א
הויכן, טרוקענעם פארשוין מיט א בראנזן גלאנצדיק פנים, מיט א ליסינע
אפן קאפ און מיט א גרוי־געשארן בערדל, זיצן באם פענצטער אף א צעבראכן בענקל און דרייען פאפיראסן. דער אלטער פארשוין איז געגאנגען
אנגעטאן... דאס הייסט, ער איז ניט געגאנגען און ניט אנגעטאן ― ע ר
א י ז  ג ע ז ע ס ן  א ו י ס ג ע ט א ן , כמעט, קאן מען זאגן, ווי
אדם הראשון אין גן־עדן, אויב איר וועט ניט רעכענען פאר קיין מלבושים
א צעכראסטעט, צעריסן, העמדל ביז די קני, און אף די לאנגע טרוקענע
באוואקסענע בארוועסע פיס א פאר מאדנע מעשטעס, וואס זיינען געמאכט געווארן אדער פון באבולע פאפיר, אדער פון אן אלטן זאק ― פון
לעדער געוויס נישט.
    
דער דאזיקער אלטער איז נישט אויפגעשטאנען פארן אריינגעקומע־נעם גאסט, האט ניט געטראגן אקעגן דעם שלום־עליכם, און אפילו נישט
אויפגעהויבן די אויגן, נאר געבעטן זיצן און אויסגעצויגן א לאנגע, א
טרוקענע, באוואקסענע און א ציטערנדיקע האנט און האט א זאג געטאן,
נישט קוקנדיק אפן אורח:
    
― זיצט.
    
דער אריינגעקומענער פארשוין פון זיין זייט האט אויסגעטאן דעם
קאפעלוש און האט זיך א נייג געטאן צום האלב־נאקעטן בעל־הבית. נאכדעם האט ער אנגעהויבן זוכן מיט די אויגן, ווו ער זאל זיך אנידערזעצן,
און מחמת ס׳איז מער ניט געווען ווי איין בענקל, און דאס בענקל איז
דאך געווען פארנומען ― לכן האט ער זיך אביסל ארומגעדרייט און געפאלן אף א שכל, אז איידער בלייבן שטיין איז גלייכער זיך זעצן אף א
בעטל פון די דריי בעטלעך, וואס שטייען בא די ווענט. דער דאזיקער פלאן
איז געפעלן דעם בעל־הבית אויך, וואס האט ניט אפגעריסן די אויגן פון
דער ארבעט, און ער האט זיך געווענדט צום אריינגעקומענעם פארשוין
מיט די דאזיקע ווערטער:
    
― האט נאר קיין פאראיבל נישט, וואס איך נעם אייך אויף „אין
כאלאט״; ס׳איז שרעקלעך הייס אין דרויסן, און דא אונטערן דאך איז
נאך הייסער, א ריינער גיהנם! איר ווילט מסתמא דינגען בא מיר די
קווארטיר? פיר קארבן א חודש, מיין בעטל, אייער בעטגעוואנט, איין מאל
אין טאג הייס וואסער פונעם סאמאוואר. געלט אלע וואך אף צופריער.
וואס איז אייער טועכץ?
    
― מיין טועכץ? ― מאכט צו אים דער אורח אונטער דער נאז. ―
המ... איין מאל אין טאג הייס וואסער? און איך האב גערעכנט צוויי מאל.
    
― וואס דארפט איר צוויי מאל? איר זייט דען א שטוב־מענטש? איר
דרייט זיך דאך ארום מסתמא אין גאס.
    
― דרייען דרייט מען זיך ― מאכט צו אים דער אורח ― עס
טרעפט אבער, מע קומט אמאל אהיים פארפרי, גלוסט זיך א טרונק.
    
― טרינקט מען וואסער.
    
― א דאנק אייך פאר דער עצה.
    
― נישטא פאר וואס.
    
אזוי ענטפערט אים דער האלב־נאקעטער בעל־הבית, ווארפט ניט
אוועק די ארבעט אף קיין רגע און האט נאך איין קוק נישט געטאן אפן
גאסט.
    
― וויפל זיינען מיר דא, הייסט עס? ― פרעגט אים דער גאסט און
קוקט, ווי אזוי האבן אהער געקאנט אריין דריי בעטלער?
    
― מיר וועלן זיין, הייסט דאס, אזוי גרויס, ווי דריי שכנים און איינער א בעל־הבית.
    
― דריי שכנים און איינער א בעל־הבית? איך זע נאר דריי בעטלעך.
ווו זשע שלאפט איר?
    
― פאר מיר זארגט איר זיך? עהע־הע! איך וועל מיר שוין געפינען
אן ארט. איך קאן שלאפן אפן טיש אויך.
    
דער אורח איז געבליבן זיצן איבעראשט. ער איז געווען זייער נייגעריק צו וויסן, ווי אזוי וועט זיך דאס דער דאזיקער אלטער לייגן אפן טיש,
און ווו וועלן זיך, למשל, אהינטאן זיינע לאנגע פיס? ער האט אים באטראכט, ווי א מענטשן, וואס רעדט פון וועג, און האט זיך נישט געקאנט
איינהאלטן און האט אים טאקע פארט א פרעג געטאן:
    
― איך וואלט א בעלן געווען וויסן, ווי אזוי קאן אזא הויכער מענטש
שלאפן אף א קורצן טיש?
    
― איר ווייסט נישט, ווי אזוי? מע רוקט־צו צו דעם טיש נאך א צוויי
טישן, קומט שוין אויס גוט.
    
― איר האט דאך אבער נאר איין טיש.
    
― איז טאקע נישט גוט.
    
„אן אלטער לץ!״ ― טראכט זיך דער גאסט און טוט א פרעג דעם
בעל־הבית:
    
― ווען, הייסט דאס, באדארף מען צאלן די ערשטע ראטע פאר דער
ערשטער וואך?
    
― אויב די קווארטיר איז פאר אייך, איז טאקע באלד קלאפ און
צייל, ווי זאגט ער: א מיתה משונה אפן ארט.
    
דער גאסט, וואס איז אליין אויך געווען נישט קיין מרה־שחורהניק
און האט אליין ניט פיינט געהאט צו טרייבן קאטאוועס, איז געווען אנטציקט פון דעם דאזיקן מאדנעם נפש, וואס האט די גאנצע צייט נישט אויפגעהויבן די אויגן א קוק צו טאן אף אים, און אפילו דעמאלט, ווען ער
האט ארויסבאקומען א זילבערן קערבל און אנידערגעלייגט אים דעם
אויפגאב, האט דער בעל־הבית דאס קערבל צוגערוקט מיט איין פינגער
צו זיך און אלץ נישט אויפגעהויבן די אויגן אפן גאסט און זיך גענומען
ווידער צו די פאפיראסן.
    
דאס האט שוין דעם גאסט פארדראסן, און ער איז אויפגעשטאנען
און אפגערעקאמענדירט זיך פאר אים:
    
― ארקאדי שווייצער.
    
― בראנזענטאלער! ― האט אים דער בעל־הבית אפגעענטפערט
קורץ, נישט אויפגעהויבן די אויגן אפן גאסט און דערלאנגט אים אף צו
געזעגענען זיך צוויי לאנגע, דארע, טרוקענע האריקע פינגער.
    
שוין געשטאנען בא דער טיר, האט זיך ארקאדי שווייצער אויסגעדרייט צום בעל־הבית:
    
― זאגט זשע מיר, מיין ליבער בראנזענטאלער, ווער זיינען יענע
צוויי שכנים מיינע?
    
בראנזענטאלער האט אלץ געדרייט די פאפיראסן און נישט געטאן
דעם גאסט צוליב א קוק צו טאן אף אים.
    
― איר דארפט טאקע נייטיק וויסן דעם יחוס זייערן? אז איר וועט
ווערט זיין בא גאט און האבן די זכיה, וועט איר אפדערנאכט זיך באקענען מיט זיי. איינער הייסט „נאל״, דער אנדערער „שמאל״, און מיט
אייך און מיט אונדז ביידן אינאיינעם וועט דאס אויסקומען „נאל, שמאל
עט קאמפאניע״. זייט איר שוין צופרידן? אדיעו! איר קאנט זיך מטריח
זיין ברענגען אייער באגאזש.
  
ב.
    
ארקאדי שווייצער איז אוועקגעגאנגען אף דער אלטער סטאנציע
נאכן באגאזש, וואס איז באשטאנען פון א קליין רענצל, נאר פעסט געפאקט, אנגעשטאפט מיט... וואס קאן זיך, למשל, געפינען בא אט אזא
מין חברה־מאן אין רענצל? איך ווייס נישט, ווי אזוי איר, ― איך האב
פון תמיד אן שטארק חשק א קוק טאן יענעם אין רענצל אריין, ― און
פון זינט איך האב געלייענט די מעשה פון דעם פאריזער פארל, איז בא
מיר דער חשק געווארן נאך גרעסער. אויב איר האט צייט, וועל איך אייך
דערציילן די דאזיקע מעשה אין קורצן:
    
די געשיכטע קומט פאר אין פאריז.
    
אן „ער״ מיט א „זי״.
    
ער פון בערלין, זי פון ווין.
    
ער א חתן, זי א כלה. דאס הייסט, זיי האבן געזאלט ווערן חתן־כלה,
זיינען זיי זיך צונויפגעפארן קיין פאריז אף אנקוקן זיך.
    
געקומען צו פארן אין איין צייט, זיינען זיי פארפארן אין איין האטעל
און אפגעשטעלט זיך אין פארשיידענע נומערן, געוויינטלעך, און מחמת
זיי האבן זיך ניט געקענט, האבן זיי גארנישט געוווסט איינס פונעם
אנדערן.
    
באדארף זיך טרעפן א מעשה (אף א מעשה פרעגט מען נישט קיין
קשיא): זיי האבן ביידע געהאט אלץ איינע רענצלעך פון איין פאבריק
מיט אלץ איינע שליסעלעך, און די מענטשן, וואס האבן אראפגעטראגן
דעם באגאזש, האבן זיך פארביטן מיט די יוצרות, אריינגעטראגן צו אים
איר רענצל, און צו איר ― זיין רענצל.
    
אויסגעטאן זיך און איינגעוואשן זיך, ווי עס געהער צו זיין, האט
זיך יעדער פון די צוויי אפגעשלאסן דאס רענצל, געוואלט איבערטאן זיך,
ווי עס פאסט פאר חתן־כלה. און שטעלט אייך פאר זייער איבעראשונג,
אז זיי האבן אנגעהויבן ארויסנעמען פון דארטן די מלבושים: ער ―
נקבהשע, און זי ― מאנצבילשע! זיי זיינען ביידע שיר נישט געפאלן
חלשות! נאר אלע מענטשן אף דער וועלט זיינען דאך נייגעריק... אז דער
ערשטער שרעק איז איבערגעגאנגען, האבן זיי אנגעהויבן אריינקוקן אין
די רענצלעך אריין נאך טיפער און האבן אנגעהויבן ארויסנעמען פון
דארטן משונה־מאדנע זאכן, ארויסשלעפן פעק מיט פאפירן, בריוועלעך,
אלערליי ― און פרעמדע בריוועלעך ווילט זיך דאך דווקא לייענען! ―
און מען איז געוואר געווארן איינס אפן אנדערן אזעלכע סודות, וואס ווען
זיי געפעלן זיך, טוען א שידוך, האבן חתונה און לעבן־אפ א האלבע מאה
יארן, וואלטן זיי ניט דערגאנגען קיין צענטחלק אפילו... בקיצור, זיי האבן
זיך צעפארן, ער קיין בערלין, זי קיין ווין ― אויס שדוך.
    
אצינד וועלן מיר זיך נעמען צו אונדזער ארקאדי שווייצערס רענצל.
    
דארט איז געווען אביסל וועש, א פאר פאפירענע קאלנערס מיט
מאנקעטן, עטלעכע פודעלעך פון אויסגערייכערטע פאפיראסן, א סדורל
מיט א תהלימל מיט א פאר קליינע תפילימלעך (א יידישע נשמה טאר מען
ניט שאצן!), און א גאנצער פאק מיט צונויפגעטאשטע, גוט־צונויפגעלייג־טע און מיט רויטע פאדעם־זייד פארבונדענע טעשלעך קארטן.
    
פון דעם דארפן מיר לערנען דעם פשט, אז ארקאדי שווייצער האט
נישט פיינט קיין קערטל. נאר צו וואס טויג האלטן בא זיך אין רענצל אזא
משא מיט קארטן? איז די משמעות, אז ארקאדיס געשעפט, דאס הייסט
זיין פרנסה, איז קארטן ― און מיר האבן נישט געהאט קיין טעות. זיך
גוט נאכגעפרעגט בא זיינע באקאנטע, זיינען מיר געוואר געווארן, אז ער
דרייט זיך ארום קארטן און דערפון טאקע לעבט ער. דער פירוש פון די
דאזיקע ווערטער איז ניט גלאט; מע באדארף עס פארשטיין, און מיט דער
צייט וועלן מיר דאס, אם ירצה השם, וויסן. מיר וועלן זיך נאך אומקערן
שפעטער צו זיין פראפעסיע. דערווייל וועלן מיר זיך באקענען מיט די
איבעריקע שכנים.
    
אז ארקאדי האט געבראכט צו טראגן דאס רענצל אף דער נייער
קווארטיר, איז שוין געווען פארנאכט. אין חדר האט שוין געטשאדעט א
פאררייכערט לעמפל און באם טיש איז געזעסן און געשריבן א מאדנער
נפש מיט א בלאס פנים, מיט הונגעריקע אויגן, מיט אונטערגעבויגענע שיטערע, שטארק־אנגעשמירטע האר. אנגעטאן איז ער געווען אין א טשע־שונטשאווע פידזשאקל מיט מאדנע ברייטע ארבל, א קלאר־ווייסן קאלנער
פון פאפיר מיט א שניפס א שארף־רויטן, ווי פייער, מיט דינע שמאלע
ווייסע הויזן אף א פאר קלייניטשקע פיסעלעך.
    
„אפנים, דאס מוז זיין איינער פון די דריי שכנים, פון דער חברה
„נאל, שמאל עט קאמפאני״. ״― האט זיך ארקאדי געטראכט.
    
אריינגעקומען און אפגעלייגט דאס רענצל אף א בעטל, האט זיך אר־קאדי שווייצער פארגעשטעלט פארן נפש מיטן רויטן שניפס און מיט די
ווייסע תחתונים, און דער נפש מיטן רויטן שניפס און מיט די ווייסע
תחתונים האט זיך אויפגעכאפט, אויסגעטאן אף דער גיך די ברילן, א
טרייסל געטאן מיט די אונטערגעבויגענע אנגעשמירטע האר.
    
― דאס זייט איר אונדזער נייער שכן? זיצט, זעצט זיך, פאר וואס
זיצט איר ניט? ― און ער טראגט אים אונטער דאס איין־און־איינציקע
בענקל.
    
דער רויטער שניפס, די פעטע אונטערגעבויגענע נאר שיטערע האר,
די מאדנע ברייטע ארבל פונעם טשעשונטשאוון פידזשאק, די ווייסע
תחתונים, דאס הייזעריקע קול פונעם נפש און דערצו נאך דאס אונטערשפרינגען זיינס ― דאס אלצדינג אינאיינעם האט געהאט דעם זיבעטן
חן, און אונדזער ארקאדי האט באדארפט זיין שטארקער פון אייזן, ער
זאל זיך איינהאלטן פון אויסצושיסן אים א געלעכטער גלייך אין פנים
אריין.
    
― איר שרייבט א בריוול? שרייבט, שרייבט! ― האט ער צו אים
געזאגט און אפגערוקט פון זיך דאס בענקל.
    
― איך שרייב נישט קיין בריוול, איך שרייב א בוך. איך שרייב
כסדר. איך בין א שרייבער, פארשטייט איר מיך, א מחבר. ― האט אים
יענער געגעבן צו פארשטיין אף זיין הייזעריקער שטימע, אונטערגעטאנצט
און צוגעטרייסלט מיט די שיטערע אונטערגעבויגענע הערלעך. און דא
האט ארקאדי באמערקט א פאר קליינע ווייסע הענטלעך מיט דינע קליינע
פינגערלעך, וואס האבן אויסגעזען נאך קלענער אונטער די ברייטע ארבל
פונעם טשעשונטשאוון פידזשאק.
    
― איר זייט א שרייבער? וואס זשע שרייבט איר איצטער? זעט נאר,
איר זאלט אונדז דא ניט באשרייבן.
    
דער שרייבער האט זיך צעלאכט מיט א צעשאטן הייזעריק געלעכטער און ארויסגעוויזן קליינע שווארצע ציינדלעך, ווי בא א קינד, וואס
האט קאליע ציין דערפאר, וואס סע עסט א סך צוקערקעס.
    
― איך בין ניט פון די שרייבער, וואס באשרייבן יענעם. איך בין
גערן, אז יענער טשעפעט מיך נישט.
    
אזוי האט אים געענטפערט דער מחבר, און איך מיין, אז ס׳איז געווען לחלוטין איבעריקע ווערטער, דען ווען אפילו ער זאל דאס ניט זאגן,
וואלט מען אליין געקאנט פארשטיין, אז דאס איז א מענטש, וואס איז
גערן, אז יענער טשעפעט אים ניט. אזעלכע מענטשעלעך באווייזן זיך
גיך ארויס מיט זייער כאראקטער: „אט א דאס  ב י ן  איך און א ז וי
מאלט מיך״. אזעלכע מענטשלעך זיינען געטריי איבערגעגעבן דער גאנצער
וועלט, און די גאנצע וועלט שאפט מיט זיי, עקספלאאטירט זיי. איר קאנט
פון זיי פלעכטן שטריקלעך, טאן מיט זיי וואס איר ווילט. אזעלכע
מענטשלעך זיינען גרויסע ביישנים; זיי וועלן אייך קיינמאל ניט באקלאגן
זיך אף זייער פינצטער מזל; זיי, אז זיי וויינען, וויינען זיי נאר אף יענעמס צרות, קומען־אפ פאר פרעמדע זינד, האבן ניט מיט וואס א טאג
איבערצוקומען, קאנען אויסגיין אין מיטן העלן טאג פאר אלעמען אין די
אויגן, כאפן זיך אן אן א שארף פון א שווערד, טוליען זיך צו יענעם און
קלעפן זיך אן אזוי שטארק, אז ס׳איז שווער זיי אפצורייסן און אפצוטרייבן פון זיך, ווי אן אמת געטריי הינטל...
  
ג.
    
דאס איז א כלל אף דער וועלט, אז הילף קומט מערסטנטייל אומגעריכט. גאט ווייס וואס מיט אונדזער פארשוין וואלט געווען, ווען סע
קומט ניט אן פלוצעם בראנזענטאלער און דער מחבר הערט נישט אויף
צו לייענען אים גאנצע שטיקער פון דער „חלירע״. איך ווייס א מעשה,
וואס א יונגער מענטש, א געזונטער, א שטארקער, האט געחלשט בא א
מחבר אונטער די הענט. פון דעמאלט אן, אז דער מענטש דערהערט דעם
נאמען מחבר, אנטלויפט ער ווו דער שווארצער פעפער וואקסט.
    
― טשיידעלע! גאט האט אייך שוין צוגעשיקט א קרבן, און איר
מוטשעט אים מיט אייערע מעשיות? אנו, לייגט נאר אוועק די „חלירע״,
און לאמיר בעסער נעמען עפעס אין מויל אריין.
    
מיט די דאזיקע ווערטער האט דער בעל־הבית זיך געווענדעט צום
מחבר און האט א ווארף געטאן אפן טיש א פעקל ― דארט איז געלעגן
א פלעשל „מאנאפאלקע״, א ברויטל מיט א טאראנקע מיט א פאר ציבעלקעס. און ארקאדי האט אים באטראכט, כמעט גאר ניט דערקענט אינעם
אנטאן. אף אים איז געווען א שווארצע שבתדיקע קאפאטע, א ווייס העמד,
געלע שיך מיט רויטע שפראנצקעס, און אפן קאפ ― א ברייטער ווייסער
שטרויענער קאפעלוש מיט א פענסנע אף די אויגן ― א גאנצער
פראנט! דאס טונקל־בראנזענע פנים מיט די שארפע ווינקלען האט געגלאנצט אונטערן ווייסן קאפעלוש און אויסגעזען, ווי אן אויסגעגאסענע
סטאטוע.
    
דער בעל־הבית בראנזענטאלער האט אראפגעווארפן פון זיך די יום־טובדיקע מלבושים און געבליבן אינעם אינדערפריעדיקן קאסטיום פון
אדם הראשונען, אריינגעשטעקט די לאנגע דארע האריקע פיס אין די
משונה־מאדנע מעשטעס און בשעת מעשה א זאג געטאן:
    
― אנו, טשיידעלע, זייט א בעל־הביתטע, מאכט טיי!
    
דער מחבר מיטן רויטן שניפס און מיט די ווייסע תחתונים, וואס דער
בעל־הבית רופט אים „טשיידעלע״, האט במחילת כבודו זיך אנגעבויגן
און ארויסגעשלעפט פון אונטערן בעט א קליין בייכיק סאמאווארל און
איז אוועקגעגאנגען מיט דעם דאס אויפשטעלן, און דאס סאמאווארל האט
אויסגעזען בא אים אף די הענט, ווי א קליין קינד בא א געטרייער מוטער.
בשעת גיין האט דער מחבר אונטערגעטאנצט און צוגעטרייסלט מיט די
שיטערע אונטערגעבויגענע הערלעך, און אריינגעקומען, האט ער זיך גענומען צו די גלעזער, אוועקגעשטעלט איטלעכע זאך אף איר ארט מיט די
קליינע ווייסע הענטלעך, ווי אן אמתע בעל־הביתטע. גיך איז געווארן
אויפגעשניטן דאס ברויט מיטן פישל, און אלע דריי האבן זיך געזעצט
ארום טיש, דער בעל־הבית אפן בענקל און זיינע צוויי שכנים אף די
בעטלעך, און מע האט זיך געזעצט טרינקען טיי, פריער גענומען צו
קאפלעך „מאנאפאל״ און פארביסן מיט טאראן גאנץ געמיטלעך, גלייך ווי
מע וואלט געווען צווישן זיך אלטע באקאנטע שוין פון כמה וכמה יארן.
    
― א צינד, טשיידעלע, דערציילט אונדז, וואס הערט זיך עפעס נייס
אף דער וועלט?
    
אזוי האט זיך אנגערופן בראנזענטאלער צום מחבר, נאכדעם אז ער
האט פאררייכערט א פאפיראס, דאס ערשטע מאל א קוק געטאן אף דעם
נייעם שכן, וואס האט פאררייכערט א גראבע ציגאר, וואס דער רויך פון
איר וואלט געווען א גוטע סגולה אף ארויסצוטרייבן פליגן.
    
― הערט איר? ― מאכט דער בעל־הבית צום נייעם שכן. ― איך
וואלט געמעגט שווערן, אז איך האב אייך געזען בא סעמאדענין אין
„ביליארד״?
    
אונדזער שכנס רויטע בעקלעך זיינען געווארן נאך רויטער. ס׳איז
אים, אפנים, נישט אנגעשטאנען דאס ערטל, ווו מע האט אים דארטן געזען, האט ער זיך ווי פארענטפערט:
    
― מעגלעך, עס קאן זייער געמאלט זיין. באטאג מאכט זיך, נישטא
וואס צו טאן, כאפט מען זיך אריין אף א האלבע שעה זען, ווי מע שפילט
אין ביליארד.
    
― און מיר דאכט זיך, אז איך האב אייך אליין געזען עטלעכע מאל
מיט א לאנגן שטעקן אין די הענט ארומדרייען זיך ארום גרינעם טיש,
און דווקא אן א קאפאטע. איך פארשטיי ניט, וואס איז דא פאראן צו
שעמען זיך? א פרנסה גלייך מיט אלע פרנסות.
    
דאס האט אונדזער בעל־הבית געטראפן, ווי מע זאגט, פונקט אין
קארב אריין. אין דער לעצטער צייט האט ארקאדי שווייצער נעבעך געלעבט נאר פונעם ביליארד. דאס הייסט, אייגנטלעך, איז זיין פרנסה געווען, ווי מיר האבן שוין אויבן געזאגט, קארטן, נאר קארטן מיט ביליארד, באדארפט איר וויסן, קערן זיך אן שטיקלעך אייגענע, אפטמאל
גאנץ נאענטע מחותנים, למשל, ווי א מלמד שמעקט מיט שדכנות, א בעל־טאקסע מיט קצב, א קרעמער מיט באנקראט, א באנקיר מיט גנבה, וכדומה,
וכדומה, וכדומה.
    
ווי א מענטש א בעל־פרנסה, האט אונדזער ארקאדי שווייצער פיינט
געהאט אליין צו שפילן אין ביליארד. דאס שפיל אליין איז אים שוין לאנג
נמאס געווארן, דען עס קאסט אים גענוג געלט. זיין עובדא איז געווען זיצן
און קוקן, ווי יענער שפילט, און „האלטן מאזא פאר יענעם״.
    
― „האלטן מאזא״ אפן ביליארד ― דאס איז א מין געשעפט, ווי
אלע געשעפטן אף דער בערזע, און מיר רעכענען נישט פאר איבעריק זיך
אפשטעלן דערויף אף א צוויי מינוט.
    
שטעלט אייך פאר א גרויס, שטארק אנגערייכערט און פארברודיקט
חדר, מיט עטלעכע לאנגע טישן, מיט גרינס באצויגן, און מענטשן, צו
מיינסטן יונגע לייט, דרייען זיך ארום פון אין דער פרי ביז שפעט אין
דער נאכט מיט לאנגע גלאטע שטעקנס, צילן זיך אין די געטאקטע ווייסע
ביינערנע גאלקעס, און ווער עס האט געמאכט מער גאלקעס, דער האט
„געענדיקט די פארטיע״ און נעמט צו דאס געלט.
    
שפילן ― שפילן, צום מיינסטן, נאר צוויי, און דער גאנצער איבעריקער עולם, פארשיידענע מינים פארשוינען, זיצן ארום און ארום בא די
ווענט און קוקן אף דאס שפיל, און מע לייגט־איין געלט פאר די שפילערס,
ווער פון די צוויי וועט פריער ענדיקן די פארטיע, ― דאס ווערט אנגערופן
ה א ל ט ן  מ א ז א.
    
צווישן די שפילערס זיינען פאראן גרויסע ספעציאליסטן, וואס גיבן
יענעם עטלעכע אויגן „פאר״, געווינען די ערשטע פארטיע און נאכדעם
הייבן זיי אן שטארק פארשפילן, געבן פאלשע גענג („קלאפ־שטאס״),
מאכן כלומרשט אומגערן א ציטער מיט דער האנט („מענדראזשע״), און
דערמיט כאפט מען „פיזשאנעס״ (אומשולדיקע טייבעלעך) און מע נארט
אויס באם עולם דאס ביסל מינץ. די חברה, וואס פירן צונויף די דאזיקע
שפילערס, ווערן אנגערופן מיטן נאמען „בעלי־בתים״, אדער „נאוואד־טשיקעס״.
    
איינער פון די דאזיקע „נאוואדטשיקעס״ איז געווען, עס זאל אייך
צו קיין חרפה ניט זיין, אונדזער פיינער אורח ארקאדי שווייצער, וואס איז
די לעצטע צייט ניט ארויסגעקראכן פונעם ביליארד, זיך געווייקט דארטן
טאג ווי נאכט, זיך אנגעגעסן מיטן רויך און זיך אנגעהערט מיט די שיינע
ווערטלעך, מיטן נבול־פה און מיט די מחלוקתן און מיט די קללות און די
סקאנדאלן, וואס דארטן קומען־פאר. דאס איז געווען פאר אונדזער ארקאדין
א גרויסער אראפפאל, אן אמתע ירידה, קאן מען זאגן, דען ער איז געווען,
אייגנטלעך, א קארטן־שפילער. דאס האבן אים די צרות זיינע געבראכט
דערצו, ער זאל זיך אראפלאזן אזוי נידעריק און ווערן א „נאוואדטשיק״
צווישן ביליארדטשיקעס. נאר וואס טוט נישט א ייד צוליב פרנסה? און
דערמאנט זיך אונדזער ארקאדי שווייצער אן יענע גוטע יארן, בשעת ער
האט „געפירט א גרויסע שפיל״, געפארן מיט חברה אף די פאראכאדן, געכאפט א האז און אים אויסגערייניקט די קעשענעס עד לפק; און נאכדעם
אין די האטעלן געלעגן וואכן־לאנג, ניט אנגעקוקט די ליכטיקע שיין און
נאר געשפילט און געשפילט און געשפילט; און נאכדעם, אין די קלובן,
געווארפן א באנק אין „דיאבעלעק״: פינפאונצוואנציק פאר צוואנציק, פופציק פאר פערציק, און הונדערט פאר אכציק, און צוויי הונדערט פאר הונדערט זעכציק, און פיר הונדערט פאר דריי הונדערט צוואנציק, ― און
אונדזער ארקאדי לאזט־ארויס א טיפן זיפץ פונעם הארצן.
    
― וואס זיפצט איר אזוי? אף גלות ישראל, צי אף דעם, וואס סע
גייט אייך ניט אין דער שפיל?
    
― וואסער שפיל? ווער שפילט היינט? ― מאכט ארקאדי מיט אזא
מינע, ווי א מענטש, וואס איז אמאל געווען קיסר און האט פארלארן די
מלוכה. ― מיטן מלאך־המות שפילט מען זיך היינט! אמאל איז געווען
א שפיל, אוי א שפיל! ווו זיינען אהינגעקומען די יארן, וואס מע פלעגט
„פאנטירן״ הונדערט קארבן אף א קארט? צוויי הונדערטער אף א קארט?
דריי הונדערטער אף א קארט?
    
― אזוי גרויס האט איר געשפילט? ― פרעגט אים בראנזענטאלער
און הייבט ערשט אן אים רעכט צו באטראכטן.
    
― אט דאס הייסט בא אייך גרויס? ― מאכט ארקאדי מיט גדלות,
גלייך ווי מע וואלט גערעדט פון זיינע שיפן, וואס זיינען געגאנגען אפן
ים, אדער פון זיין יוביליי, וואס ער האט זיך מיט דעם אויסגעפיינט קעגן
דער וועלט. ― אט דאס ווערט אנגערופן בא אייך גרויס? און פינף מאות
אף איין קארט פאנטירן האט איר אמאל געזען? אזוי ווי היינט געדענק
איך עס: מיר זיינען געזעסן א גוטע חברה קלאפערס; איך טו א קוק ―
אין „בענקל״ ליגט א פויטיקע פון כמעט טויזנט „איינציקע״. מיין חברהמאן קוקט אף מיר: „טשטא אוגאדנא?״ זאג איך צו אים: „קארטו!״
מאכט ער צו מיר נאכדעם: „סקאלקא פריקאזשעטיע?״ טו איך א קלאפ
אין טיש אריין: „קארטו!״...
    
און ארקאדי שטעלט זיך פאר, אז ער איז אין קלוב און „פאנטירט״
אף א קארט, און דאס פנים פלאמט אים און די אויגן פייערן, און ער טוט
א זעץ מיטן קולאק אין טיש אריין אזוי שטארק, אז דער מחבר פאלט שיר
ניט אראפ פונעם בעט אף דער ערד; ער כאפט זיך אויף א טויטער און
  
קוקט מיט שרעק אפן נייעם שכן... דאס געפעלט בראנזענטאלערן אזוי
שטארק, אז ער צעלאכט זיך און רופט זיך אן צו ארקאדין:
    
― וואס זאגט איר, איך בעט אייך, אף אונדזער מחבר? „טשיידעלע״
האב איך אים א נאמען געגעבן ― ווייסט איר, פאר וואס? ווייל ער גייט
מיר תמיד אויסגעפוצט, ווי א דייטשעלע, איז פון דייטשעלע בא מיר געווארן טשיידעלע. איא, סע פאסט אים?
    
― אנגעמאסטן, ווי איך בין א מענטש! ― מאכט ארקאדי און
ווענדט זיך צו טשיידעלען: ― טראגט געזונט און פארניצט געזונט און
זאלט אים צערייסן געזונטערהייט, ווי מיין באבע טאלצע פלעגט זאגן,
בעת מע האט מיר איבערגעניצעוועט פון איר ווינטערדיק וואטן־קליידל אן
ארבע־כנפות אף שבועות.
    
אלע דריי לאכן, און טשיידעלע באווייזט זיינע קליינע, שווארצע
ציינדלעך.
    
― אזוי גרויס האט איר געשפילט? המ... ― זאגט ווייטער בראנזענטאלער און לאזט שוין נישט אראפ קיין אויג פון זיין נייעם שכן, און
לאזט־ארויס א גאנצן קנויל מיט רויך פונעם מויל, וואס באגעגנט זיך
מיטן רויך פון ארקאדיס ציגאר. דער רויך קייקלט זיך און פילט־אן דאס
קליינע פינצטער חדרל, און די לופט ווערט אזוי געדיכט, אז פון דער
שיין פונעם שיינעם לעמפעלע איז קוים־קוים וואס מע זעט איינס דאס
אנדערע.
  
ד.
    
― נו, און געלט? אף צו פירן אזא שפיל באדארף מען דאך עפעס
האבן פאדעם! ― מאכט צו אים בראנזענטאלער און באטראכט אים, ווי א
גרויסער פראפעסאר דעם חולה, דאס הייסט, קוים־קוים וואס ער טוט אף
אים א קוק מיט איין אויג.
    
― געלט פרעגט איר? ― ענטפערט אים ארקאדי און נעמט־ארויס
די גראבע ציגאר פון די ציין: ― געלט פרעגט איר? אזוי ווי שטערן אין
הימל! קארג „פיזשאנען״, קארג „פרייערס״, קארג אידיאטן פאראן אף
דער וועלט? ווי די געבראטענע טייבעלעך פליען זיי גלייך אין מויל אריין,
ווי די שרעטעלעך טראגן זיי אייך דאס געלט גלייך אקעגן, בעטן זיך,
חלשן: נאט, נעמט־צו בא אונדז די נשמה, אבי שפיל מיט אונדז!... אט
אזעלכע אידיאטן זיינען דאס! איך ווייס עס גאנץ גוט, דען איך בין אליין
געווען א רעכטער אידיאט, ביז איך האב אנגעשמעקט און געכאפט דעם
סטרי און האב אנגעהויבן מאכן א קערבל גאר באופן אחר! אי יארן, יארן!
ס׳איז געווען, הערט איר, יארן! (בשעת מעשה פארטראכט זיך ארקאדי
שווייצער און לאזט ארויס א טיפן זיפץ פונעם הארצן). יענע יארן וועלן
זיך אזוי גיך, האב איך מורא, נישט אומקערן. אין אדעס איז דאס געווען!
אי אדעס, אדעס! א שטעטל! לעבן זאל דאס טאקע ביז משיח וועט קומען!
אין דעם אדעס, פארשטייט איר מיך, בין איך אויפגעוואקסן, אנגעקומען
אהין פון בעסאראביע, ניט אויסגערעדט זאל זיין, א נאקעטער, א בארוועסער, און געשמייכלט צו א בולקע. דען וואקסן וואקס איך, דארפט איר
וויסן, פון סאמע יחוס ― דעם גרויסן „שומר־בגדימס״ אן אייניקל; אף
אונדזער לשון הייסט עס, אז מיין זיידע רב אהרן איז געווען א שומר אין
באד, געהיט דאס אנטאן פון די בעלי־בתים, און האט באקומען דערפאר
גאנצע צוויי גילן א וואך, א חוץ פעטש, דען וויפל טליתים־קטנים זיינען
בא אים פארפאלן געווארן מיט, להבדיל, תחתונים! געווען א רירעוודיקע
זאך, זאל ער מיר מוחל זיין, אונטער דער נאז געקאנט בא אים אוועקטראגן! יענעם זאגן: וואס טוסטו, מבייש שטעלן, אנטאן א בזיון ― חס
ושלום! בא אים, הייסט דאס, באם זיידן רב אהרן, זכר לברכה, האב איך
זיך אויפגעהאלטן, דען דער טאטע מיינער איז געווען ווייט אונטער זיבן
שלעסער; ער איז געזעסן מיט גרויס כבוד באזונדער אין א חדר, איבער א
בלבול מן הסתם, און א סאלדאט בא דער טיר האט אים געהיט פון א גוט
אויג, ער זאל ניט אריבער, חס ושלום, איבערן פלויט און מאכן א ויברח,
און די מאמע מיינע זאל לעבן האט זיך געלערנט קאכן און באקן בא
א פרעמדן אויוון, דאס הייסט, נישט חס ושלום צוליב מצווה, נאר פשוט
פאר אנדערהאלבן קארבוינים א וואך. האט זי אפילו געוואלט, איך זאל
אויך זיין מיט איר אין קיך, מיט איר אינאיינעם עסן קעסט, האט אבער די
בעל־הביתטע (אפילו א גאנץ שיינע נגידות מיט פערל) נישט געקאנט
איבערטראגן מיין אפעטיט; איך עס, זאגט זי, קיין עין־הרע, פאר דריי,
און מע האט מיר געגעבן דעם וועג. איך האב געמוזט אנקומען צום זיידן
רב אהרן, זכר לברכה, מיט אים אינאיינעם זיצן אין באד און אכטונג געבן
אף די בגדים. איז דער חסרון אבער, וואס דאס האט לאנג נישט געקאנט
געדויערן, מחמת איך בין געווען, לא עליכם, א גרויסער נצרך אף מזומנע
קאפיקעס, און האב ניט געהאט, איר זאלט זאגן, א פרוטה של נחושת. האב
איך מיך מיישב געווען און האב אנגעהויבן מאכן א רעוויזיע איבער די
בעל־הבתישע קעשענעס, שלעפן, איך בעט איבער אייער כבוד, פון פרעמדע
הויזן און אנטלייען, אבי ס׳איז נאר געווען פון וואנען, א מטבע, ― אז
גאט וועט מיר העלפן, וועל איך מסתמא אפגעבן... בקיצור, וואס זאל איך
אייך לאנג ברייען? איך האב אזוי לאנג געטרייבערט קעשענעס, ביז מע
האט מיך געפאקט מיט א גרויסן סקאנדאל און מע האט צוליב מיר דעם
זיידן אפגעזאגט פון דער שטעלע, און איך האב געמוזט זאגן מיין שטעטל
„אדיע״, און אוועק קיין אדעס, און בכדי ס׳זאל מיר נישט זיין שווער
די נסיעה, האב איך די שטיוועלעך פארקויפט און טאקע געהאט דערווייל
וואס צו עסן, ווי זאגט איר: צידה לדרך... געקומען קיין אדעס אזא „בן־בקר״, ווי איך, א בר־מצווה־בחורל פון א יאר זעכצן־זיבעצן; א שיינער
יונג בין איך געווען, האב איך באלד פארטראטן א שטעלע, נישט, חס־ושלום, בא אפרתן אין קאנטאר, נאר אין א געשעפט פון בערשטלעך מיט
שווואקס, דאס הייסט, איך האב מיך געשטעלט בא א שטיוולפוצער פאר א
שטיוולפוצער, און האב מיט גאטס הילף נושא חן געווען בא דער וועלט,
דען אפפוצן א פאר שטיוול באדארף מען קאנען, די ארבעט באדארף גיין
גיך און געשווינד, א שפיי אף איין בערשטל און א רייב מיטן אנדערן
בערשטל ― און הלך משה־מרדכי!... וואס טויג אייך, איך האב צונויפגעשלאגן די עטלעכע גראשנס און האב א שפיי געטאן אף מיין בעל־הבית
דעם עקספלאאטאטאר און אליין געעפנט א געשעפט, דאס הייסט, איינגעהאנדלט א פאר בערשטלעך מיט שווואקס מיט א שיין פוס־קעסטל א לייטיש, און פאשאל אף דער „רישעליע״ ארבעטן. און געארבעט האב איך,
קאן מען זאגן, אף אלע כלים, געקליבן די גראשנס, זיך צונויפגעשלאגן ביז
א זייגער אן אייגענעם פון זהב טהור ― ריין זילבער, און דער מאמע קיין
בעסאראביע אוועקגעשיקט א דרייערל, לאז זי וויסן, אז זי האט א זון אין
אדעס ― און ארויסגעשטעלט א פייג דער גאנצער וועלט. איז דאך אבער
פאראן א גרויסער גאט, באדארף איך עסן קעסט אין א יידישן טראקטיר,
און דארטן אין דעם טראקטיר באדארף זיין א בעל־הביתטע א יפהפיה
מיט איר הייליקן נאמען רייזל, נאר גערופן האט מען זי ראזע. באדארף
איך איר מסתמא געפעלן ווערן אין שלייער, גייט זי און רעדט מיך אפ פון
מיין געשעפט און נעמט מיך צו צו זיך און קרוינט מיך פאר א
וויקידיילא...
    
― פאר א וואס? ― רופט זיך אן בראנזענטאלער, און טשיידעלע
נאך אים:
    
― פאר וואס האט מען אייך געמאכט?
    
― פאר א וויקידיילא. א וויקידיילא ווייסט איר ניט וואס הייסט?
― מאכט ארקאדי שטארק פארווונדערט מיט אזא מינע, ווי א מענטש,
וואס דערהערט, אז יענער ווייס ניט וואס הייסט א מוציא מיט האניק. ―
סטייטש, א וויקידיילא ווערט אנגערופן אזא פארשוין, וואס אז מע דארף
איינעם געבן דעם וועג, נעמט מען אים אן באם קארק און מע גיט אים מיט
דער קני פון הינטן און מע זאגט אים: „זה התרנגול ילך״... היינט פארשטייט איר שוין, וואס דאס הייסט? און א וויקידיילא בין איך געווען
דווקא ניט קיין שלעכטער, און האב נושא חן געווען בא איר אין די אויגן.
קורץ, די דאזיקע ראזע איז געווען אין מיר פארליבט, ווי א קאץ אין די
ניין טעג, און האט זייער געגארט צו מיר, איך זאל פאר איר חתונה האבן.
האב איך איר געזאגט: חתונה האבן ― מהיכא־תיתי, זייער פיין; נאר וואס
דען? איך וויל א „תוספות כתובה״, דאס הייסט, טאקע משלשל זיין
במזומנים כאטש א טויזנט „איינציקע״. האט זי מיך אנגעקוקט ווי א
משוגענעם. נאר ווער האט אויסגעפירט? געוויינטלעך, איך, ניט זי. און
חוץ לזה האב איך אויסגענומען מיט איר א תנאי, אזוי ווי איך מיש
מיך נישט אין אירע געשעפטן, אזוי טאר זי זיך ניט מישן אין מיינע געשעפטן. און מיינע געשעפטן זיינען געווען ביליארד און קארטן. בייטאג
האט מען געארבעט אפן ביליארד, באנאכט ― אין קארטן. נאר ווי אזוי,
מיינט איר, געארבעט? די פיינסטע מענטשן מיט די שענסטע קינדער
פלעגן אריינקומען צו אונדז אין געשעפט אריין, זיך געלערנט שפילן אפן
ביליארד, און אז מע שפילט זיך אן א גאנצן טאג אפן ביליארד, מוז מען
נאכדעם באנאכט פארבייסן מיט א קערטל. זאגט אפשר, אז ניין?
    
נישט בראנזענטאלער דער בעל־הבית, נישט טשיידעלע דער מחבר
האבן געקאנט זאגן, אז ניין, און זיי האבן געבעטן דעם נייעם שכן, ער זאל
זיי דערציילן ווייטער, און ארקאדי שווייצער טוט זיי צוליב, פאררייכערט א
פרישע ציגאר און דערציילט ווייטער.
  
ה.
    
― איך וואלט אייך, אייגנטלעך, באדארפט דערציילן, ווי אזוי איך
האב מיך געשיידט מיט מיין יפהפיה, און פאר וואס איך האב מיך געשיידט, און וואס פאר א מין שפיצל זי האט מיר אפגעטאן. האב איך
אבער מורא, אז די מעשה וועט זיין אביסל צו לאנג, לכן לייג איך דאס
אפ, אם ירצה השם, אף הושענא־רבה, און הלך משה מרדכי ― איך גיי
מיר ווייטער. הקיצור, איך האב מיך אפגעזעגנט מיט מיין פלונית בת
פלונית און בין אוועקגעפארן ווייטער, און האב מיך אראפגעכאפט אהערצו, און האב מיך באזעצט אט־א־דא אין יעהופעץ, און האב אנגעהויבן
זוכן א געשעפט. וואס פאר א געשעפט קאן, אשטייגער, מאכן אזא נפש,
ווי איך? אז אף א מלאכה בין איך פוילכלעך; שרייבן און רעכענען האט
מיין טאטע פארגעסן מיך לערנען; האנדלען מיט ווייץ און מיט קארן
אדער מיט פאפירן אף דער בערזע האב איך מורא געהאט, טאמער, חלילה
וחס, די שעה זאל ניט זיין, איך פארהאנדל מיך אזוי, אז איך מוז מיך
נאכדעם שטעלן ― טוט מיר באנג, איך זאל מיר ניט פארשמירן מיין
נאמען, וואס כ׳האב אף דער וועלט. „כאפט דער רוח דאס געלט, אבי
דער נאמען זאל איבערבלייבן״, ― ווי כ׳האב געזאגט אמאל א באקאנטן
באנקיר נאכדעם, אז ער איז געבליבן אן א פירער און האט נאך געלייזט פעטש אויך... ארומגעדרייט, ארומגעדרייט אזוי לאנג, ביז איך האב
מיך פארט צוגעשלאגן צו מיינעם, ווי זאגט איר: כל עורב למינהו ―
איטלעכער טרינקער געפינט זיך זיין וויין; איך האב מיך באקענט מיט א
פאר הייזלעך, דווקא אין בעל־הבתישן גראד, און האב אנגעהויבן אהינצוצו אריינקומען. איך זע ― מע קלייבט זיך צונויף אלע נאכט, היינט
איך צו דיר, מארגן דו צו מיר, כלומרשט „אימענינעס״, מע רופט צונויף
געסט א דרייסיק־פערציק פארשוין, צווישן זיי, מערסטנטייל, פיזשאנטשי־קעס, יונגע־לייטלעך הייסט עס אזעלכע, וואס פליען גלייך אין מויל
אריין, ווי די געבראטענע טייבעלעך: „נאט, שלינגט אונדז איין געזונטערהייט, און לאז אייך ווויל באקומען״... דער בעל־הבית, געוויינטלעך,
ווייס שוין וואס ער האט צו טאן. זעצט ער אויס די ליבע געסט בא די
גרינע טישלעך און פארט זיי צונויף ממזריש, און אליין איז ער אויפגעלייגט שרעקלעך, און אויך די בעל־הביתטע איז שטארק האפערדיק,
טראגט־אונטער איטלעכן באזונדער טיי מיט איינגעמאכטס, און די שפיל
גייט ביזן ווייסן טאג אריין, ווי אין קלוב... און שטעלט אייך פאר, אז
מיך האט מען דאס דערטאפט פארן פיזשאן, און מע זעצט מיך אוועק
מיט עפעס מאדנע מיני פארשוינען בא איין טישל, צווישן זיי איינער א
קאפיטאן מיט גילדענע קנעפ און מע נעמט מיך צו דער ארבעט, אבער
אזוי ווי סע געהער צו זיין! פויל איך מיך נישט, הייב מיך אויף פון
טיש און רוף־אוועק דעם בעל־הבית אף א זייט און זאג צו אים אזוי:
„הערט זשע אויס, מיין ליבער פעטער בלעם, איר זאלט וויסן זיין, אז
איך בין א געשלאגענער הונט. אייער קאפיטאן הייבט מיר נישט אן צו
געפעלן״... ― „וואס הייסט, מאכט ער, מיט וואס געפעלט ער אייך ניט?״
― „דען, זאג איך, ער איז אזוי א קאפיטאן, פונקט ווי איך בין א גובערנאטאר״. ― „פון וואנען, זאגט ער, נעמט איר דאס?״ „פון די ידים, זאג
איך, ער מאכט מיר, זאג איך, צו געשווינד מיט די ידים; איך האב מורא,
זאג איך, אז ס׳איז בא אים צו אן אויסגעשריבענע האנט״. ― „וואס־זשע,
זאגט ער, ווילט איר?״ ― „וואס, זאג איך, זאל איך וועלן? איך וויל
מאכן א סקאנדאל, ווייטער גאר נישט״. ― „איר זייט, זאגט ער, משוגע,
צי חסר־דעה? וויפל האט איר פארשפילט?״ ― „וועט איר מיר, זאג איך,
אומקערן? בלאטע!״ ― „וואס דען, זאגט ער, ווילט איר?״ ― „איך וויל,
זאג איך, ס׳זאל טאקע זיין יחדיו, חצי שלי וחצי שלך, ווי מיינער א גוטער
ברודער זאגט, בעת ער וויל יענעם באגראבן, הייבט ער אן צו ריידן אף
דייטש: „לעבען אונד לעבען לאססען״...
    
בא די ווערטער האט זיך ארקאדי צעלאכט גאנץ געשמאק מיט א
קוויטש, ווי זיין שטייגער איז, און דערזען, אז קיינער לאכט ניט, האט
ער גענומען פארענטפערן זיך:
    
― מיינט ניט, אז איך בין, חס ושלום, א געבארענער שוליער, א
קארטנשפילער, א בייטלשניידער. דאס הייסט, קיין צדיק אין פעלץ בין איך
אויך ניט, איך דארף מיך פאר אייך ניט אויספיינען, קיין שידוך מיט
אייך טו איך ניט און קיין געלט וועט איר מיר נישט לייען, דען איך האב
מורא, אז איר זייט אליין, מחילה, בקבצנו... נישט מער, אן אנדערער
אף מיין ארט האט ליב די זאך באפוצן, און איך רייד אפנטלעך. בא
מיר איז דער אמת אין דרויסן אויבן־אויף, ווי אף א טעלער. די נויט,
פארשטייט איר, האט מיך געבראכט דערצו, איך זאל זיך אריינלאזן אין
דעם וויסטן ברויט, ווי מיינער א גוטער באקאנטער זאגט: „סע ליגט ―
נעם, אניט ― וועט אן אנדערער צונעמען״... הקיצור, איך האב מיך
אזוי לאנג געדרייט צווישן באקאנטע אף אימענינעס, ביז ס׳איז איינמאל
ארויסגעשפרונגען א סקאנדאל. מע האט אנגעטראפן אף איינעם, למשל,
אזא „בחורעץ״, ווי איך, האט ער געבראכט צו פירן א קאקארדע, האב
איך מיך מיישב געווען און האב באלד געמאכט אן אפטריט און בין
נעלם געווארן אף א קליינער צייט, דען איך, פארשטייט איר מיך, האב
פיינט, אז מע טשעפעט זיך צו מיר: ווער איך בין? און וואס איך טו? און
פון וואנען איך לעב? דען, אז מען זאל וועלן, הערט איר, אזוי איטלעכן
באזונדער נעמען צום עקזאמען ― מעגט איר מיר גלויבן, אז העכער א
האלבע שטאט גייט אוועק ארעסטאנטסקע ראטע. זאגט אפשר, אז ניין?
    
נישט בראנזענטאלער דער בעל־הבית, נישט טשיידעלע דער שכן
זאגן ניט, נישט יא, נישט ניין: זיי ווילן אויסהערן די ביאגראפיע פונעם נייעם שכן ביזן סוף, און דער נייער שכן טוט זיי צוליב און דערציילט ווייטער:
    
― לאנג ארומגיין אזוי אן ארבעט איז אבער אויך קיין תכלית ניט.
און אגב איז דער יצר־הרע פון קארטן אזוי גרויס, אז דער, וואס האט
איין מאל פארזוכט דעם טעם פון קארטן, קאן זיך אן א קערטל נישט
באגיין. סע ציט, ווי דעם שכור ציט עס צו אביסל בראנפן. איך האב
אזוי לאנג זיך איינגעהאלטן און געפאסט, ביז איך האב מיך באקענט
מיט איינעם א פלאקנשיסער, און דווקא אין ביליארד, וואס האט מיר
אויפגעעפנט די אויגן, באוויזן א נייע וועלט, וואס זי הייסט „קלוב״, און
דא האט זיך ערשט אנגעהויבן פאר מיר דאס אמתע לעבן, דער אמתער
גן־עדן! א ווערטעלע אויסצוריידן ― קלוב! איך קאן מיר קומען ווען איך
וויל, שפילן מיט וועמען איך וויל, וואס איך וויל, און אף וויפל איך
וויל! ווילט איר ― שטייט איר בא דער זייט און קוקט און „שמירט זיך
צו״ וויפל אייער הארץ גלוסט; ווילט איר ― זעצט איר זיך אין קאן,
און וויפל איר ווילט, אזוי פיל „ענטפערט״ איר. טרעפט איר ― איז גוט;
אלא ניט ― ווערט איר באגראבן, איז לא פדלתם ― האט איר נישט
געטאנצט מיטן בער. קיינער פרעגט אייך ניט, ווער איר זייט, און פון
וואנען עס קומט צו אייך געלט, און צי האט איר געווונען, צי פארלארן ―
נישט קיינעמס עסק! כל זמן עס באמבלט זיך בא אייך די מטבע און
איר האט וואס צו שטעלן ― שטעלט איר. אז ניט ― קאנט איר אייך
גיין בשם אלקי ישראל וווהין איר ווילט, די וועלט איז פאר אייך אפן.
אט וואס סע הייסט „קלוב״! איר קאנט אין איין טאג אוועקגעבן וואס איר
האט, פארלירן די לעצטע פאר מכנסים, דערפאר אבער, אז סע גייט אייך
אוועק דאס בלאט און עס קומען אן די „פאסען״, זאלט איר דעמאלט
טאן אזוי ווי איך האב געטאן, בעת ס׳האט מיר געפידלט. איר זאלט,
הערט איר, שניידן, בראקן, האקן, שינדן פון זיי די פעל, טרענען די
קישקעס פון די ממזרים, א רוח אין זייער טאטנס טאטן אריין!
    
ארקאדי האט זיך אזוי צעהיצט, אז ער דערלאנגט א זעץ מיטן קולאק
איבערן טיש, און דער מחבר פאלט שיר ניט אום פאר דערשרעק.
    
― א ביסעלע שטילער ― זאגט צו אים בראנזענטאלער ― איר
שרעקט מיר איבער אלע מאל טשיידעלען אף טויט.
    
און ארקאדי פארענטפערט זיך:
    
― סע פארדריסט מיך, פארשטייט איר מיך, למאי איך האב זיי
אפגעגעבן צוריק דאס ביסל גאלד. איך האב געהאט ביד ארויס פון דארט
מיט א שיינעם קאפיטאל, און נישט איין מאל, נאר עטלעכע מאל, זיך
קויפן א פערד־און־וועגעלע מיט גומילאסטיקענע רעדלעך, מיט א שיין
פעלצל, אריינלייגן די הענט אין די קעשענעס, ווי אנדערע טוען, און ווערן
א שיינער בעל־הבית אין יעהופעץ... נאר דער רוח זאל מיך וויסן, וואס
מיט מיר איז. פארשפיל איך ― ארט מיך ניט, נאר טאמער הייב איך אן
צו געווינען, מיין איך שוין, אז דאס זיינען געקומען די „פאסען״, און
איך וויל נאר דערגרונטעווען זיך ביזן דרייצנטן „פאס״, און איך רייס
מיך, דראפע מיך אף די גלייכע ווענט, און הייב אן שיסן מיט הארמאטן
פינף־און־צוואנציק פאר צוואנציק! פופציק פאר פערציק! און הונדערט
פאר אכציק! און צוויי הונדערט פאר הונדערט זעכציק! און פיר הונדערט פאר דריי הונדערט צוואנציק! און אכט הונדערט פאר זעקס הונדערט פערציק! און...
    
― ש ש ש... ― מאכט צו אים בראנזענטאלער און האלט אים צו
דאס מויל. ― איר קאנט אזוי פארפארן אין אלף הששי אריין!
    
ארקאדי געפינט זיך ווי באליידיקט:
    
― איר מיינט, אפנים, איך בין אייך מגזם, דערצייל אייך בבא־מעשיות פון טויזנט איין נאכט? וואס איר ווילט קאנט איר אף מיר
זאגן ― קיין ליגנער בין איך קיינמאל נישט געווען. איך זאל נישט דערלעבן צו זען די אלטע מאמע מיינע ― ס׳איז בא מיר די בעסטע שבועה,
דען זי איז בא מיר טייער, איך שיק איר נאך היינט אויך א קערבל א
וואך, עס מעג דונערן און בליצן, ― און איך זאל טאקע אזוי מצליח
זיין, און עס זאלן מיר אזוי גיך אנקומען די דרייצן פאסען, ווי איך זאג
אייך אמת! דער גאנצער אומגליק איז, וואס ס׳איז נישטא דער מזומנער
כף־הא׳ער, און איך גיי שוין מער נישט אין קלוב! ס׳איז, פארשטייט איר
מיך, אויסגעגאנגען פאדעם, און בין נאך דערצו א בעל־חוב גמילות־חסדים גוטע ברידער ― די האר זיינען נישט מיינע! אוועקגעטראגן אין
לאמבארד דעם גוטן זייגער פון זהב טהור מיטן גילדענעם רינג מיט ווו
איך האב געהאט ערגעץ א זאך, וואס מע קאן פארזעצן... און נאך אלע
היומס, זאג איך אייך, לאם איך נאר באקומען דעם ערשטן פינף־און־צוואנציקער, ― און איך וועל אים, אם ירצה השם, מיט גאטס הילף,
באקומען ― מאך איך א פארמעגן פון אריבער מאה אלפים! איר קוקט
מיך אן, ווי א משוגענעם? איא? אט וועל איך אייך ווייזן גאר א קורצן
חשבון, וועט איר אליין זען, אז אזא נפש, ווי איך, קאן מאכן פון איין
כף־הא׳ער די ריינע הונדערט טויזנט איינציקע, און נאך מיט א סמיטשיק! איר ווייסט, וואס סע באטרעפט דרייצן פאסען פון א פינף־און־צוואנציקער? אנו, נעמט נאר אקארשט, זייט מוחל, א טינט און פען!
    
― א טינט און פען? דערויף איז טשיידעלע בא מיר דער מאכער,
― זאגט בראנזענטאלער, און דער מחבר נעמט די פען, טונקט איין אין
טינטערל, קוקט אף ארקאדין, און ארקאדי הייסט אים שרייבן:
    
― שרייבט, זייט מוחל, 25 און 50, און 100 און 200, און 400
און 800, דען יעדער „פאס״ איז צוויי מאל אזוי פיל, און 1\. 600 און
3\. 200, און 6\. 400 און 12\. 800. האט איר ערשט צען פאסען. היינט
25\. 600 און 51\. 200 און 102\. 400, ― פארשטייט איר שוין, ווו איך
האלט?
    
ארקאדי צעלאכט זיך, ווי זיין שטייגער, מיט א קוויטש, לייגט־אריין די ציגאר אין די ציין און די הענט אין די קעשענעס, גייט־אפ א
פאר טריט צוריק און בלייבט שטיין מיט איין פוס ארויסגעשטעלט אף
צופריער אין מיטן חדר און שאקלט זיך צו בעת מעשה מיטן גאנצן
  
קערפער, און ער זעט אויס ווי א באראן, וואס האט נארוואס טאקע געהאט די דרייצן פאסען און געמאכט די שיינע עטלעכע קערבלעך.
    
ווער עס האט אין יענער מינוט נישט געזען דעם נייעם שכן אר־קאדי שווייצער, דער האט אף זיין לעבן נישט אנגעקוקט קיין גליקלעכן
מענטשן אף דער וועלט!
  
ו.
    
― אזוי? ― זינגט־אויס בראנזענטאלער, דער בעל־הבית, און ציט
זיך אויס ווי לאנג ער איז ― אצינד פארשטיי איך שוין אייער קוק;
איר זוכט, הייסט דאס, דעם נעכטיקן טאג, מיין איך, דעם דרייצנטן פאס?
איר ווילט, הייסט דאס, דערגרונטעווען די שפיל ביזן דנא? אוודאי,
אוודאי, מע קאן נישט זאגן, א געשעפט איז דאס, נאר ניט אזוי ראיעל,
ווי איר מיינט.
    
ארקאדי שווייצער געפינט זיך ווי באליידיקט.
    
― ניט ראיעל, זאגט איר? גוט איז אייך, אז אייערע פאבריקעס
ארבעטן דארטן, אייערע שיפן אפן ים גייען זיך, די מילן מאלן, און אליין
זיצט איר אפן גרייטן און שניידט קופאנעס פון די ביכלעך פאפיראס־פאפיר. האט קיין פאראיבל ניט, פאני, וואס איך וועל אייך פרעגן, אשטייגער, נאפשיקלאד, כדומה למשל, וואס איז, אייגנטלעך, אייער
געשעפט?
    
― מיין געשעפט? עהע־הע! ― ציט אויס דער בעל־הבית אף אן
ארשין. ― מיין געשעפט? א סך האבן זיך שוין געבראכן די מוחות, געוואלט וויסן, מיט וואס איך פארנעם זיך; דער אקאלאדאטשניק האט וויפל
מאל געוואלט דערגרונטעווען זיך, נאר מכות וועט עמעצער גאר פאלן
דערויף!
    
― וואס־זשע? איר שרייבט מזוזות? צי איר טרייבט ארויס שדים?
צי איר מאכט פאלשע פערציקער? מיר מעגט איר זאגן, נישקשה, ווי אין
אן אייזערנעם קאסטן מיט א גלאק!
    
― עט, איך האב פאר אייך ווינציק וואס מורא, לאז זיך אייך
דאכטן! נאר דער חסרון, וואס ס׳איז ניטא בא וואס אנצונעמען.
    
― אבער א נאמען באדארף דאך עס האבן!
    
― הערסטו, אט דאס איז דאך די מעשה, וואס סע האט קיין נאמען
ניט! וואס פאר א נאמען, אשטייגער, קאן מען דאס געבן, טשיידעלע, וואס
שווייגט איר?
    
דאס קליינע מחברל, וואס בראנזענטאלער האט אים א נאמען געגעבן טשיידעלע, כאפט זיך אויף, ווי פונעם שלאף, שפרינגט־אראפ פונעם
בעטל מיט א טענצל, ווי זיין שטייגער איז, דרייט זיך אויס אף איין פוס,
מאכט צו־רעכט די ברילן און רופט זיך אן צום בעל־הבית.
    
― אייער געשעפט וואס פאר א נאמען מע קאן געבן? סע האט קיין
שום נאמען נישט.
    
― א! זעט איר? ― מאכט דער בעל־הבית און ווייזט אן מיט די
אויגן אפן מחברל. ― איר האט געזען, ווי טשיידעלע האט זיך נאר־וואס
אויסגעדרייט אף איין פוס און איז געבליבן שטיין אף איין ארט? פונקט
אזוי דריי איך מיך ארום א געשעפט, א גרויס געשעפט, שוין פון כמה
וכמה יארן; איך דריי מיך און דריי מיך און שטיי אף איין ארט.
    
― א? אויב אזוי, פארשטיי איך שוין! ― פארכאפט ארקאדי
שווייצער מיט א געלעכטער. ― איר זייט א מעקלער פון די מעקלערס,
וואס פארקויפן דעם שפיץ פון די יעהופעצער בערג, דעם שאטן פון די
ביימער פונעם בויבעריקער וואלד, און בייטן דעם נעכטיקן טאג אפן
אדעסער לימאן, און פירן־דורך א באן גלייך פון מאזעפעווקע צו דער
לבנה? אט אזוי זשע רעדט! וואס זשע מאכט איר אנשטעלן? אחינו אתה,
נאט אייך אפ שלום, דען אז איך וויל, זאג איך, אז איך בין אויך א
מעקלער. איך האב אויך א צוויי־דריי אפיסן בא זיך אין קעסטל פון די
רייכע אימעניעס, מיט די שיינע וועלדער, מיט די גרויסע פאלאצן, מיט
די קלוגע פערד, מיט די ריינע סאזשלקעס, מיט די אמתדיקע דגים און
מיט די ווילדע קאטשקעס, וואס שווימען־ארום פון אויבן אפן וואסער...
    
― טיע־טיע־טיע! ― שלאגט אים איבער בראנזענטאלער אין מיטן
― א ייד איז דיר קיין קאטאוועס ניט. זע־נאר, ווי ער האט זיך דאס
אביסל צעלאזט, ווי א בעל־דרשן! עס הייבט זיך גאר ניט אן. איך בין
קיינמאל ניט געווען קיין מעקלער און וועל ניט זיין קיין מעקלער, און
בין אפילו נישט געלעגן נעבן מעקלערס. מיין געשעפט איז ירושה. מיר
לאדן א ירושה, א גרויסע ירושה לאדן מיר.
    
― א ירושה? ― כאפט אים אונטער ארקאדי. ― פון וועמען איז?
טאקע פון אייערן א זיידן? מסתמא א מאיאנטעק א גרויסער, פון עטלעכע דערפער מיט שאף און רינדער, מיט וואסער־מילן אייגענע, מיט
בריקלעך, מיט קרעטשמעס, מיט הייזער א גוזמא און מיט קלייטן געמויערטע, ― וואס דען קאן זיין, איך בעט אייך, א יידישע ירושה?
    
― שוין? איר האט שוין ווידער צעלאזט דאס צינגל אייערס? אז
איר ווילט מיך אויסהערן אקוראט, זאלט איר מיך ניט איבערשלאגן.
פאר וואס האב איך אייך ניט איבערגעשלאגן, בעת  א י ר  האט
גערעדט?
    
אזוי זאגט בראנזענטאלער, פארציט זיך געשמאק מיטן פאפיראס,
שפארט זיך אן אן טיש, ציט־אויס די לאנגע פיס און הייבט־אן צו דערציילן, און ביידע שכנים הערן זיך צו מיט קאפ:
    
― באשטיין באשטייט די ירושה אונדזערע דווקא פון מזומן געלט,
און באטרעפן באטרעפט זי ארום און ארום בסך־הכל, שוין מיט פראצענט און מיט פראצענט דפראצענט, אזוי גרויס ווי ניין־און־ניינציק
מיליאן.
    
― הא? ניין־און־ניינציק מיליאן? ― שרייט־אויס ארקאדי שווייצער
און שפרינגט אזש אונטער פון התפעלות. ― דאס איז דאך עפעס, וויי
איז מיר, א מין פויטיקע, וואס וואלט אונדז גענוג געווען אין דרייען אפן
גאנצן לעבן, און עס וואלט נאך געבליבן אביסל די קרובים און אביסל
אף עולמות. וואס, ניט אזוי?
    
בראנזענטאלער לאזט אים ריידן, ענטפערט אים ניט דאס אנדערע
ווארט, פארציט זיך מיטן פאפיראס און דערציילט ווייטער:
    
― זיינען מיר אף די ניין־און־ניינציק מיליאן, הייסט דאס, דריי
יורשים: איין ברודער מיט צוויי שוועסטער, צו דריי־און־דרייסיק מיליאן
אף א חלק.
    
― וואס רעדט איר? ― כאפט אים אונטער ארקאדי. ― מיר דאכט,
אז א ברודער נעמט צוויי מאל אזוי פיל ווי א שוועסטער, היינט ווי
אזוי קומט בא אייך אויס דער חשבון צו דריי־און־דרייסיק מיליאן אף א
חלק?
    
― מיר האבן דאך עפעס געשמועסט, פאני שווייצער, אז מע זאל
מיך ניט איבערשלאגן? פון וואנען האט זיך גענומען צו אונדז די דאזיקע
  
ירושה ― אין דערינען א גאנצע מעשה: איך בין גאר אליין בטבע, ווי
איר קוקט מיך אן, א ייד א חלפן...
    
― אוי! ― כאפט זיך אויף שווייצער. ― גאט זאל מיר טאקע אזוי
העלפן, ווי איך האב געקלערט, אז איר באדארפט זיין א חלפן! דאס פנים
איז בא אייך ווי בא א חלפן. אלע חלפנים האבן עפעס מאדנע טרוקענע
פנימער און זעען־אויס ווי עפעס הילצערנע מענטשן מיט שטרויענע קעפ.
    
― איך בעט אייך, ― זאגט צו אים דער בעל־הבית ― איר וועט
אמאל אנשטומט ווערן, צי ניין? דאס מויל מאכט זיך אייך גאר נישט
צו אף קיין מינוט! אפנים, ס׳איז בא אייך אזא מין חולאת?
    
ארקאדי שווייצער ענטפערט אים דערויף גאר ניט; ער פארשטופט
דאס מויל מיטן ציגאר, זעצט זיך צו און מאכט א מינע פון א סטאטיק,
ווי א מענטש, וואס האט זיך געגעבן דאס ווארט שווייגן, און דער בעל־הבית קאן דערציילן זיין געשיכטע שוין אן א שום איבערשלאג.
  
ז.
    
― שא, ווו זשע האלטן מיר? יא. בין איך, הייסט דאס, געווען א
ייד א חלפן, געשטאנען מיט א טישל אין מארק און צעביטן קליין געלט,
און דערפון געצויגן דאס שטיקל ברויט. איז אבער דער חסרון, וואס פון
חלפנות אליין קאן מען ניט לעבן; גיי, ווארט, קוק־ארויס אף א יידן,
ביז ער וועט קומען אמאל אויסבייטן א קערבל אף מינץ, וועט מען פארדינען א הארטן צווייער. וואס־זשע טוט מען? באדארף מען זיין דערצו א
שטיקל...
    
― גנב ― העלפט אים אונטער ארקאדי שווייצער ― וואס דען?
ערלעך איז שווערלעך, ווי מיין באבע טאלצע, עליה השלום, פלעגט זאגן
בשעת אראפנעמען וואקס פון די ערב יום־כפורדיקע ליכט...
    
― ווער בעט אייך, איר זאלט מאכן א פירוש אף מיינע ווערטער?
― זאגט צו אים בראנזענטאלער. ― איך זאג, אז פון חלפנות אליין איז
שווער צו לעבן, מוז מען זיין דערצו א שטיקל סוחר: קויפן א מאל אן
אלטע מטבע אין גלייכן געלט, אמאל א חפץ, אן אלטן הדס, א זילבערנע
גאלקע פון א שטעקל, אביסל ברוך, און אט אזוי ווערט מען פון א חלפן
א שטיקל קרעמער, דאס הייסט, מע דינגט־אפ א לאך און מע שלאגט צו
א בלעטל: „קויפט און פארקויפט״, ― ווערט שוין גוט. עס קומט אריין
א מאל א פריץ, א פריצה, א ייד, א שווארץ יאר, ער קויפט, פארקויפט,
בייט־אויס שילע נא שווייקע, צי מע פארדינט, צי מע דערלייגט ― גאר
ניט, מע האנדלט. ויהי היום, איינמאל, פארנאכט איז דאס געווען, זיין
איך מיר אזוי פארטראכט, קיין פדיון איז ניטא, עפנט זיך די טיר און עס
קומט־אריין צו מיר אין געשעפט אריין עפעס א פריץ א מאגנאט, הויך
ווי עוג מלך הבשן, כמעט אונטערגעשפארט מיטן קאפ דעם בוידעם, מיט
צוויי מוראדיקע וואנצעס, מיט א מין נאז...
    
― אשר לא נאזו אבותינו! ― כאפט אים אונטער ארקאדי, ― און
בראנזענטאלער שטעלט־אנידער אף אים די אויגן, און דאס בראנזענע
פנים ווערט בא אים ווי פארשטארבן, ווי איינער רעדט: „וואס איז דאס
פאר א מין שפראך?״
    
― ס׳איז לשון־קודש ― גיט אים ארקאדי צו פארשטיין גאנץ
ערנסט.
    
― גוט, וואס איר האט אויסגעזאגט, אז ס׳איז לשון־קודש, אניט,
וואלט מען געקאנט מיינען, אז ס׳איז פראנצויז. ― רופט זיך אן דער
מחבר טשיידעלע, און ארקאדי צאלט אים אפ אפן ארט:
    
― גוט מארגן, געלי, רעטעך טראג איך! ווער פרעגט אייך, גרינער
אגרעס, זויערע קיסליצע, בהמה בצורת קעלבל?
    
― א דאנק פאר א קאמפלימענט! ― זאגט אים טשיידעלע און טוט
זיך א בייג צו אים.
    
― ניטא פארוואס. ― ענטפערט אים ארקאדי מיט א בייג צוריק.
    
― יידן! טאמער וואלט איר אויפגעהערט זיך איבערשיסן מיט ווערטער? ― זאגט צו זיי דער בעל־הבית און דערציילט ווייטער:
    
― שא, ווו־זשע האלטן מיר? יא. קומט אריין צו מיר אין קלייטל א
הויכער פריץ, זעצט זיך אוועק און באטראכט מיין קראם, פרעגט זיך נאך
אף איטלעכער זאך, וואס קאסט דאס, וואס קאסט יענץ, רעדט מיט מיר
אף פויליש, פארשטיי איך, אז ס׳איז א פאליאק, נאר קויפן קויפט ער
גאר ניט. „פון וואנען איז א פריץ?״ ― פרעג איך אים. זאגט ער: „איז
ווארשאוויא״. „וואס טוסטו הי?״ זאגט ער: „ניץ ניע ראביא״ ― גאר
נישט, הייסט דאס. אף מארגן ― נאך אמאל דאס אייגענע: אריינגעקומען, געזעסן, געקוקט, געבעבעט, ― גאר נישט. אף איבערמארגן ווידער
דאס אייגענע, און אזוי אלע טאג. „ווי געפעלט דיר די שטאט, פאני
גראביע?״ ― פרעג איך אים. זאגט ער: „זייער א פיינע שטאט, און ניט
אזוי די שטאט, זאגט ער, ווי די מענטשן, און ניט אזוי די היגע מענטשן,
ווי די היגע יידן; פון יידן האלט ער אן עולם ומלואו, מחמת יידן זיינען
זאגט ער, זייער א פיין פאלק; „איזראעליטי יעסטא בארדזא שליאכעטנע
נאציא״, ― זאגט ער, טאקע מיט דעם דאזיקן לשון, ווי איר זעט מיך א
יידן! דאס ערשטע מאל אף מיין לעבן הער איך, אז א פריץ, און נאך א
פאליאק דערצו, זאל האלטן פון יידן, ליב האבן זיי, רופן אונדז גאר
„איזראעליטי״, ניט „זשידזשי״, זיך אינטערעסירן מיט אונדז, לויבן אין
טאג אריין אונדזער אמאליקע יידישע מלוכה, מיט אונדזערע מלכים, מיט
אונדזערע נביאים, און ווער שמועסט שלמה המלך ― דער איז, זאגט ער,
געווען „בארדזא ניע גלופי טשלאוויק״, דאס הייסט, גאר קיין נאר נישט,
טאקע מיט דעם דאזיקן לשון, ווי איר זעט מיך א יידן! בקיצור, דער פריץ
איז געווארן בא מיר א היימישער פריץ און זייער־זייער אן אפטער גאסט.
איך ווייס אליין נישט, פאר וואס, נאר מיר זיינען געווארן מיט אים נפש
אחת, זיך ליב געקריגן פשוט איינס דאס אנדערע, אנגעהויבן אריינקומען
איינס צום אנדערן, ער צו מיר אלע פרייטיק־צו־נאכטס אף שבתדיקע פיש,
איך צו אים שבת באטאג אף א גלעזל טיי. ווער ער איז און וואס ער איז
― האב איך נישט אנגעהויבן צו וויסן. איך האב נאר געהערט, אז ער
איז א גראף, און רופן רופט מען אים דאמבע־דעמבא־דעמביצקי.
    
― אהא! ― מאכט ארקאדי שווייצער. ― ער כאפט שוין א ביסל
דעם אנבליק פון אונדזער משה־מענדי־מרדכי־אהרן־פייסי־דבורה־משה־מענדיס, וואס מע דארף פריער גוט איבערבייסן, מע זאל דאס קאנען
אויסריידן אין איין אטעם. מילא בקיצור, ווי אזוי, זאגט איר, רופט מען
אים, אייער אדון?
    
― דאמבע־דעמבא־דעמביצקי רופט מען אים, און וווינען וווינט ער
הינטער דער שטאט בא זיינע צוויי שוועסטער, וואס מע רופט זיי בא
אונדז „די בארישניס״ און וואס ביידע אינאיינעם זיינען אלט אריבער
א מאה. די דאזיקע מיידלעך זיצן שטענדיק פארשפארט, האבן מורא פאר
א מענטשן, קיין בן־אדם האט נאך נישט געהאט בא אונדז די זכיה זיי
צו זען, און איך אויך נישט, און איטלעכס מאל, ווען איך האב מיט אים
געוואלט מאכן א שמועס פון זיינע שוועסטער ― פלעגט ער נאר א מאך
טאן מיט דער האנט, זיך נעמען צום לאנגן ציבעק און פארשלאגן די
רייד. איינמאל זיץ איך מיט אים אזוי שבת באטאג און מיר טרינקען
טיי, רופט ער זיך אן צו מיר פלוצעם פון דער העלער הויט: „זאג מיר
נאר, פאני מאשקע, וויפל שאצסטו מיך?״ זאג איך: „איך פארשטיי ניט
וואס דו מיינסט, פאני גראביע״. מאכט ער צו מיר: „וויפל, מיינסטו, אשטייגער, פארמאג איך?״ זאג איך צו אים: „וויפל דו פארמאגסט, ווינטש
איך דיר, דו זאלסט פארמאגן צען מאל אזוי פיל״. מאכט ער צו מיר
ווייטער: „אלע נאפשיקלאד?״ דאס הייסט, ער וויל, איך זאל אים נאר
שאצן וויפל ער פארמאגט! בין איך מיך מיישב: עס קאסט מיך געלט?
איך כאפ מיך ארויס מיט די רי″ש אלפים! אז מיין פריץ הייבט זיך נישט
אן צו קאטשען, ווי גרויס ער איז, און טרייסלען זיך און לאכן אף אזעלכע
קולות, אז איך האב געמיינט, ער וועט, חלילה, פלאצן פאר געלעכטער.
„טי יעסטעם וויעלקים דורנים, מאשקע!״ מאכט ער צו מיר נאכדעם, אז
ער האט זיך שוין גוט אנגעלאכט; דאס הייסט, אז איך בין א גרויסער
נאר. „איך פארמאג, זאגט ער, אף מיין חלק אליין נישט מער און נישט
ווינציקער פון דריי און דרייסיק מיליאן. און מיר אלע דריי, איך מיט
מיינע צוויי שוועסטער, הייסט דאס, פארמאגן מיר ניין־און־ניינציק
מיליאן!״ און נישט לאנג געטראכט, גייט ער צו צום שיפלאד און נעמט
מיר ארויס א פאק מיט פאפירן און טראגט מיר אונטער די פאפירן גלייך
אין פנים אריין און זאגט צו מיר: „נא באטש! ׳, זע, הייסט דאס! וואס זאל
איך זען? איך זע פאפירן מיט שטעמפלען א סך, נאר וואס דאס איז ―
ווייס איך נישט! „דו זעסט, זאגט ער צו מיר, אט די דאזיקע חתימה?
דאס איז די חתימה פונעם פרעזידענט אליין, פון אמעריקא, צוגעשיקט
גלייך אף מיין נאמען פון סאן־פראנציסקא, פון קאליפארניע״. מילא, קאליפארניע היינט, קאליפארניע מארגן, אז איך ווייס נישט מיט וואס מען
עסט דאס! „ווייסטו וואס, פאני מאשקע, מאכט ער צו מיר, לאמיך דיר
כאטש דערציילן, ווער איך בין ― וועסטו פארשטיין וואס דאס איז פאר
פאפירן און ווער איז דער גראף דאמבע־דעמבא־דעמביצקי״. אזוי זאגט
ער צו מיר, דער פריץ הייסט דאס, און פאררייכערט דעם לאנגן לולקע־ציבעק און הייבט מיר אן צו דערציילן א גאנצע מעשה.
    
― אפנים, אז דא הייבט זיך ערשט אן די רעכטע מעשה? ― זאגט
ארקאדי שווייצער און שפארט זיך אן מיטן קאפ אף דער לינקער האנט
  
און טוט א ווונק צום מחבר: ― פאני פיפערנאטער! מע האט דאך אייך
געלאזט בעטן, איר זאלט ניט שלאפן און הארכן מיט קאפ.
    
― הלוואי וואלט איר אזוי געהארכט מיט קאפ און ווינציקער גערעדט! ― ענטפערט אים טשיידעלע, און בראנזענטאלער דערציילט די
געשיכטע פונעם גראף דאמבע־דעמבא־דעמביצקי.
  
ח.
    
― שא, ווו־זשע האלטן מיר? יא, באם גראף דאמבע־דעמבא־דעמביצקי. קומען קומט ער ארויס, זאגט ער, פון די אמתע דאמבע־דעמבא־דעמביצקיס, פון די ערשטע אלטע פוילישע מאגנאטן, געבונדן מיט די
פאטאצקיס, מיט די ליובאמירסקיס און מיט די זאמאיסקיס, געשפילט
אמאל די גרעסטע ראלע אין דער וועלט, געהאט אייגענע אימעניעס גרויסע
אף טויזנטער קאמפעדראטנע ווערסטן, מיט וועלדער אזעלכע, וואס קיין
פוס פון קיין מענטשן איז דארט נאך קיינמאל נישט געווען, מיט די
שענסטע פאלאצן, גערטנער, אראנזשערייען, מיט די ברענענדיקע פערד,
מיט די שיינע קארעטעס, מיט די גרויסע טייערסטע הינט, און אז מען איז
בא זיי ארויסגעפארן, זאגט ער, נאפאלאוואניע, אדער נא־שפאציר, איז א
יעגער פון פארנט, א יעגער פון הינטן, זעקס פערד נא־שפיץ ― ערדציטערניש! היינט די קעלערס זייערע מיט די בעסטע וויינען, מיט די אלטע
בראנפנס, מיט די גוטע סטארקעס, מיט די אמתע קאניאקן, מיט די עכטע
פוילישע מעדן און געשמאקע נאליווקעס, וואס אז מען עפנט אויף א
פלעשל, שפרינגט־ארויס דער קארעק און סע גייט אזש א רויך...
    
בשעת מעשה באווייזט בראנזענטאלער מיט דער האנט, ווי אזוי עס
שפרינגט ארויס דער קארעק: פאץ! און ארקאדי שווייצער רופט זיך אן:
    
― ווייסט איר, וואס איך וועל אייך זאגן? איך בין אייך מוחל די
קארעטעס מיט די פערד, מיט די גרויסע טייערסטע הינט, מיט די יעגערס פון פארנט און פון הינטן, פאר איין פלעשל פוילישן מעד אדער
נאליווקע פון יענע אלטע פוילישע מעדן מיט די נאליווקעס. צי איר ווילט
דווקא א גלעזל וויין, און אפשר ווימאראזיג דערצו?
    
― עס מעג זיין א פראסט גלעזל שטארקע, ― מאכט בראנזענטא־לער און דערציילט ווייטער:
    
― היינט געלט, מזומן געלט און באנקאווע בילעטן, זאגט ער, איז
געווען אזוי פיל, אז אף שניידן קופאנעס האט מען געהאלטן באזונדערע
מענטשן, וואס זיינען געזעסן מיט שערלעך פון גאנץ פרי ביז שפעט אין
דער נאכט און מע האט געשניטן און געשניטן און געשניטן.
    
בשעת מעשה באווייזט בראנזענטאלער מיט צוויי פינגער, ווי אזוי
מע האט געשניטן די קופאנעס, און אלע דריי שטעלן זיך פאר א גאנצן
בארג מיט קופאנעס, און ארקאדי שווייצער רופט זיך אן:
    
― פונקט ווי בא מיין עלטער־זיידן פון דער מאמעס צד; ער איז געווען, זאגט מען, אזא גביר און האט געהאט אזוי פיל בהמות מיט שאף
מיט ציגן, אז ס׳איז געווען אוממעגלעך, מע זאל זיי מעלקן; האט מען
אויסגעגראבן פון זייערטוועגן א גרוב און מע האט זיי אריינגעלייגט אין
גרוב אריין, זיי זאלן זיך אליין מעלקן און טאקע דארטן מיט די פיס
אויסשלאגן פוטער...
    
― איך זע אין אייך, ― זאגט צו אים דער בעל־הבית מיט פארדראס ― אז איר מיינט, מע דערציילט אייך פזמונות, מעשיות פון
טויזנט איין נאכט?
    
― חס וחלילה! ― מאכט ארקאדי. ― וואס הייסט, איך וועל אזעלכעס מיינען? וואס בין איך עפעס, א יינגעלע? דערציילט, דערציילט, מיר
הארכן אייך מיט קאפ!
    
― שא, ווו זשע האלטן מיר? יא, זיינען זיי געווען, הייסט דאס,
אונגעהייער רייך און געשפילט די גרויסע ראלע ביז... ביזן פוילישן
מיאטעזש, האט מען בא זיי צוגענומען אלע זייערע מאיאנטקעס מיטן
טיטול גראף, געווארן אויס גראף דאמבע־דעמבא־דעמביצקי, נאר פשוט
― פאני דאמבע־דעמבא־דעמביצקי.
    
― פאן יוזש נע אסעסאר? שרה, נעם־צו די פיש! ― מישט אריין
ארקאדי א ווארט, און בראנזענטאלער בעט אים, ער זאל ניט האבן קיין
טבע פון איבערשלאגן, בשעת יענער רעדט.
    
― שא, ווו־זשע האלטן מיר? יא, האט מען בא זיי צוגענומען אלצדינג, און זיי האבן נעבעך געמוזט אפטרעטן, גענומען אף זיך דעם גלות,
צעקראכן געווארן איבער דער גאנצער וועלט, דער אהער, דער אהין, און
געבליבן זיינען זיי נאר אין דרייען: ער, הייסט דאס, און זיינע צוויי
שוועסטער, מיידלעך, וואס האבן זיך אויפגעהאלטן בא זייערן אן אלטן
פעטער, אויך א דאמבע־דעמבא־דעמביצקי, און פון יענעם פעטער האבן
זיי געהערט, אז ער האט א יינגערן ברודער סטאניסלאוו דאמבע־דעמבא־דעמביצקי אין אמעריקא ערגעץ, אין קאליפארניע, גייט אים דארטן זייער
גוט, און ער רופט זיי אלע אהין, קיין קאליפארניע, נאר זינט דער דאזיקער פעטער זייערער איז אוועקגעשטארבן, האבן זיי שוין מער פון דעם
סטאניסלאוו דאמבע־דעמבא־דעמביצקי נישט געהערט און נישט געזען,
און האבן שוין גאר פארגעסן, אז זיי האבן אמאל געהאט ערגעץ א פעטער סטאניסלאוו. פלוצעם, מיט עטלעכע יאר צוריק, קומט זיי אן א
ידיעה, אז אין אמעריקא, אין קאליפארניע, אין דער שטאט סאן־פראנציסקא, איז מיט דרייסיק יאר צוריק געשטארבן איינער א סטאניסלאוו
דאמבע־דעמבא־דעמביצקי און האט איבערגעלאזט זייער א גרויס פארמעגן
אין די בענק מיט א צוואה, אז דאס געלט זאל ליגן פינף און צוואנציק
יאר און עס זאל וואקסן אף דעם פראצענט, און אז עס וועלן איבערגיין
די פינף און צוואנציק יאר, זאל מען דאס צעטיילן צווישן זיינע קרובים,
איטלעכן באזונדער א גלייכן חלק. און אזוי ווי פון אלע דאמבע־דעמבא־דעמביצקיס זיינען פארבליבן נאר ער, מיין פריץ הייסט דאס, מיט זיינע
צוויי שוועסטער, לכן זיינען זיי די איינציקע יורשים אפן גאנצן פארמעגן וואס טרעפט אן אצינד, ווי איך האב אייך געזאגט, ניין־און־ניינציק מיליאן, דאס הייסט פונקט צו דריי און דרייסיק מיליאן אף א חלק.
    
― איך זאל פארמאגן דאס פראצענט פונעם געלט, וואלט איך זיי
באוויזן אין קלוב, ווער עלטער איז! ― כאפט זיך אויף ארקאדי.
    
― לאם איך פארמאגן כאטש די הוצאות, וואס דארף קאסטן פארן
ברענגען דאס געלט פון דארטן אהער, וואלט איך שוין געוווסט וואס צו
טאן! ― זאגט דער מחבר.
    
― האט קיין פאראיבל נישט, איר זייט ביידע נאראנים! ― זאגט
בראנזענטאלער. ― איר ווינטשט מיר בעסער, איך זאל דורכפירן אט דאס,
וואס איך ווייס, וועט איר בעסער מאכן.
    
― אמן, לאז אייך גאט העלפן! ― זאגן ביידע שכנים מיט א מאל,
און דער בעל־הבית דערציילט ווייטער:
    
― שא, ווו־זשע האלטן מיר? יא, בא די ניין־און־ניינציק מיליאן.
דערהערט פון אים אזא מעשה, פארשטייט איר דאך, ווי אזוי איך בין
אונטערגעשפרונגען און זאג צו אים, צו מיין פריץ הייסט דאס: „סטייטש,
אדוני פריץ, ניין־און־ניינציק מיליאן, וואס שווייגסטו?״ מאכט ער צו
מיר: „ביסט א נאר, דא העלפט ניט קיין שרייען! מע דארף, זאגט ער,
פארן און נעמען געלט״. „נו, זאג איך, פארט מען און מע נעמט געלט!״
„אט אזוי גיך, זאגט ער, פארט מען און מע נעמט געלט? מע דארף,
זאגט ער, נעמען מיט זיך אן אדוואקאט, און פאפירן א סך דארף מען
ארויסנעמען; דאס קאן מען נישט מאכן כאפנדיק; מע דארף דערצו האבן,
זאגט ער, געדולד און געלט, זאגט ער, געלט, פיעניאנדזע!״... אזוי זאגט
ער צו מיר און פיפקעט דעם לולקע־ציבעק גאנץ רויק. און איך? איך
ברען, איך גלי, איך עק מיך! „וואס איז מיט דיר, פאני מאשקע, זאגט ער,
וואס ביסטו אזוי צעקאכט?״ „סטייטש, זאג איך, אזא מטמון מיט געלט!
אזא אן אוצר! א קלייניקייט ניין־און־ניינציק מיליאן!? פון אונטער דער
ערד, זאג איך, וואלט איך אויסגעגראבן געלט אף הוצאות און וואלט
אוועקגעפארן נאך די מיליאנען!״ אזוי זאג איך צו אים, און ער זיצט זיך
גאנץ קאלטבלוטיק, פיפקעט דעם לולקע־ציבעק, טוט זיך אפילו ניט א
קנייטש, ווי איינער רעדט: „וואס זאל איך טאן? זאל איך מיר מפקיר
זיין צוליב די מיליאנען? דאס לעבן איז טייערער!״ בקיצור, וואס זאל
איך אייך דערציילן? איך האב מיך גענומען צו מיין פריץ אים פיקן אין
קאפ אריין אלע טאג, אלע טאג: „פריצאני, וואס שווייגסטו? איך וועל
מיך פרווון, זאג איך, בא מיינע יידן, טאמער וועל איך קריגן פון דיינעט־וועגן די עטלעכע קערבלעך, וואס מע דארף״. „מהיכא־תיתי, מאכט ער, אז דו
ווילסט, פרווו זיך, אפשר וועסטו קריגן? איך ווייס, זאגט ער, אז מיט יידן
קאן מען אלצדינג מאכן, ווארעם יידן זיינען, זאגט ער, א רייך פאלק
און א קלוג פאלק און א פארשטענדיק פאלק. אף דער גאנצער וועלט,
זאגט ער, איז נישטא נאך אזא פאלק, ווי יידן! צוויי, זאגט ער, פעלקער
זיינען פאראן אף דער וועלט: פוילן און יידן! די דאזיקע צוויי פעלקער,
זאגט ער, מוזן אמאל גובר זיין די גאנצע וועלט און געוועלטיקן איבער
דער גאנצער וועלט! אלע פעלקער, זאגט ער, וועלן אונטערגיין, אויפפרעסן
איינס דאס אנדערע, נאר יידן און פוילן ― די וועלן בלייבן אייביק! „פא־ליאקי אי איזראעליטי״ ― טאקע מיט דעם דאזיקן לשון, ווי איר זעט
מיך א יידן!
    
― וואס טויג מיר זיינע קאמפלימענטן? ― מאכט ארקאדי. ― איר
דערציילט בעסער, וואס האט איר געמאכט מיט די יידן?
    
― הערסטו? ― זאגט בראנזענטאלער. ― אט דא הייבט זיך ערשט
אן די רעכטע מעשה!
    
― טאקע באמת? ― מאכט ארקאדי שווייצער. ― וואס־זשע איז
געווען ביז אהער?
    
― א הקדמה. ― רופט זיך אן דער מחבר.
    
― אמת, טשיידעלע איז גערעכט, דאס איז געווען נישט מער ווי א
הקדמה; נאר שרעקט זיך נישט, די הקדמה איז גרעסער פונעם ספר.
    
אזוי זאגט בראנזענטאלער דער בעל־הבית און דערציילט ווייטער די
געשיכטע מיט די מיליאנען.
  
ט.
    
― שא, ווו־זשע האלטן מיר? יא, בא אונדזערע יידעלעך. אונדזערע
יידעלעך זיינען, ברוך־השם, אזא פאלק, וואס קאטארע זיי וועלן אייך
קויפן און פארקויפן, האנדלען־וואנדלען, דריי־שמיי וואס איר ווילט, כל
השפעקולאציעס שבעולם! דערציילט זיי אפן הימל א יריד ― וועלן זיי
אוועקווארפן האק און פאק און פליען גלייך אין הימל אריין און שפרינגען
אין פייער אריין; און קומט לייגט זיי פאר א ריין געשעפט, א כשרע
ירושה, א מזומנע זאך, וואס אט ליגט דאס, גיי הייב עס אויף און נעם
דאס צו ― ניין, איז נישטא קיינער אין דער היים! וואס איז די מעשה?
ס׳איז צו גוט, זאגן זיי, צו פיל געלט, צו א גרויס גליק ― און גיי מאך
מיט זיי! סטייטש, בהמות בצורת אדם, ניין־און־ניינציק מיליאן! ניין, זאגן
זיי, מיר זיינען אייך מוחל די מיליאנען, גיט אונדז בעסער א געשעפט פון
טויזנטער... אנדערע מאכן נאך חוזק, דאס גרעסטע געלעכטער, לצעווען
אף וואס די וועלט שטייט: „וואס הערט זיך מיט א יי ע ר ע  מיליאנען?״ ס׳איז מיר געווען, הערט איר, א בזיון פאר מיין פריץ, וואס האלט
אזוי פון יידן, לויבט זיי אין טאג אריין, רעכנט זיי פאר די ערשטע
חכמים אין דער וועלט ― צום סוף, נאט אייך, ריינע בהמות, כשרע
קעלבלעך, פערד, ווי איך בין א ייד, פערד! תחילת האבן זיך אפילו יא
געפונען א פאר מענטשלעך, וואס האבן איינגעשטעלט עטלעכע קערבלעך
אף הוצאות, נאר אז ס׳איז געקומען, מע האט באדארפט האבן נאך
הוצאות, פאפירן, דעפעשן, האבן זיי זיך מיישב געווען: סטאפ! וואס איז
די מעשה? גענוג, זאגן זיי, ס׳איז בא זיי ניט קיין קוואל, זאגן זיי, א
ברונען נעמט זיך אויך אויסעט... געפעלט אייך אביסל חכמים? זיי
וואלטן א בעלז געווען אף מיליאנען און ס׳זאל זיי קיין געלט ניט קאסטן!
געבראטענע טייבעלעך אין מויל אריין! אנדערע האבן אפגעשוויגן, און
פון אנדערע האבן מיר נאך געהאט בזיונות אויך; זיי האבן געסטראשעט
מיטן פראקוראר... וואס דארפט איר מער, אז זיי האבן ארויפגעפירט
מיין אייגן ווייב, זי זאל בא מיר נעמען גט.
    
― וואס? איר זייט א באווייבטער? מזל טוב אייך! ― כאפט זיך
אויף ארקאדי.
    
― געווען א באווייבטער, ― זאגט בראנזענטאלער ― היינט שוין
ניט. זארגט זיך נישט, מיר האבן זיך געגט. קרובים האבן זיך אריינגעמישט און גלאט גוטע פריינט: „וואס טויג אייך, זאגן זיי, מיליאנען?
היט בעסער אפ אייער געשעפט, א מזומנער גראשן איז טייערער פון אלע
חלומות, און וואס טויג אייך, זאגן זיי, ארומפירן זיך מיטן דאזיקן אדון?
גאט ווייס, וואס פאר א נפש דאס איז? אפשר איז דאס אן אדם־בפקדך?״
און נאך כדומה אזעלכע שטעכווערטער זאגן זיי מיר, און מיין ווייב האט
זיך צוגעזעצט צו מיר איין מאל פאר אלע מאל: גט און גט. „שטיא! ―
טענה איך צו איר ― וואס הערסטו זיי? דיינע גוטע פריינט, זאג איך,
זיינען דיך מקנא, פארגינען דיר נישט אזא גליק!״ גיי טענה מיט א
יידענע. „פאר דיר, זאגט זי, דאס גליק, בינד מיך אויף און גיב מיר גט!״
וואס טויג אייך, מיר האבן זיך געמוזט גטן, און פאר גריזאטע מיט בזיון
בין איך אפגעטראטן פון מיין שטאט און בין אריבערגעפארן אהערצוצו
קיין יעהופעץ אינאיינעם מיט מיין פריץ, הייסט דאס, זוכן, טאמער וועלן
מיר דא געפינען געלט אף הוצאות. פארט א גרויסע שטאט מיט אלערליי
געשעפטן, מיט מעקלערס א סך, מיט מענטשן, וואס ווילן, חלשן פארדינען א קערבל, און האב אים באזעצט, מיין פריץ הייסט דאס, אין א שיינעם נומער פון א האטעל, און אליין האב איך מיר אפגעדונגען אט־א־דעם דאזיקן בוידעם, ווי זאגט איר, נענטער צו גאט, און אלע פרימארגן
נעם איך מיר דאס שטעקעלע און גיי מיר ארויס אף דער בערזע, אין
דרויסן הייסט דאס, דארט ווו אלע יידן דרייען זיך ארום, און שליס
קענטשאפט מיט דער וועלט, און ס׳איז א סברה, אז מיר מאכן דא א
קאמפאניע, דאס הייסט, עטלעכע מענטשן לייגן זיך צונויף מיט א קא־
  
פיטאל פון היפשע עטלעכע טויזנט קערבלעך אף חלקים, דאס הייסט,
וויפל איטלעכער גיט, אזוי פיל חלקים האט ער אין געשעפט, אף יעדן
הונדערטער נעמט זיך אן צען טויזנט, אף טויזנט ― הונדערט טויזנט,
אף צען טויזנט ― א מיליאן. און ווי פארשטייט איר, האט איצטער
מיין ווייב חרטה? זי שיקט אונטער צו מיר אלע מאל א גוטן פריינט,
און די גוטע פריינט ווערן צעפיקעט פאר קנאה, ווארעם ווי קאנען זיי דאס
גאר איבערטראגן, אז זייער קרוב, משה בראנזענטאלער, א ייד א חלפן,
זאל מיט א מאל אזוי אויפגעריכט ווערן, באקומען דריי מיליאן קארבן?!
    
― וואס? דריי מיליאן קארבן? ― כאפט זיך ארויס ארקאדי שווייצער און שפרינגט אראפ פונעם בעטל. ― וואס הייסט דריי מיליאן
קארבן?
    
― וואס האט איר זיך אזוי דערשראקן? ― מאכט צו אים בראנזענטאלער און פארדרייט א פאפיראס און קוקט־אראפ צו זיך אף די פיס
גאנץ קאלטבלוטיק, גלייך ווי מע רעדט דא פון א דרייערל. ― וואס זייט
איר דא אזוי נתפעל געווארן? איך האב קארג הארעוואניע דערביי?
    
― אבער דריי מיליאן? ― זאגט ארקאדי און צענעמט די הענט.
    
― דריי מיליאן. אזוי האבן מיר אפגערעדט! און נישט נאר גערעדט ― טאקע צעשריבן זיך אף פאפיר און געחתמעט באס נאטאריוס,
ווארעם מען איז דאך ניט מער ווי לעבעדיקע מענטשן, דער פריץ איז
שוין אן אלטער פריץ, אליין בין איך אויך נישט קיין יונגערמאן, איך
האב ברידער א סך מיט שוועסטער ארעמע, א מענטש איז ניט בא זיך
אין די הענט, א קשיא אף א מעשה? נאט לייענט!
    
און בראנזענטאלער עפנט־אויף דאס טישקעסטל, שלעפט ארויס
שוין אביסל א פארגעלטן בויגן פאפיר, געחתמעט מיט א מאדנע פארדרייטער, פארצוקטער, פארפלאנטערטער חתימה מיט שלענגלעך, מיט
דריידעלעך, מיט בייגעלעך און מיט וויידעלעך, און רופט זיך אן צו
ארקאדין:
    
― איר זעט א חתימה? דאס מאכט: „יאן־קאזימירזש־זיגמונד, גראף־דאמבע־דעמבא־דעמביצקי״...
    
און ארקאדי שווייצער שטייט און קוקט זיך איין אין דער דאזיקער
קינצלעך פארדרייטער חתימה, וואס זעט אויס אפן פאפיר, ווי א שלאנג
מיט א פויגל האבן זיך ארומגענומען, איינגעפלאנטעט איינס אינעם אנ־
  
דערן, און אין מיטן א קלעק, און מע ווייסט ניט, ווו הייבט זיך אן שלאנג
און ווו לאזט זיך אויס פויגל. און ער בלייבט שטיין ווי אפהענטיק אין
מיטן חדר מיט דער ציגאר אין מויל, די הענט צענומען, די פיס צעשפרייט,
די פלייצעס אויפגעהויבן און דאס פנים שטארק אויסגעצויגן, און קאן
לאנג־לאנג נישט אויסריידן א ווארט. נאכדעם טוט ער זיך א פאטש מיט
די הענט איבער די ליטקעס און צעלאכט זיך מיט א קוויטש, ווי זיין
שטייגער איז, און ציט אויס:
    
― דריי מיליאן קארבוינים! כא־כא־כא! אט דאס הייסט א מטבע!
דריי מיליאן! ווען איך האב, אשטייגער, אט די דריי מיליאן איינציקע!
אך טי, רבונו של עולם!!!...
  
י.
    
די דריי מיליאן, וואס בראנזענטאלער וועט אמאל באקומען, האבן
אונדזער ארקאדין, ווי מע זאגט, אונטערגעטראגן. ער האט נישט אויפגעהערט ארומצושפאנען, היצן זיך, שיטן מיט ווערטער, ווי פון א זאק,
און דער האלב־נאקעטער בעל־הבית איז מיט א מאל אויסגעוואקסן, באקומען חן בא אים אין די אויגן, און ער האט זיך אנגעהויבן צולאסטשען
זיך, צושארן זיך צו אים, ווי א קעצעלע, אדער ווי א געטרייער הונט, אז
ער וויל זיך צוחנפענען צו זיין בעל־הבית.
    
ארקאדי שווייצער האט דאס געטאן ניט מחמת ער האט ארויסגעקוקט דערפון עפעס א טובה פאר זיך. ער האט דאס געטאן נאר צוליב דעם
כח המושך פון געלט, וואס האט אים תמיד געצויגן צו זיך, ווי א מאגנעט.
ער האט ליב געהאט געלט ניט מחמת דעם, וואס ער דארף דאס אזוי נייטיק
האבן, נאר מחמת דעם וואס ס׳איז  ג ע ל ט ,  מחמת דעם, וואס „געלט
איז א גוטע, ליבע זאך״. אונדזער ארקאדי האט געקאנט אויסשטיין אף
די פיס צען שעה כסדר אין קלוב ארום דעם גרויסן קיילעכיקן טיש און
באטראכטן דאס שפיל, קוקן ווי דאס רויטע קלינגענדיקע גאלד שיט זיך
אן אן עק, אן אן אויפהער, גייט־איבער פון איינעם צום אנדערן, גיסט זיך
ווי וואסער. אט ליגט בא איינעם א גאנץ בערגעלע גאלד, דאס גאלד
וואקסט און וואקסט, אט גייט דאס אריבער צו יענעם, און אט איז דאס
ווידער געקומען צוריק. ארקאדי שטייט און קוקט, ווי יענער „ווארפט די
קארט״, און כאטש ער האט אין דעם שפיל קיין שום חלק נישט, ווארעם
ער איז „נקי״ (אף זיין שפראך), „ריין ווי א טעלער״, נאר גלאט, דער
גלאנץ פון גאלד און דאס קלינגען פון גאלד און דאס גאלד אליין פאראינטערעסירט אים אזוי ווייט, אז עס קלאפט אים דאס הארץ פאר יענעם,
ער קוועלט־אן אינאיינעם מיט דעם, וואס „נעמט־אויס״, און העלפט מיט
א זיפץ יענעם, וואס האט איינגעשטעלט און איז „אריין ווי קורח״.
    
ס׳איז שווער צו זאגן, וועלכעס שטייט בא אים העכער ― צי דאס
שפיל, צי דאס געלט? ביידע זאכן אינאיינעם זיינען בא אים ווי צונויפגעפלאכטן, איינגעפלאנטעט איינס אינעם אנדערן, ליב, איינגעבאקן אין
הארצן, טייערער פון אלצדינג אף דער וועלט, און נאר אין די צוויי זאכן
ליגט זיין נשמה, און נאר ארום די צוויי זאכן דרייען זיך זיינע מחשבות.
וואס עס זאל זיך אים ניט חלומען ― חלומען זיך אים „פאסען״ (גע־ווינס) אדער „פראוואלן״ (פארלוסט), און נאר קארטן און נאר גאלד
זעט ער פאר די אויגן. אז ער דערזעט פאר זיך געלט, איז די ערשטע
מחשבה זיינע: „וויפל קאן מען מיט דעם מאכן, ווען גאט העלפט, עס
קומען אן די רעכטע „פאסען״, דער דרייצנטער, דרייצנטער פאס?״ און
ער הייבט אן ריידן מיט גאט, ווערן א מאמין.
    
ארקאדי שווייצער איז, ווי דאס רוב קארטנשפילער, א גרויסער,
גרויסער מאמין, און נישט נאר א מאמין אליין, נאר אן אבערגלייבער,
גלייבט אין גוטע און שלעכטע חלומות, גייט נישט אין קלוב אריין שפילן
מאנטיק, נישט דעם דרייצנטן, קערט זיך אום צוריק טאמער באגעגנט ער
א גלח, און עס לויפט אים איבער דעם וועג א קאץ, ווייס ער געוויס, אז
יענע נאכט מוז ער „באגראבן ווערן״; האט מורא פאר א גוט אויג ערגער
ווי א יידענע, טאמער געווינט ער, זאגט ער, אז ער האט פארשפילט, און
בייט נישט קיין געלט יענעם בשעת שפילן, און וועט אייך נישט לייען פונעם
קאן, איר זאלט זיך פאר אים אויסציען! און כאטש ער איז איצט „נישט
בא געלט״ שוין פון א צייט און ווייס נישט, פון וואנען קאן ער האבן
געלט, דאך גלייבט ער, ווי אן ערלעכער ייד גלייבט אין משיחן, אז דער
„גאט פון קארטן״ קאן נאך מאכן אזוי, אז ארקאדי שווייצער זאל נאך
האבן געלט, און גרויס געלט! דער עיקר איז ― דער ערשטער כף־הא׳ער
מיט די ערשטע שיינע פאסען, וועט שוין נאכדעם גיין, אם ירצה השם, ווי
א מזמור!
    
דער ערשטער געדאנק זיינער איז געווען נאכדעם, אז ער האט זיך
אביסל בארויקט פון די דריי מיליאן: אפשר איז דאס א באשערטע זאך
פון גאט, וואס ער האט זיך דא באזעצט מיט דעם דאזיקן בראנזענטאלער?
ווארעם וואס האט ער עפעס גראד אנגעטראפן אהערצו און נישט ערגעץ
אנדערש? אפשר הייבן זיך אן פון דער מינוט „זיינע זיבן יאר״? בא אט
אזא מין סומע פון דריי מיליאן ― ווי וועט אים נישט אראפפאלן כאטש
עטלעכע טויזנטער, איך זאג שוין נישט קיין צענער הונדערטער טויזנטער!
און ארקאדי הייבט־אן זיך אונטערשמירן צום בעל־הבית שוין גאר מיט אן
אנדער ניגון:
    
― זאג־זשע מיר, מיין ליבער רב משה, ― אזוי, דאכט זיך, רופט
מען אייך, הא? ― אשטייגער, כדומה למשל, ווען איר טרעפט צו מיר
פריער מיט א קליין שטיקל צייט, בשעת מיר איז, ניט היינט געדאכט,
געווען גראם אין קאפ, ענג אין קעשענע און דאס קערבל איז געווען א
ממזר, ― סטייטש, נעם איך דאך ארויס די הארטע הונדערטערס בשמחה
רבה ואמרו כולם און זאג: זה כפרתי, זה חליפתי, זה הטויזנטער ילך
לחיים ארוכים טובים ולשלום, ווארעם ארקאדי שווייצער פארשטייט מיט
גאטס הילף אן עסק, דער מוח איז אים ניט אויסגעטריקנט. עלעהיי, ס׳איז
א קארט און איך שטעל אף איר. וואס, אפשר ניט אזוי, רב משה?
    
― געוויס אזוי! ― כאפט זיך ארויס דער מחבר טשיידעלע פארן
בעל־הבית און כאפט אבער באלד א מיאוסן פסק פון ארקאדין, ער זאל
זיך נישט מישן ווו מע דארף ניט. מערקווירדיק! אף וויפל בראנזענטא־לער האט בא ארקאדין אין די אויגן געווונען, אף אזוי פיל, אדער נאך
מער, האט בא אים דער מחבר פארלארן, און ארקאדי האט זיך נישט
געקאנט איינהאלטן און האט אים אפגעגאסן מיט א גאנצער פאמעניצע:
    
― סקאצל קומט, מיין ליבער דייטש, בעל־מחבר פון דער חלירע,
שוטה בן פיקהאלץ, איר זייט אויך דא? און איך האב געמיינט, אז איר
האלט שוין העט־ווייט אין זיסן שלאף, און עס חלומען זיך אייך מכשפות
מיט ווילדע ציגן, פיפערנאטערס, וכדומה אזעלכע ענינים, וואס איר באשרייבט זיי דארטן אין אייערע ביכלעך.
    
דאס קליינע מחברל האט נעבעך געמוזט, ווי א טשערעפאשקעלע,
אריינציען אין זיך דאס קעפל און ווערן נאך קלענער, ווי ער איז, און
אפשווייגן דעם דאזיקן גראבן נפש, וואס קאן מאכן יעדן מיט דער בלאטע.
„אן עם־הארץ בלייבט אן עם־הארץ ― לאז מיינס איבערגיין״... ―
קלערט ער זיך, און ארקאדי לאשטשעט זיך ווידער צום בעל־הבית, ווי א
קעצעלע.
    
― אפנים, רב משה, איר זייט אזא ייד, וואס קאטארי איר האט
פיינט יענעם אנצומוטן, זיך צוזעצן, ווי אנדערע זעצן זיך צו, דעקוטשען
יענעם אזוי לאנג, ביז יענער מוז זאגן „באם!״ איך אף אייער ארט וואלט
שוין לאנג אנגעשפארט מיט א ז א גליקלעך געשעפט, ווייסט איר ווו?
א קלייניקייט ― א פראצעס פון ניין און ניינציק מיליאן! א ווערטל
אויסצוריידן ― ניין־און־ניינציק מיליאן!
    
― ניין־און־ניינציק מיליאן! ― העלפט אים אונטער דער מחבר, און
ארקאדי פאלט־אן אף אים ווידער א מאל און מאכט אים מיט דער בלאטע:
    
― דייטש, איר רעדט אויך פון מיליאנען? אנו, שווערט מיר אף
אייערע הייליקע נאמנות, מיין טייער שפילפויגעלע פון דער חלירע, אז
איר האט אמאל אף אייער לעבן געזען מיט אייערע אייגענע אויגן א הונדערטער א גאנצן, וועל איך אייך צאלן קנס וויפל „זיי״ וועלן הייסן!
    
און ארקאדי ווייזט אן מיט דער האנט אפן בעל־הבית, אנגעבויגן
דאס קעפל אף א זייט און צוגעמאכט איין אויגל.
    
― מיינט איר דאך, אז איר האט געטראפן? ― האקט אים אפ דער
בעל־הבית. ― זאג איך אייך, אז איר האט, איך בעט איבער אייער כבוד,
א גרויסן טעות! טשיידעלע האט, ווי איר קוקט אים אן, א סך הונדערטערס! א גאנץ פארמעגן! טשיידעלע, זאלט איר וויסן, איז א ייד אן
עושר, א גביר!
    
דאס ווארט „גביר״ האט בראנזענטאלער אפגעהאקט, ווי מיט א
האקמעסער, און דער עפעקט דערפון איז געווען אזוי גרויס, אז ארקאדי
שווייצער האט זיך מיט א מאל אויסגעגלייכט, ארויסגעכאפט די ציגאר
פון די ציין און געקוקט פונעם מחבר אפן בעל־הבית און פונעם בעל־הבית אפן מחבר און געפינטלט מיט די אויגן, ווי איינער רעדט: „וואס
טוט זיך עס מיט מיר?״
  
יא.
    
מחמת אונדזער מחבר טשיידעלע איז, ווי דער לעזער האט שוין באמערקט, א שטיל מענטשל, וואס האט פיינט, ווי אנדערע, בארימען זיך,
דערציילן גוזמות, מאכן פון זיך א גאנצן וועזן, דערפאר האט געמוזט
ריידן פאר אים בראנזענטאלער דער בעל־הבית, דערציילן פארן דריטן שכן
רוב גדלו ורוב עשרו, און טשיידעלע האט נאר אלע מאל אריינגעווארפן
א ווארט מן הצד, נישט געקוקט בשעת מעשה אף קיינעם, נאר אדער אראפ
צו זיך אף די שפיץ פיסלעך, אדער ארויף אהין ערגעץ אין דער הייך,
צווישן דער וואנט און צווישן דער סטעליע, ווו עס האט זיך באזעצט א
שפין, אויסגעבויט א קונציקע קיילעכיקע דירה, בריהש געבליבן הענגען
מיטן קאפ אראפ און מיט די פיס ארויף און ארויסגעקוקט, גאט זאל
צושיקן עפעס פרנסה...
    
― אונדזער טשיידעלע ― אזוי זאגט בראנזענטאלער און קאטשעט
א פאפיראס ― איז א מענטש, וואס קאטארי גאט האט אים געבענטשט
מיט אזא פארמעגן, וואס האט קיין מורא נישט פאר קיין פייער און נישט
פאר קיין וואסער, פאר פארלירן אדער פאר אוועקגנבענען; אים קאן קיינער נישט קאנקורירן, איבערשלאגן, צונעמען; זיין סחורה איז תמיד געלט
און זיין געלט איז שטענדיק מיט אים!
    
ארקאדי שווייצער קאן זיך נישט איינהאלטן און טוט א פרעג:
    
― וואס־זשע איז בא אים פאר א מין סחורה: דימענטן? בריליאנטן?
    
― נאך טייערער פון בריליאנטן! ― זאגט בראנזענטאלער, און
טשיידעלע לאזט אראפ די אויגן. ― ווארעם וואס איז דען, אייגנטלעך,
בריליאנטן? בריליאנטן איז דאך נישט מער ווי שטיינער, א צירונג, א
מאדע אזעלכע; לאז דאס ווערן אויס מאדע ― מעגט איר דאך נעמען
אייערע בריליאנטן און ארויסווארפן זיי אף א ריין ארט. דאס אבער, וואס
אונדזער טשיידעלע פארמאגט, איז אזא סחורה, וואס וועט קיינמאל נישט
ארויס פון דער מאדע, און כל זמן די וועלט איז וועלט, וועלן זיך מענטשן
אן דעם נישט באגיין.
    
― אהא! ― מאכט ארקאדי. ― א יידישע נשמה קאן מען נישט
שאצן, ווי מיין באבע עליה השלום האט אמאל געזאגט, אז זי האט געזוכט
א פארפאלענעם זעקסער און אויסגעטרייסלט אים בא מיר אין קעשענע...
    
און אין הארצן טראכט זיך ארקאדי: „דאכט זיך, אזא פימפערל? גיכער געריכט זיך אף אים א מפלה!״... נאר דער בעל־הבית שטויסט זיך,
וואס ער מיינט, און רעדט ווייטער:
    
― פארשטייט איר מיך, אונדזער טשיידעלע האט גאט געשענקט
א מתנה, וואס ניט איטלעכער פארמאגט דאס, דהיינו: אלץ וואס ער זעט
מיט די אויגן...
    
― נעמט ער מיט די הענט? ― כאפט אונטער שווייצער. ― פונקט
ווי מיין פעטער לייביש; איך האב געהאט א פעטער לייביש, האט ער אויך
געהאט אזא טבע...
    
― ווילט איר הארכן, איז גוט; אניט ― גייט אייך מיט אייער פעטער לייביש וווהין איך ווייס! ― מאכט צו אים דער בעל־הבית.
    
שווייצער בלייבט זיצן ווי א סטאטיק, און בראנזענטאלער רעדט
ווייטער:
    
― איז אלץ, וואס ער זעט מיט די אויגן, באשרייבט ער מיט די
הענט; און הענט האט אים גאט געגעבן גאלדענע; ער, אז ער זעצט זיך
אוועק שרייבן, קאן ער אייך שרייבן און שרייבן אן אן אויסלאז און אן
אן אויפהער; סע שרייבט זיך בא אים אזוי לאנג, ביז עס גייט אויס מאטעריאל, איך מיין טינט און פאפיר.
    
― ער דארף זיין א ווילדער בעל־הוצאה אף די צוויי מינים? ―
ווארפט אריין ארקאדי.
    
― וואס פאר א ווערדע האט דאס אבער קעגן דעם, וואס ער ברענגט־ארויס דערפון! מיט איין פלעשל טינט קאן אייך טשיידעלע אנשרייבן א
בוך פון טויזנט בלעטלעך.
    
― און פאר נויט ― זעצט־צו ארקאדי ― גיסט מען אונטער וואסער, ווי די וויינשענקערס טוען, אז עס קומט צו די אנדערע טעג יום־טוב
און דער וויין הייבט אן צו טאגן, און עס ווילט זיך ניט ארויסלאזן קיין
פדיון...
    
― טאמער וואלט איר פארשטעקט דעם צאפן? ― מאכט צו אים
בראנזענטאלער און דערציילט ווייטער: ― בקיצור, אונדזער טשיידעלע
איז א גאלדשפינער, ס׳איז בא אים א קוואל, וואס לאזט זיך קיינמאל ניט
אויס. זעט איר אן דארטן אונטערן בעט א קעסטל? איז דאס פול ווי אן
אויג, אנגעפאקט מיט ספרים שוין אנגעשריבענע, און נאך וואסערע
ספרים! אנטיקן שבאנטיקן! ער האט זיי מיר כמעט אלע איבערגעלייענט.
די ספרים, ווען מע דרוקט זיי אפ און מע לאזט זיי ארויס אף דער וועלט,
פארצוקערט מען זיי! דער גאנצער חסרון איז, וואס ס׳איז ניטא מיט וואס
צו דרוקן זיי!
    
― ניטא קיין פאדעם, הייסט עס? ― שטעלט־אריין ארקאדי שוויי־צער. ― ס׳איז בא אייך, הייסט דאס, א „געלט־מאנגל״, ווי דער דייטש
זאגט, פונקט דאס זעלבע חולאת, וואס בא מיר: „בייטל־פיבער״ רופט מען
דאס בלשון הדאקטאריע. וויפל באדארף מען דערויף, למשל, געלט?
    
― וואס איז די נפקא־מינה, ― זאגט בראנזענטאלער ― אז ס׳איז
ניטא? און דערצו איז טשיידעלע, ווי איר קוקט אים אן, א מאדנע
מענטשל, גאר נישט דאס, וואס אנדערע מחברים; אנדערע מחברים
גייען־ארום מאכן געלט...
    
― בעטלען? ― כאפט זיך אויף דער מחבר. ― גיכער שטארבן! ―
און די אויגן צינדן זיך אן בא אים, און די בעקלעך ווערן אים רויט, ווי
דער רויטער שניפס, וואס ער טראגט אפן ווייסן פאפירענעם קאלנער. און
דער בעל־הבית ווייזט־אן אף אים מיט דער האנט, ווי א געטרייער פאטער
אף זיין איינגעשפארט קינד.
    
― א גדלן ― מאכט בראנזענטאלער, ― א גדלן און אן עקשן!
וויפל איך טענה ניט מיט אים, איז דאס ווי אן ארבעס אין וואנט. איך
טענה מיט אים: לאמיר דערווייל ארויסלאזן איין ביכל, און נאכדעם וועלן
מיר שוין זען וואס מיר האבן צו טאן. דערויף איז גענוג דערווייל די
ערשטע עטלעכע הונדערט קערבלעך.
    
― סך הכל? ― מאכט ארקאדי. ― וואס פאר א ראלע שפילט אזא
קליינע סומע בא אזעלכע קאפיטאליסטן, ווי איר, כלעבן, ובפרט נאך אף
אזא גאלדן געשעפט, ווי ביכער?
    
― לאכט איר דאך? ― זאגט צו אים בראנזענטאלער מיט פארדראס. ― וועל איך אייך ווייזן, אז איר זייט, מחילה, א גרויסע בהמה
און איר הייבט ניט אן צו פארשטיין פון דאנען אהין. איר האט נאר א
מויל און סע רעדט, און ווייטער איר זאלט פארשטיין אן עסק, ארומנעמען
א זאך ― דאס ניט! אט וועל איך אייך מאכן א פראסטן חשבון. זאגט
מיר, וואס איך וועל אייך פרעגן, פאני שווייצער, אז איר זייט יא אזא
חכם: וויפל, רעכנט איר, געפינען זיך, אשטייגער, יידן?
    
― ווו? דא, אין יעהופעץ? ― פרעגט ארקאדי ― עס ווענדט זיך
וואסערע יידן; אויב סוואלעטשעס מיט פארכעס ― איז, קיין עין־הרע, א
סך...
    
― ניין, ― ענטפערט אים בראנזענטאלער, ― נישט דאס מיין איך!
איך מיין אלע יידן ארום און ארום?
    
― אומעטום ― העלפט אים אונטער טשיידעלע ― אף דער גאנצער
וועלט.
    
― אף דער גאנצער וועלט? ― מאכט שווייצער און פארקאטשעט
דעם שטערן. ― מע זאגט, קיין עין־הרע, היפשלעך, אזוי פיל מכות אלע
אנטיסעמיטן אינאיינעם.
    
― וויפל זאלן מיר רעכענען צווישן זיי אזעלכע, וואס לייענען ביכער? ― פרעגט בראנזענטאלער.
    
― וואס לייענען ביכער ווייס איך נישט, ― מאכט ארקאדי ― נאר
אזעלכע, וואס שפילן אין קארטן, זיינען געוויס מער; דאס בין איך אייך
ערב.
    
― לאז זיין אזוי! ― לאזט אים צו דער בעל־הבית. ― וועלן מיר
רעכענען, אז פון עטלעכע מיליאן איז פאראן נאר צוויי מיליאן יידן, וואס
לייענען ביכער. פון זיי וועלן מיר אראפרעכענען א מיליאן, וואס קאנען
נישט אויסגעבן קיין קערבל אף א ביכל, אדער זיי ווילן נישט קויפן קיין
ביכער. בלייבט אונדז איבער איין מיליאן יידן, וואס ווילן יא אמאל לייענען א בוך. היינט לאמיר רעכענען שוין אף דעם פאל, אז צוויי יידן וועלן
קויפן פאר איין קערבל איין ביכל אף צו לייענען.
    
― רעכנט איין ביכל אף דרייען, ― פארריכט אים דער מחבר אליין.
    
― אן עק! ― זאגט דער בעל־הבית.― לאז זיין א ביכל אף פירן,
אף פינף אירע! וויפל־זשע האט איר דעמאלט? ניט קיין צוויי הונדערט
טויזנט קארבן?
    
― פונקט דאס גרויסע געווינס, ― מאכט ארקאדי, וואס הייבט
ערשט איצט אן רעכט צעקייען. ― אוי וויי, ס׳איז דאך עפעס טאקע
גאר נישקשהדיק פון א געשעפטל, ווי איך בין א מענטש!
    
― וואס זשע דען האט  א י ר  געמיינט? ― מאכט צו אים דער
בעל־הבית, און דער מחבר ווערט גרעבער ווי לענגער ― היינט שטעלט
אייך פאר, אז איך וויל גאר ניט רייך ווערן מיט א מאל און איך שטעל־אוועק דעם מקח נאר א האלב קערבל פאר א ביכל?
    
― א חצי פויגל איז בזיל הזול, א מציאה פאר א גנב! ― מאכט
ארקאדי, ווי א מענטש, וואס איז א מבין אף די זאכן.
    
― דאס האט איר פארן ערשטן ביכל, ― ציט דער בעל־הבית דעם
חשבון נאך ווייטער, ― היינט וואס וועט איר זאגן, מיין ליבער הער
שווייצער, אז אזעלכע ביכער זיינען פאראן בא אונדזער טשיידעלע א
שטיקלעך דרייסיק?
    
― אהא! קיין עין הרע ניט! ― מאכט ארקאדי און שפרינגט אראפ
פונעם בעטל. ― דאס שמעקט דאך שוין גאר מיט מיליאנען, ווי איך
בין א מענטש!
    
― וואס־זשע דען האט א י ר געמיינט? ― זאגט בראנזענטאלער,
און טשיידעלע ווערט צעשמאלצן פאר תענוג. ― לאמיר נאר דערטאפן
די ערשטע עטלעכע הונדערטער, אזוי לאזן מיר ארויס תיכף ומיד דאס
ערשטע ביכל, לייזן מיר אפ א מאה אלף, לייגן מיר דאס אריין טיף אין
קעשענע און נעמען זיך צו די איבעריקע ביכער, איינציקווייז; אזוי
לאנג, אזוי ברייט, ביז מיר לאזן ארויס אלע דרייסיק שטיק, פארשטייט
איר דאך שוין, וואס פאר א פנים מיר באקומען דעמאלט אין דער
וועלט?! איך בין אייך שוין מוחל דאס געלט ― איך רייד פונעם כבוד,
וואס טשיידעלע וועט דעמאלט האבן, אז זיינע ביכער וועלן פארפלייצן די
גאנצע וועלט! איר מעגט פון מיר לאכן, הערט איר, זאגן, אז איך בין אן
אלטער נאר, ― איך בין אים באמת מקנא, דאס הייסט, פארגינען פארגין
איך אים מיטן גאנצן הארצן, נאר מקנא בין איך אים אוודאי זייער גוט.
א קלייניקייט ― א ז א כ ב ו ד! א ז א נ א מ ע ן!
    
בא ארקאדי שווייצער האט זיך פארדרייט דער קאפ ניט אזוי נאך
פונעם כבוד מיטן נאמען, ווי פון די מיליאנען, וואס שטייט־פאר טשיי־דעלע זאל דא פארדינען. און דער מחבר איז מיט א מאל אויסגעוואקסן
בא אים אין די אויגן, געווארן שענער גאר אפן אויסזיכט און גרעסער
אף דער וווקס. עס האט זיך אים געדאכט, אז טשיידעלע האט טאקע א
פנים פון א... א... עפעס נישט קיין געוויינלעכער פארשוין. עפעס די האר
מיט די קליינע הענטלעך עפעס... כלעבן, ער האט שוין לאנג ארויסגעזען,
כמעט פון דער ערשטער מינוט, אז דאס איז א מענטשל ניט ווי אלע
מענטשן... און אונדזער ארקאדי שווייצער האט זיך נישט געקאנט איינהאלטן און איז צוגעגאנגען צום מחבר און האט אים אנגענומען בא איינע
פון זיינע קליינע הענטלעך מיט די דינע פינגערלעך און האט אים אפגעגעבן א שיינעם א ברייטן מזל־טוב, אים געווינטשעוועט, ער זאל דערלעבן
וואס גיכער ארויסלאזן אלע זיינע בארימטע ביכער, וואס וועדליק ער,
ארקאדי שווייצער, זעט ארויס, באדארף דארטן שטעקן עפעס אזעלכעס,
אזעלכס, וואס ער קאן עס מיט קיין ווערטער נישט ארויסגעבן. און פלוצעם האט ער זיך געגעבן א פאטש אין שטערן, א ביסל פארטראכט זיך
און א זאג געטאן:
    
― שאט, ווייסט איר גאר וואס? ס׳איז דא א פלאן בא מיר! א
טייערער פלאן! א גאלדענער פלאן! אזא יאר אף מיר!
    
ביידע צוויי, דער בעל־הבית און דער מחבר, האבן אויפגעשטעלט
מויל און אויערן, הארכן וואס פאר א פלאן האט פאר זיי דער נייער שכן?
און ארקאדי שווייצער האט זיך געווענדט צו זיי בזה הלשון:
    
― הערט זשע אויס, מיינע ליבע יידן, וואס איך וועל אייך זאגן;
נאר בעטן וועל איך אייך, אז קיין פאראיבל זאל ניט זיין און איר זאלט
נישט האבן קיין טבע פון בלאזן זיך. מען איז דאך היימישע מענטשן.
מיר אלע דריי זיינען, ברוך השם, גלייכע נגידים, אחוץ אונדזער שאדן
אף אלע אנטיסעמיטן געזאגט געווארן! טאמער וואלט געווען א סברה,
למשל, מיר זאלן שליסן צווישן זיך א מין... א מין געזעלשאפט, א
שותפות?
    
― א שותפות? אף וואס א שותפות? אפן דלות? נאל־שמאל־עט־קאמפאניע? ― פרעגן ביידע מיט א מאל, דער בעל־הבית מיטן מחבר,
און ארקאדי פאלט בא זיך נישט אראפ און צעקייט זיי די ווערטער,
בכדי זיי זאלן פארשטיין וואס ער מיינט:
    
― איך מיין דאס גאנץ ערנסט. איך וויל, פארשטייט איר מיך, מיר
זאלן זיך געבן דא איינס דאס אנדערע דאס הייליקע ווארט, א תקיעת־כף,
אזוי ווי קיינער ווייס ניט וועמענס מארגן עס איז, צי איך מיט מיינע
דרייצן פאסען אין קלוב, צי איר מיט אייער כפול־שמונהדיקן פריץ דעמבא־דאמבע־דעמביצקי אין אמעריקא, צי זיי, דער מחבר הייסט דאס, מיט
זייערע ביכלעך? ― איז איין מאל פאר אלע מאל: ווער פון אונדז עס
זאל פריער נישט אויפגעריכט ווערן, באדארף עס זיין יחדיו. איר פארשטייט? מע זאל זיך טיילן גלייך, און אלצדינג זאל זיין אינאיינעם, יחדיו,
איין מאל פאר אלע מאל יחדיו!
    
בשעת מעשה האט ארקאדי שווייצער אויפגעהויבן די רעכטע האנט
אין דער הייך, דעם קאפ אנגעבויגן אף א זייט, און דער בעל־הבית מיטן
מחבר זיינען געזעסן א פאר מינוט פארטומלט, געקוקט איינס אף דאס
אנדערע און געשוויגן. דער פלאן איז געווען אזוי אומגעריכט און דער
טאן אזוי ערנסט, אז בראזענטאלער איז אויפגעשטאנען דער ערשטער
פונעם טיש, צוגעגאנגען צום נייעם שכן, אויסגעצויגן אים די לאנגע דארע
האריקע האנט און ארויסגעלאזט הויך אף א קול: „יחדיו!״ און אף אים
קוקנדיק, האט זיך אויך דאס מחברל אראפגעכאפט פונעם בעטל, אויסגעצויגן ביידע שכנים זיין קליין הענטל און אויסגעקוויטשעט אף זיין
דינער שטימע: „יחדיו!״ און אלע דריי שכנים האבן זיך פריינטלעך געקוקט איינס דאס אנדערע אין די אויגן אריין, עטלעכע מאל גוט־גוט געקוועטשט זיך בא די הענט און איבערגעחזרט נאך עטלעכע מאל דאס ליבע
זיסע ווארט „יחדיו!״ און פלוצעם האט זיך דער מחבר א ווארף געטאן
צום קעסטל וואס אונטערן בעט, ארויסגעכאפט פון דארטן א בויגן פאפיר, געבראכט צו טראגן א טינט און פען, אנגעשריבן אין דער ברייט
פונעם בויגן פאפיר מיט גרויסע געכתיבהטע אותיות:
  
א׳ ב׳ ג׳ ד׳
  
און א זאג געטאן צו די שכנים מיט א פארפלאמט פנימל:
    
― חתמעט זיך, זייט־מוחל, אפן דאזיקן פאפיר. דאס איז אונדזער
קאנטראקט.
    
― וואס באדייטן די דאזיקע אותיות? ― פרעגן בא אים די איבעריקע צוויי שכנים שטארק פארווונדערט.
    
― די דאזיקע אותיות ― זאגט טשיידעלע ― באדייטן:  א מ ת ,
ב ר כ ה ,  ג נ ב ה ,  ד ל ו ת. דאס הייסט, דער פשט איז אזוי: אז
מיר וועלן גיין מיטן אמת, וועט זיין  ב ר כ ה ,  און אז מיר וועלן גיין
מיט ג נ ב ה , וועלן מיר האבן  ד ל ו ת... פארשטייט איר שוין?
היינט לייגט זיך, זייט מוחל, מיט די חתימות!
    
דעם מחברס איינפאל איז אזוי געפעלן געווארן, אז דער בעל־הבית
האט אים אונטערגעטראגן א פאפיראס מיט אזא מינע, גלייך ווי מע
טראגט אונטער א ליב קינד א צוקערלעקעכל אדער א קאנפעקטל, און
ארקאדי האט זיך ניט געקאנט איינהאלטן און האט אים דערלאנגט א
רעכטן זעץ אין פלייצע.
    
― בראווא! ווו תורה דארט איז חכמה! אזוי פלעגט זאגן דער זיידע
מיינער, דער „שומר־בגדים״ אליין, בשעת מנשהקע דער רופא פלעגט
פרייטיק אין באד א גאל טאן א יידן דעם קאפ, אוועקווארפן אין מיטן
און גיין צום אנדערן יידן.
    
און ס׳איז געבליבן, אז דער שותפות זאל הייסן „א׳ ב׳ ג׳ ד׳ עט
קאמפאניע״...
    
נאכדעם האט זיך אנגעהויבן בא די נייע שותפים די צערעמאניע
פון אונטערשרייבן זיך. פריער פון אלע, געוויינלעך, האט זיך געחתמעט
דער בעל־הבית, משה בראנזענטאלער, אנידערגעזעצט א פיינע בעל־הבתישע חתימה מיט א פאר קוועטשלעך און מיט א בעל־הבתיש דריידל. נאך
אים האט זיך באדארפט אונטערשרייבן ארקאדי שווייצער, האט ער געזאגט, אז כל ימיו האט ער ליב זיך חתמענען צום לעצט, לכן זאל זיך
טשיידעלע מוחל זיין חתמענען פריער. און אז דער מחבר אליין האט זיך
שוין צעשריבן פיינטשיק מיט א היפש דריידל און מיט א שיינעם ציק,
ווי עס פאסט פאר א שרייבער, און ס׳איז געקומען צו ארקאדין, האט ער
גענומען די פען צווישן די פינגער, ווי מע נעמט א פראפנציער אף ארויסצושלעפן א קארעק פון א פלעשל, און האט אנגעדראפעט פאוואלינקע
אפן פאפיר עטלעכע פאסיקלעך מיט א צוויי־דריי רעדעלעך, און אויסגעלאזט מיט א קלעק; ― די דאזיקע חתימה האט געקאנט מאכן וואס איר
ווילט אין דער וועלט, נאר ניט „ארקאדי שווייצער״. און בשעת מעשה
האט ארקאדי רעכט געשוויצט און געזאגט, אז מחמת ער האט יינגלווייז
זייער א סך געשריבן, האט דאס אים שטארק געשארט צו דער ראיה,
האבן אים די דאקטוירים אנגעזאגט, ער זאל זיך היטן פון א פען, ווי אין
אויג א שטאך, נאר הלוואי, זאגט ער, וואלט ער געהאט דאס געלט ―
וואס ער וואלט נאך געקאנט פונדעסטוועגן אפן ניכטערן הארצן אנשרייבן מיט הוילע ציפערן אליין!
    
און די דריי שכנים, וואס האבן געשלאסן שותפות, האבן זיך שפעט,
מיטן טאגלעכן שיין, אפגעזעגנט, זיך געווינטשעוועט א גוטע נאכט מיט
זיסע חלומות, זיך אויסגעטאן און געלייגט שלאפן, און גאט ווייס, אויב
אף דער גאנצער וועלט זיינען געווען אזעלכע דריי צופרידענע מענטשן,
וואס זאלן שלאפן אזוי זיס, אזוי געשמאק, און זאלן זען אזעלכע זיסע גילדענע חלומות, ווי עס האבן געזען אין דער דאזיקער נאכט, אינעם דאזיקן
שטארק־אנגערייכערטן פינצטערן חדרל, כמעט אונטערן דאך, אונדזערע
דריי פארשוינען.
    
געשריבן אין יאר 1903
ד ע ר צ יי ל ו נ ג
    
אז איר ווילט, וועל איך אייך דערציילן א שיינע מעשה, ווי אזוי איך
האב אף זיך געהאט אמאל א פעקל, וואס איך האב עס אליין גענומען אף
זיך, און בין שיער־שיער ניט אומגליקלעך געווארן! און איר מיינט, איבער
וואס? נאר איבער דעם, וואס איך בין געווען א יונגערמאן ניט קיין געניטער, ניט קיין איבערגעשפיצטער, דאס הייסט, עס קאן זיין, איך בין נאך
היינט אויך ווייט פון א חכם, ווארעם איך זאל זיין א קלוגער, וואלט איך
דאך, ווי זאגט איר, געהאט געלט; אז מע האט געלט, איז מען דאך אי
קלוג, אי שיין, אי מע קאן זינגען.
    
בין איך, הייסט דאס, געווען א יונגערמאן, געזעסן אף קעסט בא
שווער און שוויגער, געזעסן און געלערנט, אביסל אריינגעקוקט אין די
ביכלעך בסוד, די שווער און שוויגער זאלן ניט וויסן, ניט אזוי דער שווער,
ווי די שוויגער. איך האב, דארפט איר וויסן, א שוויגער א מאנצביל, דאס
הייסט: א יידענע, וואס גייט אין ספאדעק. פירט אליין אלע געשעפטן,
אליין געטאן שדוכים, אליין געקליבן חתנים פאר די טעכטער. און אויך
מיך האט זי אליין אויסגעקליבן, אליין פארהערט, אליין געבראכט צו
פירן קיין זוואהיל פון ראדאמישלי ― איך בין אליין א ראדאמישלער
בין איך, מסתמא האט איר געהארכט ראדאמישלי, מע האט דאס ניט לאנג
באשריבן אפן בלאט...
    
בין איך, הייסט דאס, געזעסן אין זוואהיל אף קעסט, געקוועטשט דעם
 
 