
 די ירושלימער רוסישע ביכער־קראם ״באבעל״ האט דורכגעפירט (נאטירלעך, אין זום) א לעקציע פונעם קינסטלער מיכאל יאכילעוויטש. די לעקציע האט געהייסן ״דער קינסטלער און די צייט״ און איז געווידמעט געווען מאיר אקסעלראדן, דעם זיידן פון מיכאל יאכילעוויטשן. 
 
 М. Даниэль. Хлопчик. Эскиз декорации. meir־akselrod.com 
 מאיר אקסעלראד (1902, מאלאדעטשנע, ווייסרוסלאנד — 1970, מאסקווע) איז געווען איינער פון די בולטסטע פארשטייער פונעם קינסטלערישן אוואנגארד פון דער ערשטער העלפט 20טן יארהונדערט. ס׳איז גענוג צו דערמאנען דעם פאקט, וואס זיינע ארבעטן געפינען זיך אין קאלעקציעס פון טרעטיאקאווס גאלעריי, פונעם רוסישן מלוכה־מוזיי אין סאנקט־פעטערבורג, פונעם מאסקווער קונסטן־מוזיי אויף פושקינס נאמען. 
 דערביי איז ער א טיף־יידישער נאציאנאלער קינסטלער. אויסשליסלעך יידישער טעמאטיק זיינען געווידמעט, למשל, מאיר אקסעלראדס געמעלן־סעריעס «אין סטעפ» (וועגן דעם לעבן פון יידישע קאמונארן אין קרים) און «געטא». אין דעם צוזאמעהאנג איז כדאי אויך צו דערמאנען דעם קינסטלערס מיטארבעט מיטן מינסקער און מיטן מאסקווער יידישע מלוכה־טעאטערס. 
 אין פארלויף פון זיין גאנץ לעבן האט מאיר אקסלעראד זיך געפונען אין א באשטענדיקן שעפערישן קאנטאקט מיט דער יידישער ליטעראטור און מיט יידישע פען־מענטשן. בעצם איז די יידישע ליטעראטור געווען זיין משפחה: זיין יינגערער ברודער איז געווען דער דיכטער זעליק אקסעלראד (1904 – 1941), זיין פרוי איז געווען די ליטעראטור־פארשערן, קריטיקערן, איבערזעצערן (צווישן אנדערס האט זי איבערגעזעצט אין רוסיש ווערק פון יצחק־לייבוש פרץ און שלום־עליכם) און שרייבערן רבקה רובין (1906 – 1987) און זיין טאכטער איז די רוסיש־שפראכיקע דיכטערן און איבערזעצערן פון דער יידישער ליטעראטור אין רוסיש יעלענע אקסעלראד (געב. אין 1932). אזויארום איז מיכאל יאכילעוויטשס לעקציע «דער קינסטלער און די צייט» געווארן אין תוך א דערציילונג וועגן דעם גורל פון יידישער קולטור אינעם ראטן־פארבאנד. 
 
 וו. אראנאוו 
 moscowartmuseum.com 
 