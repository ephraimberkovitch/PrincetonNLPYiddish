

די צרה קומט פון אינעווייניק 



 by באריס סאנדלער 
November 29, 2018January 2, 2019 Filed under:
געשיכטע
פון דא און דארט 

80 יאר זינט דער „קרישטאלנאכט‟
לאה שלאנגער
צום 80סטן יארצייט נאך דער „קרישטאלנאכט‟, וואס איז פארגעקומען אין דייטשלאנד פון 9טן אויפן 10טן נאוועמבער 1938, איז געעפנט געווארן אין יד־ושם אן אויסשטעלונג — „דער קלאפ קומט פון אינעווייניק‟. אויף דער אויסשטעלונג זיינען ארויסגעשטעלט פערזענלעכע פאטאגראפיעס, חפצים, דאקומענטן, בריוו, מע קאן זען פילמען, קאפיעס פון קונסט־זאכן, דאקומענטן. אגב, די דייטשן אליין, רופן עס, „די נאכט פונעם פאגראם‟.
צווישן די חפצים געפינט זיך אויך די ליאלקע אינגע. די געשיכטע פון לארא מאירפעלד־שטערן און איר ליאלקע האט איר אנהייב אין דער „קרישטאלנאכט‟. לאראס פאטער, אן איינוווינער פון קאסל, איז ארעסטירט און אוועקגעשיקט געווארן קיין בוכענוואלד. די שכנים האבן פארגעלייגט זיין פרוי זי באהאלטן מיט דער טאכטער, וואס איז דעמאלט אלט געווען אנדערטהאלב יאר. שוין אנגעטאן אין דער פיזשאמע צו גיין שלאפן, האט דאס מיידעלע פארכאפט מיט זיך איר ליאלקע.
אויפן צווייטן טאג נאכן פאגראם זיינען זיי צוריקגעגאנגען צו זייער דעמאלטיקער היים. געזען, אז מע קאן פון דארט גארנישט פון די זאכן אפראטעווען, זיינען זיי אריבער וווינען צו לאראס באבען. נאך זעקס וואכן איז באפרייט געווארן דער פאטער און אין זכות פון דער אמעריקאנער וויזע, האט ער געמוזט עקסטרע פארלאזן דייטשלאנד אליין, אן זיין ווייב און טאכטער; ערשט מיט א יאר שפעטער האבן זיי אויך באקומען א וויזע און אין 1941 זיינען זיי מיט דער שיף פון פארטוגאל אנגעקומען אין די פאראייניקטע שטאטן.
אלץ, וואס די קליינע לארא האט מיטגענומען מיט זיך פון דייטשלאנד, איז געווען די ליאלקע אינגע, וועלכע האט זי באגלייט אין יענער שרעקלעכער נאכט. זי האט די ליאלקע אפילו אנגעטאן אין דער זעלבער פיזשאמע, אין וועלכער לארא האט זיך געראטעוועט אין דער „קרישטאלנאכט‟. נאך דער מלחמה האבן לאראס עלטערן אויסגעפונען, אז די גאנצע משפחה, וואס איז געבליבן אין דייטשלאנד, איז אויסגעמארדעט געווארן.
אין 1991 איז לארא מאירפעלד עולה געווען קיין ישראל. די ליאלקע אינגע, ווי אן אנדענק פון יענער טראגישער נאכט, האט זי געבראכט אין יד־ושם אין די ראמען פון דעם פראיעקט „צו זאמלען די ברוכטיילן‟.
ס׳איז וויכטיק, אז די ליאלקע זאל זיך געפינען אין יד־ושם און איר געשיכטע זאלן וויסן די קומענדיקע דורות…
לארא מאירפעלד־שטערן דערציילט:
„די ליאלקע האט א באזונדערע ווערט. זי איז מיר טייער און איינגעווארצלט אין מיין הארץ. מיין באבע האט זי מיר געשענקט, און מיין גאנץ לעבן האב איך נישט דערלויבט קיינעם פון דער משפחה זיך שפילן מיט איר, ווייל קוים וואס זי האלט זיך. אבער כ׳האב באשלאסן: ס׳איז וויכטיק, אז די ליאלקע זאל זיך געפינען אין יד־ושם און איר געשיכטע זאלן וויסן די קומענדיקע דורות. די ליאלקע איז די איינציקע זאך, וואס כ׳האב פון יענע צייטן. דער פאקט, אז זי האט דורכגעמאכט מיט מיר דאס גאנצע לעבן, ביז כ׳האב חתונה געהאט, האט פאר מיר א זייער גרויסע ווערט…‟
די ליאלקע אינגע געפינט זיך צווישן אנדערע חפצים: בריוו, א ספר־תורה, א פאספארט און מזוזה — עקספאנאטן פון דער אויסשטעלונג „דער קלאפ קומט פון אינעווייניק‟. די אנפירערין פון דער אויסשטעלונג האט דערציילט, אז די וויכטיקייט פון דער עקספאזיציע איז צו ווייזן דעם פערזענלעכן קוק און גורל פון די דייטשישע און עסטרייכישע יידן, וואס האבן איבערגעלעבט יענע שוידערלעכע געשעענישן.
אין יד־ושם האט מען באצייכנט, אז אין דער „קרישטאלנאכט‟ זיינען דערמארדעט געווארן אין דייטשלאנד און עסטרייך 91 יידן, און ארום 30 טויזנט האט מען ארעסטירט און אוועקגעשיקט אין די קאנצענטראציע־לאגערן. איבער 1\. 400 שילן זיינען אונטערגעצונדן געווארן און יידישע געשעפטן — בארויבט און צעשטערט.
די אויסשטעלונג ווייזט דעם אומגליק, וואס די יידן האבן איבערגעלעבט אין דער פאגראם־נאכט און אין די קומענדיקע טעג. פאר א סך מענטשן איז דאס געווען א שאקירנדיקער קלאפ, ווייל זיי האבן זיך ביזן לעצטן מאמענט געפילט ווי א חלק פון דער דייטשישער געזעלשאפט. דעריבער ווערט באצייכנט יענע נאכט ווי „א קלאפ, וואס קומט פון אינעווייניק‟.

Share this:TwitterFacebookPrintLike this:Like Loading...

Related
 


Tagged: historyjews 
Post navigation


Previous Post
איר גוטער נאמען 

Next Post
נאטיצן פונעם רעדאקטאר — 15 



