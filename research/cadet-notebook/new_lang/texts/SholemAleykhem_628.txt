 
 מעשיות פאר יידישע קינדער: קדלת וקדשת 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א הארצרייסנדיקע טראגעדיע איבער א יום־טובדיקן קידוש
    
 א.
(מיין צונעמעניש. ― שוואכע פעיקייטן. ― וואס וועט זיין פון מיר!)
    
„איוואן פאפערילע״... קיין אנדער נאמען האב איך ניט געהאט
אין דער היים צווישן א גאנצער כאליאסטרע. אפשר דערפאר, וואס איך
האב ניט געוואלט לערנען? דאס אחוץ. וועלן האבן איך טאקע ניט געוואלט. ווער וויל דאס לערנען? אדער אפשר דערפאר, וואס איך האב
געהאט א גראבן קאפ? דאס קאן אויך זיין. קיין שטארק גוטן קאפ האב
איך טאקע ניט געהאט. דאס הייסט, די תפיסה איז בא מיר געווען ―
אזוי האט דער רבי געזאגט ― א הארטע תפיסה. איידער איך האב
תופס געווען א זאך, איז אנגעקומען שווערלעך. דערפאר אבער איז דער
זכרון געווען בא מיר, ניט פאר אייך געדאכט, זייער־זייער א שוואכער!
ניט געווען די זאך, וואס איך זאל געדענקען. אט האב איך אויסגעלערנט אף אויסנווייניק, און אט האב איך עס שוין פארגעסן. איך קאן
מיך גאר ניט דערמאנען אן די קלעפ, מיט די פעטש, מיט די שמיץ
וואס מע האט מיר אריינגעלייגט. אומזיסט האט נעבעך מיין טאטע זיך
אפגעריסן דאס הארץ. אומזיסט זיינען נעבעך געווען דער מאמעס טרערן.
עס האט קיין זאך מיך ניט גענומען.
    
― גוואלד! איוואן פאפערילע! וואס וועט זיין פון דיר?
    
― גוואלד! יידישע קינדער! וואס וועט זיין פון מיר?...
  
ב.
  
(מיין טאטנס פרייד. מזל טוב, איך בין שוין א חתן. ― מיין מחותנס
יחוס און מייז כלהס מעלות. ― איך פאר צו מיין כלה אף יום־טוב)
    
איך האב שוין אמאל געזען מיין טאטן פריילעך זיין. למשל, פורים
צו דער סעודה. שמחת־תורה נאך הקפות. אף אלערליי שמחות. נאר
אזוי פריילעך, ווי ער איז געווען יענעם ערב פסח, וואס איך גיי אייך
דערציילן, ― האב איך אים נאך קיינמאל ניט געזען. וואס זשע איז
מיט אים געווען די גדולה? ― איך בין א חתן געווארן. מזל־טוב! מיט
מזל זאלט איר לעבן! ווער איז דער מחותן? ― דער מחותן איז שוין
איינמאל א מחותן. ערשטנס, א מיוחס. די הארנשטיינס פון ראדאמישל
האט איר געקענט? די זוסמאנס פון אסטרע ווייסט איר? און די טשערנא־בילסקיס פון שפאלע האט איר אויך געהערט? איז ער בא זיי געווען א
קאמיסיאנער. ניט היינט, נאר אמאל. איידער ער האט זיך מיט זיי צעקריגט... היינט איז ער שוין אליין א סוחר. ניט קיין גרויסער, נאר א
סוחר. נדן גיט ער אויך. ניט קיין סך. מיין טאטע גיט צוויי מאל אזויפיל. דערפאר אבער גיט מען מיר א כלה ― שוין איינמאל א כלה! איך
אליין קען זי נאך ניט. איך האב זי נאך ניט געזען. נאר די, וואס האבן
זי געזען, קאנען זיך פון איר ניט אפלויבן. און געזען האבן זי דער טאטע, די מאמע, מיינע אן עלטערע שוועסטער און איר מאן, מיין שוואגער. זאגט די מאמע, אז זי איז א שיינע. און די שוועסטער זאגט, אז
זי אין ניט אזא שיינע, ווי א קלוגע. און מיין שוואגער דרינגט, אז זי
איז ניט אזא קלוגע, ווי א גוטע. עס ליגט איר גוטסקייט אפן פנים.
זאגט דער טאטע, אז וואס זי זאל ניט זיין, בין איך זי ניט ווערט...
ווערט ניט ווערט ― אבי איך האב זי. אזוי טראכט איך מיר און קוק
שוין ארויס אפן פסח, ווי אן ערלעכער ייד אף משיחן. ווארעם איך
האב געהערט זאגן, אז אף פסח פאר איך מיך דורך צו מיינע מחותנים
צוגאסט.
    
 ג.
    
 (א קאמפליצירטער קידוש. ― א הבדלה א צוגאב)
    
צו די מחותנים, חלילה ניט צו דער כלה. אזוי זאגן זיי, מיינע טאטע־מאמע. וואס איך דענק וועגן דעם ― דאס איז מיין עסק. און ווייל
איך בין נאך בא זיי אין רשות, מוז איך מיך אונטערגעבן און אויסהערן אלצדינג, וואס זיי וועלן מיר זאגן. און וואס זאגט א טאטע אדער
א מאמע? זיי זאגן, אז איך זאל זיך האלטן, ווי א מענטש, און אז איך
זאל זיצן, ווי א מענטש, און אז איך זאל עסן, ווי א מענטש, און אז איך
זאל ניט ריידן קיין נארישקייטן.
    
― בקיצור, דו זאלסט זיך ניט ארויסבאווייזן, אז דו ביסט א איוואן פאפערילע...
    
אט דאס זאגט מיר אן דער טאטע און פארכאפט זיך:
    
― שא! דעם יום־טובדיקן קידוש קענסטו שוין, צי ווער־וואס?
    
לאזט זיך אויס, אז ניין. איך קען אים נאך ניט. פונוואנען זאל איך
אים קענען? פון פאראיארן? ווער האט דאס אזא קאפ? ובפרט, אז היינטיקער פסח פאלט אויס אקוראט שבת־צונאכטס ― און דאס איז אן
אומגליק! דא מוזט איר קענען קידוש מיט הבדלה אינאיינעם. דער
פסחדיקער קידוש אליין, מאלט אייך, איז אויך א גענוגנדיקע מכה ―
גיי געדענק דעם „זמן חרותנו״. איז קארג ― נאט אייך נאך א הבדלה
א צוגאב, מיט א „קרשת״, און מיט א „הבדלת וקדשת״. א גוט שטיקל
ארבעט!
    
― נישקשה, ביסט ניט קליין אויסצולערנען, ― זאגט דער טאטע
― האסט נאך געזונטע דריי וואכן צו פסח.
    
 ד.
  
(דער רבי שטודירט מיט דיר דעם קידוש ― א פרייע האנט. ―
    
 א הבדלת מיט א וקדשת)
    
פארלאזן זיך פונדעסטוועגן אינגאנצן אף מיין יושר איז מיין טאטע קיין בעלן נישט. הייסט ער מיר, איך זאל אים צושיקן דעם רבין.
וואס דארף ער דעם רבין? ער וויל אים בעטן, ער זאל מיט מיר איינשטודירן דעם יום־טובדיקן קידוש מיט דער הבדלה אינאיינעם. אבער
אזוי ― אז איך זאל אים קענען, ווי א וואסער. ער זאגט אן דעם רבין
מיטן הארבן ווארט:
    
― איר זאלט אף אים קיין כבוד ניט לייגן, אף דעם כאמולע,
כאטש ער איז מיינער א זון. פאסעס זאלט איר פון אים שניידן! דעם
קידוש זאל ער מיר קענען!...
    
דער רבי האט מער נישט באדארפט, ווי א פרייע האנט. די גאנצע דריי וואכן זיינען אוועקגעגאנגען אפן קידוש. איך מעג מיך בארימען, אז איך האב דעם קידוש געקענט טאקע ווי א וואסער. אבער נאר
דעם קידוש. מיט דער הבדלה איז געווען צרות! דאס הייסט, די הבדלה
אליין איז אויך געגאנגען בא מיר, ווי א מזמור. אבער נאר ביז א געוויסער סטאנציע. ביזן ערשטן „קדשת״. און פונעם ערשטן „קדשת״ אן
און ווייטער ― איז כאטש ווערט צעזעצט! דער, וואס האט אויסגעטראכט דעם קידוש, האט, אפנים, ניט געהאט וואס צו טאן. האט ער
אוועקגעשטעלט א „קדשת״, און טאקע באלד נאכן „קדשת״ א „הבדלת
וקדשת״. וואס וואלט אים געארט, עס זאל זיך שטיין אדער קדשת, אדער
הבדלת? ממה נפשך ― איז קדשת, איז ניט הבדלת, איז הבדלת, איז
ניט קדשת... צו וואס דרייען א מוח? פרעגן באם רבין ― איז א פראסק
אין דער מארדע! קיין אנדער ענטפער איז ניטא בא אים...
    
 ה.
    
(איך פלי אכציק מייל א שעה. ― צוויי הונדערט פופציק מאל
    
 הבדלת וקדיש)
    
 ― ווו האלטסטו אינעם קידוש? ― טוט מיך דער טאטע א כאפ
שוין פאר יום־טוב, איך האלט שוין בא פארן. ― קענסטו אים שוין
אויסווייניק?
    
― ווי א וואסער!
    
― אנו, זאג.
    
און איך זאג. עס גייט ווי געשמירט. איך פלי, ווי א קוריער־צוג,
מיט א גיכקייט פון אכציק מייל א שעה. נאר אז עס קומט צו דעם
המבדיל, הייבט דער צוג אן צו גיין אביסעלע שטילער, איינגעהאלטע־
  
נער: „בין קדושת שבת לקדושת יום־טוב הבדלת, ואת יום השביעי מששת
ימי המעשה ק־ד־ש־ת. קדשת והבדלת״...
    
― ניט קדשת והבדלת, איוואן פאפערילע, נאר הבדלת וקדשת.
צוויי הונדערט און פופציק מאל זאלסטו מיר איבערחזרן „הבדלת
וקדשת״!...
    
און איך גיי ארום איבער דער שטוב, ווי א משוגענער, און חזר
שטילערהייט: „הבדלת וקדשת, הבדלת וקדשת״ ― ביז עס הייבט מיר
אן צו הבדלתן און צו וקדשתן אין די אויגן און אין קאפ, און איך פאל
צו א פארטומלטער אף דער קאנאפע ― עס גייט מיר אפ א מינוט צי
חלשן...
    
― וואס איז דיר? ― פרעגט די מאמע.
    
― גארניט, ― זאג איך ― הבדלת וקדשת, קדשת והבדלת...
    
― וואס פאר א „והבדלת״? ― פרעגט דער טאטע, ― פון וואנען
האט זיך גענומען צו דיר, איוואן פאפערילע, א „והבדלת״?
    
― טאמער וואלט דאס שוין אמאל געהאט אן עק? ― מישט זיך
אריין די מאמע, לעבן זאל זי. ― דו וועסט אים אזוי פארשלאגן דעם
קאפ מיט דיינע קדשתס און והבדלתס, אז דאס קינד וועט שוין גארניט
וויסן אף וואס פאר א וועלט ער איז...
    
לאנג לעבן זאל די מאמע מיינע ― זי האט מיך אויסגעלייזט פון
גלות. האט זיך אבער דער „והבדלת״ אריינגעדרייט אין מיטן און האט
מיך ניט אפגעלאזט אף קיין מינוט. וואס איך זאל ניט זאגן און וועגן
וואס איך זאל ניט טראכטן, איז דער „והבדלת״ מיר געשטאנען פאר
די אויגן, געשפרונגען מיר אין פנים אריין.
  
ו.
  
(איך מאך מיר א סימן נאך די פערד. ― דער שורש פון „קדלת״. ― א
בהלה. ― מיין כלהס גרין קאפטל. ― מיר איילן זיך אין שול אריין)
  
איך בין געזעסן אפן וואגן און געפארן אף יום־טוב צו דער כלה
(טאטע־מאמע זאגן „צו די מחותנים״) און האב ניט ווילנדיק געחזרט
דעם קידוש אף אויסווייניק, און אז ס׳איז געקומען צו דער סטאנציע
„קדשת, הבדלת וקדשת״, האב איך מיר געמאכט א סימן: דאס פערד
וואס איז געגאנגען לינקס, אין געגאנגען גלייך, האט עס בא מיר געהייסן „קדשת״. און דאס פערד, וואס איז געגאנגען רעכטס, האט געווארפן מיט די פיס, האט ער דערפאר געהייסן בא מיר „קדלת״ (פונעם
 שורש קידאט ― ווארפן). דער סימן איז געווען: „לינקס, רעכטס און
לינקס״. און אזוי איז דאס שוין פארבליבן בא מיר פעסט אין מיין געדעכעניש: פריער „קדשת״, דערנאך „קדלת״ און דערנאך ווידעראמאל
 „קדשת״ ― דאס הייסט: „קדשת וקדלת וקדשת״ ― אויסגעצייכנט!
איך, אז ס׳איז שוין ניט געווען דער כח אף דער וועלט, וואס זאל עס
קאנען ארויסרייסן פון מיין זכרון!...
    
און אזוי בין איך געקומען בשלום צו מיין כלה (טאטע־מאמע ווילן
האבן, אז „צו מחותנים״) דעם טאג פון ערב פסח און ניט צייט געהאט
אפילו רעכט אנקוקן מיין כלה, ווארעם מע האט זיך שוין געקליבן גיין
אין שול אריין. עס איז געווען א בהלה, א כאפעניש, אן ערב יום־טובדיקער הו־הא. אינעם טומל האב איך געכאפט א קוק ― דאכט זיך, נישקשה פון א מיידל. נישט קיין מיאוסע. פון איר חכמה קאן מען נאך
גארניט וויסן. און קיין גוטסקייט אפן פנים, ווי מיין שוואגער זאגט,
זעט מען אויך ניט ארויס. אויב קליינע פרישטשיקלעך אפן פנים איז א
סימן פון גוטסקייט, באדארף זי זיין זייער א גוטע... איך מיין, אז זי
וואלט א סך געווינען, ווען זי זאל גיין די האר פארקעמט, ניט צעלאזט, ווי בא אן אלטער מכשפה. אויך וואלט ניט געשאדט, זי זאל איבערבייטן דאס גרינע זיידענע קאפטל ― עס פאסט איר ניט קיין גרינער קאליר. און וואס איז דאס בא איר פאר א טבע, וואס באלד עפעס
ווערט זי רויט, ווי א פייער? מע דארף זי אפגעוווינען דערפון. לאם
איך נאר ווערן מיט איר גוט באקאנט... דערווייל טרייבט מיך דער
מחותן אין שול אריין...
  
ז.
    
(מיין מחותן אין שול. ― קאלטע שלום־עליכמס. ― דער פסחדיקער
    
 קידוש. ― סטאפ בא „קדלת״...)
    
מיין מחותן ― וואס קאן איך זאגן וועגן אים? א ייד איז אזוי
פארטארעראמט מיטן הייליקן יום־טוב, ― און דא קומט צו אים א גאסט
א חתן, וואס ער פירט אים אין שול אריין, באווייזן דער שטאט
וואס ער האט געהאנדלט. דאס איז ניט קיין קלייניקייט! די האר זיינען אים נאך ניט אויסגעטריקנט פונעם מרחץ. הינטער דער האלדז איז
נאך רויט פונעם אונטערשערן זיך. די מלבושים קנאקן יום־טובדיק. די
נייע שטיוולעטן גלאנצן נאך און שמעקן מיט יוכט. אין שול זיצט ער
אויבנאן. אלע טראגן אים אקעגן דעם גוט יום־טוב און שמעקן אפ א
קאלטן שלום־עליכם דעם חתן. קאלט איז דער שלום־עליכם דערפאר
ווייל די פינגער זיינען קאלט, און א ייד, אז ער גיט אייך שלום, גיט
ער אייך נאר די שפיץ־פינגער. אלצדינג אין איילעניש. מע קומט אהיים
מיט א ברייטן גוט יום־טוב, און גלייך צום סדר. די כלה ענטפערט אפן
גוט יום־טוב, און ווערט שוין ווידער רויט, אזוי ווי א צייטיקער ארבוז.
די מחותנתטע שיינט. זי איז באהאנגען מיט צירונג, ווי „גאטס מאמע״.
דער מחותן האט אפגעקלונגען דעם לאנגן קידוש, ווי א גלאק, און האט
א ווונק געגעבן צום חתן, אז ער זאל מוחל זיין אויפשטיין און אויך
מאכן קידוש, ווי דער שטייגער איז. און דער חתן שטייט אויף, נעמט דעם
כוס און צעלאזט זיך מיטן קוריער־צוג. און הויך. און פיינטשיק. מיטן
ניגון. גיך־גיך. ביז ער קומט צו דער שווערער עברי, צום רעכטן זומפ,
הייבט ער אן גיין פאוואליע, הארט בא דער ערד:
    
,, ― ― ― בין קדושת שבת לקדושת יום טוב הבדלת ... ואת
יום השביעי מששת ימי המעשה קדשת...״ דא דערמאנט ער זיך אן
די פערד, איינער הייסט „קדשת״ און גייט גלייך, דער אנדערער ווארפט
מיט די פיס און הייסט „קדלת״.
    
― ― ― „קד־לת ו־קד־שת ... קד־שת ו־קד־לת, קד־לת ו־קד־לת
ו־קדשת ו־קד־לת... ― ― ― ― ― ― ― ― ― ― ― ―
  
ח.
 (איך פאר אהיים. ― אויס חתן. ― „קדלת וקדשת״ האט א שם)
  
דעם ערשטן טאג חול־המועד גאנץ פרי. די כלה איז נאך געשלאפן, נאר דער מחותן איז געזעסן אין א זיידן כאלאטל מיט אויסגעטראטענע שטעק־שיך אף די פיס און האט געשוויצט און געסאפעט איבער א בריוול וואס ער האט געשריבן צו זיין מחותן. בא דער זייט איז
געזעסן די מחותנתטע אנגעבלאזן, ווי א אינדיטשקע. דער חתן האט
  
צענויפגעלייגט זיינע זאכן אין טשעמאדאנטשיק, געווען גרייט אויפצוזעצן זיך און פארן אהיים.
    
― נא! ― זאגט צו אים דער מחותן און גיט אים א פארחתמעטן
בריוו. ― דו וועסט לאזן גריסן דעם טאטן און וועסט אים איבערגעבן אט
דאס בריוול. פאר געזונט!...
    
זיצנדיק אפן וואגן בין איך געווען טשיקאווע צו וויסן וואס שרייבט
דער מחותן צו מיין טאטן, און וואס האבן זיי מיך אזוי פרי ארויסגעמשלחט?... איך עפן־אויף דעם קאנווערט, פאלן ארויס די „תנאים״
און א בריוועלע צום טאטן. אינעם בריוועלע שרייבט מיין מחותן און
בעט מחילה בא מיין טאטן, „ער זאל קיין תרעומות ניטן האבן ― דער
שידוך קאן ניט זיין קיין שידוך איבער כמה וכמה טעמים. השם יתברך
זאל אים צושיקן זיין זיווג, און זיין טאכטער ― איר זיווג... און וואס
אנבאלאנגט דעם נדן מיט די מתנות להחתן והכלה, וועט מען זיך אפבייטן, דעם חתן וועט מען אומקערן זיינס, דער כלה אירס, און אלצדינג
וועט זיין אין בעסטער ארדענונג, שלום ושלווה, מע וועט זיך צעגיין, ווי
גוטע פריינט. ובזכות זה וועט זיין שלום און פרידן צו אלע יידן,
ונאמר אמן...״
    
א גליק כאטש, וואס ער שרייבט ניט קיין זאך וועגן דעם שיינעם
קידוש ― לאנג לעבן זאל ער! לאזט זיך אויס א מעשה, איך קום אהיים,
באגעגנט מיך מיין טאטע מיט א פיינע פאר פעטש.
    
― קדלת וקדשת! פונוואנען האט זיך צו דיר גענומען, דו משומד
איינער, א „קדלת״ אין מיטן דרינען?...
    
― אזוי גאר? פונוואנען ווייס ער דאס שוין? און פארוואס עפעס
נאר ער? די גאנצע שטאט ווייס שוין דערפון? און איך הייס שוין מער
ניט „איוואן פאפערילע״. איך הייס שוין א נייעם נאמען. מיין נאמען
איז שוין איצטער: „קדלת וקדשת״... איצט איז דאס בא מיר א געלעכטער. וויפל טרערן, ביטערע טרערן האט דאס מיך געקאסט דענסטמאל!...
  
געשריבן אין יאר 1916
צווייט בוך
  
די פאן ― ― ― ― ― ― ― ― ― ― 205
  
חנוכה־געלט ― ― ― ― ― ― ― ― 221
  
באס קעניג אחשורוש ― ― ― ― ― ― 239
  
א פארשטערטער פסח ― ― ― ― ― ― 255
  
ל″ג בעומר ― ― ― ― ― ― ― ― ― 275
  
גרינס אף שבועות ― ― ― ― ― ― ― 291
  
שוין איינמאל א סוכה ― ― ― ― ― ― 301
  
די ערשטע קאמונע ― ― ― ― ― ― 313
  
דאס דריידל ― ― ― ― ― ― ― ― 332
  
אסתר ― ― ― ― ― ― ― ― ― 355
  
די ערב־פסחדיקע עמיגראציע ― ― ― 363
    
 א.
    
קינדער! איך וועל אייך דערציילן א מעשה מיט א פאן. ווי אזוי
איך, אן ארעמאנס א יינגל, האב באקומען אף שמחת־תורה א פאן, ווי
שווער זי איז מיר אנגעקומען און ווי גרינג איך האב זי פארלוירן.
גאט האט מיך געשטראפט, איך האב זי אויסגעקרענקט...
    
אז איך בין געווען א קליין יינגעלע, אזוי ווי איר, האט מען מיך
 גערופן „ט א פ ע ל ע  ט ו ט ע ר י ט ו״, דאס הייסט „קאפעלע קוקא־ריקו״. ווייסט איר, פארוואס? ווייל, ערשטנס, האב איך געהאט א דין
קוויטשיק קולכל, ווי א יונג האנעכל, וואס האט נאר־וואס אנגעהויבן
צו קרייען, און צווייטנס, האב איך ניט געקאנט אויסריידן קיין „קוף״
און קיין „כף״ און קיין „גימל״, און ווי אף צו־להכעיס האט מיין טאטע
באדארפט הייסן קלמן, מיין מאמע ― גיטל קלמנס, איך ― קאפל גיטל
קלמנס, און דער רבי ― גרשון גארגל דרדקי פון גאלגאניווקע.
    
― יינגעלע! ווי אזוי רופט מען דיך?
    
― מיך? טאפל דיטל טלמנס...
    
― העכער אביסעלע!
    
― טאפל דיטל טלמנס!...
    
― נאך העכער!
    
איך שריי הויך, אף א קול:
    
― טא־פל! די־טל! טל־מנס!
    
― און בא וועמען לערנסטו?
    
― בא וועמען לערן איך? בא דרשון דארדל דרדטי פון דאלאדא־ניווטע!...
 
 