
 די מיטארבעטערס פון דער נעץ גיפערמארקעטן ״סאמבערי״ האבן דורכגעפירט א ספארט־פארוויילנדיקע פראגראם פאר די קינדער־יתומים, וועלכע רוען אפ אינעם זומער־קעמפ ״יונאטי״ 
 א געוויינטלעכער טאג האט נישט צוגעזאגט די חברה קיין מערקווירדיקע געשעענישן חוץ די פארפלאנירטע מאסמיטלען, דערפאר האט דאס קומען פון די געסט ארויסגערופן אינעם קעמפ א פריילעכער אויפרודערונג. 
 — יעדע אזא געשעעניש איז פאר די קינדער באזונדערס פריילעך און צאפלדיק, — זאגט דער דירעקטאר פונעם קעמפ נינא שאפאוואלאווא. — א גאנץ יאר קאנטאקטירן זיי מיט איינע און די זעלבע קינדער און פעדאגאגן, דערפאר איז יעדער גאסט פאר זיי א לאנג דערווארטער. גיט א קוק, ווי אקטיוו זיינען זיי פארנומען מיט אויפראמען די צימערן — זיי גרייטן זיך צו דער באגעגעניש. אלע זיי נייטיקן זיך אין באגעגענישן מיט די נייע מענטשן, אין פאזיטיווע עמאציעס און איינדרוקן. 
 האיאר רוען אינעם קעמפ ״יונאטי״ אפ די קינדער פונעם געגנטלעכן קינדער־הויז נומ. 2, וואלדהיימער קינדער־הויז נומ. 3 און שול־אינטערנאט פונעם יישוב בירא. די ארגאניזאטארן פון דער אקציע האבן צוגעגרייט פאר זיי א פריילעכע שפיל. אין די פארמעסטונגען האבן די חברה געדארפט ארויסווייזן ניט נאר די פיזישע כוחות, נאר אויך די לאגיק. צום ביישפיל, אינעם קאנקורס ״וואסערטרעגער״ האבן די געשייטע יינגלעך געטראגן וואסער ניט נאר אין די פלאסטיק־גלעזער, נאר אויך אין מויל. אין אן אנדערן קאנקורס האבן די קינדער דעגוסטירט די פרוכטן און גרינסן, זיינען געשפרונגען אין די זעק, געגאנגען אויף די אימפראוויזירטע ליזשעס, האבן געווארפן די פילקע, קורץ געזאגט, האבן געוויזן דאס קענען צו ארבעטן אין דער קאמאנדע. נישט געקוקט אויף דעם, וואס די קאנקורסן זיינען געווען נישט קאמפליצירטע, זיינען די קינדער צוגעגאנגען צו זיי זייער ערנסט און פאראנטווארטלעך. די סאמע יינגסטע אנטיילנעמערס זיינען געווען אלט זיבן יאר און די סאמע עלטסטע — 81. א דאנק דער הילף און אונטערשטיצונג פון די עלטערע חברה האבן די קליינע קינדער זיך געספראוועט מיט אלע אויפגעבונגען. 
 — ס׳איז מיר געפעלן געווארן די שפיל, — דערציילט וועגן אירע איינדרוקן די 31־יאריקע וויטאלינא קאנדראטיעווא. — ספעציעל שפרינגען אין די זעק! זאלן אזעלכע יום־טובים פארקומען וואס אפטער! 
 אלע אטריאדן האבן באקומען מתנות — וואלייבאל־פילקעס, באדמינטאן־ראקעטקעס און זיסקייטן. און די קאמאנדע, וועלכע האט געזיגט אין דער פארמעסטונג, האט נאך באקומען די ספינערס. 
 — וואס קען זיין טייערער פון די גליקלעכע שמייכלען פון די קינדער? — זאגט דער אויספילערישער דירעקטאר פון ״סאמבערי״ קסענייא מאקאראווא. — באזונדערס אויב דאס זיינען די קינדער, וועלכע האבן פארלארן די עלטערן. די נעץ גיפערמארקעטן ״סאמבערי״ האט פארגעלייגט אירע רעגיאנעלע אפטיילונגען דורכפירן די שאפערישע קאנקורסן. יעדער גיפערמארקעט האט עס געטאן אויף זיין שטייגער: אייניקע האבן זיך באגאסן מיט דער קאלטער וואסער, די אנדערע האבן געשלעפט דעם ״קאמאז״… און מיר האבן באשלאסן צו טאן עפעס גוטס — מיר זיינען פשוט געקומען צו פארן צו די קינדער און האבן געשפילט מיט זיי. עס פאדערט נישט קיין גרויסע פינאנצן אדער כוחות, און דאס איז געווען אזוי נוצלעך נישט נאר פאר די קינדער, נאר פאר אונדז אליין. 
 