

חווה לאפין: יידיש איז א בוקעט… 



 by באריס סאנדלער 
March 2, 2018April 3, 2018 Filed under:
באריס סאנדלער
פערזענלעכקייטן 


מיט חווה לאפין האבן מיר זיך געטראפן אין ייווא. צוויי מאל אין דער וואך גייט זי אהין צו ארבעטן פרייוויליק אינעם ארכיוו. די גלאז מיט קאווע האט זי געהאלטן אין איין האנט, און מיט דער אנדערער האנט האט זי מיר אנגעוויזן דעם וועג, ווו צו גיין אין די פארדרייטע „הינטער־קארידארן‟ פונעם בנין, וואס האבן אונדז, סוף־כל־סוף, געבראכט אין ארכיוו. דארט האבן זיך שוין געפארפלט אין די קארטאטעק־קארטלעך עטלעכע עלטערע פרויען און א מאן, וואס חווה האט זיי מיר באלד פארגעשטעלט.
פאר זיי זיינען די ארכיוו־מאטעריאלן נישט סתם אפגעבליאקעוועטע פאפירן און פארגעלטע פאטאגראפיעס; זיי אליין האבן מיט זייער לעבן און יידיש־טעטיקייט, יעדער אויף זיין אייגענעם אופן, בייגעטראגן צו דעם, וואס הייסט היינט ייווא־ארכיוו.
חווה לאפין איז גוט באקאנט אויף דער יידישער גאס איבער דער וועלט, ווי א געניטע לערערין און קולטור־טוערין פון יידיש. אין משך פון לאנגע יארן האט זי אנגעפירט ביים „ארבעטער־רינג‟ מיט יידישער דערציונג, און נישט איין זומער געקנעלט מיט סטודענטן דעם לימוד־יידיש בעת די סעמינארן און פראגראמען אין אייראפע און אמעריקע.
ווי זאגט מען אויף יידיש: אויף א ווארט איז חווה נישט קארג. אן אנדער זאך, ווען מע קומט איר צו דערקוטשען מיט שאלות פון איר אייגענעם לעבן. אבער, ווי חווה זאל זיך נישט געווען אפפאכען פון מיר, בין איך פארט געבליבן א נודניק און אפגעריסן פון איר ייווא־ארבעט א שעה צייט.

חווה מיט די עלטערן
איר פרעגט וועגן מיין היים? איז אזוי: דער טאטע מיינער איז געווען א ווארשעווער געבוירענער. געהייסן האט ער הענעך פיעטרושקא. געווען איז ער צווישן די יינגסטע קינדער אין דער היים, אבער די עלטסטע זיינען געבוירן געווארן אין פוילן, אין אסטראווע, אסטראוו־מאזאוויעצק. די באבע איז געווען א בראקערין און נחום סטוטשקאוו האט זי געדענקט. בעת איך בין איין מאל געקומען צו אים, האט ער זיך נאכגעפרעגט און געזאגט: „מוזסטו זיין חיה־דינהס אן אייניקל — דו פארמאגסט דעם זעלבן מענה־לשון‟. דער זיידע איז געווען אן אסטראווער. די מאמע איז געווען פונעם שטעטל קאסאווע, נישט יענעם קאסאוו אין אוקראינע, וואס מע זינגט וועגן דעם, נאר אין קאסאוו־ליאצקי, אין דער שעדליצער געגנט, דריי פויליש מייל פון טרעבלינקע.
דער טאטע איז געקומען קיין קאנאדע אין 1926 און די מאמע מיט א יאר שפעטער. אייגנטלעך, האבן זיי חתונה געהאט נאך אין פוילן, אבער די קאנאדער רעגירונג האט דעמאלט נישט אריינגעלאזט קיין משפחות, ס׳זאל נישט פאלן צו לאסט אויף דער רעגירונג, ווייל ס׳איז נישט געווען דעמאלט קיין שום סאציאלע פארזיכערונג. אפילו דער „האיאס‟ פלעגט טאן א גרויסע טובה, אויב זיי האבן זיך אפגערופן מיט עפעס א שטיצע. געקומען איז דער טאטע צו א ברודער, וואס האט זיך שוין געהאט פריער באזעצט אין מאנטרעאל. די מאמע איז געווען די ערשטע פון איר צד און זי האט שוין שפעטער אריבערגעבראכט איר שוועסטער און צוויי ברידער, אזוי אז די שטוב איז געווען אן עמיגראנטישע היים.
וועט איר דאך פרעגן: וואס פאר א דערציונג זיי האבן געהאט? דער טאטע, געבוירן אין 1901, איז געגאנגען אין חדר ביז א יאר דרייצן. דערנאך איז אויסגעבראכן די מלחמה, איז געווארן אויס חדר. די משפחה האט געהאט א קרעמל, האט ער געמוזט ארויסהעלפן אינעם קרעמל, ווייל די עלטערע ברידער זיינען אדער אוועק אין פריזיוו, אדער אנטלאפן פון פריזיוו. האט ער געלערנט פאר זיך. ער איז געווען פון די לעצטע תלמידים פון ר׳ מנחם באמזע, וואס איז געווען א לעגענדארער למדן אין ווארשע און, אויב איר דארפט נאך א שטיקל ייחוס, איז מיינער א פעטער, דעם טאטנס א ברודער, געווען שימחה פיעטרושקא.
ווי עס זאל נישט זיין, איז דער טאטע געווען א פייערדיקער למדן; מ׳האט אפגעהיט דאס לערנען. ס׳איז געווען עפעס א דרך־ארץ פארן לערנען, פארן קענען. און ביי אלע קינדער, צי זיי זיינען געווען סאציאליסטן, קאמוניסטן, מיזרחיסטן — וואס פאר א לעבנס־שטייגער זיי האבן זיך אויסגעקליבן — איז מיטגעגאנגען דער תוך, דער עיקר, אז מע דארף לערנען, מע דארף זיך אנשעפן מיט וויסן פון אלע קוואלן.
די מאמע האט זיך אויסגעלערנט לייענען ביי א רביצין, דאכט זיך. איין מאל צי צוויי מאל איז זי צו איר געגאנגען, האט מען זי אויסגעלערנט צונויפצולייגן און כפלען — און פארטיק! מער איז זי נישט געגאנגען אין קיין שום שקאלעס. פון דעסטוועגן, האט זי געקענט לייענען אויף פיר שפראכן א בוך. און טאמער האט זי נישט דערקענט א ווארט, האט זי זיך געקאנט אן עצה געבן מיט א ווערטערבוך. ביי היינטיקע צייטן, אז מע פארענדיקט צוועלף קלאסן, מיינט מען, אז מ׳האט נאך גארנישט דערגרייכט.
און וואס איז געווען אייער דערציונג? וויפל קינדער זיינען געווען ביי אייערע עלטערן?
איך בין געווען א בת־יחידה. אן איין און איינציקע (פון לינקס)
איך בין געווען א בת־יחידה. אן איין און איינציקע. איין בלימעלע אין גארטן, האט דער טאטע געזאגט. מיך האט מען פארשריבן אין דער יידישער טאג־טעגלעכער פאלקשול. אין 1939 בין איך אריין אין קינדער־גארטן, דערנאך זיך געלערנט ביזן זיבעטן קלאס, ביז ס׳האט זיך פארענדיקט די עלעמענטאר־שול; נאך דעם — א יאר אוונט־קלאסן אין דער מיטלשול און א יאר „העכערע קורסן‟ ,און דעמאלט איז זיך צעגאנגען די גאנצע אוונט־פראגראם .אין 1948 איז נאך געבליבן אן עלעמענטארע אוונטשול, אבער די ווייטערדיקע קלאסן זיינען שוין געשלאסן געווארן. הייסט עס, אז צו 14—15 יאר האט זיך אויסגעלאזט מיין פארמעלע יידישע אויסבילדונג.
די פרץ־שולן האבן אויך געפירט א טאגשול. מיט יארן שפעטער האבן זיך די צוויי טאגשולן פאראייניקט און געעפנט א בשותפותדיקע טאג־מיטלשול, די ביאליק־שול.
און די מלוכה האט דעמאלט די נאציאנאלע שולן נישט געשטיצט?
ניין, אוודאי נישט. דאס שטיצן האט זיך אנגעהויבן שפעטער, וואס איז ארויסגעקומען פונעם אויפגעוואכטן נאציאנאלן באוווסטזיין ביי דער פראנצייזיש־רעדנדיקער באפעלקערונג.
קען מען זאגן, אז א דאנק די פראנצויזן, האבן די יידן אין קאנאדע אויך אפגעלעקט א ביינדל…
אפשר יא. צוליב דעם קוויבעקער פראנצייזישן נאציאנאליזם, האט מען געדארפט אנערקענען אנדערע גרופעס, וואס פאדערן אויך אנערקענונג פאר זיך אליין.
פאר וואס זשע איז די יידישע דערציונג אונטערגעגאנגען?
ערשטנס, איז עס שוין געווען נאך דער צווייטער וועלט־מלחמה. דעמאלט איז געווען א צייט, ווען די שטאט, די פראווינץ, דאס לאנד האבן זיך צעוואקסן. די עקאנאמיע האט גענומען בליען. חוץ דער יידישער עלעמענטאר־שול, איז געווען א העברעישע טאגשול, די „תלמוד־תורה‟. די יידישע שולן האבן נאך נישט געהאט קיין טאג־מיטלשול, אבער די תלמוד־תורה האט געעפנט א צוויי־יאריקע מיטלשול, איז דארטן געווען א ברירה. שפעטער האבן זיך געעפנט אנדערע לערן־אנשטאלטן: שערי־ציון האט געהאט א טאגשול און עדת־ישראל — א טאגשול, ביידע העברעישע. גאר גיך האט זיך אנגעהויבן דער פראצעס פון אריבערקלייבן זיך פון דער פריערדיקער איינגעזעסענער געגנט אין די נייע געגנטן; און די שולן האבן נישט געקאנט נאכלויפן. ס׳האבן זיך באוויזן נייע אינטערעסן. די סאלדאטן האבן זיך אומגעקערט פון דער מלחמה, מ׳האט געוואלט אויפשטעלן א משפחה־לעבן, ס׳איז אויפגעקומען א נייער דור…
דאס הייסט, ס׳האט זיך געשאפן א פאראדאקסאלע סיטואציע: וואס בעסער מ׳האט אנגעהויבן לעבן, אלץ ווייניקער האט מען זיך אינטערעסירט מיט נאציאנאלע גייסטלעכע ווערטן. אבער לאמיר זיך אומקערן צו די יידישע לימודים. וואס האט מען געלערנט אין דער יידישער טאגשול?
די יידישע פאלקשולן זיינען געווען די נאציאנאליסטישע שולן. ערשטנס, האט מען זיך אפגעגעבן מיט ארץ־ישראל, מיטן ארבעטער־ציוניזם. געלערנט האט מען אויף יידיש, ווייל די שפראך גופא האט מען געקענט פון דער היים. געשיכטע האט מען געלערנט אויף יידיש. די העברעישע שפראך, העברעישע ליטעראטור, דיקדוק, אפילו חומש און תנך — אלץ האט מען געלערנט פון מקור און איבערגעזעצט אויף יידיש. פארשטייט זיך, אז די אלגעמיינע לימודים האט מען געלערנט אויף ענגליש. פראנצייזיש האט מען אין מיין צייט אנגעהויבן לערנען אין דריטן קלאס.
פאר וואס פרעג איך עס, ווייל היינט זאגט מען ,אז מע פארקלאפט די קינדער דעם קאפ!
א נעכטיקער טאג! קינדער רעדן די שפראכן וואס מע לערנט זיי. דאס ערגסטע איז, וואס די פסיכאלאגן זיצן נישט אין קלאס, נאר ערגעץ אין א קאמער און טראכטן אין דער לופטן. דערנאך קומען זיי ארויס מיט א קאדעקס — דאס מעג מען און דאס טאר מען נישט!
אבער פאר אייער לעבנסוועג האט איר אויסגעקליבן אן אלגעמיינע פראפעסיע…
כ׳בין אוועק זיך לערנען אויף ביאכעמיע
יא, כ׳האב צוריקגעקוקט אויף מיינע לערערס, וואס זיינען געווען מענטשן געלערנטע, נישט חס־ושלום זיך געלערנט אין די אוניווערסיטעטן: יוסף קאזשדאן, י. י. סיגאל, וואלף כייטמאן, שמשון דונסקי, שלמה ווייסמאן, יונה בראווערמאן… דער איין און איינציקער פון זיי, שלמה ווייסמאן, האט געענדיקט דעם אוניווערסיטעט, שוין זייענדיק אין אמעריקע. געלערנט האט מען פון זיך אליין. מ׳איז געגאנגען יינגלווייז אין די ישיבות און מ׳האט געהאט דעם זעלביקן דראנג זיך אליין צו פארפולקומען.
ביים היינטיקן טאג וואלטן די מענטשן געווען פראפעסארן. אין יענער צייט איז נישט געווען אפילו צו קלערן וועגן דעם. אין מעקגיל־אוניווערסיטעט האט מען געקענט ציילן, מסתמא, אויף איין האנט, די יידן פראפעסארן. מ׳האט פשוט נישט צוגעלאזט!
בין איך אוועק אויף ביאכעמיע, כאטש ס׳איז שוין דעמאלט געווען א נייער יידישער לערער־סעמינאר, וואס האט ווייטער עקזיסטירט א יאר זיבן־אכט… כ׳געדענק נישט ווי לאנג, ווייל כ׳בין שוין דעמאלט געהאט אוועקגעפארן פון מאנטרעאל. כ׳האב טאקע געמאכט אן אנדער קאריערע, אבער כ׳האב יידש קיין מאל נישט אפגעלאזט: געלייענט, געוואלט וויסן מער און געלעבט א יידישן לעבנס־שטייגער.
וואס מיינט איר, ווען איר זאגט, א יידישער לעבנס־שטייגער?
  אין מיין היים אין ניו־יארק איז שבת געווען שבת, און יאן־טוב איז געווען יום־טוב. ס׳איז געווען טראדיציאנעל, נאר נישט משוגע פרום!
חווה און שמואל לאפין. אויף א שימחה
חתונה געהאט האבן איך שוין דא, אין ניו־יארק, און איינגעארדנט א היים מיט שמואלן, וואס איז, צום באדוערן, פרי געשטארבן. ער איז געווען א גראדואנט פון די ניו־יארקער שלום־עליכם־שולן. און ער איז געווען אויך אן אויסגעדינטער סאלדאט. מ׳האט אים נישט געשיקט קיין קארעע, איז ער געבליבן אין אמעריקע צוויי יאר… אינטערעסאנט, אז ס׳זיינען געווען דריי חברה אין איין גארניזאן: שמואל, לויד אלטמאן און מרדכי שעכטער. שמואל און לויד האבן געארבעט פאר דער רעליגיעזער אפטיילונג אין פארט־דיקס. זיינען געווען משרתים, אזוי צו זאגן. האבן זיי אלע דריי געשאפן א שול, א מין סעמינאר פאר יידישע זעלנער. מרדכי שעכטער האט געלערנט יידיש, לויד אלטמאן האט געלערנט העברעיש, און שמואל האט געלערנט געשיכטע. אזוי אז דאס גאנצע לעבן איז געווען איינגעוויקלט אין יידישן המשך, אין יידישן באוווסטזיין.
 
א שטוב? ביי מיר איז געווען א כשרע שטוב. מיינע דריי קינדער זיינען אויסגעוואקסן אויף יידיש. זיי האבן צווישן זיך גערעדט יידיש. וואס שייך ענגליש, האבן זיי אויפן ארט געקענט ענגליש. אפילו שפעטער, ווען זיי זיינען שוין עלטער געווארן, האבן די עלטערע ברידערלעך גערעדט מיטן קליינטשיקן יידיש. ביזן היינטיקן טאג קענען זיי יידיש. כ׳וועל אייך נישט זאגן, אז היינט קענען זיי זיך אויפשטעלן און האלטן א דרשה א האלבע שעה צייט. אבער ווען מע גיט זיי א טיאכקע, טאמער מע דארף צוויי וואכן רעדן יידיש, וואלטן זיי עס געטאן. זיי זיינען קיין מאל נישט געגאנגען אין קיין יידישער שול. נישט בלויז ווייל ס׳איז שוין נישט געווען, נאר אויך, ווייל מיר האבן זיי פארשריבן אין טראדיציאנעלע טאגשולן, ישיבה הייסט עס, אין היינטיקן לשון. און אלע דריי האבן געענדיקט ביזן סוף, אין אוניווערסיטעט אריין, געלייענט און געשריבן קורצע בריוולעך אויף יידיש צו די באבעס.
אבער וואס האט אייך, פון דעסטוועגן, געבראכט צוריק אויף די יידישע פעלדער?
דעם אמת געזאגט, בין איך צוריק קיין מאל נישט געקומען, ווייל כ׳בין קיין מאל נישט אוועק. כ׳האב א מאל געלערנט א יידיש־קלאס ביי אונדז אין שיל, אין די אוונטן — מ׳האט קאפירט בויגנס, געשריבן אלץ אין טראנסליטעראציע… בין איך ביי עמעצן צו גאסט, און יאסל לאנדיס זאגט מיר, אז ער דארף א יידיש־לערער אין „קווינס־קאלעדזש.‟ כ׳מוז קומען לערנען יידיש. און דא בין איך געווארן אן אלמנה מיט דריי קינדער. ערשט מיט דריי יאר פריער געהאט ארויס צו דער ארבעט, ווי א כעמיקערין. געווען ווידער א מאל א נאך־דאקטאראנט; מיט איין ווארט, געארבעט אויף אלע פראנטן. זאג איך אים: וואס רעדסטו אזוינס?! איך פאר איצט אין יאפאן אויף צוויי קאנפערענצן, כ׳דארף אפגעבן צוויי ארבעטן ,דערצו וועל איך נישט זיין ביזן 11טן סעפטעמבער… ענטפערט ער מיר: „זארג זיך נישט, איך וועל באזארגן דיינע צוויי קלאסן די ערשטע צוויי וואכן… וועסטו אנהייבן לערנען!‟ כ׳מוז אייך זאגן דעם גאנצן אמת — יענעם זומער האב איך געארבעט, ווי א ביבער. כ׳האב גענומען וויינרייכס „קאלעדזש־יידיש‟, און דאס ערשטע מאל אין לעבן, האב איך געדארפט א קוק טאן, וואס עס הייסט, יידישע גראמאטיק.
ס׳האט ביי מיר קיין מאל נישט געשפילט קיין ראלע ארגאניזירטע גראמאטיק. דאס הייסט, ווי מע לערנט סטודענטן צונויפשטעלן א זאץ, צי ווי עס הייסט יעדער חלק פון א זאץ, ווי מע רופט אן א פראפאזיציע — אוי, וויי צו מיר נישט — אין גאנצן א פרישער לערער! ווען כ׳בין אריינגעגאנגען אין קלאס, האב איך זיך מער געשראקן פאר די סטודענטן, ווי זיי פאר מיר. און די קלאסן זיינען דעמאלט געווען זייער גרויסע. אין די פארנאכטן זיינען געווען פולע קלאסן מיט מאטריקולירנדיקע סטודענטן, וואס האבן נישט געקאנט באווייזן ביי טאג זיך צו יאווען אויף א קלאס; אדער אנדערע, וואס האבן געזאמלט קרעדיטן אויף עפעס אנדערש — גרויסע קלאסן צו עטלעכע און צוואנציק מענטשן. און אזוי צוויי מאל אין דער וואך. כ׳האב געמוזט נאך יעדער סעסיע אהיימנעמען זייערע העפטן און קארעגירן — ס׳איז געווען יענע ארבעט. נאר א דאנק דעם צופאל, האב איך זיך אויסגעלערנט לערעריי.
שפעטער האט מיר וואלף יונין אנגעזאגט, אז אין קאלאמביע־אוניווערסיטעט דארף מען א לערער פון יידיש אויף די זומערקלאסן פון ייווא. האב איך אים ווידער געענטפערט, אז כ׳האב אפילו נישט קיין שטיקל פאפיר, אז כ׳קען זיין א לערערין. האט גאט געהאלפן, כ׳האב געהאט דורכגעמאכט איין אוואנסירטן סעמעסטער העברעיש אין יידישן טעאלאגישן סעמינאר, און געקראגן דארט עפעס א פאפירל. אט דאס שטיקל פאפיר האט מיך געראטעוועט, ווייל ס׳האט מיר געהאלפן צו באווייזן אין קאלאמביע, אז כ׳בין נישט קיין בעזגראמאטנע, אז כ׳קען עפעס. און כ׳האב אנגעהויבן דארט לערנען אין 1974 אויף די זומער־פראגראמען .האט מען דעמאלט געלערנט ניין וואכן צייט, פיר שעה א פרימארגן מיט די אנהייבערס. דערנאך ערשט בין איך געגאנגען אין דער לאבאראטאריע און געארבעט ביז זיבן א זייגער אין אוונט .די קינדער, דאנקען גאט, זיינען געווען אין זומער־קעמפ, האב איך געקענט צעשפרייטן די הענט. אזוי בין איך פארבליבן א יידיש־לערערקע.
כ׳האב געכאפט דעם טעם, און ס׳איז געגאנגען ווייטער, וואס א מאל בעסער. ביז כ׳האב גענומען לערנען שפראך און ליטעראטור מיט אוואנסירטע. כ׳האב געמוזט ווידער אליין דורכנישטערן די עסייען, די דערציילונגען ,די ביכער, וואס כ׳האב געשלונגען ווי א קינד. זייער א סך געלייענט, און איך לייען אויף יידיש פונקט אזוי גיך, ווי כ׳לייען אויף ענגליש.
און ווען האט איר אנגעהויבן אייער טעטיקייט אין „ארבעטער־רינג‟?
פון רעכטס: קאליע באראדולין, חווה לאפין און פסח פישמאן
דאס איז אויך געווען א צופאל. איך האב געארבעט ווי א פארשערין אין א לאבאראטאריע מיט עלף קאלעגן, אבער דער סוף איז געווען, אז מ׳האט צוריקגעצויגן די פאנדן אין די שפעטע 1980ער יארן, און די סובסידיע־געלטער זיינען אויסגעגאנגען. מיט איין ווארט, כ׳האב געמוזט זוכן אן אנדער פאסטן. דעמאלט האט מיר גאט צוגעשיקט יאסל מלאטעקן, וואס האט מיר פארגעלייגט צו ארבעטן אין „ארבעטער־רינג‟. בין איך אין 1989 אריין אין „ארבעטער־רינג‟, ווידער ווי א „גרינע‟.
ווען איך בין אהין אנגעקומען, זיינען ביים ארבעטער־רינג נאך געווען 11־12 שולן ( און אין מיין צייט האט מען אפילו פארלייגט נאך צוויי), ס׳רוב אין דער ניו־יארקער געגנט, אבער אויך איבערן לאנד. נאר אויך דא איז געווען די זעלביקע זאך — זיי האבן שוין אונטערגעהונקען. כל־זמן ס׳זיינען נאך געווען די עלטערן, וואס האבן זיך א מאל געהאט געלערנט אין א יידישער שול, וואס האבן נאך געהאט א סימפאטיע, אדער א געפיל פון טראדיציע און אויך די, וועלכע האבן נישט געוואלט, אז זייערע קינדער זאלן זיך לערנען אין די רעליגיעזע שולן — האבן זיי געהאט אן אינטערעס איינצושטעלן און אויסצוהאלטן א שול, וואס זאל דינען זייערע קינדער ווי אן ארט פאר א יידישער דערציונג. דערנאך האט זיך דער דור איבערגעוויקלט. און פארטיק!
דעמאלט איז געגאנגען די רייד וועגן א טאג־טעגלעכער יידישער שול. ווי האלט איר, ס׳וואלט אזא שול געקאנט עקזיסטירן?
ווען מע זאל האבן געהאט געגרינדעט אזא שול אין די 1930ער, אדער אפילו אין די 1940ער יארן, וואלטן אוודאי ארויסגעוואקסן ווארצלען און ס׳וואלט זיך געקענט אנטוויקלען. אין די 1970ער יארן האט מאטל גילדין מיט זיינע חברים אריינגעלייגט א מאיאנטיק געלט, מי און כוח, און האפענונג אין אזא מין וועלטלעכער טאגשול אויף דער 12טער גאס. דאכט זיך, ס׳האט געהייסן די „בענקסטריט־שול‟. אבער ס׳איז שוין דעמאלט נישט געווען מיט וועמען צו גיין צום טיש. דער פרומער עולם, וואס האט געזוכט א תוכיקע דערציונג, וואלט אהין נישט געשיקט די קינדער. דערצו איז נאך געווען שטארק דער גייסט פונעם „שמעלצטאפ‟, אז אלע דארפן זיך אויסשמעלצן און אויסמישן, צו ווערן גוטע אמעריקאנער. און דאס ערגסטע איז געווען, וואס אין „ארבעטער־רינג‟ האט געשפילט זייער א שטארקע ראלע די לערער־יוניאן. א סך וויכטיקע טוערס פון דער לערער־יוניאן, האבן געציטערט פאר א טאגשול…
פאר וואס?
ווייל א פריוואטע שול, אויסגעהאלטן פון די עלטערן און פון דער געזעלשאפט, וואלט זיי אונטערגעהאקט די פיס. און זיי, די יוניאן־אקטיוויסטן, זיינען געווען פארברענטע אלגעמייניסטן. זיי האבן זיך געהאלטן ביי זייערע בענעפיטן, ווי פון גאט געגעבן — אויס הויכע אידעען, אויס סאציאליזם. די יוניאן האט טאקע אפגעהיט די רעכט פון אירע לערערס, פון איין זייט, אבער פון דער אנדערער זייט, האט זי אונטערגעהאקט דעם כוח פון וווקס פאר אנטוויקלונג און העכערן די צילן.
היינט מאכט מען באמיונגען צו שאפן א פאראיין פון יידיש־לערער פונעם יינגערן דור…
די צרה איז, ס׳איז נישטא קיין שטענדיקע לערערשאפט; אז קיינער קען נישט פארדינען קיין פרנסה דערמיט. ווען ס׳וואלטן געווען אויסזיכטן אויף פרנסה, וואלטן אויך געווען קוואליפיצירטע יידישע לערערס. דערצו זיינען א היפשע צאל פון די היינטיקע יידיש־לערער זייער פארטאטשנע: זיי קענען ווייניק און זיי ווייסן נאך ווייניקער… זיי קענען א ביסל פלאפלען יידיש — א שיינעם דאנק! אבער אחוץ עלעמענטאר לשון און אחוץ „ווען מע נוצט דעם אקוזאטיוו‟, און אחוץ „עטעלע־בעטעלע‟, דארף מען עפעס קענען, וואס איז טיפער.
מע דארף האבן פולע ארבל מיט יידיש וויסן, כדי אויסצוברייטערן ביים סטודענט סיי די קענטעניש, סיי דעם שטח ,ער זאל נישט מיינען, אז יידיש איז אין א ביכל און דאס וואס מע לערנט איז אין א ביכל. יידיש איז א לעבנס־שטייגער, א פילאסאפיע, ס׳איז א חלום, אז מע קען אויסבויען עפעס, וואס איז יידישלעך אויף יידיש. פאר וואס, מיינט איר, זיינען די חסידים ביז א מאס יידיש־רעדערס? מחמת אידעאלאגיע? ניין! דערפאר וואס ביי זיי איז דאס יידיש־רעדן א מיטל צו פארשטארקן דאס יידישקייט. היינט מיינט מען, אז מיטן זינגען א לידל אויף יידיש איז מען יוצא און מיט עסן פון צייט צו צייט א בייגל מיט לאקס האט מען שוין אפגעגעבן דעם חוב, אויפן גאנצן יאר פון יידישקייט. יידישקייט — איז קלעזמער, גאסטראנאמיע און א יידישע „האפקע‟. וואס? ווען? יידישקייט איז אדער א פארנעם! קענען יידיש קען מען נאר פון שלינגען ביכער, פון רעדן, פון שרייבן — נישט קיין פאעזיע, ווו מע שטוקעוועט צונויף דריי ווערטער אזעלכע און פיר ווערטער אנדערע. זאל מען אנשרייבן דריי זאצן פראזע!
ווי מיינט איר, פון וואנען נעמט זיך, באזונדערס לעצטנס, און ביי דער דזשוישער עסטאבלישמענט בפרט אזא אומחן צו יידיש? ס׳איז דאך נישט קיין סוד, אז ס׳רוב פון זיי קענען אפילו נישט אנרופן דריי נעמען פון יידישע שרייבערס?
עס שטאמט פון עטלעכע קוואלן::ערשטנס, האט די השכלה אונטערגעהאקט יידיש, און ס׳איז אריין אין דער אינטעליגענץ, ממש אויף א גענעטישן אופן, אז ס׳איז שטעטלדיק, ס׳שמעקט מיט זויערע אוגערקעס. צווייטנס, האט מען יידיש געמאכט פאר א פאן און פאר א ביקס אין דער סאציאליסטישער און קאמוניסטישער באוועגונג. יידיש איז געווארן א געווער. ס׳איז אויפגעקומען דער לאזונג — יידיש איז וועלטלעכקייט…
ווער זיינען היינט די אנפירער פון דער געזעלשאפט? די וואס האבן כוח, השפעה און געלט. קוקט מען אויף דעם מהות פון יידיש מיט פראקטישע אויגן: ווער דארף יידיש? מע דארף א גוטע פאך, פרנסה! און דאס וויכטיקסטע איז דאך צו ווערן אן אמעריקאנער, כאפט עס די גוטע יאר! און אז א סטודענט קומט שוין היינט יא, לערנט מען א סעמעסטער, מע לערנט צוויי זמנים —און מ׳האט יוצא געווען.
דאס עם־הארצות ביי דער יידישער אינטעליגענץ, וואס שייך דער אייגענער קולטור, איז געווען גרויס נאך מיט פופציק יאר צוריק, אפילו ביי יענע מענטשן, וואס זיינען געווען גראדוירטע פון די יידיש־שולן, ווו מ׳האט געלערנט פינף טעג א וואך. ווער רעדט שוין פון היינטיקן שפיץ־מעסער לערנען? פארשטייט זיך, עס זיינען געבליבן פון יענעם דור געציילטע, וואס קענען נאך לייענען און שרייבן. אבער צו וואס זאל מען זיך מוטשען און לייענען שלום־עליכמען אויף יידיש, אז מע קאן דאס באווייזן אויף ענגליש.
מע וויל זיך נישט אנשטרענגען, חלילה! מע דארף לערנען היינט און שאפן ענטוזיאזם, התלהבות, כדי פון די מיטל־מדרגה קענערס זאלן זיך אויסשיילן די, וואס האבן עס אזוי ליב און פארשטייען זיך אין דעם איין. זיי זאלן זיך קאנצענטרירן, אויסצייכענען און ממשיך זיין, אז פון צווישן זיי זאלן אויסוואקסן געניטע קענערס, מומחים. אפלאזן טאר מען עס נישט — מע לאזט דעמאלט אפ אויף הפקר א יארטויזנט יידיש־לעבן. יידיש איז ווי א בוקעט, וואס מע דארף אים לאזן זיך צעוואקסן אין הארצן, און האפן, אז פון דעם בוקעט וועלן זיך שאפן ווארצלען און זריעה, קערנדלעך אויף ווייטער.
‭
דעם שמועס האט געפירט באריס סאנדלער

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
יידישער שייגעץ (סוף) 

Next Post
בשעתן לייענען קיסינס בוך „דערמאנונגען און מחשבות‟ 



