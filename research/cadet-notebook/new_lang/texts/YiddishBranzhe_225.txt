

בוקארעשטער שריפטן 



 by באריס סאנדלער 
December 1, 2019December 2, 2019 Filed under:
ליטעראטור
פראזע 

עמיל קאלין
קאפיטל איינס
אנא איז געשטאנען אויף דער שוועל; דאס מויל — א ביסל פארקרימט. צוויי דינע טרערן־שנירלעך שלענגלען זיך אויף די אנגעפודערטע באקן. זי האט שטיל געמורמלט, אז מע האט זי „דעמאסקירט‟ אויף דער ארבעט. דאס דעמאסקירן אליין איז נישט געווען קיין סורפריז פאר אונדז. מיר האבן ביידע ווויל געוווסט, אז דאס איז אומפארמיידלעך פון דעם מאמענט אן, ווען זי האט דערלאנגט א בקשה צו באקומען א פאספארט, כדי צו פארן קיין ישראל.
איך האב גערעכנט, לויט מיין פריערדיקער דערפארונג מיט דער רומענישער מלוכישער ביוראקראטיע, אז דער פראצעס קען זיך ציען יארן און, אין קיין שום פאל ניט, נישט ווייניקער ווי דריי חדשים. איך האב זיך אייגערעדט, אז עס בלייבט אונדז נאך נישט ווייניק צייט צו זיין אין איינעם. כ׳האב זיך אבער גוט באנארישט;
ווייזט זיך ארויס, אז אין געוויסע פאלן קען די ביוראקראטיע ארבעטן בליץ־שנעל.
אנא האט געזאגט, אז די דעמאסקירונג איז נישט געווען אזוי געפערלעך. ס׳איז אריבער און שוין. עס ארט זי נישט איצט, אבער איר פנים איז געווען בלאס ווי נאך א שלאפקייט. זי האט געטראגן אין דער רעכטער האנט א נישט גרויסע וואליזע — איר גאנצן האב־און-גוטס, און מיר פייערלעך אנגעזאגט די בשורה: זי קלייבט זיך אריבער צו מיר. זי קען נישט מער בלייבן אין איר צימער ביי פרוי הערשקאוויטש. ס׳איז אוממעגלעך אויסצוהאלטן די אלטע פלאפלעניצע מיטן גרויסן פיסק, וואס האלט אין איין גראגערן.
פרוי הערשקאוויטש שטופט איר לאנגער נאז אהין ווו מע דארף נישט, קוקט, ווען אנא גייט אוועק און ווען זי קומט צוריק. זי וועט זיך, געוויס, אינטערעסירן, פאר וואס אנא בלייבט אין צימער א גאנצן טאג און גייט נישט צו דער ארבעט. אויב די עלטערן וועלן זיך דערוויסן, אז מע האט אפגעזאגט זייער ליבער טאכטער פון דער ארבעט, וועט געשען אן אומגליק: איר טאטע וועט האבן א הארץ־אטאק, און די מאמע קען נאך, חלילה, אראפ פון זינען פאר זארג. דאנקען גאט, וואס זיי וווינען נאך אלץ אין יאס און די ידיעות וועגן דעם, וואס עס טוט זיך אפ אין דער הויפטשטאט דערגייען צו זיי מיט א מערקווערדיקער פארשפעטיקונג.
איך האב געעפנט דאס מויל עפעס זאגן, נישט וויסנדיק וואס מע זאגט אין אזוינע פאלן. איר פארזארגט פנים איז געווען נאך שענער ווי פריער. אין קיך, נאך דעם ווי דער שטורעם האט זיך א קאפעלע איינגעשטילט, האט אנא אנגעהויבן דערציילן וועגן דער דעמאסקירונג און נישט געזשאלעוועט קיין פרטים.
ווען איר קאלעגע, א בעל־קורא, האט פארענדיקט פארצולייענען דעם לעצטן הויפט־ארטיקל אין „סקינטעא‟ [1], איז אויפגעשטאנען איר שעף, א ליסע דבר־אחר מיט ממזרישע אויגן, און אנגעהויבן גיסן פעך און שוועבל אויפן באקאנטן שטייגער: „חברים, איך וויל אייך אלעמען לאזן וויסן, אז אנומלטן האבן מיר זיך דערוווסט, אז דא, אין אונדזער אינסטיטוציע, ארבעט א געפערלעכער עלעמענט…‟.
ער האט דראמאטיש א טייטל געטאן אויף אנא: „חברטע רייך, איר האט זיך ארויסגעוויזן פאר א פיינטלעכן עלעמענט, וואס פארמאגט פארדארבענע, נאציאנאליסטישע אידעען, וועלכע שטעלן מיט זיך פאר א קלארע געפאר פאר אונדזער יונגער סאציאליסטישער מדינה… דערצו, — האט ער שווערלעך געאטעמט, — האט איר נישט געטריי אויסגעפירט אייער פליכט פאר דער פארטיי און פאלק. נישט זעלטן בין איך געווויר געווארן, אז איר זענט געגאנגען איינקויפן אין שטאט בשעת איר האט געדארפט זיין אויף דער ארבעט… אויך ביי דער ארבעט פטרט איר צו פיל צייט אויף טרינקען קאווע און פארנעמט זיך מיט ענינים, וואס האבן נישט קיין שייכות מיט אייער פאסטן.‟
נאכן שעף איז אויפגעשטאנען א קאלעגע, וואס אנא האט איר גראדע סימפאטיזירט.
„חברטע אנא רייך, — האט זי א שמיץ געטאן מיטן קול, און די פעטע שיכטן שמינקעס אויף איר פנים האבן געשיינט, צוגעבנדיק איר דעם אויסזען פון א טאק, וואס פארמאגט נישט קיין שכל, — מיר זענען געווען באפריינדעט א שטיקל צייט. לכתחילה, האב איך אייך געהאלטן פאר אן ארנטלעכער פרוי. ליידער, מיט דער צייט האט איר אנטפלעקט אייער אמתע צורה: איר האט אפט ארויסגעזאגט קאפיטאליסטישע, קאסמאפאליטישע און דעקאדענטישע מיינונגען… פארשפרייט פאלשע פראפאגאנדע צווישן די מיטארבעטער און זיך באצויגן גלייכגילטיק צו אייער ארבעט. איר האט זיך אויך אומפארשעמט ארויסגעדרייט פון אייער וויכטיקן פליכט צו שפאנען אקסל צו אקסל מיט אלע חברים אויף דער דעמאנסטראציע פון ערשטן מיי…‟
נאך דער געוועזענער חברטע האבן זיך אויפגעהויבן צוויי אנדערע באשולדיקערס און געהאלטן לאנגע דרשות וועגן די קאפיטאליסטישע זינד, וואס אנא איז באגאנגען. איין מענטש האט זי בכלל געזען צום ערשטן מאל, אבער אויך ער האט איר אריינגעזאגט ווי עס דארף צו זיין.
אנא איז אנטשלאפן געווארן אויף דער קאנאפע אין איין סעקונדע. איר פנים איז געווען איצט גלאט און רויק, ווי ביי א קליין מיידעלע, וואס האט נאך נישט פארזוכט פון עץ־הדעת.
איך האב נישט געקענט אפרייסן פון איר קיין אויג. ערשט דעמאלט האב איך זיך אפגעגעבן א חשבון, אז איך האב זיך אריינגעפלאנטערט אין א צרה. א צרה — נישט פון די קליינע. די גאנצע פרשה האט זיך אנגעהויבן ווי א תמימותדיקע קינדער־שפיל, און איצט שלאפט ביי מיר אויף דער קאנאפע א דעמאסקירטע מויד, א געפערלעכער עלעמענט מיט דעקאדענטישע אידעען.
דאס וואס עס האט מיך לכתחילה נישט געצויגן צו דער ציוניסטישער אונטערערדישער טעטיקייט, איז נישט געווען אידיאלאגיע אדער הייסע בענקשאפט נאך מערת־המכפלה, אדער צו מאמע רחלס קבר אויפן וועג קיין בית־לחם; נאר גראדע א מיידל — א פארברענטע ציוניסטקע, אין וועלכער איך בין געווען פארליבט. איך האב געהאפט, אז מיין „טעטיקייט‟ וועט פארהארטעווען מיין ווייכן, עטוואס פארחלומטן כאראקטער. איך וועל וואקסן אין אירע אויגן, ווייל אצינד וועט זי מיך זען אין גאר אן אנדער ליכט.
זי וועט געוויס אפשאצן מיין מענערישקייט, די גרייטקייט אנצונעמען ריזיקאלישע טריט און באשלוסן, כדי צו פארווירקלעכן דעם טרוים פון די פריערדיקע דורות, דעם אייזערנעם כאראקטער, די ווייט־גרייכנדיקע וויזיעס. דאס מיידל האט אבער אין גיכן פארלאזט די אונטערערדישע טעטיקייט און מער האב איך זי נישט געזען. צווישן די חברים האט מען גערעדט, אז איר טאטע־מאמע זאלן האבן אריינגעמישט זיין אינעם געפינען פאר איר א לייטישן שידוך אין „קאלאזשוואר‟ [2].
אזוי ארום זענען אין דער ארגאניזאציע פארבליבן פופצן אקטיווע מיטגלידער: פינעף מיידלעך און צען בחורים.
וויבאלד קיינער פון די בחורים האט זיך נישט באצויגן גלייכגילטיק צום שענערן מין, איז אנגעגאנגען א שטילער, פארבאהאלטענער ברידער־קריג, וואס האט זיך אויסגעדריקט בדרך־כלל מיט דורכפירן הייסע און אומענדלעכע וויכוחים: געזאגט האט מען בן־גוריון און געמיינט האט מען מירעלע.
איך האב זיך אויך באטייליקט אין די ווערטער־געפעכטן, אבער מיט א קנאפן סוקצעס. קיינער האט נישט געהאט קיין שום שאנס אקעגן דעם „אידעאלאג‟. אונדזער „אידעאלאג‟ איז געווען א כיטרע יונגערמאנטשיק מיט א פרצוף פון א חמור־אייזל און שוויציקע הענט. דער טיטל „אידעאלאג‟ האט אים גוט געהאסט. ער איז געווען א מענטש, וואס פארמאגט שטייפע דעות, א באגרענעצטן וויסן און קנאפע פארשטענדעניש. פון דעסטוועגן, האט ער געהאט א גלאטע צונג און א גרויס מויל, וואס האט געשיט ניין מאס רייד, ווי לויט א באפעל.
ער האט געהאלטן אין איין טענהן, אז מע וועט באפעסטיקן די עקזיסטענץ פון דער יידישער מדינה נאר און בלויז דורכן רייסן מאראנץ פון די ביימער און אקערן די ערד אין די קיבוצים. אויף איין טרעפונג, נאכן איבערגעחזרן זיין טעאריע צום צענטן מאל, האב איך אויפגעהויבן די האנט און געפרעגט צי ביי אונדז אין רומעניע טוען נישט די פויערים דאס זעלבע? ער האט געווארפן אויף מיר א פינצטערן בליק און אפגעענטפערט, אז ס׳איז נישט שייך. אלע האבן געקוקט אויף מיר ווי אויף א קליין קינד.
די מיידלעך האבן געהאלטן פון אים א וועלט. זיי האבן זיך פארמאסטן ווער עס וועט זיך צוטוליען צו אים אין א מער דערנידעריקן אופן. על־כל־פנים, א וואך נאך דער דעבאטע ארום די מאראנצן איז ער געווארן אויס ציוניסט. די סעקוריטאטע־לייט [3] האבן אנגעקלאפט אין זיין טיר און אים גענומען אויף א „פארהער‟. עס איז געווארן א יעלה צווישן די חברים: עס זענען ארומגעגאנגען קלאנגען, אז מע האט אים עקזעקוטירט. נאך צוויי טעג האט מען זיך דערוווסט, אז ער איז צוריק געקומען אהיים מיט גאנצע ביינער. ווייזט אויס, מע האט אים גוט אנגעשראקן אין דער „סעקוריטאטע‟, ווייל ער האט איבערגעריסן יעדע ציוניסטישע טעטיקייט און אין גיכן איז ער געווארן אן איבערצייגטער קאמוניסט.
מיט אנא האב איך זיך באקענט, א דאנק מיין ראלע אין דער אונטערערדישער ארגאניזאציע. כ׳פלעג שרייבן פאר אונדזער „צייטונג‟ — א צוויי־שפראכיק בלאט, וואס איז טאקע באשטאנען פון איין בלאט, געדרוקט פון ביידע זייטן אויף א שרייב־מאשינקע. איך פלעג זיך ארומדרייען אין צימער מיט פארלייגטע הענט און דיקטירן אנאן דעם אינהאלט מיט אן אלץ־וויסנדיקן טאן:
„איצטער, נאך דער ניסימדיקער אנטשטייונג פון דער יידישער מדינה זענען מיר אומבאדינגט פארפליכטעט צו פארשטארקן דעם פונדאמענט פון איר געזעלשאפט. א שטארקע, פעסטע געזעלשאפט צייכנט זיך אויס נישט נאר מיט אירע עקאנאמישע און וויסנשאפטלעכע דערגרייכונגען, נאר איבערהויפט מיט אירע מאראלישע פרינציפן. מיר מוזן זען, אז די הילכיקע ווערטער פון ישעיהו הנביא זאלן נישט בלייבן בלויז ווערטער, נאר פארוואנדלט ווערן אין מעשים‟.
דאס בלאט האבן מיר קיינמאל נישט צעטיילט, אפילו נישט צו די סאמע נאענטע. אויב די פאליציי וואלט עמעצן געפאקט מיט אזא פאפיר, וואלט דאס געווען זיין סוף. צווישן מיר און אנא האבן זיך אנטוויקלט באציונגען פון שעף און סעקרעטארשע; בליקן זענען געווארן זיסע רייד, זיסע רייד זענען פארוואנדלט געווארן אין גלעטן. ווי מיין פרומער טאטע פלעג זאגן: „מצווה גוררת מצווה — עבירה גוררת עבירה‟. דער וועג איז געווען גליטשיק, און איך האב ווויל געוווסט, אז זיך אריינפלאנטערן איז לייכטער ווי ארויסקריכן. דער שכל־הישר האט געזאגט — „ניין‟, און דער ליבידא האט גראדע געהאלטן, אז „יא‟.
זעלבסטפארשטענדלעך, אז דער ליבידא האט געהאט די אויבערהאנט: מיר האבן אויפגעהערט גיין אויף די ציוניסטישע טרעפונגען און פארבראכט די אוונטן אין אנאס צימער, ביי פרוי הערשקאוויטש אין שטוב. עס האט געהייסן, אז איך העלף אנאן מיט איר פאעזיע. זי האט געשריבן שלעכטע לידער און איך האב אפלאדירט מיט באגייסטערונג יעדן סקריפענדיקן גראם און יעדע אומגעלומפערטע שורה. נאר אז די שארעניש פון די שטעקשיך אינעם קארידאר האט זיך דערווייטערט, האב איך געעפנט די טיר, אויף א שפארונע, כדי זיך איבערצייגן, אז מע זעט שוין נישט פרוי הערשקאוויטשס געשוואלענע צורה און נישט איר ברייטן, קוואדראטיקן רוקן. דעמאלט, אז איך האב זיך איבערצייגט, אז דער קארידאר איז פריי, האב איך זיך שטיל ארויסגעשארט פון אנאס צימער און אין אן אויגנבליק בין איך שוין געווען פון יענער זייט טיר.
אנא האט ארויסגערעדט עטלעכע אומקלארע ווערטער פון שלאף. איך האב א קוק געטאן אויפן זייגער. דער גרויסער ווייזער איז געשטאנען אויף זעקס און פון די פענצטער האט אריינגעקוקט א טיפע בלויקייט, וואס האט בשתיקה באגלייט די לעצטע זון־שטראלן.
איך האב זיך אוועקגעזעצט צום טיש אין קיך און זיך גענומען איבערשרייבן די ליד, וואס איך בין געווען „שולדיק‟ מאריסן. זיין ליטערארישן סאלאן וועט זיך צונויפקומען איבערמארגן, און איך האב נישט באוויזן צו פארענדיקן קיין איין ליד נישט. די ווערטער האבן אצינד אויסגעזען פרעמד, כאטש איך האב זיי אנגעשריבן בלויז אייערנעכטן:
די מחיהדיקע זון זעצט זיך איבער די דעכער
פארטרייבט די נאכט, רוימט אפ די שפורן
און די טייבעלעך, דאכט זיך, פליען איצט העכער
פון א פינצטערן נעכטן געבליבן קוים א זכרון
איך קוק דערשטוינט קען נאך אלץ נישט פארשטיין
ווונדער איבער ווונדער, מיינע ליבע פריינט
איבער נאכט, שנעלער ווי א בליץ איז דאס געשען
דער ליכטיקער מארגן איז שוין געווארן- היינט

[1] „סקינטעא‟ (Scintea), א פונק — א פארטייישע צייטונג
[2] קאלאזשוואר (Kolozsvár) — א שטאט אין רומעניע. לויטן אונגארישן ארויסרעד — קלויזבורג
[3] סעקוריטאטע (רומ.) — זיכערהייטה

המשך קומט

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
פון אונדזער עזבון: אברהם קאצעוו (1916־2000) 

Next Post
עס ווייסט דאס הארץ 



