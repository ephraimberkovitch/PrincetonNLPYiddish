 
 פון כתרילעווקע: איבער א היטל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מעשה לכבוד פסח, דערציילט פון א כתרילעווקער יידן, וואס האנדלט מיט
    
אבריעזקעס און רויכערט דינע פאפיראסלעך, און איבערדערציילט טאקע
    
 מיט זיין לשון.
    
― אלץ הייסט בא אייך צעטראגן? אט איז בא אונדז אין כתרילעווקע, הייסט עס, פאראן, איר הארכט צי ניין, א ייד א צעטראגענער,
שלום־שכנא הייסט ער, נאר רופן רופט מען אים „שלום־שכנא דריי־זיך״,
טאקע איבער זיין צעטראגנקייט, ― איז דאס א צעטראגענע בריאה, איז
דאס א צעטראגענער מלאך, זאל זיך דער אייבערשטער שומר ומרחם זיין!
וויי־וויי, וואס מע דערציילט זיך אן בא אונדז וועגן דעם שלום־שכנאן
מעשיות מיט אנעקדאטן ― פעק, זאג איך אייך, גאנצע פעק! אן עבירה,
וואס איר כאפט זיך, ס׳איז ערב פסח. ווייטער וואלט איך אייך, פאניע
שלום־עליכם, געגעבן שטאף, איר הארכט צי ניין, וואלט איר געהאט דערנאך צו שרייבן און צו שרייבן. איין מעשה, אויב איר ווילט, קאן איך אייך
דערציילן, וואס מיט דעם שלום־שכנא האט זיך פארלאפן ערב פסח;
ס׳איז א מעשה מיט א היטל, און נישט קיין אויסגעטראכטע מעשה, נאר
אן אמתע, א ראיעלע מעשה, כאטש זען זעט זי אויס ווי אן אנעקדאט.
    
אזוי האט אנגעהויבן א כתרילעווקער ייד א סוחר, וואס האנדלט
מיט „אבריעזקעס״ (שטיקלעך פאפיר), גלעט זיך דאס בערדל ארונטער,
אין האלדז אריין, און רייכערט דינע פאפירעסלעך, א פאפירעסל נאך א
פאפירעסל.
    
איך מוז מודה זיין אבער, אז די ראיעלע מעשה, וואס דער דאזיקער
כתרילעווקער ייד האט מיר דערציילט, כאפט טאקע דעם אפבליק פון אן
אנעקדאט, און איך האב מיך דעריבער לאנג געשלאגן מיט דער דעה,
צי איך זאל זי אייך איבערגעבן, צי ניין? נאר צוריק האב איך מיך באטראכט: א כתרילעווקער ייד א סוחר, וואס האנדלט מיט אבריעזקעס,
איז נישט שייך צו ליטעראטור און געהער זיך כלל נישט אן מיט קיין
ספרים, לכן, אז ער זאגט ס׳איז ראיעל, איז ער באגלייבט; און איך
גיב אייך איבער די דאזיקע מעשה מיט זיין לשון גופא, נישט צוגעלייגט
מיינס א ווארט אפילו.
    
― אליין איז ער, אט דער שלום־שכנא הייסט עס, וואס איך דערצייל אייך, אז מע רופט אים בא אונדז אין כתרילעווקע „שלום־שכנא דריי
זיך״, א ייד א מעקלער, איר הארכט צי ניין, וואס דרייט זיך ארום
פריצים, מעקלערט זיי אימעניעס! אימעניעס! מאלט אייך, עס רעדט זיך
נאך אזוי אימעניעס. קיין סך אימעניעס האט מען עפעס נישט געהארכט,
אז שלום־שכנא זאל אויסמעקלערן. וואס אין שייך? גארנישט. א ייד
רייבט זיך ארום פריצים, וואס האבן אימעניעס, רעדט ער אלעמאל פון
„פאלווארקעס״, פון „לעוואדעס״, „בודינקעס״, „טשארנאזיאם״, „דרעשמאשינען״, „רעמאנענטן״, „וועלדער״, „געהילץ״, און נאך אזעלכע זאכן,
וואס האבן א שייכות צו אימעניעס.
    
האט זיך גאט ארומגעקוקט אף אונדזער שלום־שכנאן, איר הארכט
צי ניין, ― דאס ערשטע מאל זינט ער איז א מעקלער פון אימעניעס,
ס׳איז אים אפגעראטן, ער האט אויסגעמעקלערט א אימעניע! דאס הייסט,
אויסמעקלערן, מאלט אייך, האבן אויסגעמעקלערט אנדערע; ווארעם אז
ס׳איז געקומען צום טיילן זיך מיטן רח″ש, לאזט זיך אויס מסתמא, אז
דער גאנצער דרייער איז דא געווען נישט שלום־שכנא דריי זיך, נאר דראב־קין, א ייד א מעקלער פון אימעניעס פון מינסקער גובערניע, א גרויסער,
א מוראדיקער דרייער, ער מיט זיינע צוויי ברידער, אויך מעקלערס פון
אימעניעס און אויך דרייערס. איז דאך געווארן, איר הארכט צי ניין,
א ויצעקו: „סטייטש, א ייד דרייט און דרייט, קוים אויסגעדרייט, קומט מען
צו גיין און מע מאכט אים פאר אויס דרייער!״ הקיצור, שלום־שכנא,
איר הארכט צי ניין, שווייגט נישט. און עס האט זיך אנגעהויבן א טומל,
א לאדעניש, א דין־תורה, זיך פארלאזט אף מענטשן, ― קוים אויסגעגלייכט און איינגעטיילט זיך ― ברוך שפטרני!
    
באקומען די עטלעכע גראשנס, האט אונדזער שלום־שכנא, איר הארכט
צי ניין, אוועקגעשיקט אהיים דעם ווייב די גרעסטע העלפט מסתמא ― זי
זאל זיך אביסל ארומצאלן די פארכעס, אביסל ארויסטרייבן דעם קבצן,
ארומנייען אף יום־טוב די קינדער, אריינפירן דעם פסח, און אליין איז
מען דאך עפעס אויך א שטיקל מענטש, ווילט זיך עפעס קויפן פאר זיך
און ברענגען אף יום־טוב א מתנה דעם ווייב, די קינדער, ווי דער שטייגער
פון דער וועלט. דערווייל די צייט שטייט נישט, א טאג און א טאג, אט־אט,
אקערשט ווי מע זעט נישט, איז פסח, פליט שלום־שכנא אוועק, איר הארכט
צי ניין, אפן טעלעגראף און קלאפט אוועק אהיים א דעפעש: „יעדו
בעזפרעמעננא פאסקו דאמאי.״ ― ער פארט, הייסט עס, און וועט גאר
אן א שום תירוץ זיין אף יום־טוב אהיים. נאר ס׳איז גרינג צו זאגן
„יעדו״, און נאך „בעזפרעמעננא״ דערצו, אז סע „יעדעט״ זיך. פרוווט
אקארשט, זייט מוחל, געבן א פאר־ארויס אף א ציקאוועסט צו אונדז,
קיין כתרילעווקע הייסט עס, מיט דער נייער באן, וואס מע האט אונדז
א טובה געטאן און צוגעפירט, וועט איר פילן א טעם גן־עדן! איר וועט
זיך שוין פארזאגן קינדס־קינדער! ווארעם ביז איר קומט אן קיין זלא־דיעווקע, ווייסט איר נאך, אז איר פארט, און אז איר קומט קיין זלאדיעווקע,
האט איר א „פערעסאדקע״, דאס הייסט, איר דארפט זיך איבערזעצן אף
דער נייער באן, וואס מע האט אונדז א טובה געטאן און צוגעפירט קיין
כתרילעווקע, באדארפט איר קודם בלייבן שטיין אף עטלעכע שעה לויט
דער „ראספיסאניע״, אויב מע פארשפעטיקט נישט, און ווען? אקוראט
נאך האלבע נאכט, ווען ס׳איז גוט מלאסנע אפן הארצן און עס ווילט זיך
גוט שלאפן, און ס׳איז נישטא אפילו ווו דעם קאפ צוצושפארן ― נישט
אומזיסט זאגן אונדזערע כתרילעווקער חכמים און פארטייטשן, ווי אייער
טביה טייטשט: „טוב שם משמן טוב ― סוואמי דאברע, א בעז וואס
לוטשע״. דער פשט איז: אז אן דער באן איז געווען א סך בעסער ווי מ י ט
דער באן.
    
בקיצור, געקומען מיטן טשעמאדאנדל קיין זלאדיעווקע, האט אונדזער
שלום־שכנא, איר הארכט צי ניין, וואס איז שוין פריער צוויי נעכט נישט
געשלאפן, זיך צוגעגרייט ליידן חיבוט־הקבר, דאס הייסט, אפווארטן א נאכט
― וואס זאל מען טאן? ― און גענומען זוכן אן ארט אף צוצוזעצן זיך.
ווער? וואס? ― נישטא! אנגערויכערט, אנגעשפיגן, פינצטער, חושך.
איין שטיקל ארט האט ער קוים געפונען אף א באנק דעם קאפ אנצושפארן, אבער טאקע מער נישט ווי דעם קאפ אנצושפארן, ווארעם כמעט
די גאנצע באנק האט פארנומען עפעס א פריץ א „קנעפל״, וואס האט זיך
צעלייגט גאנץ ברייטלעך און פאפט. ווער דאס קנעפל איז, פון וואנען און
וווהין ער פארט ― דאס ווייס ער נישט, שלום־שכנא הייסט עס. נאר זען
זעט ער, אז דאס באדארף זיין א גרויס קנעפל. אבער גאר א גרויס קנעפל!
נאכן היטל האט ער ארויסגעזען. א „וואיענע״ היטל מיט א רויטן אקא־לעשאק און מיט א קאקארדע. „אפשר״ איז דאס א „וואיענער״, און אפשר
א „פאליצייסקער״ ― ווער קאן עס וויסן? געוויס איז ער געקומען צו
פארן מיט א גלאק, אפגעגעסן און אנגעזשליאקעט, זיך צעלייגט ווי באם
טאטן אין וויינגארטן און פאפט! „צו זיין א גוי און נאך א קנעפל דערצו
איז, אפנים, טאקע גאר נישט שלעכט?״ ― אזוי טראכט ער זיך, שלום־שכנא הייסט עס, און שלאגט זיך מיט דער דעה: צי זאל ער זיך זעצן
אט דא, נעבן דאזיקן קנעפל, צי זאל ער זיך בעסער האלטן פון דערווייטן?
א קשיא אף א מעשה, היינטיקע צייטן ― מי יודע, וואס פאר א קנעפל,
וואס פאר אן אדון בפקדך דאס איז? גוט, ווען ס׳איז נאר א פריסטאוו.
וואס וועט אבער זיין, אז דאס איז א איספראווניק? אדער א זעמסקי נאטשאלניק? אדער גאר א העכערער פריץ? אדער אפשר איז דאס גאר
פורישקעוויטש, ימח שמו וזכרו מלהזכירו?... לאז ער שוין איבערגיין
אף אנדערע הענט! ― און עס ווערט אים אזש קאלט, שלום־שכנאן הייסט
עס, פון אזא געדאנק... נאר צוריק אבער טוט ער זיך א קלער, איר
הארכט צי ניין: ווער מיר קנעפל? וואס מיר פורישקעוויטש? צאלט
ער דען נישט פאר זיין בילעט גלייך מיט פורישקעוויטשן? צי איז דאס
טאקע א יושר, אז דאס גאנצע ביסל עולם הזה זאל אריינפאלן צו איינעם,
און דעם אנדערן גארנישט?... יענער פאפט אזוי געשמאק, פארוואס
זאל ער זיך נישט צושפארן כאטש אף א וויילע? מען איז דאך נישט מער
ווי א מענטש, צוויי נעכט נישט געשלאפן! נעמט ער, שלום־שכנא הייסט
עס, און זעצט זיך אוועק אף איין עק באנק און שפארט אן דעם קאפ, נישט
אף צו שלאפן, חלילה, נאר גלאט אזוי, כאפן א דרעמל. דערמאנט ער זיך
אבער, אז ער פארט אף פסח אהיים, און מארגן איז שוין ערב פסח, טאמער
חלילה, ווערט ער טאקע אנטשלאפן און פארשפעטיקט דעם פאיעזד?!...
איז מען דאך אבער א ייד, איר הארכט צי ניין, פאלט ער אף אן עצה,
שלום־שכנא הייסט עס, און זוכט אויס דעם סטאראזש פון סטאנציע, א
באקאנטער גוי, יארעמע הייסט ער, און מאכט אפ מיט אים אזא געשעפט:
היות אזוי ווי ער, שלום־שכנא הייסט עס, וועט זיך צושפארן אביסל אט
 דא אף אן עק באנק, ווו דער אדון ליגט, און היות אזוי ווי ער, שלום־שכנא
 הייסט עס, שוין די דריטע נאכט, אז ער האט קיין אויג נישט צוגעמאכט,
 האט ער מורא, ער זאל, חלילה וחס, נישט פארשפעטיקן דעם פאיעזד, על כן
 זאל ער, יארעמע הייסט עס, למען השם, טאמער שלאפט ער, אים אויפוועקן,
 שלום־שכנאן הייסט עס, ווארעם מארגן אף דער נאכט האבן מיר יום־טוב,
 פסח ― „פאסקא״, גיט ער אים צו פארשטיין אף גויעש און רוקט אים
 אריין אין יד אריין, און זאגט צו אים נאכאמאל: „פאסקא, יארעמע,
טשי טי פאנימאיעש, גויישער קאפ, נאשא פאסקא!״ ― נעמט דער גוי צו
מסתמא, איר הארכט צי ניין, די מטבע, לייגט אריין איז קעשענע און זאגט
אים צו, אז ער מעג זיין רויק, וויבאלד נאר ס׳וועט זיין א פאוויעסטקע
אפן פאיעזד, אזוי וועקט ער אים אויף. און ער נעמט, שלום־שכנא הייסט
עס, און זעצט זיך צו פריער מיט א זייט, דערנאך אינגאנצן; דאס טשעמאדאנדל, מע זאל עס נישט אוועקלקחנען, מאסטעט ער איין נעבן זיך,
און אליין מאסטעט ער זיך אויך איין, וואס ווייטער אלץ בעסער און העכער,
מאכט צו א האלב אויג, מיט דער דעה, געוויינטלעך, ער זאל נאר כאפן
א דרעמל, נישט מער. דערנאך בייגט ער אונטער איין פוס, נאך א פוס,
― און איז אט אזוי פאוואלינקע אנטשלאפן געווארן, אבער ווי אזוי,
מיינט איר, אנטשלאפן געווארן? ראיעל! ווי גאט האט געבאטן: דעם
קאפ פארווארפן, דאס היטל האט זיך אראפגערוקט פון קאפ אף דער ערד,
און מיין שלום־שכנא, איר הארכט צי ניין, כראפעט אף וואס די וועלט
שטייט ― א לעבעדיקער מענטש, צוויי נעכט נישט געשלאפן, וואס פאר
א ווונדער?
    
אנטשלאפן געווארן ― אזוי דערציילט ער אליין, שלום־שכנא הייסט
עס, ― חלומט זיך אים א מאדנער חלום, א גאנץ פארפלאנטעניש: אז
ער פארט, איר הארכט צי ניין, אהיים טאקע אף פסח, נאר וואס דען?
נישט מיט דער באן, מיט א גויישער פור פארט ער, מיט א באקאנטן ערל,
איוואן זלאדי רופט מען דעם ערל; די פערדלעך שלעפן זיך, קוים־קוים
וואס זיי פלאנטען די פיס. שלום־שכנא איז אין איינע צרות, טארעט דעם
ערל פון הינטן אין פלייצע: „שאב טובי כוואראבע איוואנו סערדצע, ווי
דו שלעפסט זיך! האסט פארגעסן, איוואן זלאדי, אז אט־אט האבן מיר
פסח, פאסקא נאשא יעוורייסקא?״ איין מאל און צוויי מאל און דריי מאל.
דער ערל, פארשטייט זיך, האט געשוויגן־געשוויגן, דערנאך אז ער טוט
נישט א שמייס די פערדלעך, אבער געשמאק, איר הארכט צי ניין, און די
פערדלעך טוען א טראג דעם וואגן, ווי די רוחות, בארג־אראפ, בארג־ארויף,
פי־פא־פאו! שלום־שכנא האט אזש דאס היטל פארלוירן; נאך א מינוט
― און ער ווערט צעשאטן. „איוואנו סערדצע, דערזשי קאני!״ ― האלט
די פערד, הייסט עס, ― שרייט שלום־שכנא צום ערל און כאפט זיך מיט
ביידע הענט באם קאפ און קלאגט זיך, אז ער האט פארלוירן דאס היטל.
ווי קאן ער אריינפארן אין שטאט אן א היטל? נאר שריי היינט, שריי
מארגן ― דער ערל טרייבט די פערדלעך, און די פערדלעך טראגן. נאר
פלוצעם ― טפרררו! ― מען איז שטיין געבליבן, און דווקא אין מיטן
פעלד, איר הארכט צי ניין, איז מען שטיין געבליבן. וואס איז געשען?
גארנישט. „שטיי אויף ― זאגט צו אים דער ערל ― שטיי אויף, שוין
צייט״. וואס צייט? ווער צייט? פארשטייט נישט שלום־שכנא. כאפט ער
זיך אויף, רייבט זיך די אויגן און וויל זיך לאזן גיין, פילט ער אבער,
אז ער איז אן א היטל. די משמעות, אז דער חלום איז נישט קיין חלום;
ווי זשע קומט ער אהער? עס איז האט אבער לאנג נישט געדויערט, שלום־שכנא, איר הארכט צי ניין, איז געקומען צו זיך, דערקענט דעם ערל, אז
ס׳איז גארנישט איוואן זלאדי, ס׳איז גאר יארעמע דער סטאראזש! דערמאנט ער זיך, אז ער איז אין זלאדיעווקע אף דער סטאנציע, און אז
ער פארט אף פסח אהיים, און אז ער דארף נאך לויפן צו דער קאסע נאך
א בילעט, נאר וואס דען? נישטא קיין היטל. דאס טשעמאדאנדל איז דא,
און דאס היטל נישט! ווו קאן זיין דאס היטל? ער שארט ארום זיך מיט
די הענט, שארט און שארט און טאפט אן א היטל, נישט זיין היטל ― ווער?
וואס? ― דעם אדון בפקדכס היטל מיטן רויטן אקאלעשאק און מיט דער
קאקארדע, איר הארכט צי ניין, און פאשאל גלייך צו דער קאסע, נאך א
בילעט הייסט עס. און בא דער קאסע איז אן ענגשאפט, קאפ אף קאפ!
האט ער מורא, שלום־שכנא הייסט עס, טאמער, חלילה, קויפט מען אויס
אלע בילעטן, שטופט ער זיך מיטן טשעמאדאנדל צווישן עולם. דערזען
א רויטן אקאלעשאק מיט א קאקארדע, טרעט מען אים אפ דעם וועג. „וואם
קאודא, וואשע בלאגאראדיע?״ ― פרעגט בא אים דער קאסיר. חידושט זיך
שלום־שכנא: וואס פאר א בלאגאראדיע אינמיטן דרינען? און אביסל
פארדריסט עס אים: למאי זאל א גוי לאכן פון א יידן? זאגט ער אים,
שלום־שכנא צום קאסיר, הייסט עס, אז קיין כתרילעווקע. פרעגט אים איבער
דער קאסיר נאכאמאל און קוקט אים גלייך אפן אקאלעשאק און אף דער
קאקארדע: „וואסער קלאס, וואשע בלאגאראדיע?״ פארדריסט עס אים
נאך מער, געוויינטלעך, און עס ווילט זיך אים אפבאדן דעם קאסיר, אבער
טאקע ראיעל, ווי עס געהער צו זיין, א גוי זאל נישט האבן קיין טבע
אפצולאכן פון א יידן. נאר צוריק איז ער זיך מישב: „א ייד איז אין
גלות, איר הארכט צי ניין, לאז מיינס איבערגיין!״ און ער הייסט זיך געבן
א בילעט דריטע קלאס. חידושט זיך דער קאסיר און פרעגט אים איבער
נאכאמאל, וועלכע קלאס? ווערט שוין מסתמא שלום־שכנא רעכט אין
כעס און זאגט אים ברחל בתך הקטנה: דריטע! איז זיך מישב דער
קאסיר: דריטע, איז דריטע...
    
הקיצור, באקומען דעם בילעט, כאפט ער, שלום־שכנא הייסט עס,
דאס טשעמאדאנדל און לאזט זיך הענדום־פענדום אין דער סאמע הושטשע,
יידן און, להבדיל, גויים, זוכט דעם וואגאן דריטע קלאס. דער עולם, דערזען אן אקאלעשאק מיט א קאקארדע, צעגייט זיך מסתמא מיט דרך־ארץ,
מאכט דעם אדון א וועג. שלום־שכנא ווונדערט זיך אפילו, נאר ער גייט
ווייטער און באגעגנט פון וואגאן ארויס א קאנדוקטאר מיט א לאנטערן:
„זדיעס טרעטי קלאס״? ― פרעגט אים שלום־שכנא און שטעלט שוין
אוועק א פוס, שטופט דעם טשעמאדאן אף צופריער. „זדיעס, וואשע בלא־האראדיע!״ ― ענטפערט אים דער קאנדוקטאר און לאזט אים נישט
גיין ווייטער. ― „ס׳איז אנגעפאקט, זאגט ער אים, וואשע בלאהאראדיע,
פול ווי אן אויג, א נאדל נישט דורכצוווארפן!״ און ער נעמט אוועק בא
שלום־שכנאן דאס טשעמאדאנדל, איר הארכט צי ניין, און זאגט צו אים:
„קומט מיט מיר, וואשע בלאהאראדיע, וועל איך אייך געבן אן ארט״.
„וואס פאר א שלאק? ― טראכט ער זיך, שלום־שכנא, הייסט עס. ―
וואשע בלאהאראדיע און וואשע בלאהאראדיע!״ און זיין קאפ ליגט אים
נאר אין טשעמאדאנדל, ער האט מורא, אז פון דעם „וואשע בלאהאראדיע״
זאל ער דערווייל נישט בלייבן, איר הארכט צי ניין, אן א טשעמאדאנדל;
און ער לויפט נאך נאכן קאנדוקטאר מיטן לאנטערן, און דער קאנדוקטאר
מיטן לאנטערן פירט אים אריין אין וואגאן צווייטע קלאס, נאר דער
וואגאן צווייטע קלאס איז אויך פול געפאקט, קאפ אף קאפ, א נאדל נישט
דורכצוווארפן. „גייען מיר ווייטער, וואשע בלאגאראדיע״ ― מאכט
צו אים דער קאנדוקטאר, כאפט דעם טשעמאדאנדל ווידעראמאל און לאזט
זיך גיין ווייטער, און שלום־שכנא נאך אים. „וווהין פירט ער מיר?״ ―
טראכט זיך שלום־שכנא און ברעכט זיך דעם קאפ אפן וואשע בלאהא־ראדיע און לאזט נישט אראפ קיין אויג בעת מעשה פונעם טשעמאדאנדל,
― דאס איז בא אים בילכער. און אט זיינען זיי שוין אין וואגאן ערשטע
קלאס! דא שטעלט אוועק דער קאנדוקטאר דאס טשעמאדאנדל, נעמט
זיך פאדקאזעראק, טוט זיך א נייג צו שלום־שכנאן, שלום־שכנא צו אים,
און ער, שלום־שכנא הייסט עס, בלייבט אליין.
    
געבליבן איינער אליין איבער א גאנצן וואגאן, הייבט אן שלום־שכנא
ארומצוקוקן זיך, איר הארכט צי ניין, ווו ער איז אין דער וועלט; ער
פארשטייט נישט, פארוואס עפעס פלוצעם אזא כבוד: וואגאן ערשטע
קלאס... פאדקאזערעק... וואשע בלאהאראדיע!... נישט שוין־זשע
איז דאס דערפאר, וואס ער האט דורכגעשלאגן אזא געשעפט, געמאכט אן
אימעניע?... וואלט ער דעם כבוד געהאט פון אייגענע, פון יידן הייסט
עס, וואלט נאך געווען צו פארשטיין. אבער גויים! דער קאסיר! דער
קאנדוקטאר! צי איז דאס נישט אינגאנצן א חלום?... און שלום־שכנא, איר הארכט צי ניין, טוט זיך א רייב דעם שטערן, כאפט א קוק
פארבייגייענדיק אף זיך אין שפיגל ― ס׳איז אים פרחה נשמתו געווארן!
ער האט דערזען, איך הארכט צי ניין, דעם אדון בפקדך! ער האט אים
דערקענט! „וואס ס׳האט זיך מיר געחלומט די נאכט און יענע נאכט
און א גאנץ יאר, זאל אויסגיין צו יארעמעס קאפ און צו זיינע הענט און
פיס! אן ערל קאן! מע זאגט אים אן צוואנציק מאל, און מע באצאלט
אים, ער זאל אויפוועקן צום פאיעזד מיך, שלום־שכנאן, גייט ער, א
חלירע אים אין פנים, און וועקט אויף דעם אדון בפקדך, און שלום־שכנאן לאזט ער ליגן אף דער באנק! א קלאג איז צו דיין קאפ, שלום־שכנא, וועסט שוין, דאכט זיך, פסח האלטן אין זלאדיעווקע היינטיקס יאר,
נישט אינדערהיים!״... און נישט לאנג געטראכט, כאפט ער, שלום־שכנא הייסט עס, דאס טשעמאדאנדל, איר הארכט צי ניין, און ― פוץ
פון וואגאן ארויס צוריק אפן וואקזאל, גלייך צו דער באנק, ווו שלום־שכנא ליגט, אויפוועקן שלום־שכנאן, ווארעם אקערשט ווי מע זעט נישט,
קאן דער לאקאמאטיוו, חלילה, געבן א פייף און אנפייפן שלום־שכנאן
אין פסח אריין! און כך הוה: ווי נאר שלום־שכנא אין ארויסגעשפרונגען מיטן טשעמאדאנדל פון וואגאן ארויס, אזוי האט זיך געלאזט הערן,
 איר הארכט צי ניין, א פייף און נאך א פייף און הלך משה מרדכי ―
 א גוטן טאג מיט דער קאפאטע!
    
― ― ― ― ― ― ― ― ― ― ― ― ― ― ― ― ― ― ―
  
― וואס ווייטער איז געווען, ווילט איר וויסן? ― אזוי האט דער
כתרילעווקער ייד, וואס האנדלט מיט אבריעזקעס אויסגעלאזט זיין סיפור־המעשה מיט א שמייכעלע און פאררייכערט א פריש פאפירעסל, דין ווי
א שטרוי. ― וואס ווייטער איז געווען, דאס איז שוין נישט וואזשנע.
דער עיקר איז, וואס אונדזער „שלום־שכנא דריי זיך״ האט איבער זיין
צעטראגנקייט געהאט א וויסטן פסח, אויסגעריסן געווארן ביידע סדרים
ערגעץ בא א יידן אין זלאדיעווקע. נאר דער פסח, ווי דער פסח ― דער
נאך־פסח איז געווען א סך ערגער: ערשטנס, האט ער, שלום־שכנא הייסט
עס, א ווייב, איר הארכט צי ניין, ― ווי זאל איך אייך זי מעלדן? א י ר
האט א ווייב, א י ך האב א ווייב, מיר אלע האבן ווייבער און ווייסן דעם
טעם, וואס הייסט א ווייב... איך קאן אייך נאר זאגן: א ראיעלע
יידענע שלום־שכנאס ווייב! זי האט זיך א נעם געגעבן צו אים גאנץ
ראיעל. זי האט צו אים נישט געהאט קיין טענות נישט דערפאר, וואס
ער איז נישט געקומען אף יום־טוב אהיים, און נישט פארן רויטן אקא־לעשאק מיט דער קאקארדע ― ניין! דאס אלץ איז זי אים דערווייל
מוחל; דערפאר וועט זי זיך שוין מיט אים שפעטער רעכענען; ― א
טענה צו אים האט זי געהאט נאר פאר דער דעפעש. און נישט אזוי פאר
דער דעפעש, איר הארכט צי ניין, ווי פארן ווארט „בעזפרעמעננא״.
וועלכע גוטע יאר האט אים געטראגן, ער זאל רייך מאכן קאזנא: „בעז־פרעמעננא יעדו פאסקו דאמאי״? און בכלל ווי קאן א לעבעדיקער
מענטש זאגן „בעזפרעמעננא״? ... עס האט אים נישט געהאלפן קיין
שום פארענטפערן זיך מיט קיין שום געבן צו פארשטיין. זי האט אים
באגראבן וויפל ס׳איז אין אים אריין, און איז געווען נישט אינגאנצן
אומגערעכט: יענע האט אזוי ארויסגעקוקט! נאר... גארנישט. דערויף
איז זי א ווייב, זי זאל באגראבן א מאן. ס׳איז אבער אלצדינג בלאטע
קעגן דעם, וואס ער, שלום־שכנא הייסט עס, האט געהאט פון דער שטאט,
פון כתרילעווקע הייסט עס, ווארעם איידער שלום־שכנא איז נאך געקומען
דעם צווייטן טאג חול־המועד אהיים, האט שוין די גאנצע שטאט, איר
הארכט צי ניין, געוווסט פון דער מעשה מיט יארעמען און מיטן אדון
בפקדך און מיטן רויטן אקאלעשאק און מיט דער קאקארדע און מיטן
קאנדוקטארס וואשע בלאהאראדיע ― אלצדינג! כאטש ער אליין, שלום־שכנא הייסט עס, האט געלייקנט שטיין און ביין, געטענהט, אז דאס האבן
לצים אויסגעטראכט, כתרילעווקער לצים; זיי האבן נישט וואס צו טאן,
עס גייט זיי אפ קאפווייטיק, אפנים? פארשפעטיקט האט ער איבער דעם,
זאגט ער, וואס ער איז אפגעפארן אין א זייט אנקוקן א אימעניע מיט
א וואלד. נאר ווער מיר אימעניע? וואס מיר וואלד? א נעכטיקער טאג!
בא די זייטן האט מען זיך געהאלטן! מיט די פינגער האט מען אף אים
געטייט! אנדערע האבן אים געפרעגט: „ווי האט איר זיך געפילט, רב
שלום־שכנא, אינעם היטל מיטן רויטן אקאלעשאק און מיט דער קאקארדע?״ אנדערע האבן געוואלט וויסן, צי ס׳איז טאקע אזוי גוט צו
פארן ערשטע קלאס, ווי די וועלט זאגט? ... קינדער־קונדסים ― די
זיינען אים נאכגעלאפן א גאנצע כאליאסטרע פון הינטן, איר הארכט צי
ניין, און געשריגן: „וואשע בלאהאראדיע! וואשע וויסאקע בלאהארא־דיע! וואשע וויסאקע־וויסאקע בלאהאראדיע!!!״
    
― איר שפילט זיך מיט כתרילעווקע?
    
ג ע ש ר י ב ן   א י ן  י א ר 1913 
   
 