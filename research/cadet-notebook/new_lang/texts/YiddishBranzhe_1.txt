

קאריקאטור־אויסשטעלונג ״יידישפיץ״ 



 by באריס סאנדלער 
September 1, 2021September 1, 2021 Filed under:
פון דא און דארט 

מושיק לין אויף דער אויסשטעלונג אין חולון
לאה שלאנגער
אויף דער אויסשטעלונג „ווינטער 2021‟ אינעם מוזיי פון קאריקאטורן אין חולון האט מושיק לין, דער באקאנטער ישראל־קאריקאטוריסט און אילוסטראטאר, געשאפן א מין דיאלאג פון צוויי געשטאלטן, גוט באקאנט ביי אונדז אין לאנד. אויף אזא אופן ווייזט ער דעם יסוד פון דער שפאנונג אין דער ישראל־געזעלשאפט און אין דער וועלט בכלל.
אונדז אבער, האט ספעציעל פאראינטערעסירט דער יידישער טייל פון דער אויסשטעלונג, וואס איז אנגערופן געווארן „יידישפיץ‟.
און וואס איז געווען די שפראך פון אונדזער יידישן טעאטער אין זיין וויגעלע?
צום ערשטן מאל זינט דעם אויפקום פון דער יידישער מדינה, איז געוויזן געווארן אן אויסשטעלונג פון קאריקאטורן און קאמיקסן וועגן דער יידישער שפראך און איר קולטור, ווי עס קומט צום אויסדרוק אויף דער דאזיקער אויסשטעלונג.
„די 1300־יאריקע יידישע שפראך, די עלטסטע צווישן די יידישע שפראכן אין די תפוצות, דינט ביזן היינטיקן טאג ווי א ממשותדיקער גייסטיקער מקור פאר אינספיראציע אין דער גאנצער וועלט.‟ — שרייבן נמרוד רשף און רחל אחונוב, — „מיר געפינען אויף דער אויסשטעלונג קאריקאטורן פון פארשידענע וויכטיקע קינסטלערס, וואס שאפן אין כל־מיני סטילן.
יידיש, וואס האט לכתחילה געקלונגען ווי א דייטשישער זשארגאן און איז געשריבן געווארן מיט העברעישע אותיות, מיט א מאדנעם קלאנג און אן אלטן ניגון — נישט ס׳וויינט און נישט ס׳לאכט, — אט די דאזיקע שפראך מיט איר שפרודלדיקן הומאר האט געראטעוועט דעם גייסט פון יידישן קיום. די יידישע קולטור און ליטעראטור האבן זיך פון די פאלקס־מעשיות און חכמות, ווי טשאלנט אין א טאפ, אויסגעקאכט פאמעלעך, אויף א קליינעם פייער במשך פון לאנגע דורות.

דאס גערודפטע פאלק, האט געפונען אין זיך כוח צו זען אינעם ביטערן גורל א טראפן הומאר און זיך מיט אים קוויקן. דעם פאלקס חכמה און וויץ האבן געפונען אן אויסדרוק אין די ווערק פון מענדעלע מוכר ספרים, י. ל. פרץ, באשעוויס־זינגער ווי אויך ביי אנדערע; די מעשיות פון בעל־שם־טוב און רבי נחמן, זיינען געקומען צום אויסדרוק ביים פאלק און אין דער יצירה פון שלום־עליכמען.
און וואס איז געווען די שפראך פון אונדזער יידישן טעאטער אין זיין וויגעלע? ניין, נישט עספעראנטא! די יידישע קאמעדיאנטן האבן געוווסט דעם געזעץ, אז ביי יעדן וויץ איז פאראן זיין שפיץ.
און צום סוף: ס׳איז גוט, וואס מ׳גיט אפ כבוד די שאפערס פון אונדזערע אוצרות, און ס׳איז גוט, וואס די סאברעס האלטן פאר נייטיק זיך אליין אינטערעסירן און פאראינטערעסירן די אנדערע מיט דער יידישער שפראך און איר קולטור.

Share this:TwitterFacebookPrintLike this:Like Loading...

Related
 


Tagged: jewsYiddish 
Post navigation


Previous Post
פון אונדזער עזבון: הערץ ריווקין (1908־1951) 

Next Post
אין דער צייט פון קאראנא־ווירוס (12) 



