 דעם 14טן מיי איז דער אנגעזעענער, לאנגיאריקער ייווא־ארכיוויסט מארעק וועב אוועק אין דער אייביקייט צוליב א הארצקראנקייט. ער איז געווען 83 יאר אלט. 
 לויט זיין מיטארבעטער ביי די ייווא־ארכיוון, לעא גרינבאום, איז וועבס גרעסטער אויפטו געווען צו אראנזשירן די זאמלונגען, ספעציעל די ווילנער זאמלונגען פון פאר דער מלחמה, וואס זיינען געווען אין א כאאטישן צושטאנד. מארעק האט א מאל געדארפט ממש צונויפשטוקעווען שטיקלעך פאפיר פון פארשיידענע קאלעקציעס, א זייטל פון א בריוו דא מיט א זייטל פון דארטן. 
 אין די 1990ער יארן זיינען אנגעקומען פון ווילנע הונדערטער קעסטלעך מיט ארכיוו־מאטעריאלן פון דעם ווילנער ייווא פאר דער מלחמה, וואס זיינען על־פי נס געראטעוועט געווארן סיי פון די נאציס און סיי פון די סאוועטן. צוזאמען מיט פרומע מארער האט מארעק אנגעפירט מיט דער גרויסער ארבעט צו אראנזשירן און קאטאלאגירן יענע מאטעריאלן אויך, וואס מע האט דערנאך געדארפט צוריקשיקן קיין ווילנע. איצט ווערן די ווילנער און די ניו־יארקער קאלעקציעס אינטעגרירט אנליין אין די ראמען פונעם „ווילנער פראיעקט״. 
 אין 1998 האט ער, צוזאמען מיט דער ייווא־ארכיוויסטקע פרומע מארער, ארויסגעגעבן דעם „וועגווייזער צום ייווא־ארכיוו״ — א וויכטיקער רעסורס פאר אלע פארשערס פון דער יידישער געשיכטע און פון יודאיסטיק בכלל. דער טעקסט איז די באזע פאר ייוואס איצטיקן אנליין־קאטאלאג. 
 מארעק וועב איז געבוירן געווארן אין לאדזש, פוילן אין 1938. נאך איידער די נאציס האבן איינגעשטעלט די יידישע געטא אין לאדזש אין 1940, האבן טאטע־מאמע פארשטאנען די סכנה: זיי האבן באוויזן צו גנבענען די גרענעץ און זיינען אריבער אין דער סאוועטישער זאנע. שפעטער זיינען זיי עוואקוירט געווארן קיין טאשקענט, אין סאוועטישן אוזבעקיסטאן. קינדווייז האט מארעק שוין גערעדט דריי שפראכן: פויליש, רוסיש און יידיש. 
 אין 1946 האט די משפחה וועב זיך אומגעקערט קיין פוילן און זיך צוריק באזעצט אין לאדזש, וואס איז געווארן די גרעסטע יידישע קהילה אין פוילן. דארט האט מארעק זיך געלערנט אין די יידישע שולן און שטודירט געשיכטע ביים לאדזשער אוניווערסיטעט. פון 1960 ביז 1963 איז ער געווען א געשיכטע־לערער אין א יידישער שול אין ווראצלאוו (ברעסלע), וואס האט אויך געהאט א רעלאטיוו גרויסע יידישע באפעלקערונג. דערנאך האט ער זיך באזעצט אין ווארשע און געארבעט פאר דער פוילישער ביילאגע פון דער יידישער צייטונג, „פאלקס־שטימע״. 
 אין 1967, גלייך נאך דער זעקס־טאגיקער מלחמה, איז געקומען א נייע כוואליע פוילישן אנטיסעמיטיזם און די העצערישע אנטיסעמיטישע קאמפאניע פונעם רעזשים אונטער וולאדיסלאוו גאמולקא. א סך יידן האבן פארלוירן די שטעלעס און זיך געפילט געצווונגען צו פארלאזן דאס לאנד. די משפחה וועב איז אוועקגעפארן אין נאוועמבער 1969 און זיך באזעצט אין ניו־יארק. 
 נאך איידער ער איז אנגעקומען, האט מארעק וועב שוין געהאט אראנזשירט פאר זיך א שטעלע ביים ניו־יארקער ייווא. ער האט דארט געארבעט אין ארכיוו פון 1970 ביז 2019, און פון 1981 אן ווי דער הויפט־ארכיוויסט. במשך פון די יארן האט ער אויך געדינט ווי אן עצה־געבער פאר אן א שיעור פארשערס און סטודענטן. 
 מארעק וועב האט פאראבלט זיין פרוי, זאסיע; זיין זון, רפאל, און אייניקלעך — מיקאילא און אנדרו. 
 צו די אלע וויסנשאפטלעכע פארדינסטן איז מארעק וועב אויך געווען א טייערער מענטש און א גוטער פריינד פון א סך מענטשן פון אונדזער יידיש־וועלט. כבוד זיין אנדענק! 
