

מרים האפמאן: איין טאג פון א גאנץ לעבן 



 by borisbud 
September 28, 2017July 5, 2018 Filed under:
ווידעא 


דער דראמאטורגין און שרייבערין מרים הפמאן איז באשערט געווען צו ווערן געבוירן אין דער ווייטער סיבירער שטאט טאבאלסק, אן ארט אין רוסלאנד, וואס האט נאך אין די צארישע צייטן געדינט ווי א פארשיקונג־פונקט פאר פארברעכנס קעגן דער מלוכה. ביז מרים האט נאך דער צווייטער וועלט־מלחמה, צוזאמען מיט אירע עלטערן, פויליש־אפשטאמיקע יידן, זיך באזעצט אין ניו־יארק, האט זי, נאך א קינד, געמוזט דורכמאכן אלע וועגן פון א פליט — דורך גאנץ רוסלאנד, פוילן, „די־פי‟־לאגערן אין דייטשלאנד און לסוף, אנגעקומען קיין אמעריקע.
היינט, נאך איר לאנג־יאריקער ארבעט ווי א לערערין פון יידיש אינעם קאלומביע־אוניווערסיטעט, ניו־יארק, וווינט מרים אינעם שטעטל קאראל ספרינג, פלארידע. זי האט זיך נישט פארשפארט אין די פיר ווענט פון עלטער און עלנטקייט, ווי עס טרעפט זיך אפט מיט א סך איינוווינער פון דעם גן־עדן־ווינקל פון זיקנה. זי איז שאפעריש, נישט ווייניקער ווי פריער: שרייבט פארן „פארווערטס‟ אירע שפרודלדיקע ארטיקלען, טעאטער־ און קינא־אפרופן; זעצט איבער פון ענגליש פרעמדע פיעסעס און שאפט אירע אייגענע.
די מינדלעכע דערציילונג אין דעם דאקומענטאר איז פול מיט הומאר און דראמאטישע עפיזאדן — א געבענטשטער געמיש פון מרים האפמאנס גאנצער פרוכפערדיקער שאפונג.
ב. ס.
די רשימה פילמען פון דער סעריע „מאנאלאגן פון יידישע שרייבערס‟:
שירה גארשמאן, יאסל בירשטיין, מישע לעוו, אברהם קארפינאוויטש, יוסף קערלער, מיכאל בן־אברהם, יחיאל שרייבמאן, חיים ביידער, מרים האפמאן, א פרייטיק אין לייוויק־הויז.
צו באשטעלן דעם DVD וועגן אברהם קארפינאוויטש, ווי אויך אנדערע פילמען פון דער סעריע, גיט א קוועטש:
borissandler50@gmail.com

Share this:TwitterFacebookPrintLike this:Like Loading...

Related
 


Tagged: video 
Post navigation


Previous Post
„העלפאנד עלי און קלעפטשיק־בעבטשיק‟ 

Next Post
קאפיטלעך יידיש טשערנאוויץ 



