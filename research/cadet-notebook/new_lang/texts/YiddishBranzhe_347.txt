

פון אונדזער עזבון: הערשל פאליאנקער (1911־1998) 



 by באריס סאנדלער 
January 1, 2019January 2, 2019 Filed under:
ליטעראטור
פערזענלעכקייטן 


דער פראזאיקער הערשל פאליאנקער איז געבוירן געווארן אין אומאן, קיעווער געגנט, אין א משפחה פון א שניידער. צו 17 יאר איז ער געקומען קיין קיעוו, ווו ער האט זיך געלערנט אין א פאכשול, וואס האט געגרייט שוסטערס, און נאכן פארענדיקן זי אנגעקומען ארבעטן אין א שוך־פאבריק. אין יאר 1932 דערשיינט זיין ערשט בוך „קוילן‟. אין גיכן ווערט ער איינער פון די רעדאקטארן פונעם זשורנאל „סאוועטישע ליטעראטור‟. אין יוני 1941, נאכן אויסבראך פון דער מלחמה אין סאוועטן־פארבאנד, גייט דער שרייבער אוועק אויפן פראנט, באטייליקט זיך אין די שלאכטן און שרייבט קארעספאנדענצן פאר דער צייטונג „אייניקייט‟. נאך דער מאביליזאציע קערט פאליאנקער זיך אום קיין קיעוו, שרייבט און רעדאגירט דעם אלמאנאך פון די יידישע שרייבער אין אוקראינע „דער שטערן‟ (1947־1948).
אין 1948 ווערט פאליאנקער ארעסטירט און פארשיקט אויף 10 יאר קיין ווייטן צפון. אין 1955 נאך דער רעהאביליטאציע קערט ער זיך אום אהיים קיין קיעוו. אין 1971 דערשיינט זיין ערשטער נאך־מלחמהדיקער ראמאן „דער בעקער פון קאלאמיי‟. דערנאך גייען ארויס זיינע אנדערע דערציילונגען און ראמאנען: „שמייע גזלן‟, „יצחק סאנטאס און זיינע יורשים‟, „דער לערער פון מעדזשיבאזש‟ און אנדערע ווערק.
פארן שרייבערס רעאליסטישן און פאלקסטימלעכן סטיל זיינען כאראקטעריסטיש מעשהדיקייט און פאלקלארישקייט. הומאר אין שלום־עליכמס טראדיציע איז די גרונט־אייגנשאפט פון זיין שאפן. דאס האבן טאקע אויסגעטיילט פאליאנקערס ווערק צווישן די יידישע פראזאיקער פון זיין צייט.
לייענט דעם עסיי, געווידמעט דעם וויצלער הערשעלע אסטראפאליער, פון הערשל פאליאנקערס זאמלבוך „דער אוצר‟ (פריילעכע און אומעטיקע מעשיות), ארויסגעלאזט אין קיעוו, אין 1996.
הערשעלע אסטראפאליער
ביזן היינטיקן טאג זיינען נאך פאראן מענטשן, וואס זאג איך, נודניקעס, וועלכע גלייבן ניט, אז עס האט געלעבט אויף אונדזער ערד אזא פריילעכער מענטש, וואס האט געטראגן דעם גרויסהארטיקן נאמען — הערשעלע אסטראפאליער. אפשר דער פריילעכסטער ייד אויף דער וועלט, א גרויסער לץ, א „כאכמאטש‟, פאלקס־חכם, וועלכער האט געבראכט א סך פרייד, שארפע וויצן, ווערטלעך, מעשיות, שפריכווערטער, אפאריזמען, וואס האבן פארשאפן דעם מענטשן אן א ברעג פארגעניגן, און אליין האט ער פאר דעם געהאט ניט ווייניק צרות און ווייטיקן. אליין דערפון באקומען מקות, געהאקטע ווונדן.
די וועלט האט געלאכט און ער, דער אומגליקלעכער לץ, האט אפט געוויינט, זיך באגאסן מיט ביטערע טרערן.
אנדערע זאגן, אז דאס איז אן אויסגעטראכטע פערזאן, וועלכן מ׳האט צוגעשריבן א ים מיט חכמות, וויצן, שטיקלעך, מעשיות, ווייל עס איז, קלומרשט ניטא אזא מענטש אויף דער ערד, וואס זאל זיין מיט אלע מעלות — אויף אלץ זיין פעיק, דער עיקר, מאכן דעם עולם לעבעדיק און פריילעך, גרינגער אויף דער נשמה.
אזא מעשה! אבער יענע, וואס האבן א גוטן זכרון און געדענקען א סך, דערציילן, אז הערשעלע אסטראפאליער האט געלעבט מיט זיי בשכנות. מ׳האט אים געקענט אויסגעבונדן. שטענדיק, ווען מ׳האט אים אין גאס באגעגנט, האט מען אים ארומגערינגלט, באגלייט און מיט פארגעניגן זיך צוגעהערט צו זיינע וויצן, מעשיות, זיך געהאלטן ביי די זייטן פון פארגעניגן, געקייכט פאר געלעכטער, ווייל דאס איז געווען איינער פון יענע מענטשן, וועגן וועלכע מע זאגט: וואס אויף דער לונג, דאס אויף דער צונג!
אמת, ס׳איז שוין אוועק א שיין ביסל יארן זינט ער איז ארומגעגאנגען און ארומגעפארן איבער אן א שיעור שטעטלעך און יישובים פון אונדזער וואלינער און פאדאליער ערד, און געפרייט זיינע ברידער און שוועסטער מיט זיינע שפיצלעך און וויצן, ממש געקערט וועלטן און נישט געלאזט דער עולם זאל ארומגיין מיט אראפגעלאזטע קעפ, פארמורה־שחורהדיקע, געפאלענע, אומעטיקע.
וויפל איז שוין אוועק זינט יענער צייט, ווען דער בארימטער לץ האט געוועלטיקט, וועט איר געוויס פרעגן?
כמעט צוויי הונדערט יאר. דאס איז א וויילע, אין פארגלייך מיט אונדזער פילדורותדיקער יידישער געשיכטע.

פון דור צו דור גייען איבער זיינע חכמות, וויצן, איינפאלן און זיי ווערן ניט אלט…

נאר א מאדנע זאך: צוויי הונדערט איז אויך ניט ווייניק, נאר הערשל אסטראפאליער ווערט ניט עלטער! ניט ווייניק געשוווירענע שרייבער, וועלכע האבן געלעבט מיט הערשעלען אין איין צייט, זיינען שוין לאנג פארגעסן געווארן. כאטש זיי האבן אנגעשריבן א סך ביכער, איז קיין זכר פון זיי ניט פארבליבן, און ער לעבט און אין פאלק גייט ארום זיין לעבעדיק ווארט, זיין עכטער געלעכטער, דער שטראלנדיקער, דער זויבערער. פון דור צו דור גייען איבער זיינע חכמות, וויצן, איינפאלן און זיי ווערן ניט אלט. זיי זיינען אלץ יונג און געניסן פון דער אייביקייט.
דער בארימטער לץ האט קיין מאל ניט גערוט — געמאכט פריילעך דעם פאלק. ער איז תמיד געווען פארדאגות, פארנומען. ער האט אפילו וועגן זיך ניט באוויזן אנשרייבן ווער איז ער און פון וואנען קומט ער. וועגן זיך האט ער זעלטן ווען דערציילט. קיינער ווייסט ניט, ווען איז ער פינקטלעך געבוירן געווארן, ווו און וואס האט ער איבערגעלעבט; מע ווייסט אפילו ניט זיין אמתע פאמיליע, ווער זיינען געווען זיינע אבות. און אזוי ווי ער איז געבוירן געווארן אין א קליינינק שטעטעלע, וואס האט געהייסן אסטראפאל, האט מען אים גערופן, אסטראפאליער. אזוי ווי מ׳האט געוווסט, אז זיין ארעמע מאמע האט אים ליב געהאט, ווי דאס לעבן, האט זי אים אנגערופן — הערשעלע.
איז אוועק איבער דער וועלט — הערשעלע אסטראפאליער.
נאך איין זאך ווייסט די וועלט. ניט ווייט פון אסטראפאליע שטייט אן אוראלט שטעטל מיטן נאמען מעדזשיבאזש. דארטן האט געוווינט א בארימטער אין דער גאנצער וועלט צדיק, פילאסאף, דענקער ישראל בעל־שם־טוב. אדער פשוט, בעשט. און אזוי ווי הערשעלע איז געווען זיין גרויסער אנהענגער, א חסיד און געשטרעבט צו אים, האט ער געטראכט, אז ער וואלט מיט פארגעניגן גענומען דאס ווייב און קינדער און איבערגעפארן מיט האקל־באקל קיין מעדזשיבאזש, כדי צו זיין נעטנטער צום בעל־שם־טוב. נאר ווי אזוי טוט מען עס?
דארף אזוי טרעפן, אז אין מעדזשיבאזש זאל וווינען א חסידישער רבי מיטן נאמען ר׳ בארעכל. דאס איז געווען א שרעקלעכער מרה־שחורהניק. אויף זיין פנים האט מען קיין מאל ניט געזען א שמייכעלע. קיינער האט דעם פארשוין ניט געקאנט צעלאכן, ארויספירן, כאטש אויף א רגע, פון דער מרה־שחורה. האט עמעצער געעצהט: מע דארף צום רבין ארויסרופן דעם לץ הערשעלע אסטראפאליער און יענער וועט אים מאכן פריילעך, צווינגען לאכן.
און אזוי איז טאקע געווען. מ׳האט אראפגעבראכט הערשעלען און ער איז געווארן אינעם רבינס הויף דער לץ. און מיט א מאל איז געווארן פריילעך ניט בלויז אין הויף, נאר אויך אין מעדזשיבאזש.
דער עיקר, האט הערשעלע געמאכט פריילעך דעם רבין. יענער האט אפילו ביסלעכווייז אנגעהויבן לאכן. פארלוירן זיין מרה־שחורה. נאר אזוי איז געווען ביז א געוויסער צייט. כל־זמן הערשעלע האט אויסגעלאכט אנדערע, געשפאסט איבער פארשיידענע מענטשן, נאר מיט א מאל האט הערשעלע זיך גענומען צום רבין אליין און גענומען איבער אים שפאסן, אויסלאכן, דערלאנגען מיט זיינע וויצן ביזן זיבעטן ריפ. ער איז יענעם דערגאנגען די יארן מיט זיין געלעכטער און דער סוף איז געווען א ביטערער.
הערשעלע האט אזוי געשפאסט איבער זיין באלעבאס, אז יענער האט ניט אויסגעהאלטן און אין איינעם א פרימארגן זיך ארויפגעווארפן אויף אים מיטן שטעקן. צענעריקט שטארק דעם לץ, וואס האט אויסגעטראכט אויפן רבין ווילדע מעשיות, און יענער האט מיט זיינע באהעלפער אראפגעווארפן דעם לץ פון אלע טרעפ. מ׳האט דעמאלט הערשלען קוים אפגעראטעוועט פונעם טויט. א צעבראכענער, א דערשלאגענער איז ער לאנג געלעגן ביז ער האט אפגעגעבן גאט די נשמה.

 מע האט אים מקבר געווען אויפן אלטן יידישן בית־עולם, ניט ווייט פון דעם בעל־שם־טובס קבר…

אזוי האט פארענדיקט זיין פריילעך לעבן הערשעלע אסטראפאליער. נאר זיינע חכמות זיינען אייביק געבליבן לעבן. און דאס פאלק פארגעסט ניט אין אים און לאזט ניט מע זאל פארגעסן אים. מע האט אים מקבר געווען אויפן אלטן יידישן בית־עולם, ניט ווייט פון דעם בעל־שם־טובס קבר…
צייטן זיינען געקומען גרויזאמע. אהער האבן זיך אריינגעריסן דייטשישע תלינים. פארטריבן קינד־און־קייט אלע יידן אין געטא און שפעטער זיי אוועקגעטריבן צו די גריבער, וואס ניט ווייט פון מעדזשיבאזש און אכזריותדיק צעשאסן. אבער אויך טויטע האבן די הענקער אויפגעטארעט פון זייער אייביקער רו. זיי זיינען געקומען אויפן בית־עולם, צעווארפן די קברים, צעקלאפט די מצבות און אויפגערודערט די ערד. די הייליקע שטיינער האבן זיי ארויסגעפירט צו ברוקירן און מאסטען די וועגן, בויען פעסטיקונגען. עס זיינען איבערגעבליבן אן א שיעור בערגלעך, פארוואקסענע מיט אסאקע און ווילדגראז. אנשטאט הייליקע קברים — צעמזיקטע, צעקלאפטע שטיינער — אנשטאט מצבות מיט מנורות און מגן־דודן.
די מלחמה האט זיך געענדיקט. און לויט א נס, זיינען עטלעכע מעדזשיבעזשער געקומען אויף קבר־אבות און מער ניט געטראפן דאס א מאל לעבעדיק און פריילעך שטעטל. נאר רוינעס… גריבער, ווו עס איז געלעגן באגראבן דאס גאנצע שטעטל, ניט ווייט פון דעם בארימטן מעדזשיבעזשער שלאס…
איצט וועט אייך שוין קיינער ניט קענען דערציילן, וואס פאר א הייליקע נשמות זיינען געקומען אהער, אויפן רוינירטן אלטן בית־עולם און האבן אויפגעשטעלט צוויי מצבות, ניט ווייט איינע פון דער אנדערער: די מצבה אויפן קבר פונעם גרויסן בעל־שם־טוב און די מצבה פון הערשעלע אסטראפאליער.
צו איינעם טראגט מען נאך ביז היינט קוויטלעך, ווו מע ווענדט זיך דורכן בעל־שם־טוב צום אייבערשטן וועגן הילף; דעם צווייטן, הערשעלען, טראגט מען לעבעדיקע בלומען, וועלכע ווערן קיין מאל ניט פארוועלקט. בלומען, ווי א סימן, אז הערשעלע אסטראפאליער לעבט און עס לעבט זיין ווארט. זיין וויץ. זיין חכמה. זיין פרייד…

Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 16 

Next Post
די אפגעשטויסענע (3) 



