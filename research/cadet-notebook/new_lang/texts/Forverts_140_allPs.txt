 זוכנדיק ביכער וועגן סאוועטישע יידישע שרייבער אין דער רוסלענדישער נאציאנאלער ביבליאטעק, האב איך לעצטנס אנגעטראפן אויף א ביכל, „ספר הגורלות‟ — א זעלטענע קליינע בראשור אויף יידיש, 36 זייטלעך, ווו עס ווערט באשריבן א קאמפליצירטער מאגישער מעטאד פון פארויסזען די צוקונפט. אויף די לעצטע דריי זייטלעך ווערט אויך געבראכט עטלעכע אלכעמישע רעצעפטן. 
 קיינער פאר מיר האט אפילו נישט געעפנט דאס ספרל – די זייטלעך האט מען אפילו נאך נישט געהאט צעשניטן.. מיר האט זיך איינגעגעבן זיי פארזיכטיק פאנאנדערצולייגן, הגם אין דער מיט זענען זיי געווען צונויפגעקלעפט, און פון פארשיידענע ווינקלען אפצופאטאגראפירן. 
 ווי איך האב זיך באלד דערוווסט, האט דער ווארשעווער דרוקער יוסף לעבענסאן ארויסגעגעבן די בראשור אין 1870 אדער 1873 (אויפן יידישן און רוסישן שער־בלאט שטייען סתירותדיקע דאטעס). עס ווערט געמאלדן, אז דער מחבר איז געווען רבינו סעדיה גאון, נאר דאס איז זיכער נישט אמת. סעדיה גאון, דער גרויסער יידישער פילאסאף פונעם 10טן יארהונדערט, איז געווען א ראציאנאליסט, א פרינציפיעלער קעגנער פון אסטראלאגיע און גורלות. 
 שטעלט זיך די פראגע: צי מעג מען על־פי הלכה זיך פארנעמען מיט גורלות? אינעם שולחן־ערוך שטייט געשריבן, אז מע טאר נישט. די תורה זאגט: תמים תהיה עם ה׳ אלוקיך – זיי ערלעך מיטן רבונו־של־עולם און טרעף נישט דעם עתיד דורך צווייפלהאפטיקע חכמות. ביי יידן זענען א מאל אבער געווען ברייט פארשפרייט מומחים אינעם דאזיקן געביט; אן „עכטער‟, אויסגעפרוווטער גורל, זאגן זיי, איז דווקא א גרויסע און א הייליקע זאך – הגם ס׳איז פאראן א סכנה, אז מע קאן זיך אליין, חלילה, אנווינטשן דערמיט עפעס שלעכטס. אין יעדן שטעטל האבן געוווינט געניטע טרעפערקעס. 
 אין פארגלייך מיט כלערליי ערנסטע לשון־קודשדיקע ספרי־גורלות, איז יענער ווארשעווער ספר זיכער נישט ארויס פון דער רבניש־ישיבישער סביבה. זייענדיק אנגעשריבן אויף א פשוטן מאמע־לשון, האבן די דרוקער זיך גערעכנט אויף פשוטע יידיש־רעדער. 
 א סך יידישע גורלות שטעלן מיט זיך פאר וואריאציעס פון געאמאנטיע (geomancy), אן אראבישע סיסטעם פון גורל־החול [נביאות זאגן]. לויטן קלאסישן מעטאד, ווארפט מען א הייפל שטיינדלעך אויפן טרוקענעם זאמד. דערנאך באטראכט מען, ווי אזוי די שטיינדעלעך צעפאלן זיך און לויט א געוויסן מאטעמאטישן חשבון, צו מאל א קאמפליצירטן, געפינט מען די ענטפערס אויף די געשטעלטע קשיאות. 
 אין מיין היים־ביבליאטעק האב איך א תימנער ספר אויף דער דאזיקער טעמע, אנגעשריבן אויפן יידישן דיאלעקט פון אראביש. ווי באלד א סך אזעלכע ספרים שטאמען פון אראבישע קוואלן, לייגט זיך אויפן שכל, אז עמעצער וואלט באשלאסן, אז סעדיה גאון איז אויך געווען א מומחה אינעם גורל־החול; זיינע ספרים האט ער דאך אויך מחבר געווען אויף יידיש־אראביש. 
 אין יידישע וואריאנטן – הגם זיי טראגן אפט דעם זעלביקן נאמען – גורל־החול, דער זאמד־גורל – נעמט מען, געוויינטלעך, א פעדער און א שטיקל פאפיר; מע פארמאכט די אויגן און מע „צעווארפט‟ טינט־פינטעלעך אויף טראף. פון עלטערע ווייסרוסישע יידן האב איך געהערט, אז אפילו אינעם ראטן־פארבאנד פלעגן געוויסע שטעטלדיקע יידישע מומחים, כלומרשט, אזוי לייזן פארשיידענע פראבלעמען – למשל, געפינען צווישן ביימער אן אנטלאפענע בהמה. 
 דער ווארשעווער מעטאד געהערט צו דער דאזיקער פאפיר־קאטעגאריע, אבער ס׳איז אנגעפילט מיט א באזונדערס רייכן סימבאליזם. קודם־כל, ווערט אינעם ספר דערקלערט, אז איידער מע ווארפט גורל, מוז מען האבן א ריינע כוונה; ווי עס זעט אויס, דארף מען אריינפאלן אין א מין טראנס, הגם דער אנאנימער יידישער מחבר באנוצט זיך נישט מיט אזא היינטצייטיקער טערמינאלאגיע. 
 מע קאן פרעגן 36 פארשיידענע שאלות, לויט ספעציעלע טאבעלעס פון מזלות, מלכים, בהמות און עופות. ס׳רוב שאלות האבן זייער א יידישלעכן שטעטלדיקן טעם: וועגן קינדער, חתנים און כלות, געזונט און פרנסה, צי א מאן וועט איבערלאזן זיין געליבטע און זיך אומקערן צו זיין ווייב, צי מע זאל פארקויפן א פערד… 
 סארא קאליידאסקאפ! ס׳איז קלאר, אז דער אורקוואל פון אונדזער ספר איז טאקע אן אראבישער: עס גייט א רייד וועגן דער מיצרישער מלכה קלעאפאטרע, לייבן און קעמלען. נאר עס באווייזן זיך אויך, ווי בעת די מכות־מצרים, אלערליי געמישן פון אנדערע חיות און פויגלען: דער רוסישער סויבל, דער לעגענדארער מערב־אייראפעישער איינהארן , דער פיקהאלץ, די קוקאווקע („קוקוק‟) און סאווע („שטאקאייל‟). 
 אויף וואס טויגן דעם היינטיקן מענטשן אט־די „נארישקייטן‟? קודם־כל, זענען אזעלכע ספרים רייכע קוואלן פון פאלקלארישע סוזשעטן, וואס האבן אן אייגנארטיקן ראמאנטישן, ליטערארישן און אפילו פאעטישן טעם. צווייטנס, זענען זיי א וויכטיקער אוצר פון אלטער גוטער יידישער טערמינאלאגיע. מיט אנדערהאלבן יאר צוריק האט ארעלע ווישוואנאט איבערגעזעצט דאס ערשטע בוך וועגן הארי פאטערן; די איבערזעצונג האט זיך באקומען טאקע א געראטענע. ווען עמעצער פארנעמט זיך מיט אזא מין עסק, איז כדאי זיך בעסער צו באקענען מיט אונדזערע אייגענע פאלק־ספרים וועגן גורלות, סגולות, שפרוכן, אלכעמיע און מאגיע. זיי וואלגערן זיך, נעבעך, אין ביבליאטעקן, און בלייבן נאך כמעט אינגאנצן אומבאקאנט. 
