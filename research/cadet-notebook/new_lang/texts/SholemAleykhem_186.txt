 
 דער בלוטיקער שפאס: 47: ביים סדר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס זיבן־און־פערציקסטע קאפיטל
    
 ביים סדר
    
פון שול אהיים איז דוד שאפירא אריינגעקומען בהרחבה, ווי
אלע יאר אין דער צייט, און מיטן אייגענעם ברייטן גוט־יום־טוב
וואס אלע יאר אין דער צייט און, ווי אלע יאר אין דער צייט,
אוועקגעזעצט זיך אויפן טראן, ווי אן אמתער בן־חורין, ווי אן
עכטער אריסטאקראט, וואס ציילט זיין ייחוס א סך ― א סך דורות פון
„מלכים בני מלכים״, און גענומען אפריכטן דעם סדר מיט
דערזעלבער פייערלעכקייט וואס אלע יאר און מיט דעם אלטן באקאנטן
ניגון, וואס גייט ביי אונדז בירושה פון דור צו דור. אמת, אויף זיין
פנים איז געווען איבערגעצויגן נישט קיין געוויינלעך וואלקנדל,
פון די אויגן האט ארויסגעקוקט א פארבארגענער טרויער און אין קול
האט זיך געלאזט הערן א מינארנער טאן, אן אפקלאנג פון דעם
כל־ישראל פעקל, וואס הייסט „שטשיגירינסקי״; דאס אלץ האט אבער
געקאנט באמערקן נאר איין שרה, וועלכע איז געזעסן איצט ביי
זיין רעכטע האנט אנגעטאן און צוגעקליבן ווי א קעניגין און
אויסגעזען ווי אן אמתע קעניגין ― קיינער וואלט זיך גאר ניט געגלויבט,
אז דאס איז די אייגענע שרה, וואס האט אליין מיט אירע הענט
ארויסגעטראגן דעם חמץ, אדער, ווי זי רופט עס אן, דעם „הקדש״ פון
דער דאזיקער שטוב און אליין, איין מענטש אליין, אריינגעשלעפט אהער
דעם פסח. איצט זענען די דאזיקע הענט ווייס און זויבער און א פאר
דימענטלעך בלישטשען ארויס פון די אלטע פינגערלעך, וואס זי האט
אנגעטאן לכבוד יום־טוב. די זעלבע דימענטלעך בלישטשען ארויס פון
אירע אלטע אויערינגלעך, וואס זי טוט אן פון יום־טוב צו יום־טוב.
נאר מער פון אלעס בלישטשעט און שיינט איר נאך גאר יונג שיין
  
פנים, וואס איז איצט נאר א ביסל מער פארזארגט ווי אלע מאל. עס
מאכט ניט אויס. שרה טראגט טאקע א פול הארץ מיט צרות נאך פון
פורים אן, נאר זי זאגט נישט קיינעם. וויבאלד אז איר דוד האט
פיינט, מע זאל רעדן פון דעם געהרגעטן וואלאדקע, למאי זאל זי
אים אנטאן אומזיסטע יסורים? זי וואלט אפשר אליין אויך געוואלט
פארגעסן פון דער מכה, ווען ניט איר שוויגערין, וואס האט מיט א
פאר ווערטער נאר, וואס זענען געזאגט געווארן, דאכט זיך, אויפן
ווינט, נאר פארריכט דאס מזל. די פאר ווערטער זענען איר אריין
טיף אין הארצן און ערשט נאך איר אוועקגאנג האט זי זיך
דערמאנט, אז צווישן די פאפירן, וואס מע האט צוגענומען ביים
קווארטיראנט, איז דאך געווען אויך איר טאכטערס פארטרעט ― א מכה איז
איר א גרויסע! עס איז איר גאר פונעם קאפ ארויס, ווינד אין איר
און וויי!... און זי קוקט אויפן שיינענדיק גליקלעך פנים פון איר
טאכטער, וואס זיצט אזוי נאענט נעבן דעם נאך מער גליקלעכן
קווארטיראנט, און זי בעט גאט פאר זיי ביידן, וואס ― ווייסט זי אליין
ניט: זי בעט גאט עס זאל איר ניט פארשטערט ווערן די שימחה,
וואס דארף זיין ביי זיי אין שטוב אם־ירצה־השם אין גיכן אויף א
קנס־מאל אין א גוטער שעה א מזלדיקער... און אז עס האלט ביי א
קנס־מאל אין גיכן ― אין דעם איז דאך ביי איר קיין ספק נישט.
ווארעם פון וואנען דען נעמט זיך צו די „קינדער״ אזא נאענטקייט?
שרה שאפירא קאן גוט איר טאכטער )און דערצו גיט זי אכטונג, אויף
וואס דען איז זי א מאמע?(, און אויך דעם קווארטיראנט קאן זי שוין
אויסגעבונדן, און זי איז פאר אים גאנץ רויק, אז ער גייט ארום
מיט כשרע געדאנקען... נישמער, וואס היינטיקע קינדער האבן פיינט,
מע זאל זיי אריינקוקן אין טעלער אריין, און זיי האבן צייט.
    
שרה איז צופרידן, וואס דער היינטיקער סדר האט זיי
געמאכט נאך מער נאענט און נאך מער היימיש ווי ביז אהער. און
געמאכט האט זיך עס פון זיך אליין, אויף אזא מין אופן: אז דוד
איז געקומען פון שול, האט ער קודם־כל געבעטן מחילה ביים
קווארטיראנט, ער זאל זיך מטריח זיין אנטאן דאס היטל.
    
― טאקע א סטודענט, ― האט אים דוד געזאגט ― און טאקע א
מעדאליסט, און טאקע א האלבער גוי, נאר איינס צום אנדערן געהער זיך
ניט אן. א ייד באדארף זיצן ביים סדר אין א היטל, ווי גאט האט
געבאטן.
    
דערנאך האט אים דוד געזעצט נעבן זיך פון דער לינקער
האנט )מחמת אין דער רעכטער האנט זיצט דאך די מלכה, שרה הייסט
עס(, נעבן אים האט ער אוועקגעזעצט בעטין, געגעבן זיי ביידע
איין הגדה און א זאג געגעבן צו דער טאכטער אויף יידיש:
    
― דו וועסט אים שוין ווייזן אלצדינג, וואס מע דארף זאגן
און וואס מע דארף ניט זאגן, ווארעם ער איז דאך מסתמא אזוי קלאר
אין דער הגדה, ווי א גוי אין אשרי:
    
בעטי זעצט אים איבער דעם פאטערס ווערטער, און אך, ווער
איז צו זיי גלייך אין דער מינוט? זיי זיצן אזוי נאענט איינס
נעבן דאס אנדערע און קוקן אריין אין איין הגדה אריין ― און ווו
זענען זייערע געדאנקען? בעטי פילט נאך אויף זיך דאס פייער פון
זיינע ליפן ― און עס מאלט זיך איר אויס, אז מע זאל זיך גוט
צוקוקן, וואלטן עס דאכט זיך אלע געזען: זי קאן זיך ניט
אפגעבן קיין ריכטיקן דין־וחשבון, ווי אזוי איז דאס געשען? ווער
אין געווען דער ערשטער ― ער, אדער זי?.. און וואס וועט זיין
ווייטער? מיט  וו ע מ ע ן  וועט ער רעדן ― מיטן טאטן אדער מיט דער
מאמע? און וו י א ז וי וועט ער רעדן?... אדער ער וועט אפשר
וועלן אראפברענגען אהער פריער זיין פאטער, דעם אויפגעקומענעם
גביר מיטן גראבן בויך און מיטן געקנייטשטן האלדז, מיט די
איבערגעזעטיקטע ליפן און מיט די אויסגעלאשענע אויגן?...
    
― ניין. דאס וועט ער נישט טאן. ער ווייס, אז איך האב דאס
ניט ליב. אזוי טראכט זיך בעטי און איבערמישנדיק א בלעטל אין
דער הגדה, באגעגנט זי זיך מיט זיינע אויגן, וואס בארויקן זי
און זאגן איר אזוי פיל, אזוי פיל ...
    
― זיי מיינע! ― מאלט זיך איר אויס, אז עס זאגן איר זיינע
אויגן, און זי ענטפערט אים מיט די אויגן:
    
― איך בין דיינע... איך בין שוין לאנג דיינע, כאטש דו ביסט
מיר א לאנגע צייט געווען א רעטעניש און איך האב דיך נישט
געקאנט פארשטיין... איצט דאכט זיך איר אויס, אז זי פארשטייט
אים שוין גוט און קאן אים שוין דורך און דורך און ווייס אפילו
אלע זיינע מחשבות, וואס ער טראכט אצינד... א, גליקלעכע, נארישע
בעטי, פון וואנען זאל זי וויסן, אז דער דאזיקער שיינער ציקאווע
בחור מיט דער שיינער פאטליע שווארצע האר און מיט דער יידישער
נאז, וואס טראגט אזא יידישן נאמען ראבינאוויטש און ווייסט גלייך
מיט אלע יידן דעם טעם פון אתה בחרתנו פון „פראצענט־נארמע״,
„פראוואזשיטעלסטווע״ און נאך אזעלכע גוטע זאכן, איז ניט
ראבינאוויטש און ניט קיין ייד קיין אתה־בחרתנוניק, נאר אן אנדער מיוחס.
זיין ייחוס איז ניט דער, וואס זיינע עלטער־עלטער־זיידעס קומען ארויס
פון די פאטריארכן אברהם יצחק ויעקב, וואס מיר ייחוסן זיך מיט זיי.
ניין, זיין ייחוס איז נאר דער, וואס זיין פאטער, א דוואריאנין און א
רייכער פאמעשטשיק,  א י וו א ן  א י וו א נ א וו י ט ש  פ א פ א וו , איז אן
אנגעזעענער פארשוין אין די הויכע ספערן, פון די מקורבים למלכות,
מיט א גאנץ הויכן טשין שיער ניט א מיניסטער. ניין, איוואן
איוואנאוויטש פאפאוו קאן זיך נישט בארימען, אז ער קומט ארויס פון די
שאפיראס, פון די אמתע, פון די סלאוויטער שאפיראס. דערפאר קאן ער
זיך בארימען דערמיט, וואס ער האט איין ברודער א גובערנאטאר,
דעם אנדערן ברודער א זעמסקי נאטשאלניק און אליין איז ער אויך
נישט קיין אבי־ווער; ער איז ניט מער און ניט ווינציקער ווי דער
געוועזענער ט―ער גובערנסקי פ ר ע ד וו א ד י ט ע ל  ד וו א ר י א נ ס ט וו א !
[אויסגעוויילטער באאמטער פון דער גובערניע ט―]
נו, וועמען וואלט דאס קומען אויפן זינען אזא זאך?... און אונדזער
העלד אליין וואלט דאס דען געגלויבט פאראיארן אין דער צייט, אז
ער וועט היינטיקע נאכט זיצן מיט יידן ביי א יידישן טיש,
אפריכטן גלייך מיט אלע יידן דעם יידישן פסחיקן סדר, אריינקוקן
גלייך מיט אלע יידן אין א יידישער הגדה, ווו עס ווערן דערציילט
די גרויסע ווונדער פון יציאת־מצרים, און נאכדעם זיך קוויקן גלייך
מיט אלע יידן מיטן טרוקענעם ארעם־ברויט, וואס הייסט אויף זיין
גוייש לשון „מ א צ צ א״, מיטן הארבן ביטערן מרור־כריין, מיט די
געפילטע שטארק געפעפערטע פיש, מיט די פעטע מצה־קניידלעך און
פאלירטשיקעס? און ווער איז עס אימשטאנד איבערגעבן אויף פאפיר
דעם ים מיט געפילן און די וועלט מיט געדאנקען, וואס האט
איבערגעלעבט און איבערגעטראכט אונדזער רוסישער העלד אין דער
דאזיקער נאכט פון דעם יידישן פסח ביים יידישן טיש מיט יידן ביים
סדר?... אט ערשט פאר יום־טוב האט ער געלייענט אין א צייטונג א
קורצע טעלעגראמע פון זיין היים פון ט―ר גובערניע, אז פון דארט,
לויטן באפעל פון ט―ר גובערנאטאר (זיין פעטער) ווערן
ארויסגעשיקט אין צוויי וואכן צייט 450 יידישע משפחות:
    
„פיר הונדערט פופציק משפחות ― טראכט ער זיך אריינקוקנדיק
מיט בעטין אין איין הגדה אריין ― פיר הונדערט פופציק משפחות,
דאס זענען אומגעפער א פאר טויזנט נפשות, ווערן זיי ארויסגעשיקט
דורך מיין פעטער דעם גובערנאטאר, נישט דערפאר, וואס זיי האבן
עמיצן באגזלט אדער באגנבעט, פיר הונדערט און פופציק משפחות
אין איין קלאפ קאן מען נישט כאפן אין  א יי ן  עבירה. מע שיקט זיי
ארויס נאר דערפאר, וואס זיי זענען יידן... מע האט זיך
אויפגעכאפט ― אזוי שטעלט ער זיך פאר ― אין איין שיינעם טאג, אדער אין
איין פינצטערער נאכט 450 משפחות מענטשן און מע האט זיי
איבערגעלייענט א פאפיר, אז זיי זאלן זיך אין פארלויף פון צוויי וואכן
פארנעמען מיט אלע זייערע בעבעכעס און זאלן זיך איבערפעקלען
וווהין די אויגן טראגן, אהין, אין דער „טשערטא״,  ג ד י ע
י ע וו ר ע י א ם  ז ש י ט  ד א ז וו א ל י ע נ א
 [где евреям жить дозволено: ווו מע לאזט אז יידן זאלן וווינען]...
 און אזוי ווי דאס איז עפעס ניט
אזא גרינג שטיקל ארבעט, אז 450 משפחות זאלן זיך אין צוויי
וואכן צייט אריבערפעקלען מיט די בעבעכעס אויף א שטח פון
טויזנטער ווערסטן, און אזוי ווי דאס יידישע פאלק איז, לויט ער האט
דאס קענען געלערנט, א פאלק פון מענטשן היציקע, מענטשן
כאפנדיקע, מענטשן זשומענדיקע, מענטשן פליגן, האט זיך עס דארטן מסתמא
געקאכט! יידן האבן זיך געפאקט, ווייבער האבן געוויינט, קינדער
האבן געפישטשעט ― און פאליציע האט אכטונג געגעבן, אז פון די
450 משפחות זאל זיך חלילה נישט פארוואלגערן קיין איינציקער
יידל... און אט האבן זיך אויפגעהויבן 450 משפחות פון זייערע
ערטער, ווו זיי זיצן שוין אפשר הונדערטער יארן, און שלעפן זיך
מיט זייערע בעבעכעס אויף די אייזנבאנען, שיפן און טראקטן פון
אונדזער אומגעלומפערט גרויסער מדינה, עפעס א מין אויסגאנג פון מצרים
אינעם צוואנציקסטן יארהונדערט״...
    
טראכטנדיק פון דעם, דערמאנט ער זיך גענוי אינעם לשון ווי
דארט איז געשטאנען. „נאכן באפעל פונעם ט―ער גובערנאטאר״ ―
דאס איז זיין פעטער, זיין פאטערס יינגערער ברודער אנדריי
איוואנאוויטש פאפאוו, נישט נאר אן אויסגעצייכנטער בראווער מענטש מיט א
גוטן ווייכן כאראקטער, נאר א מענטש מיט ליבעראלע געדאנקען...
און ער דערמאנט זיך, ווי אזוי דער פעטער אנדריי איוואנאוויטש האט
אמאל אינאיינעם מיט זיין פאטער איוואן איוואנאוויטש שטארק
פראטעסטירט און צעקריגט זיך מיט זייער עלטערן ברודער דעם זעמסקי
נאטשאלניק ניקאלאי איוואנאוויטש דערפאר, וואס יענער האט דערלאזט,
מע זאל ביי אים אין דארף אפשמייסן א גוי... ער געדענקט נאך,
ווי דער פעטער אנדריי ניקאנאוויטש האט דעמאלט געפייערט,
אנגערופן דעם פעטער ניקאליי איוואנאוויטש מיטן נאמען
„אראקטשעיעוו״... ווי איז דאס מעגלעך? ניט שוין־זשע האבן די פיר הונדערט
און פופציק יידישע משפחות אים געלאזט צורו, נישט געגאנגען
בעטן )יידן האבן דאך אזוי ליב בעטן, שיקן דעפוטאציעס!( ―
ווו איז געווען דעמאלט זיין גוט הארץ? ווו זענען געווען זיינע
ליבעראלע געדאנקען?... „עפעס טאקע גאר אן איבערקערעניש אין די
מוחות, משוגע צו ווערן! א פנים עס איז היינט אזא צייט געווארן ―
טראכט ער זיך ווייטער ― וואס אלצדינג איז קאפויר, מיטן פנים אראפ?
דאס, וואס אמאל איז געווען קרום און משוגע, איז היינט גלייך ווי עס
געהער צו זיין. דאס, וואס פריער איז געווען דורכויס אוממעגלעך,
אין היינט גאנץ מעגלעך. אט למשל, דער אינצידענט מיטן גענעראל,
וואס די בארישניס פאמיליאנט האבן דא היינט דערציילט: גייט
זיך א גענעראל איבער דער גאס ― ניט קיין פינצטערער מענטש פון
מארק, ניט קיין איזוואזטשיק, ניט קיין באסיאק, נאר א  ג ע נ ע ר א ל ! ―
נו, גייט זיך א גענעראל און דערזעט א גרעק פירט זיין קינד פאר
א הענטל און דאס קינד וויינט, נו אין א סימן, אז דאס פירט מסתמא
א ייד א קריסטלעך קינד פאר א „קרבן־פסח״ ― ניט אנדערש... א פנים,
אז מיד אלע פון קליין ביז גרויס, פונעם סאלדאט ביזן גענעראל,
פונעם ארבעטער ביזן אינטעליגענט, פונעם „צווייקעפיקן אדלער״ ביז
דער „נאוואיע וורעמיא״, גלויבן מיר, אדער עס ווייזט זיך אונדז אויס,
אז מיר גלויבן, אז אין אונדזער אומגעלומפערט גרויס לאנד, צווישן
אלע אנדערע פארשידנארטיקע פעלקער געפינט זיך א פאלק, וואס
הייסט יידן, און די דאזיקע יידן, זאגט מען אונדז, זענען ניט נאר
ערגער און שעדלעכער און נידעריקער פון אלע אנדערע פעלקער, נאר
זיי זענען נאך אזוי פאנאטיש ווילד, אז זיי באנוצן מענטשלעך בלוט
צו זייערע רעליגיעזע צוועקן, און דווקא אונדזער קריסטלעך בלוט,
וועלכעס זיי צאפן אויס פון אונדזערע קריסטלעכע קינדער אויף אזא
אוממענטשלעכן שטייגער, וואס ס׳איז גאר נישט געהערט געווארן,
סיידן צווישן בארבארן, איז דאס אין די אלטע־אלטע צייטן! און די
דאזיקע יידן זענען ניט עפעס א הייפל מענטשן, וואס האבן זיך
פארקליבן ערגעץ אין א ווייטן ווינקל אויף יענער זייט אוראל,
אדער אויפן קאווקאז. ניין, דאס זענען היפשע עטלעכע מיליאן
אונדזערע נאענטע שכנים, מיט וועלכע מיר לעבן אינאיינעם אויף איין
טעריטאריע, אטעמען מיט זיי איין לופט, עסן מיט זיי איין ברויט
שוין הונדערטער פון יארן! דאס זענען ניט קיין כינעזער, אדער
אינדיאנער, וועמענס גלויבן איז פאר אונדז פרעמד און וועמענס
היסטאריע אין פאר אונדז א סוד. ניין. מיר זענען גאנץ גוט באקאנט מיט
זייער גלויבן, וואס איז אונדז מער ווי נאענט, און זייער היסטאריע
איז פאר אונדז אפן. וויבאלד אזוי, וויבאלד אז גאנצע פעלקער און
דורות קאנען האבן וועגן מענטשן, וואס לעבן מיט זיי, מען קאן
זאגן, אונטער איין דאך, אזוינע קאמיש פאלשע מיינונגען, אזעלכע
משונה ווילדע אומגעלומפערטע פארשטעלונגען, היינט וואס פאר א ווערט
קאנען האבן אלע אנדערע מיינונגען און פארשטעלונגען?״...
    
― ס׳איז אייך, ווייזט אויס, געפעלן? איר ווילט נאך? ― רופט
זיך אן צו אים בעטי און מיט א פריילעכן געלעכטער מאכט זי אים
צו הינטער דער נאז די הגדה.
    
― בעטי, ביסט אן עזות־פנים! ― האלט איר פאר די מוטער ―
וואס איז דיין עסק? אפשר ווילן זיי זאגן שיר־השירים אויך?
    
― ננו! ― צירט אויס דוד, וואס אין געוווינט צו זאגן אלצדינג
פארקערט וואס דאס ווייב זאגט, אפילו פסח צום סדר, ― וועדליק דו
פארשטייסט אן עסק: אונדזער ראבינאוויטש וועט זיך שוין באגיין,
זע איך, היינטיקס מאל אן שיר־השירים. גענוג פון זיינעט וועגן דאס
אויך, אז ער האט געקאנט אויסזיצן ביז חד־גדיא... איר קאנט שוין
אויסטאן דאס היטל, אויב איר ווילט, אדער אויב ס׳איז אייך שווער.
    
אזוי זאגט דוד צום קווארטיראנט, וואס שטייט אויף פון טיש
אינאיינעם מיט בעטין, טוט אויס דאס היטל, וואס איז פאר אים
געווען באמת א משא־כבדה, זעצט זיך אוועק מיט איר ביי א זייט א
ביסל רעדן און א ביסל קריגן זיך, זאגן איינס דאס אנדערע
שטעכווערטער, ווי זייער שטייגער איז. און דוד זינגט אויף א קול מיט
אן אלטן ניגון דעם אלטן „שיר־השירים״, און סיאמקע אויף זיין
יונג קולכל זינגט אים נאך, און שרה קוועלט פון זיי אלע, ווערט
ברייטער ווי לענגער.
 
 