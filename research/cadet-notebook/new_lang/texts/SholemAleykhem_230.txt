 
 לכבוד יום־טוב: געצל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― זיצט, איך וועל אייך דערציילן א מעשה מיט ניס.
    
― מיט וואס? מיט ניס?
    
― מיט ניס!
    
― איצט? בשעת מלחמה?
    
― אדרבה: ווייל מלחמה, ווייל ס׳איז אייך לא־עליכמדיק אפן
הארצן, וויל איך אייך א ביסל צעשלאגן די מחשבות. און אגב, אז מע
צעבייסט א נוס, געפינט מען א יאדער.
    
 1
    
געהייסן האט ער געצל, נאר גערופן האט מען אים גויעצל, געהאלטן
אים פאר א פרא־אדם: ווער עס האט נאר געהאט גאט אין הארצן, דער
האט געטריבן מיט אים קאטאוועס, געמאכט פון אים חוזק. געווען איז ער
צווישן די קליינע יינגלעך אין חדר, א בחורל א דערוואקסענער שוין, א
לעפעשעוואטער, מיט מגושם־גראבע הענט און מיט מגושם־גראבע ליפן. א
קול האט ער געהאט, ווי פון א פאס, און געגאנגען איז ער מיט ברייטע
הויזן און מיט גרויסע שטיוול, ווי א בער. א קאפ איז אף אים געזעסן
א גרויסער, ווי א באק־דייזשע, און אנגעשטאפט איז ער געווען, איך
בעט איבער אייער כבוד, מיט קלאטשע, היי אדער פעדערן. אזוי האט
געזאגט אף אים אין חדר דער רבי, רב יענקל, אים אויסגעווארפן אלע
מאל זיין וווקס: „גויעצל״, „ווערגעלעץ״, „גראבער נפש״, „טרפהנער
ביין״, „אקסן־פעל״, וכדומה אזעלכע שיינע צונעמענישן. און ער? גארנישט! ס׳זאל אים אפילו אנהייבן רירן! פארקלייבן זיך אין א ווינקל, אנגעשטאפט פולע באקן און געמעלה־גרהט, ווי א קאלב. גויעצל האט געהאלטן, פארשטייט איר מיך, פון דער אכילה. עסן איז בא אים געווען
טייערער פון וואס איר ווילט. „א קישקע אן א דנא״ ― האבן געזאגט אף
אים זיינע חברים. „א זולל־וסובאניק״ ― האט געזאגט אף אים דער רבי.
און גויעצל זאל זיך דאס אפילו פארקרימען! דערטאפט דעם אנבייסן,
אריין אין מויל אריין און געריבן אף וואס די וועלט שטייט. און אנבייסנס האט מען אים געטראגן אין חדר אריין תמיד די בעסטע ― קנישעס
מילכיקע מיט ווארעניקעס לרוב! אט דער מגושמדיקער לעפעשעוואטער
בחור איז נאך געווען צו די צרות בא זיין מאמע די נגידיתטע א ציטעריקער, א בן־יחידל, האט זי אים געהאדעוועט, געשטאפט טאג ווי נאכט,
ווי מע שטאפט א גאנדז, און כסדר געקלאגט זיך, אז „דאס קינד עסט
גארנישט״.
    
― מע באדארף אים אפשפרעכן א גוט אויג, ― פלעגט נאכדעם
זאגן דערויף דער רבי רב יענקל, געוויינטלעך, הינטער די אויגן.
    
― א מכה דער מאמען! ― פלעגט אים אונטערהעלפן די רביצין
מיט א ניגון און מאכן בשעת מעשה אזא פנים, אז ס׳איז נישט מעגלעך
געווען, מע זאל נישט לאכן. ― אין פאלעסיע אזעלכע קינדערלעך וויקלט
מען נאך, אים זאל זיין פאר מיינע ביינער!
    
― נאך זיין קאפ זאל איך בלייבן! ― לאזט־אויס נאך איר דער רבי
און רוקט אים אן דאס היטל איבער די אויערן.
    
דער גאנצער חדר לאכט, און גויעצל זיצט אנגעבלאזן און שווייגט;
ברוגז איז ער טאקע, נאר ער שווייגט. שווער אריינצוברענגען אים אין
כעס; נאר האט מען אים אריינגעבראכט אין כעס ― איז נו־נו! א בער,
אז מע צערייצט אים, באדארף נישט זיין אזוי מסוכן, ווי ער. פאר כעס
הייבט ער אן טאנצן און בייסן זיך אליין מיט די געזונטע ווייסע ציין אין
די הענט אריין, און לאזט ער אראפ א פאטש, קאן מען אים פילן, טאקע
האבן הנאה. דאס האבן זיינע חברים געוווסט גאנץ גוט, טאקע פארזוכט אף זייערע פלייצעס, און מהאי טעמא מורא געהאט פאר אים אימת־מוות, נישט געוואלט האבן מיט אים קיין מגע־ומשא. פאר קלעפ, פארשטייט איר מיך, האבן יידישע קינדער דרך־ארץ... און בכדי מע זאל
זיין געווארנט פון געצלס קלעפ, האבן אלע צען חדר־יינגלעך בחברותא
געמוזט מאכן אקעגן אים יד־אחת, צען חברים אקעגן איינעם, און אט
אף אזא־נ־אופן איז געווארן בא יענקלען אין חדר צוויי כיתות: פון איין
זייט אלע תלמידים, פון דער אנדערער זייט געצל. די תלמידים האבן געשארפט די מוחות, געצל ― דעם קולאק. די תלמידים האבן געלערנט,
געצל האט געפרעסן קנישעס מיט ווארעניקעס לרוב.
    
 2
    
 ויהי היום, ס׳איז געקומען אונטער א יום־טוב, האבן זיך חברה צונויפגעקליבן שפילן אין ניס. דאס שפילן אין ניס איז א שפיל, ווי אלע
שפילן, נישט בעסער פון דריידל און נישט ערגער פון קארטן; דאס שפיל
באשטייט אין פארשיידענע שפילן: אין „גריבל״, אין „באנק״ און אין
„יארמעלקע״. און אויסלאזן לאזט זיך אויס דאס שפיל, ווי, געוויינטלעך,
יעדער שפיל: איינער פארשפילט, דער אנדערער געווינט. און, ווי אומעטום, איז דער וואס געווינט א חכם און א בריה און א וווילער יונג, און
דער וואס פארשפילט ― דער איז א טיפש און א בהמה און א שלימזלניק, פונקט ווי, להבדיל, אין די גרויסע מקומות, אין די קלובן, דארט,
ווו דער עולם זיצט יומם ולילה און איז זיך עוסק אין הלכות קארטן.
    
האבן זיך, הייסט עס, חברה צונויפגעקליבן אין חדר, אלע צען
חברים, שפילן אין ניס. איבערגעקערט א באנק, אויסגעלעגט א שורה ניס
אף דער ערד און גענומען ווארפן פון דער באנק אראפ צו דער שורה;
ווער עס וועט מער אויסשלאגן פון דער שורה, דער האט געווונען. פלוצעם
עפנט זיך די טיר און עס קומט אריין געצל, מיט פולע קעשענעס,
געוויינטלעך.
    
― ברוך הבא, א ייד! ― רופט זיך אן איינער.
    
― מע זאל דערמאנען משיחן! ― מאכט דער אנדערער.
    
― ויבוא המן! ― זאגט דער דריטער.
    
― מאכט רש″י: דער רוח האט אים געבראכט צו טראגן!
    
― אין וואס שפילט איר, אין באנק? שפיל איך אויך מיט אייך. איך
האב ניס. ― אזוי זאגט געצל און באקומט באלד א תשובה:
    
― לא מיט א ספאדיק!
    
― פאר וואס?
    
― דערפאר!
    
― נו, וועל איך אייך צעשלאגן דאס שפיל!
    
און נישט לאנג געטראכט, גענומען מיט די בערישע פיס און צע־שליידערט די שורה ניס איבער דער גאנצער שטוב. האט דאך עס חברה
מסתמא פארדראסן. א העזה פון א יונגאטש!
    
― קינדער, וואס שווייגט איר אים? ― האט זיך אנגערופן איינער.
    
― הבה נתחכמה! ― רופט זיך אן נאך איינער.
    
― לאמיך אים דורכברעכן די ביינער! ― פארטייטשט א דריטער.
    
― אנו, פרוווט זיך! ― מאכט געצל און פארקאטשעט די ארבל,
גרייט צו דער ארבעט.
    
און ס׳איז ארויס א מלחמה, א געשלעג צווישן ביידע כיתות: פון
איין זייט דער גאנצער חדר, פון דער אנדערער זייט ― געצל.
    
צען איז נישט איינער. זיי האבן טאקע געפילט דעם טעם פון זיינע
געזונטע קולאקעס; א צוויי־דריי סימנים: ביילן אין שטערן און לאנטער־נעס אונטער די אויגן האבן טאקע געכאפט זיי; דערפאר האבן זיי אבער
אויך אים געגעבן צו זען די וועלט מיט זייערע שארפע נעגל און מיט די
ציין און מיט וואס נאר מע האט געקאנט, פון פארנט און פון הינטן און
פון אלע זייטן, געדראפעט, געשטשיפעט, געפליקט, געריסן, געביסן ―
בקיצור, צען איז נישט איינער, גובר געווען האבן זיי, און געצל האט געמוזט, מחילה, נעמען דעם וועג און מאכן פליטה. און ערשט דא הייבט
זיך אן די רעכטע מעשה מיט די ניס.
    
 3
    
ארויסגעגאנגען אין דרויסן א צעקאשמעטער, א צעדראפעטער, מיט
צעריסענע פלודערן, איז געצל געבליבן שטיין א וויילע פארטראכט. נאכדעם האט ער זיך געגעבן א פאטש מיט ביידע הענט איבער די קעשענעס,
און עס האט זיך געלאזט הערן א קלינגען פון א סך ניס.
    
― ווילט איר, הייסט דאס, מיט מיר נישט שפילן אין ניס? לאז זיך
מיט אייך שפילן דער מלאך־המוות! איך דארף אייך אף סים סאט כפרות!
איך קאן באשטיין, מיר זאלן זיך אליין אינצווייען שפילן...
    
אזוי האט געצל א זאג געטאן צו זיך אליין און האט זיך געלאזט
גיין ווו די אויגן וועלן אים טראגן. אפגעשטעלט זיך אין מיטן וועג, טוט
ער א זאג צו זיך, גלייך ווי ער וואלט דא געווען מיט עמעצן זאלבאנאנד.
    
― וווהין זשע, געצל, וועלן מיר גיין, אשטייגער? ― און טאקע
באלד זיך אליין געענטפערט:
    
― אהין, ווייט... הינטער דער שטאט, אף יענער זייט מילן. דארט
איז נישטא קיינער. דארט וועלן מיר זיך זיין איינע אליין אינצווייען,
קיינער וועט אונדז נישט שטערן. און לאז עמעצער פרווון אונדז שטערן,
וועלן מיר ברעכן ביינער, מאכן א תל...
    
און געצל, רעדנדיק אזוי מיט זיך אליין, פילט, אז ער איז נישט
איינער, נאר צוויי, און כוח פילט ער אין זיך פאר צוויי! אנו, לאזן נאר
קומען אהער זיינע חברים, מאכט ער פון זיי א מאטשינקע, א האנטשירקע,
א חורבן! און ער האט דערפון שטארק הנאה און הערט נישט אויף צו
רעדן מיט זיך אליין, גלייך ווי ער וואלט דא געווען באמת זאלבאנאנד.
    
― הער נאר אויס, ביז וואנען וועלן מיך, אשטייגער, גיין? ― מאכט
ער צו זיך אליין און ענטפערט זיך טאקע תוך־כדי־דיבור:
    
― נו, עס ווענדט זיך אין דיר.
    
― טאמער וואלטן מיר זיך גאר דא צוגעזעצט שפילן אין ניס? הא?
וואס זאגסטו, געצל?
    
― טא, בא מיר האסטו געפועלט.
    
און געצל זעצט זיך צו אף דער ערד, העט־ווייט הינטער דער שטאט,
אף יענער זייט מילן. ארויסגענומען און איבערגעציילט די ניס, צעטיילט
זיי אף דער האלב, גלייך אף גלייך; איין העלפט אריינגעלייגט אין דער
רעכטער קעשענע, די אנדערע העלפט אין דער לינקער קעשענע, אויסגעטאן דאס היטל און אריינגעווארפן אהין פון דער רעכטער קעשענע עטלעכע ניס און א זאג געטאן צו זיך אליין:
    
― זיי מיינען, אז אן זיי קאן מען זיך גאר נישט באגיין... הער
נאר אויס, געצל, אין וואס פאר א שפיל שפילן מיר?
    
― איך ווייס? אין וואס פאר א שפיל דו ווילסט.
    
― אפשר וועלן מיר שפילן אין „אום צי גראד״?
    
― בא מיר האסטו געפועלט.
    
און ער טוט א טרייסל מיט דער יארמעלקע און א מאך:
    
― אצינד טרעף! אום, צי גראד? נו, רעד ווערטער! ― מאכט ער
צו זיך אליין און טוט זיך א זעץ מיטן עלנבויגן אין זייט אריין און
ענטפערט זיך אליין:
    
― גראד.
    
― גראד, זאגסטו? ווי לאנג שמייסט מען דיך! גיב אהער. האסט
פארשפילט דריי ניס.
    
און ער נעמט־ארויס פון דער לינקער קעשענע דריי ניס, לייגט זיי
איבער אין דער רעכטער. ווידער א מאל א טרייסל מיט דער יארמעלקע
און ווידער א מאל א פרעג:
    
― נו, ווייטער. אום, צי גראד?
    
― אום!
    
― אום, זאגסטו? ווי לאנג קרענקסטו! גיב אהער, דו האסט פארשפילט פיר ניס!
    
און ער לייגט איבער פון דער לינקער קעשענע אין דער רעכטער פיר
 ניס, טוט א טרייסל מיט דער יארמעלקע און א מאך צו זיך אליין:
    
― נו, אפשר וועסטו איצט טרעפן? אום, צי גראד?
    
― גראד.
    
― גראד, זאגסטו? ווי לאנג פוילן די ביינער דיינע! גיב אהער, דו
 פארך איינער, פינף ניסלעך!
    
― גענוג איך פארשפיל, שילטסטו זיך נאך?
    
― ווער איז דיר שולדיק, אז דו ביסט א בהמה און טרעפסט, ווי א
 בלינדער אין גרוב? נו, זאג שוין ווייטער, זאג: אום, צי גראד? איצט
 וועסטו שוין מסתמא געוויס טרעפן.
    
― גראד.
    
― גראד? לעבן זאלסטו מיר אזוי! גיב אהער, דו פערד איינער, זיבן
 ניס, און טרעף נאך אמאל: אום, צי גראד?
    
― גראד.
    
― ווידער א מאל גראד? איך זאל דיך אזוי האבן פאר א טאטן!
גיב אהער, שלימזל, נאך פינף ניסלעך, און טרעף שוין אצינד, אפשר
וועסטו כאטש איין מאל טרעפן: אום, צי גראד? נו, וואס שווייגסטו!
    
― איך האב שוין נישט קיין ניס.
    
― ס׳א ליגן! דו האסט!
    
― ווי איך בין א ייד, איך האב נישט.
    
― טו נאר א זוך גוט אין קעשענע אפן דנא! אט אזוי.
    
― נישטא קיין סימן אפילו!
    
― נישטא? פארשפילט אלע ניס? נו? צו וואס האט דאס דיר געטויגט? ביסטו נישט קיין בהמה?
    
― גענוג, האסט אפגעווונען בא מיר אלע ניס, רייצסטו זיך נאך מיט
מיר?
    
― א מצווה, זייער רעכט! האסט געוואלט בא מיר אפגעווינען, האב
איך בא דיר אפגעווונען.
    
און גויעצל איז העכסט צופרידן פון דער מעשה, וואס געצל האט
פארשפילט, און ער, גויעצל, האט געווונען. ממש ער פילט, אז עס קומט
אים צו א שטיק געזונט. ער פילט זיך איצטער בכוח אפגעווינען בא דער
גאנצער וועלט אלע ניס. „ווו נעמט מען זיי איצטער, די חברים מיינע פון
חדר? וואלט איך זיך מיט זיי צערעכנט! איך וואלט זיי נישט איבערגעלאזט קיין איינציק ניסל אפילו אף א רפואה! זיי וואלטן זיך אויסציען בא
מיר, א מיתה משונה אייננעמען דא אפן ארט!״...
    
און געצל ווערט אין כעס, מלא רציחה, לייגט־צונויף די קולאקעס
און קריצט מיט די ציין און רעדט צו זיך אליין, גלייך ווי ער וואלט דא
באמת געווען זאלבאנאנד:
    
― אנו, פרוווט איצט זיך אנהייבן מיט מיר! אצינד בין איך שוין
נישט אליין! אצינד זיינען מיר שוין זאלבאנאנד!... נו, געצל? וואס ביסטו
געבליבן זיצן עפעס, ווי א חתן? לאמיר נאך שפילן א ביסל אין ניס.
    
― אין ניס? ווו האב איך ניס? איך האב דאך דיר געזאגט, אז
איך האב שוין נישט קיין איינציק ניסל אפילו.
    
― אך! איך האב גאר פארגעסן, אז דו האסט שוין נישט קיין ניס...
ווייסטו וואס? איך וועל דיר געבן אן עצה, געצל.
    
― דהיינו?
    
― געלט האסטו?
    
― איך האב. נו, איז וואס?
    
― קויף בא מיר ניס.
    
― וואס הייסט, איך זאל בא דיר קויפן ניס?
    
― בהמה, ווייסט נישט וואס הייסט קויפן? גיב מיר געלט, נא דיר
ניס. הע?
    
― נו, מהיכא־תיתי. בא מיר האסטו געפועלט.
    
און ער נעמט ארויס פון בייטעלע א זילבערנע גריוונע, דינגט זיך
אויס פארן מקח, ציילט־אפ א פאר צענדליק ניס פון דער רעכטער קעשענע אין דער לינקער, און דאס שפיל הייבט זיך אן גאר איבער א
נייס.
    
 4
    
א געניטער קארטן־שפילער, דערציילט מען, האט גערופן א האלבע
שעה פארן טויט זיין זון, אויך א קארטן־שפילער, און רופט זיך אן צו
אים בזה הלשון:
    
― מיין קינד! איך גיי־אוועק פון דער וועלט, מיר וועלן זיך שוין
מער נישט זען קיינמאל. איך ווייס, אז דו שפילסט אין קארטן, דו האסט
מיין חלאת... שפילן מעגסטו וויפל דו ווילסט, נאר אפשפילן זיך ― זאל
דיך גאט שומר ומציל זיין!
    
די דאזיקע ווערטער זיינען, להבדיל, א תורה. נישטא קיין ערגערע
זאך אף דער וועלט, ווי אפשפילן זיך. דאס טוט אויס, זאגן געניטע
מענטשן, ביז צו דעם לעצטן העמד! דאס טרייבט אריין אין שאול־תחתיה אריין, און מע קאן שוין נאכדעם קיין תחית־המתים נישט אויפשטיין! אזוי זאגט די וועלט, און אזוי איז געווען אויך מיט אונדזער
חברה־מאן. ער האט אזוי לאנג געארבעט מיטן היטל: אום, צי גראד,
געלייגט פון איין קעשענע אין דער אנדערער, ביז די לינקע קעשענע איז
געבליבן אן איין ניסל.
    
― נו, פאר וואס שפילסטו נישט?
    
― איך האב שוין נישט מיט וואס.
    
 ― ווידער א מאל געבליבן אן ניס, שלימזל?
    
― דו זאגסט, איך בין א שלימזל, און איך זאג, דו ביסט א
שולער.
    
― זאגסטו נאך אמאל דאס ווארט „שולער״, גיב איך דיר איבער
די פיסקעס.
    
― לאז דיך גאט געבן אזא זין!...
    
געצל בלייבט זיצן עטלעכע מינוט שטיל, גראבלט מיט די פינגער אין
דער ערד, גראבט א גריבל און ברומט שטילערהייט א לידל אונטער דער
נאז, נאכדעם טוט ער א זאג:
    
― סקוטשנע! לאמיר שפילן אין ניס.
    
― ווו האב איך ניס?
    
― האסט נאך עפעס געלט? איך וועל דיר פארקויפן נאך א צענדליק.
    
― געלט? ווו האב איך געלט? איך האב שוין נישט א גראשן.
    
― נישט קיין ניס און נישט קיין געלט? אוי, איך וועל דאס נישט
אויסהאלטן! כא־כא־כא!
    
און דער „כא־כא־כא״ צעשיט זיך איבערן גאנצן פעלד, קלינגט זיך
אפ מיט א ווידער־קול אינעם געדיכטן ווייטן וואלד, און געצל קאטשעט
זיך פאר געלעכטער.
    
― וואס איז מיט דיר פאר א געלעכטער, דו גויעצל איינער? ―
מאכט ער צו זיך אליין, און טאקע תוך־כדי־דיבור זיך אליין אפגעענטפערט:
    
― דאס לאך איך פון דיר, שלימזל. גענוג דו האסט מיר פארשפילט אלע ניס ― צו וואס האט דיר געטויגט נאך נעמען און פארשפילן דאס געלט אויך, אזוי פיל געלט, דו שוטה בן פיקהאלץ? אוי,
איך וועל דאס נישט אויסהאלטן! כא־כא־כא!
    
― האסט דאך מיך אליין ארויפגעפירט דערויף, דו רשע מרושע,
דו שלעכטער יונג, דו טרפהנער ביין!
    
― חכם בלילה! ― אז איך זאל דיר זאגן אפשניידן די נאז, דארפסטו
מיך פאלגן? דו פעטאך איינער! דו בהמה בצורת פערד! כא־כא־כא!...
    
― ווער כאטש אנטשטומט, דו גויעץ איינער, און לאם איך דיין
טרפהנעם פרצוף נישט אנקוקן!
    
און ער קערעוועט זיך אוועק פון זיך אליין, זיצט עטלעכע מינוט
אן אנגעברוגזטער, גראבלט מיט די פינגער די ערד, פארשיט דאס אויסגעגראבענע גריבל און זינגט שטילערהייט א לידל אונטער דער נאז.
    
 5
    
― ווייסט, וואס איך וועל דיר זאגן, געצל? ― רופט ער זיך אן צו
זיך אליין אין עטלעכע מינוט ארום. ― לאמיר זיך שוין איבערבעטן,
לאמיר ווערן חבר. גאט האט מיר געהאלפן, ס׳האט מיר אזוי באגליקט,
איך האב געווונען, קיין עין־הרע, אזוי פיל ניס, ― פאר וואס זאלן מיר
זיך נישט פארגינען צעקנאקן עטלעכע ניסלעך? זיי באדארפן זיין, מיין
איך, ניט שלעכט? הא? ווי מיינסטו, געצל?
    
― יא, איך מיין אויך אזוי, זיי באדארפן זיין ניט שלעכט. ―
ענטפערט ער זיך אליין, און כאפט־אריין אין מויל איין ניסל, דאס אנדערע ניסל, דאס דריטע ניסל, טוט אלע מאל א זעץ מיטן האנט איבער
די ציין, דאס ניסל טוט א טרישטשע, נעמט ער ארויס א פעטן יאדער,
רייניקט אים ארום, ווארפט אים אריין אין מויל און קייט מיט די גרויסע
ווייסע ציין געשמאק, כראמקעט, ווי א פערד האבער, און רופט זיך אן:
    
― ביסט אפשר אויך א בעלן, געצל, אף א יאדער פון א ניסל?
שעם דיך נישט, זאג!
    
― מהיכא־תיתי, פאר וואס נישט?
    
אזוי ענטפערט ער זיך אליין, ציט אויס די לינקע האנט, נאר טאקע
באלד טוט ער זי א פאטש מיט דער רעכטער:
    
― און א מכה ווילסטו נישט?
    
― לאז דיר זיין א מכה.
    
― לאז דיר זיין צוויי.
    
און ער הערט נישט אויף צו קנאקן ניסלעך און קייען די פעטע
יאדערן, כראמקען, ווי א פערד האבער. ס׳איז אים קארג, וואס ער פרעסט
און יענער זיצט און קוקט, רופט ער זיך אן צו אים:
    
― הער נאר, געצל, וואס איך וועל דיך פרעגן: ווי אזוי איז דיר,
למשל, בשעת מעשה, אז איך עס און דו קוקסט?
    
― ווי אזוי מיר איז? אזא יאר אף דיר!
    
 ― ע, ביסט, אפנים, אין כעס? נא זשע דיר א יאדער פון א ניסל.
    
און געצלס רעכטע האנט גיט דער לינקער האנט א יאדער פון א
ניסל. וויל די לינקע האנט נעמען דעם יאדער פונעם ניסל, גיט אים די
רעכטע האנט, מחילה, א פייג... גייט די לינקע האנט און טוט א פאטש
דער רעכטער האנט, נעמט די רעכטע האנט און טוט א פאטש דער לינקער האנט. גייט די לינקע האנט און דערלאנגט א פראסק אין דער רעכטער באק, גייט די רעכטע האנט און שטעקט־אפ דער לינקער באק צוויי
פעטש. כאפט־אן די לינקע האנט בא דער רעכטער לאץ, נעמט די רעכטע
האנט און רייסט־אפ די לינקע לאץ פון אויבן ביז אראפ. גייט די לינקע
האנט און כאפט זיך אן בא דער רעכטער פאה, נעמט די רעכטע האנט און
פארפארט אין לינקן אויער.
    
― לאז־אפ די פאה, געצל פאלג מיך, לאז־אפ די פאה!
    
― לאז־אפ דעם אויער, וועל איך דיך אפלאזן די פאה!
    
― א מכה!
    
― נו, בלייבסטו אן א פאה, געציע!
    
― בלייבסטו, גויעץ, אן אן אויער!
    
― אי!
    
― אי־אי!!
.....................................................................................................
    
 ע פ י ל א ג
    
עטלעכע מינוט שפעטער האט זיך אזוי געקאטשעט אף דער ערד אונדזער געצל. אט איז ער געלעגן פון אויבן מיט דער  ר ע כ ט ע ר
זייט, אט איז ער געלעגן פון אויבן מיט דער  ל י נ ק ע ר  זייט, צוגעהאלטן מיט ביידע הענט די קעשענע מיט ניס. א מינוט האט גובר געווען
גויעצל, א מינוט האט גובר געווען געצל. ביז ער האט זיך אויפגעכאפט
פון דער ערד, אן איינגעקאטשעטער אין בלאטע, ווי א דבר־אחר, א צעפליקטער, מיט א צעבלוטיקטן אויער, מיט אן אונטערגעריסענער פאה,
ארויסגעכאפט אלע ניס פון קעשענע און פארווארפן זיי אין בלאטע אריין,
העט־ווייט ביז אף יענער זייט מיל, און צוגעברומט מיט כעס:
    
― אט אזוי!... א מצווה!... נישט מיר, נישט דיר!...
    
 געשריבן אין יאר 1904
    
 א  ב י ל ד
    
 א.
    
פון יאר צו יאר, פינקטלעך, ווי א זייגער, איז בא די בערנשטיינס
א מנהג, אז צו „שפוך חמתך״ עפנט מען אלע טירן ― מע לאזט־אריין
א גאסט אין שטוב אריין, א ליבן טייערן גאסט, אליהו הנביא.
    
זיי גלייבן, אז דער גוטער געטרייער אליהו הנביא קומט־אריין זיי
בענטשן. שטילערהייט טרינקט ער אפ א טראפן פונעם כוס, וואס שטייט
אנגעגרייט פון זיינעטוועגן, און ווערט שטילערהייט פארשווונדן.
    
פאר אזא אן אנגעלייגטן גאסט שטייט־אויף די גאנצע שטוב און
רופט־אויס: „ברוך־הבא!״
    
און נאכן „ברוך־הבא״ זאגט מען הויך, אף א קול און מיט א ניגון:
    
― ש פ ו ך  ח מ ת ך ― גיס אויס דיין צארן אף די נישט־קולטו־רעלע פעלקער, וואס ווילן דיך ניט קענען!...
    
א מאדנע פרומע שטוב בא די בערנשטיינס! א פאטריארכאלע, א
כשרע, מיט מנהגים פאטריארכאלע.
    
ערב־פסח כשרט מען די פיסלעך פון די בענקלעך, די קייטלעך פון
די טירן, די זאסלינקעס פונעם קוימען, די קראקוועס פונעם בוידעם.
    
מע כשרט די קינדער, מע כשרט די דינסט, מע כשרט די בהמה.
    
אויב בא דער גאנצער וועלט איז כשר, איז בא זיי כשר שבכשר.
אויב בא אלע יידן איז פסח, איז בא זיי פסח שבפסח.
    
און אז בערנשטיין זעצט זיך אוועק צום סדר מיטן ווייסן קיטל, מיט
 
 