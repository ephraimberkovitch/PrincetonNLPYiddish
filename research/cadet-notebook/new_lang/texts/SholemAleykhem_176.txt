 
 דער בלוטיקער שפאס: 37: אפשר א פראוואקאטאר? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זיבן־און־דרייסיקסטע קאפיטל
    
 א פ ש ר א פ ר א וו א ק א ט א ר ?...
    
געקומען איז אונדזער ראבינאוויטש־פאפאוו צום רב מיט א
פארטיקן אויסגעארבעטן פלאן. ער וועט אים דערציילן, אזוי און אזוי:
ער האט א באקאנטן, אדער א חבר (א קריסט), וואס איז פארליבט
אין א יידיש מיידל, און דאס מיידל אין אים, און ווייל דאס
מיידל איז אזעלכע, וואס וויל איר גלויבן נישט בייטן בשום אופן,
וועט ער, דאס הייסט, דער חבר זיינער (דער קריסט), מוזן
אננעמען  א י ר  גלויבן... על־כן, איז ער דאס געקומען זיך צעפרעגן
ביים רב, וואס און ווען, ווייל דער חבר זיינער איז, פארשטייט
איר מיך, ווינציק וואס באקאנט מיט די דאגמאטן פונעם יידישן
גלויבן און איז איבערהויפט ניט פון די גאנץ גלויביקע מענטשן, און
אזוי ווייטער...
    
אט דאס איז געווען זיין פלאן, מיט וועלכן ער איז געקומען
צום רב. וויבאלד אבער ער איז איבערגעטראטן די שוועל פונעם רבס
קאבינעט און געבליבן מיט אים אויג אויף אויג, אזוי האט
ראבינאוויטש דעם דאזיקן פלאן איבערגעביטן אינגאנצן. דער רב, וואס
איז אים געפעלן געווארן פונעם ערשטן קוק מיט זיין
עכט־שפאנישן טיפ, מיט זיין זעלטענער רויקייט און מיט זיינע אלע, ווי
אויסגערעכנטע, באוועגונגען, האט פונעם אנהייב אן געווונען ביי
אים זיין גאנצן צוטרויען. ער האט דערפילט, אז מיט דעם
דאזיקן מענטשן באדארף ער נישט קיין שום חכמות מיט קיין שום
דיפלאמאטישע אפשניצלעך, און אז ער מעג מיט אים רעדן גאר ניט
פארשטעלט.
    
און כך הוה. דער רב, וואס איז געזעסן אנגעשפארט אויף
איין האנט, מיט דער אנדערער האנט געבלעטערט א ספר, האט
אויסגעהערט דעם גאנצן ווידוי פונעם יונגען מאן, וועלכן ער האט
געלאזט, ער זאל זיך א ביסל אויסרעדן, און אז יענער האט
געענדיקט, האט דער רב אפגעאטעמט, גלייך ווי די גאנצע צייט וואלט
ער גערעדט, ניט דער גאסט. דערנאך האט ער פארמאכט דאס בוך
און מיט א שמייכל זיך אנגערופן צום גאסט:
    
― איך פרעג אייך ניט, ווער  א י ר  זענט און ווער דאס
מ יי ד ל  איז... קוים זאגט איר ניט אליין, איז א סימן, אן ס׳איז א
סוד... איך, ליידער, קאן אייך אבער גארניט העלפן און קיין עצה
איז ביי מיר פאר אייך ניט פאראן. איך באדויער אייך, יונגער מאן,
פונעם גאנצן הארצן. נעבעך א רחמנות אויף אייך.
    
דער גאסט האט אויפגעשטעלט מויל און אויערן: „ע ר ה א ט
ר ח מ נ ו ת  א וי ף  א י ם ?...״
    
― א גאטס רחמנות אויף אייך, יונגער מאן. פאראן זעקס
מיליאן אומגליקלעכע, פארהאסטע, געיאגטע און געפלאגטע נפשות אינעם
דאזיקן לאנד, וואס זענען איטלעכן גרויס אין די אויגן, מע ברעכט
זיך די מוחות און מע ווייס גאר ניט, ווי ארום זייערער פטור צו
ווערן, ― ווילט איר זיין נאך איינער אזעלכער? איר ווילט זיין דער
ערשטער פונעם זיבעטן מיליאן?...
    
דער גאסט איז געווען איבערראשט, סיי פון דעם, וואס דער
רב האט אים געזאגט, און סיי פון דעם, ווי אזוי דער רב האט
מיט אים גערעדט: רויק, געלאסן, מיט א שמייכעלע אויף די
ליפן, און אין א פיינער רוסישער שפראך, ― א מאדנער רב, מאדנע
דיבורים!...
    
דערזען, אז דער גאסט שווייגט, האט דער רב ווייטער
גערעדט, גלייך ווי ער וואלט געטראפן, וואס דער גאסט טראכט אין
הארצן:
    
― איר ווונדערט זיך, וואס איר הערט פון מיר, פון א רב,
אזעלכע רייד? אייער גלח, אז עס קומט צו אים א פרעמדער
אננעמען דעם קריסטלעכן גלויבן, מיין איך, טוט אויך אזוי. מיר זענען
מחויב, קודם־כל, עפענען דעם געקומענעם די אויגן, ער זאל
וויסן, וווהין ער גייט און וואס ער טוט... „לפני עיוור לא תתן
מיכשול״ ― שטייט ביי אונדז אין דער תורה פון משה רבינו ― מע טאר
א בלינדן נישט פארפירן...
    
― איך האב דאך אייך אבער דערציילט מיין מאטיוו, ― זאגט
דער גאסט און ווערט רויט. ― איך... איך האב ליב און בין
געליבט... נישטא קיין אנדער אויסוועג פאר מיר...
    
― א שוואכער מאטיוו אויף צו מאכן אזא ערנסטן שריט.
ברעכן א גלויבן קאן מען נאר ביי א אינווייניקסטן קריזיס, ווען איך
הער אויף צו גלויבן אין דעם און הייב אן צו גלויבן אין אן
אנדערן... מיר, למשל, באדויערן אונדזערע משומדים אלץ איינס, צי
ער האט זיך געטויפט צוליב פראוואזשיטעלסטווע, צוליב דיפלאם,
צוליב פרנסה, אדער צוליב א מיידל... פארשטייט זיך, דער
לעצטער מאטיוו איז עטוואס פיינער, די פסיכאלאגיע איז אן איידעלערע,
אבער דער קאמפראמיס בלייבט א קאמפראמיס: עס אין געמאכט
געווארן א שטיקל געשעפט מיט גאט...
    
ראבינאוויטש־פאפאוו האט נישט געקאנט נישט ארויסזען, אז
דער דאזיקער רויקער מענטש, וואס זיצט אקעגן אים, זעט אים
דורך און דורך און לייענט זיינע געדאנקען ווי אין א בוך. ער האט
נישט געקאנט ניט מודה זיין זיך פאר זיך אליין, אז ער איז
געקומען אהער ניט צוליב דעם, וואס ער האט אנערקענט די יידישע
אמונה... אויך ניט צוליב דעם, וואס ער האט זיך פארליבט אינעם
יידישן פאלק... און גלייך ווי דער רב וואלט באמת געלייענט
זיינע געדאנקען, האט ער, נאך א קורצער פויזע, ווידער זיך געווענדט
צום גאסט.
    
― איך רעד שוין ניט פון גלויבן. אין גלויבן איז מען בכלל
היינט שוואכלעך... ביי אייך, ווי ביי אונדז... איך רעד פונעם פאלק,
פון דער אומה רעד איך. איר וועט דאך נישט וועלן איינרעדן זיך
אליין, אז איר, אלס געבוירענער קריסט און אויפגעצויגן אלס קריסט,
ביי היינטיקע ביטערע צייטן פון ראסן־האס, אז איר האט ליב א
יידן, אז ביי אייך איז א ייד און ניט א ייד אלץ איינס...
    
― ביי מיר איז אלץ איינס! ― האט אים פאפאוו
איבערגעשלאגן. ― אט דאס יידישע מיידל, וואס איך האב ליב, האב איך ליב
אזוי, אז עס קאן נישט זיין פאר מיר קיין שום אפהאלט... איך וויל
נישט וויסן קיין זאך...
    
― נו, יא, איך גלויב אייך זייער גערן, און איך פיל אייך
מיט מיט מיין גאנצן הארצן. דאס איז א געפיל, וואס האט ניט קיין
גרענעץ און ווייסט נישט קיין אונטערשיד פון א פאלק צו א פאלק...
איך דארף אייך אבער זאגן, יונגער מאן, פאראן ביי אונדז א
שפריכווארט, ס׳איז אפילו א ביסל באנאל, נאר אמתדיק:
„ מ ע ק א ן  נ י ש ט  ל י ב  ה א ב ן ד א ס וו יי ב , א ז מ ע ה א ט  נ י ט  ל י ב  ד ע ם  וו יי ב ס מ ש פ ח ה ״ . . .
 און אונדזער „משפחה״ איז, ליידער, נאך
קיינמאל אזוי ניט געווען פארהאסט, צו שאנד און צו שפאט, ווי אין דער
לעצטער צייט... נאט זעט, אויף וואס מיר זענען אריבער. זעט,
וואס מע שרייבט וועגן אונדז אינעם נאמען פון גאט און אינעם נאמען
פון דעם, וואס האט געפרעדיקט ל י ב ש א פ ט ...
    
און דער רב האט אויסגעצויגן זיין האנט צום עק טיש און
דערלאנגט זיין קריסטלעכן גאסט א רוסיש בלאט־צייטונג, פון וואנען
עס האבן ארויסגעקוקט מיט גרויסע בולטע אותיות: „בלוט פאר
בלוט!״...
    
דער גאסט האט געכאפט א קוק אויפן דאזיקן באקאנטן
קעפל און א זאג געגעבן:
    
― דאס האב איך נאך נעכטן געלייענט... געשריבן האט דאס
א מענטש אן א טראפן יושר... איך גלויב ניט, אז ס׳זאל זיך
געפינען איין לייטישער קריסט, וואס די ווערטער זאלן ניט ארויסרופן
ביי אים אן עקל. איך גלויב ניט, אז עס זאלן זיך געפינען א
סך קריסטן, וואס זאלן ניט פארשטיין פונעם ערשטן קוק, אז ס׳איז
אן אויסגעטראכטע זאך, א פיזמון...
    
― און דאך זענען דא צווישן אייערע ברידער טויזנטער און
טויזנטער, וואס גלויבן דווקא, אז ס׳איז אן אמת, ניט קיין פיזמון.
אט זאגט מיר, אלס ארנטלעכער קריסט, אויף אייער הייליקע נאמנות,
אז ס׳איז אייך ניט דורכגעגאנגען קיין מחשבה אין דער ערשטער
מינוט, בעת איר האט איבערגעלייענט די ווילדע געשיכטע פונעם
געהרגעטן טשיגירינסקי, אז... טאמער איז דאס אן אמת? אפשר
האבן דאס טאקע יידן געטאן צוליב מצה אויף פסח?...
    
די אויגן, וואס האבן געקוקט אויפן גאסט, האבן אים
געזאגט, אז ער האט ניט וואס צו באהאלטן זיך מיט זיינע געדאנקען,
ווארעם זיי זעען אים דורך און דורך... און ער האט דעריבער גאר
גיט באוויזן אפצולייקענען, אדער פארענטפערן זיך. ער האט נאר
געפונען פאר נויטיק צו באמערקן דעם רב, אז גראד אין דעם פאל
האט דער ספק ביי אים לאנג נישט געקאנט אפגעהאלטן ווערן,
ווארעם קיינער ווייס ניט די געשיכטע אזוי גענוי, ווי ער, וועלכער
האט געקענט דאס דאזיקע יינגל. ער האט געקענט דאס יינגל, ער
קען די מוטער, דעם שטיפפאטער, דאס גאנצע געזינדל... נאכמער ―
ער איז איבערצייגט, און ער האט דערצו באווייזן, אז דער מערדער
פונעם דאזיקן טשיגירינסקי איז נישט קיין אנדערער, ווי זיין
שטיפפאטער, וועלכער איז דער איינציקער, וואס האט געהאט א אינטערעס
אפצורייניקן דאס דאזיקע אומשולדיקע באשעפעניש פון דער וועלט...
    
― איר האט געקענט, זאגט איר, דאס יינגל? ― האט דער
רב זיך אנגערופן איבערראשט, און שוין גאר מיט אן אנדער קול
און מיט אן אנדער פנים. ― איר, זאגט איר, קענט דעם
שטיפפאטער, די מוטער און זיי אלעמען? איר האט, זאגט איר,
באווייזן? א! יונגער מאן, יונגער מאן! ― מיט ביידע הענט האט ער
אנגענומען דעם גאסט ביי דער האנט: א! יונגער מאן, יונגער מאן!
    
דער רב, וואס איז געזעסן ביז אהער אזוי רויק, אז ער האט
מיט זיין רויקייט איבערראשט פאפאוון, האט זיך אין די אויגן
פונעם גאסט מיט אמאל איבערגעביטן, אן אנדער מענטש געווארן.
ווו איז אהינגעקומען זיין גרויסקייט? זיין שטאלץ?
    
― סטייטש, סטייטש! ― האט דער רב צו אים געזאגט. ― איר
ווייסט גאר אליין ניט, יונגער מאן, וואס איר האט דא נאר־וואס
געזאגט. איר ווייסט גאר אליין ניט, וואס איר קאנט. איר קאנט
מציל זיין א גאנצע שטאט מיט יידן פון אן אומגליק, און א גאנץ
פאלק פון א... פון... פון...
    
פאר גרויס אויפרעגונג האבן אים אויסגעפעלט ווערטער. דער
רב האט ארויסגעלאזט דעם יונגען מאנס האנט, האט אפגעזיפצט און
האט גענומען רויק, נאר ריכטיק אויסמאלן פארן גאסט א בילד, וואס
פאר א וועלט־דראמע דא שפילט זיך אפ, וואס פאר אן אגיטאציע
עס ווערט געפירט, און פון וואנען דאס וואקסט, און ווי טרויעריק
דאס קאן זיך אויסלאזן פאר יידן... ביים גאסט אין די אויגן האט
דער רב אין דער מינוט אויסגעזען, ווי ער וואלט עפעס מיט אמאל
קלענער געווארן, מיט א גאנצן קאפ קלענער. ער האט באקומען אין
זיינע אויגן מיט אמאל גאר אן אנדער פנים, א פנים פון א
געוויינטלעכן יידן, איינער פון יענע „מענטשן־פליגן״, וואס ער האט
נאר־וואס געטראפן דארט אינעם גרויסן ווארט־צימער רעדן מיט
איבערגעשראקענע פנימער: „א פאגראם, א פאגראם!״... „וואס איז דאס
פאר א מעשה? ― טראכט זיך פאפאוו. ― אלע האבן זיי מורא פאר א
פאגראם! וואס ציטערן זיי אזוי פאר א פאגראם? ניט שוין־זשע זענען
זיי טאקע אזוי... אזוי שוואך? ניט שוין־זשע קאנען זיי אין ערגעץ ניט
באווייזן קיין ווידערשטאנד? זיי רעכענען זיך דא, אין דער דאזיקער
שטאט, צענדליקער טויזנטער!... א מאדנע פאלק דאס איז! א
מאדנע פאלק, א מאדנע פאלק!״...
    
אין דער מינוט האט זיך געעפנט אן אינווייניקסטע טיר און
אויף דער שוועל האט זיך באוויזן א מיטליאריקע פרוי אין א פארוק
און עפעס א זאג געגעבן, פון וועלכן דער גאסט האט פארשטאנען,
אז מע רופט דעם רב, א פנים, עסן. דער רב האט געענטפערט:
„באלד־באלד״. די טיר האט זיך צוגעמאכט און ער האט זיך
אנגערופן צום גאסט:
    
― זאגט־זשע מיר, יונגער מאן, וואס האב איך אייך געוואלט
פרעגן? יא. פון וואנען קומט איר צום דאזיקן געזינדל, ווי איר
רופט עס אן? און וועלכע באווייזן האט איר, אז...
    
― א! איך קען עס זייער, זייער גוט! ― האט זיך דער גאסט
ארויסגעדרייט פון א גלייכן ענטפער און, מורא האבנדיק, ער זאל
זיך ניט ארויסכאפן מיט אן איבעריק ווארט, וואס קאן האבן א
שייכות צו זיינען בעלי־בתים, און דערמיט ארויסגעבן זיך פארן רב,
אז ער וווינט ביי די שאפיראס אונטער א יידישן נאמען, האט ער
זיך צוגעאיילט אריבערטראגן דעם שמועס אויף אן אנדער פונקט.
    
― זאגט מיר, געערטער רראבי (דאס ווארט „רראבי״ האט ער
ארויסגעזאגט שארף, מיט צוויי רי″ש׳ען), זאגט מיר, געערטער
רראבי, וואס איך וועל אייך פרעגן. איך בין איבערצייגט, און נישט
איך אליין, נאר, ווי איך האב אייך שוין געזאגט, דער גרעסטער טייל
קריסטן זענען איבערצייגט, אז די גאנצע געשיכטע פונעם ריטואל
מיטן קריסטלעך בלוט צו דער יידישער מצה איז נישט מער ווי א
פיזמון... איך אליין האב געהאט א געלעגנהייט זיך צוקוקן, ווי די
מצה ווערט ביי אייך געבאקן, און בין געקומען צו דער
איבערצייגונג, אז ס׳איז נישט מער ווי עפעס א פאנאטישע לעגענדע פון
פארצייטן. איך וואלט גאר וועלן וויסן, פון וואנען נעמט זיך די
דאזיקע לעגענדע? און וואס עפעס גראד גאר אויף יידן? פארוואס ניט
אויף אנדערע?...
    
דער רב האט באטראכט דעם גאסט איבער א נייס: „וואס איז דאס
פאר א יונגער מאן, וואס איז פארליבט אין א יידיש מיידל, און
איז גרייט צוליב דעם זיך מגייר זיין, און קוקט זיך צו, ווי אזוי
מע באקט ביי אונדז מצות, און אין  א י ב ע ר צ יי ג ט , זאגט ער, אז
ס׳איז א לעגענדע, א בילבול, און פרעגט פונדעסטוועגן אזעלכע קשיות,
און דערצו איז ער פערזענלעך באקענט מיטן געזינדל פונעם
דערמארדעטן טשיגירינסקי?... אויף איין רגע פליט אים דורך א מחשבה.
„אפשר אין דער חברה־מאן גאר א פראוואקאטאר?״... נאר ניין. צו א
נאיוו תמימותדיק פנים ביי אים, און צו גוטע, צו אמתדיקע
אויגן, צו אן ערלעכער קוק... ניין. ניט אזוי זעט אויס א
פראוואקאטאר״...
    
און ער טרייבט אפ פון זיך די דאזיקע שלעכטע מחשבה און
רוקט זיך צו צום גאסט נעענטער, וויל אים מכבד זיין מיט א
פאפיראס, כאטש ער אליין, דער רב הייסט עס, איז ניט קיין רויכנער.
דער גאסט באדאנקט זיך: ער איז אויך ניט קיין רויכנער.
    
 דאס אכט־און־דרייסיקסטע קאפיטל
    
 א פ ע ק ל  ב י כ ע ר
    
― זעט איר, יונגער מאן,― האט אים דער רב געזאגט מיט
א ביטער שמייכל ― זעט איר, ווי מע טאר זיך ניט כאפן?... מיט
אייער צעפרעגן זיך: „פון וואנען נעמט זיך עס? און וואס עפעס נאר
אויף יידן און ניט אויף אנדערע?״ ― פארענטפערט איר מיינע
פריעריקע רייד, אז אזא ערנסטן שריט, ווי איר ווילט מאכן,
באדארף מען זיך גוט איבערלייגן, און אז מע באדארף זיך, קודם־כל,
נאענט באקענען מיט דער „משפחה״... ווארעם ווי וואלט איר זיך
דען געקאנט רעכענען גליקלעך מיט דער, וואס אין איר משפחה
געפינען זיך אזעלכע, וואס באנוצן מענטשן־בלוט?... איר פראטעסטירט
און זאגט, אז ניין? זאג איך אייך, אז זיך אליין קאנט איר אויך
ווינציק... אט האט איר נאר־וואס געזאגט, אז איר און דער
בעסטער טייל קריסטן זענט  א י ב ע ר צ יי ג ט , אז דאס איז, זאגט איר,
א פיזמון און א בילבול און א לעגענדע. אין דער אמתן אבער זענט
איר וו יי ט פ ו ן  א י ב ע ר צ יי ג ו נ ג , און דאס איז גאנץ נאטירלעך,
פשוט דערפאר, ווייל איר קענט אונדז ניט. איר קענט אונדז אזוי
פיל, וויפל מיר, למשל, קענען די כינעזער. איר האט גאר
געהערט פון אונדז. מע האט אייך אנגעדולט א קאפ, אז יידן זענען
אזעלכע און אזעלכע. אז מיר האבן פארבארגענע סעקטעס און אז די
סעקטעס האבן פארבארגענע מינהגים... נעמען אויף זיך די טירחה
לייענען אלצדינג, וואס איז הונדערטער מאל אפגעלייקנט געווארן,
אדער אליין זיך צוקוקן, נאכפארשן, באקענען זיך מיט אונדז פון
דער נאענט, ― דערויף זענען ביי אייך ווינציק בעלנים. ווען איר
זאלט זיך באקענען מיט אונדז א ביסל נעענטער, וואלט איר געזען,
 
 