 
 קאמעדיעס: אינצווייען א זעקס־און־זעכציק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א בורלעסק לכבוד חנוכה
    
די פארשוינען:
  
ר ב י א נ ק ל  פ ע ט א ך, א ייד א נגיד, שוין אין די יארן. דאס אנ־
    
דערע מאל חתונה געהאט.
  
מ א ד א ם פ ע ט א ך, זיין ווייב, א „מאדאם״. יינגער פון אים מיט א
    
יאר פערציק.
  
ד א ק ט ע ר  ל א ק ר י ץ, א יונגער דאקטער־מעדיצין.
  
נ א פ ט א ל י ן, א יונגערמאן אן אפטייקער. טראגט בלויע ברילן.
  
ג ל א ק, א ווינקל־אדוואקאט. רעדט העכער האלב רוסיש.
  
די געשיכטע קומט פאר חנוכה, אין א קליין שטעטל, ניט ווייט פון יעהופעץ,
    
 מיט א יאר דרייסיק צוריק.
[א זאל. שיין אויסגעפוצט, גוט באלייכטעט. די שפיגלען לייכטן. דורך
אן אפענער טיר, פון דרויסן, קומט אריין י א נ ק ל  פ ע ט א ך.
בלייבט שטיין פארחידושט, קוקט זיך ארום אף אלע זייטן. רעדט צו
    
 זיך אליין.]
    
י א נ ק ל  פ ע ט א ך: (מיטן באגאזש אין די הענט). אפן טיר
און טויער... ניטא קיין משוגענער הונט... עס ברענען ליכט... אנגעצונדן
אלע לאמפן ― א גאנצע לימענאציע בא מיר אין שטוב!... א יום־טוב!...
(לאזט אראפ דעם באגאזש). לכבוד חנוכה... אזא יום־טוב! א ווערטעלע
אויסצוריידן ― ח־נו־כה!... מהיכא־תיתי, פארוואס ניט! יידן בענטשן חנוכה־ליכטלעך ― מעג מען זיך פרייען... נאר ווו איז דאס מיין מאדאם?
(קלאפט מיטן שטעקן אין טיש). ריוועלע! רבקה! מאדאם!... (קנייטשט
מיט די פלייצעס). מע הערט ניט און מע זעט ניט!... (ער לאזט זיך גיין
ווייטער. דערזעט א קארטל, טראגט דאס צו צום לאמפ, טוט אן די ברילן
און לייענט פאוואליע, קוים וואס ער לייגט צונויף די אותיות איינציק־ווייז). „רע־ווע־קא לי־מא־נאוו־נא״... ווער איז די רעוועקא לימאנאוונא?
דאס איז ריוועלע! הייסט זי שוין נאר רעוועקא? לאז זיין רעוועקא... און
לימאנאוונא איז, אפנים, לייבאוונא?... די משמעות, אז לייב איז א לימענע ― איז פעטאך א רעטאך... לאמיר זען, וואס שטייט ווייטער?
(לייענט). „פא־פא־פאסלוטשאיו ח־ח־חנוכה פא־פא־פאקארנישע פראסים
פא־פא־פאזשאלוואט נא טשאשקו טשאיו״... הייסט עס, אפנים, אזוי
גרויס, ווי לכבוד חנוכה האט מען געלאזט בעטן אף א גלעזל טיי... וואס
פאר א מחותן אין חנוכה מיט א גלעזל טיי? חנוכה איז מען זיך נוהג,
מע באקט לאטקעס. לכבוד חנוכה האט אונדז די תורה געהייסן עסן לאטקעס, און משה רבינו האט צוליב דעם הייליקן יום־טוב פאזוואליעט
שפילן אין קארטן... מאכן אינצווייען א זעקס־און־זעכציק אדער אין דריי
הענט א פינף־הונדערט־איינס... ששש... (הערט זיך איין). עמעצער
רעדט. כ׳וואלט געמעגט שווערן, אז ס׳איז דעם דאקטערס קול... וואס
טוט דא דער דאקטער? ווידער נערוון? צי גלאט אזוי א גאסט לכבוד
חנוכה?... כ׳וואלט א בעלן זיין הערן, וואס ריידן זיי?... באהאלטן זיך
ערגעץ אין א שאפע, און פון דארטן, דורך א שפארינקעלע, זען, וואס
מע טוט זיך דא, בשעת איך בין ניטא אינדערהיים... ששש... מע גייט!
טאמער וואלט געווען א סברה, איר זאל מיך דא צוזעצן ערגעץ אין א
ווינקעלע? (ער קוקט זיך ארום אף אלע זייטן). אדער באהאלטן זיך אונטער דער קאנאפע? (ער דערהערט א סקריפ פון דער טיר, טוט ער זיך
א ווארף אונטערן טיש מיטן באגאזש. ― עס עפנט זיך די אינעווייניקסטע טיר און עס קומען אריין די ם א ד א ם פ ע ט א ך מיטן
דאקטער ל א ק ר י ץ. דער דאקטער דריקט איר די האנט).
    
מ א ד א ם פ ע ט א ך: וואס קוועטשט איר מיר אזוי די האנט?
אלס דאקטער? צי גלאט אזוי, אויס גוטפריינטשאפט?
    
ד א ק ט ע ר  ל א ק ר י ץ: גלאט אזוי, אויס גוטפריינטשאפט...
    
מ א ד א ם פ ע ט א ך: פארוואס־זשע זייט איר מיר אזא גוטער פריינט? מצד רחמנות, צי מצד עפעס אנדערש?...
    
ד א ק ט ע ר  ל א ק ר י ץ: ערשטנס, טאקע מצד רחמנות, אז
איר דארפט האבן אזא פעטאך פאר א מאן... און, צווייטנס, איז מיין
סימפאטיע צו אייך...
    
מ א ד א ם פ ע ט א ך: (פארשטעלט אים דאס מויל מיט דער
האנט). ניט גערעדט! פארגעסט ניט, אז איך ביז אן אנשטענדיקע פרוי...
    
ד א ק ט ע ר  ל א ק ר י ץ: (א קוש די האנט), קעגן דער נאטור, מאדאם, קאן מען ניט גיין...
    
מ א ד א ם פ ע ט א ך: גיין זאלט איר שוין ווייסט איר וווהין!...
    
ד א ק ט ע ר  ל א ק ר י ץ: איך באדארף טאקע גיין מאכן א
פאר וויזיטן. דער עולם, קיין עין־הרע, קרענקט צו ביסלעך. דערווייל זייט
מיר געזונט און שטארק. איך לויף אוועק אף א קורצע וויילע. אין א
האלבע שעה קום איך צוריק, וועלן מיר מאכן לכבוד יום־טוב אינצווייען
א זעקס־און־זעכציק.
    
מ א ד א ם פ ע ט א ך: אדער אינדרייען א פינף־הונדערט־איינס?...
    
ד א ק ט ע ר  ל א ק ר י ץ: ניין! בעסער א זעקס־און־זעכציק
אינצווייען. אדיע! (ער גייט אוועק. די מאדאם ― אין דער אנדערער
טיר. פון אונטערן טיש קריכט ארויס פעטאך).
    
י א נ ק ל  פ ע ט א ך: (רויט ווי א צוויק). אט דאס ווערט אנגערופן א גלעזל טיי? אין זעקס־און־זעכציק לכבוד יום־טוב שפילן זיי?...
ווארט צו, דו יאקטער איינער, עס וועט א רוח אין דיין טאטנס ערד
אריין! (עס הערט זיך א קלונג. פעטאך באהאלט זיך אונטערן טיש. עס
קומט אריין פון דרויסן נ א פ ט א ל י ן דער אפטייקער. פון דער אנדערער טיר ― די מאדאם פעטאך).
    
נ א פ ט א ל י ן: (לויפט אקעגן דער מאדאם פעטאך, וויל זי
ארומכאפן קושן. באן זשור, מאדאם! מיט אייער קארטל האט איר מיך
פשוט מחיה געווען!
    
מ א ד א ם פ ע ט א ד: (שטויסט אים אפ פון זיך). נאר אן
הענט!... וואס האט איר זיך אזוי אנגעפארפומירט מיט פארפומען? סע
שמעקט פון אייך, ווי פון אן אפטייק.
    
נ א פ ט א ל י ן: ארום וואס מע גייט, מיט דעם שמעקט מען...
ווו איז אייער הינער־פרעסער?
    
מ א ד א ם פ ע ט א ך: וואסער הינער־פרעסער?
    
נ א פ ט א ל י ן: אייער אלטער.
    
מ א ד א ם פ ע ט א ך: (קאקעטירט). מיין אלטער? ער איז
גארניט אזוי אלט...
    
נ א פ ט א ל י ן: פאר אזא בוטאנטשיק, פאר אזא באמבאנטשיק,
ווי איר, איז ער שוין צו אלט... (וויל זי ארומנעמען).
    
מ א ד א ם פ ע ט א ך: (שטויסט אים אפ). איך האב אייך
איין מאל געזאגט: אן הענט!...
    
נ א פ ט א ל י ן: איר פארגעסט, אז איר זייט מיר א קרובה...
    
מ א ד א ם פ ע ט א ך: טאקע א קרובה, נאר פון דער ווייטן...
    
נ א פ ט א ל י ן: (באליידיקט). איר זייט צו מיר ערגער, ווי צו
א פרעמדן...
    
מ א ד א ם פ ע ט א ה: (קוקט אים אין די אויגן). ווי צו א
פרעמדן? וועמען מיינט איר דאס?
    
נ א פ ט א ל י ן: די וואנט מיין איך...
    
מ א ד א ם פ ע ט א ך: איך ווייס, וועמען איר מיינט... איר
מיינט דעם דאקטער לאקריץ... איר זייט אים מקנא... א מצווה אף אייך
― גער, גער, גער!... (ווייזט אים מיטן פינגער).
    
נ א פ ט א ל י ן: (אנגעברוגזט). באן סואר, מאדאם! (געזעגנט
זיך מיט איר).
    
מ א ד א ם פ ע ט א ך: (טוט אים א צי בא דער נאז). זייט
נאר ניט אזוי גדולדיק בא זיך, פאני! איך האב פיינט, אז מע בלאזט
זיך... קומט, וועלן מיר דערוויילע טרינקען צו גלעזלעך טיי, נאכדעם וועלן
מיר לכבוד יום־טוב...
    
נ א פ ט א ל י ן: מאכן אינצווייען א זעקס־און־זעכציק?...
    
מ א ד א ם פ ע ט א ך: וואס איז אייך געפעלן אינצווייען א
זעקס־און־זעכציק. פארוואס ניט אינדרייען א פינף־הונדערט־איינס?
    
נ א פ ט א ל י ן: ניין! בעסער אינצווייען א זעקס־און־זעכציק...
פאלגט מיך, מאדאם... (זיי גייען אוועק. ― פון אונטערן טיש קריכט
ארויס יאנקל פעטאך).
    
י א נ ק ל  פ ע ט א ך: (רויט ווי פייער). גוטע פריינט, קרובים
גאר?... און אלע ווילן לכבוד יום־טוב בעסער א זעקס־און־זעכציק אינצווייען, ווי איידער אינדרייען א פינף־הונדערט־איינס! וואס זאל דאס
באדייטן? כ׳וועל אייך געבן א זעקס־און־זעכציק ― זעקס און זעכציק
מכות אף דער נאז וועט זיך אייך זעצן! (עס הערט זיך א קלונג. פעטאך
באהאלט זיך אונטערן טיש. עס קוסט אריין דער אדוואקאט ג ל א ק,
אן אויסגעפוצטער. פון דער אנדערער טיר ― מאדאם פעטאך).
    
ג ל א ק: (שארט מיט די פיס). מאיא פאטשטעניע, מאדאם! ווי
אזוי טשוווסטוועוועט איר זיך אין געזונט?... אייערע נערוון האבן זיך
אוספאקאיעט, פא קראיני מיערע, זינט אייער סטאריקאשקע איז אוועקגעפארן אף טארגעס?... גאט זאל העלפן, די טארגעס זאלן זיך פראדאל־זשאיען כאטשבי א וואך צוויי אדער דריי!...
    
מ א ד א ם פ ע ט א ך: (קאקעטיש). וואס־זשע וועט אייך
ארויסקומען דערפון?...
    
ג ל א ק: גארניט. וואס דארף מען אים דא, דעם סטאריקאש־קע?... קסטאטי, וואס האב איך אייך געוואלט פרעגן? יא! וואס הערט
זיך מיט דער דוכאוונע זאוועשטשאניע?... ווען וועט ער אייך אבעזפע־טשען?...
    
מ א ד א ם פ ע ט א ך: (אומעטיק). אך! ער וויל ניט הערן,
ניט זען...
    
ג ל א ק: (מיט מיטלייד). ניעוזשעלי? א פאלנע אטקאז? וואס
איז די פריטשינע?
    
מ א ד א ם פ ע ט א ך: די פריטשינע איז, וואס ער האט מורא
שרייבן א צוואה... נאך א צוואה, זאגט ער, שטארבט מען...
    
ג ל א ק: איר אודיווליאיעט מיך, מאדאם! איר זייט, דאכט זיך,
א ראזסודיטעלנע זשענשטשינע ― און לאזט זיך איינריידן אזעלכע גלו־פאסטן! איר ווייסט, אז אייער סטאריקאשקע טוט א שטארב, נעמט צו
די טאכטער מיטן איידעם אינגאנצן, דא ניטאטשקי, און אייך שטעלט
מען ארויס, איזוויניטיע, א פייג!....
    
מ א ד א ם פ ע ט א ך: א פערטל קומט דאך מיר פא זאקאנו...
    
ג ל א ק: פא זאקאנו קומט אייך א פערטל ― ווייסט איר ווען?
אז ער כאפט א קאנדראשנע, דאס הייסט, אז גאט העלפט, ער שטארבט
אוועק ווניעזאפנא, אומגעריכט... נאר טאמער, ניע דאי באך, האט ער
פון פריער נאר א דוכאוונע זאוועשטשאניע, א צוואה הייסט עס, טאגרא
איז דיעלא דריאן!
    
מ א ד א ם פ ע ט א ך: דערצו איז דא אן עצה...
    
ג ל א ק: נאפרימער? בעטן דעם אפטייקער נאפטאלין, ער זאל
אים איינגעבן א פארציע מישיאק מיט ביטער־וואסער?
    
מ א ד א ם פ ע ט א ך: (קוקט אים אן). איר זייט משוגע, צי
חסר־דעה? (טרעט אפ).
    
ג ל א ק: דזשענקא! איך האב געשוטיעט, געמאכט א נאס־מיעשקע...
    
מ א ד א ם פ ע ט א ך: פאר אזעלכע נאסמיעשקעס נעמט מען
בא מיר דעם וועג... דאס ווייסט איר?
    
ג ל א ק: (ציט איר אויס די האנט). איזוויניטיע, לאמיר זיך פא־מירען! (וויל איר שענקען א קוש).
    
מ א ד א ם פ ע ט א ך: (שטויסט אים אפ). פע, שעמען מעגט
איר זיך. איר האט דאך א ווייב!...
    
ג ל א ק: (לאכט). א כפרה צען ווייבער פאר אייער אייז ווזגליאד!
    
מ א ד א ם פ ע ט א ך: ששש... דארטן זיצט דער אפטייקער!
קומט, וועלן מיר טרינקען צו גלעזלעך טיי. מיר האבן דאך היינט עפעס
חנוכה אף דער וועלט...
    
ג ל א ק: וועלן מיר אפשר, פא עטאמו סלוטשאיו, מאכן אינצווייען א זעקס־און־זעכציק?
    
מ א ד א ם פ ע ט א ך: בראש זיי אלע אינצווייען א זעקס־און־זעכציק!... פארוואס ניט אינדרייען א פינף־הונדערט־איינס?
    
ג ל א ק: (גייט איר נאך). ווינטילי, ― עס איז טיסיאטשו ראז
בעסער אינצווייען א זעקס־און־זעכציק! (זיי גייען אפ. ― פון אונטערן
טיש קריכט ארויס פעטאך).
    
י א נ ק ל  פ ע ט א ך: (ווישט זיך דעם שווייס מיט דער פאלע).
פו! אויסגעשטאנען א שוויצבאד!... גוטע פריינט!... גיבן עצות!... ווילן
מיינער פטור ווערן!.. מיר ירשענען!... מכות מיט בכורות!... מארגנדיקן
טאג שרייב איך א צוואה און זאג אפ אינגאנצן דער טאכטער!... אצינד
פארשטיי איך שוין, וואס דא טוט זיך!... מע האט מיר אבער געזאגט:
„צו וואס טויג אייך א מאדאם? און נאך אזא יונגע מאדאם?״... (ער
טוט זיך א פאטש אין שטערן). אלטער נאר! פעטאך איינער! א „מאדאם״
ראט זיך דיר פארוואלט אף דער עלטער?... אנגעטריבן א פולע שטוב
מיט גוטע פריינט! דאקטוירים! אפטייקערס! אדוואקאטן! און יעדער פון
זיי וויל לכבוד יום־טוב דווקא אינצווייען א זעקס־און־זעכציק! זעקס און
זעכציק מאל א רוח אין אייער טאטנס פערעטאטן!... ששש... מע גייט...
(ער באהאלט זיך צוריק אונטערן טיש. עם קומען אן אלע: די מאדאם
פעטאך, דער אפטייקער נאפטאלין, גלאק דער אדוואקאט און אויך דאקטער לאקריץ, וועלכער קומט אריין פון דרויסן. אלע פיר זעצן זיך ארום
טיש, ציען אויס די פיס).
    
ד א ק ט ע ר  ל א ק ר י ץ: (רייבט די הענט. צו אלעמען). דער
עולם, אן עין־הרע, קרענקט צו ביסלעך... (צו דער מאדאם). וואס איז
דא בא אייך אונטערן טיש, א פוס־בענקעלע? ס׳איז עפעס ווייך...
    
נ א פ ט א ל י ן: איך פיל אויך עפעס א ווייכע זאך...
    
ג ל א ק: איך פאלאגאיע, אז עס דארף זיין א קאוויאר... אדנא־קא, גאספאדא, די צייט שטייט ניט!...
    
מ א ד א ם פ ע ט א ד: (טאשט די קארטן). אלזא! שפילן מיר,
הייסט דאס, אלע פיר לכבוד דעם הייליקן יום־טוב חנוכה א פינף־הונדערט־איינס? ווערט עס אנגערופן „מיט א באלוואן״...
    
ד א ק ט ע ר  ל א ק ר י ץ: מיר האבן דאך געשמועסט ― אינצווייען א זעקס־און־זעכציק!...
    
נ א פ ט א ל י ן: ווי געשיקט זיך עס אינצווייען, אז מיר זיינען
דריי?...
    
ג ל א ק: גאספאדא! פאסלושאיטיע ― איכל אייך געבן א סאוויעט, וועט איר אלע זיין אודאווליעטווארעט. לאז איטלעכער פון אונדז
פא אטשערעדי שפילן מיט דער כאזיאיושקע אינצווייען א זעקס־און־זעכציק... איך וועל זיין דער ערשטער...
    
ד א ק ט ע ר   ל א ק ר י ץ: וואס עפעס איר? און ווו בין א י ך?
    
נ א פ ט א ל י ן: און ווו בין א י ך? (פון אונטערן טיש
קריכט ארויס יאנקל פעטאך, א צעקנייטשטער, א צעטראטענער, אן אויס־געשמירטער).
    
י א נ ק ל   פ ע ט א ך: און ווו בין א י ך ? ? ?   . . .
    
מ א ד א ם   פ ע ט א ך: אך! ס׳איז מיר ניט גוט! (פאלט חלשות.
אלע בלייבן דערשטוינט).
    
י א נ ק ל   פ ע ט א ך: (צום דאקטער לאקריץ). נו? וואס שווייגט
איר? די מאדאם חלשט... איר זייט דאך א דאקטער!... א פראפעסער!...
    
ד א ק ט ע ר   ל א ק ר י ץ: (ווייזט אפן אפטייקער). נאפטאלין
דער אפטייקער וועט א לויף טאן צו זיך אין דער אפטייק ברענגען א
מיקסטול... איך דארף גיין צו מיינע פאציענטן... דער עולם, פארשטייט
איר מיך, קרענקט... (רוקט זיך צו דער טיר).
    
נ א פ ט א ל י ן: אן א רעצעפט קאן איך ניט ארויסגעבן קיין
מיקסטורן... (רוקט זיך צו דער טיר).
    
ג ל א ק: אדנאקא, א שיינער דאקטער! א שיינער אפטייקער!
איר זייט ביידע גוטע טרוסן!... וופראטשעם, איזוויניטיע ― איך האב
קיין צייט ניט... איך דארף ספיעשען אהיים... (רוקט זיך צו דער טיר).
    
י א נ ק ל   פ ע ט א ך: אזוי? איר ספיעשעט אהיים? איר האט
קיין צייט ניט? און אינצווייען א זעקס־און־זעכציק האט איר אלע צייט?
זעקס און זעכציק מכות אייך אין די ביינער. ממזרים! זעקס און זעכציק
מאל זאל א רוח אין אייער טאטנס טאטן פערעטאטן!!!
    
 פ א ר ה א נ ג.
    
 געשריבן פונעם מחבר אין זיינע יונגע יארן
    
 און באארבעט פון אים אין יאר 1916.
   
 