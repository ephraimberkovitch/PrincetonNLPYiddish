

נאטיצן פונעם רעדאקטאר — 3 



 by באריס סאנדלער 
December 7, 2017January 9, 2018 Filed under:
לידער
נאטיצן פונעם רעדאקטאר 

יידישע טעג אין מיאמי
די צווייטע וואך פון נאוועמבער האט מען אין ניו־יארק דערפילט, אז דער ווינטער איז שוין אויף דער שוועל. אמעריקע איז דאך א לאנד פון נסים, האט געדארפט נעמען דריי שעה פליען, אז מיין ווייב און איך זאלן געווען לאנדן אין מיאמי. אין פלארידע, ווי ס׳איז באקאנט, איז אדער הייס, אדער מסוכן הייס. אמת, דא און דארט, האבן זיך נאך אנגעזען שפורן פון דעם לעצטן הוראגאן, נאר שוין בלויז ווי א ווארענונג, אז אויך אין א גן־עדן־ווינקל דארף מען שטענדיק זיין אויף דער וואך.
רייע און איך בעת א שפאציר אין מיאמי
אבער נישט דעם נס בין איך אויסן; קיין מיאמי האבן מיך געבראכט צוויי אונטערנעמונגען, אין וועלכע כ׳האב זיך געדארפט באטייליקן. דהיינו: דער דיסקוסיע־פאנעל, ארגאניזירט דורך דעם דעפארטאמענט פון ענגליש, דעם קאלעדזש פאר קונסט, וויסנשאפט און בילדונג ביים פלארידער אינטערנאציאנאלן אוניוועריטעט, בשותפות מיטן בעטסי דרום־ברעג־האטעל. די אנדערע אונטערנעמונג איז פארגעקומען אינעם בעטסי־האטעל גופא. אזא גאנץ־טאגיקער צוזאמענטרעף, געווידמעט יידיש, ווערט דא דורכגעפירט שוין דאס צווייטע יאר.
ווי זשע קומט די קאץ איבערן וואסער? ריכטיקער געזאגט, דער קאטער: ווי אזוי קום איך — נישט קיין אוטשאני יעוורעי, נאר א פשוטער שרייבער — צו צוויי אזעלכע ערנסטע אסיפות? שולדיק אין דעם איז ד״ר אשר מילבאוער, אן אוניווערסיטעט־פראפעסאר פון ענגלישער ליטעראטור און דער דירעקטאר פון דער יערלעכער פראגראם: „ווידעראויפשטעלונג פון יידיש־וועלט: צו פארהיטן די ירושה אין די תפוצות‟; ער האט טאקע צוגעלייגט זיין ווארעמע האנט צו דעם נס, כ׳זאל געראטעוועט ווערן פון דער פייכטער ניו־יארקער קעלט.
די דיסקוסיע אינעם אוניווערסיטעט איז געווידמעט געווען דער אימיגראנטישער פרעסע און פארלעגעריי אין אמעריקע. אנגעפירט האט מיטן פאנעל ד״ר העזער ראסעל, שעף פונעם ענגליש־דעפארטאמענט ביים פלארידער אינטערנאציאנאלן אוניווערסיטעט. נאך א קורצן אריינפיר האט זי פארגעשטעלט די אנטיילנעמער אין דער דיסקוסיע: די שרייבערין אויף שפאניש און פארשערין פון דער קובאנער ליטעראטור און קולטור, ד״ר אוווא דע אראגאן; ד״ר מייקל פאטריק גילעספי, א מומחה אין דער אירלענדישער ליטעראטור, וואס האט דערציילט וועגן דעם אימיגראנטישן לעבן פונעם גרויסן אירלענדישן שרייבער דזשיימס דזשויס. וועגן דער חודש־אויסגאבע ״קאריביען טודעי״, וועלכע דערשיינט אויף ענגליש אין מיאמי, און וועגן די פארבינדונגען פון די געוועזענע איינוווינער פון די קאריביע־אינדזלען מיט אמעריקע האט דערציילט דער פארלעגער און שעף־רעדאקטאר פיטער וועבלי. אזוי אז מיר איז געבליבן צו באקענען דעם עולם נאר מיט דער יידישער פרעסע און איר השפעה אויפן יידישן אימיגראנטישן לעבן אין אמעריקע.
די באטייליקטע אין דעם דיסקוסיע־פאנעל (פון לינקס): ד״ר העזער ראסעל, ד״ר אשר מילבאוער, באריס סאנדלער און פיטער וועבלי
איך, ווי מיין שטייגער איז, האב גערעד אויף יידיש, און פראפ׳ מילבאוער האט עס איבערגעזעצט אויף ענגליש. כ׳טו עס בדרך־כלל נישט נאר, ווייל מיין ענגליש איז נישט גענוג גוט צו פירן קלוגע דיסקוסיעס, נאר טאקע צוליב דעם, אז די מענטשן אין זאל זאלן הערן ווי עס קלינגט א יידיש ווארט. און שוין נישט איין מאל איז מיר אויסגעקומען נאך מיינע אויפטריטן זיך טרעפן מיט מענטשן, וואס האבן מיך באדאנקט דווקא פאר דער געלעגנהייט צו הערן מאמע־לשון. כ׳בין כמעט זיכער, אז ס׳רוב פון די סטודענטן, וועלכע זיינען בייגעווען ביי דער דיסקוסיע, האבן געהערט יידיש צום ערשטן מאל אין לעבן.
בעת דער סעסיע אויף דער טעמע ״יידיש און יידישקייט״, געפירט פון ד״ר דעבארא בריגס (רעכטס). ביים טיש: ד״ר הענרי גרינספען, מרים האפמאן, באריס סאנדלער, אברעמל האפמאן, עריקא מייטנער
גאר אן אנדער עולם איז געווען אינעם בעטסי־האטעל. מענטשן, וואס דאס יידישע ווארט קלינגט אין זיי ווי אן עכא, געבראט פון די קינדער־יארן. יעדער פון זיי געפינט אין דער וועלט פון יידיש זיין אייגן ווינקעלע. געפירט האט דעם סדר־היום ד״ר מילבאוער, וואס האט קודם־כל, באקאנט געמאכט דעם עולם מיט דער קורצער געשיכטע, ווי אזוי די דאזיקע יידישע אונטערנעמונג איז אויפגעקומען. ווי כ׳האב זיך אליין דערוווסט, זיינען די באלעבאטים פונעם בעטסי־האטעל, דזשאנאטאן פלאצעק און דעבארא פלאצעק־בריגס, קינדער פונעם באקאנטן אמעריקאנער דיכטער חיים פלאצעק. א געבוירענער אין ברוקלין, האט דער קינפטיקער פאעט ביז זיבן יאר גערעדט נאר יידיש. דעבארא, די טאכטער פונעם פאעט, האט מיר דערציילט, אז סיי דער טאטע און סיי די מאמע האבן ליב געהאט יידיש און געלייענט דעם „פארווערטס‟.
איך האב געהאט דעם זכות צו עפענען די סעסיעס פונעם טאג מיט מיין רעפעראט, ווו כ׳האב שוין גענוי און פרטימדיק דערציילט וועגן דער וויכטיקער ראלע פון דער יידישער אימיגראנטישער פרעסע אינעם פארהיטן די נאציאנאלע ירושה און פארמירן די נאציאנאלע אידענטיטעט.
צווישן די רעדנערס איז געווען דער זון פונעם לעגענדארן אמעריקאנער חזן לייבל גלאנץ, ד״ר דזשערי גלאנץ. כ׳מיין, ס׳איז נישט לייכט אנגעקומען דעם זון צו דערציילן אין די אקאדעמישע דלת אמות וועגן זיין טאטן; נאר די הויכע קונסט פונעם גרויסן חזן, די יידישע און חזנישע שטיקלעך, האבן פארכישופט און בארייכערט דעם אויפטריט.
מע קאן זאגן, אז דער משפחה־מאטיוו האט זיך בולט ארויסגעוויזן במשך פון דער גאנצער אונטערנעמונג. די שרייבערין מרים האפמאן, וואס האט פרעזענטירט איר בוך זכרונות, ערשט דערשינען אויף ענגליש, איז געקומען צוזאמען מיט איר זון, דעם באקאנטן יידישן אקטיאר אברעמל האפמאן. ער האט זיך שפעטער באטייליקט אין דעם שמועס ארום יידיש און יידישקייט, געפירט פון דעבארא פלאצעק־בריגס.
This slideshow requires JavaScript.
די קולטור־פראגראם האט פארגעשטעלט מיט פאפולערע יידישע לידער די זינגערין אלעכאנדרא טשארני, א דערצויגענע אין ארגענטינע. בכלל זיינען צווישן דעם עולם געווען נישט ווייניק אפשטאמיקע פון דעם אמאל יידיש־רייכן לאנד.
דער יידיש־טאג האט זיך פארענדיקט מיטן ווייזן דעם פילם „מנשה‟; א פילם פונעם ניו־יארקער חסידישן לעבן — א שטיק יידיש וועלט פאר זיך, וואס רופט לעצטנס ארויס א סך אינטערעס, פאלענמיק און פאדערט א סך באזונדערע דיסקוסיע־פאנעלן.
נאוועמבער, 2017

טייערע לייענער און מחברים פון ״יידיש־בראנזשע״, איך און מיין משפחה ווינטשן אייך א געזונטן און פריילעכן חנוכה־יום־טוב
באריס סאנדלער

 

Share this:TwitterFacebookPrintLike this:Like Loading...

Related
 


Tagged: emigrationYiddish 
Post navigation


Previous Post
דער אנהייב פון יידישער עמיגראציע קיין דייטשלאנד 

Next Post
היומון ביידיש „דער מאמענט‟ 



