

דער נסתרס ניט־געדרוקטע פארצייכענונג 



 by באריס סאנדלער 
November 1, 2019November 2, 2019 Filed under:
ליטעראטור
ליטעראטור־עזבון
פערזענלעכקייטן
פראזע 

דער נסתרס ניט־געדרוקטע פארצייכענונג, טעקסט און קאנטעקסט
מיכאל קרוטיקאוו
ווען די צווייטע וועלט–מלחמה האט אויסגעבראכן אין הארבסט 1939, האבן זיך מיליאנען יידן געפונען צווישן צוויי טאטאליטארע מלוכות — היטלערס דייטשלאנד און סטאלינס סאוועטן–פארבאנד. לכתחילה זיינען א סך מענטשן געווען געפלעפט, ניט וויסנדיק, וועלכער צד איז ערגער. די נייע סאוועטיש–דייטשישע גרענעץ האט איבערגעשניטן דעם אקופירטן פוילן, און מען האט זי געפרוווט שווארצן אין ביידע ריכטונגען. מן–הסתם איז דאס אויך געווען דער גורל פון שלמה פון טשעכאסלאוואקיי, דעם העלד פון דער נסתרס פארצייכענונג. ווי א סך יידישע פליטים, האט ער געפראוועט גלות אויף די ברייטע שטחים פונעם ריזיקן סאוועטישן לאנד. זיי האבן אפט מאל ניט געהאט קיין געהעריקע סאוועטישע דאקומענטן, קוים געקענט די רוסישע שפראך, און ניט געווען באהאוונט אין די הילכות פונעם סאוועטישן לעבנס־שטייגער. א היפשע צאל פון די פליטים האט ארויסגעוואנדערט אין ווארעמע מקומות פון צענטראל–אזיע. מען האט זיך אפט מאל ארומגעדרייט לעבן באן–סטאנציעס, ווו מע האט געקאנט טרעפן אנדערע יידן און צומאל מאכן א געשעפטל.
אויף איינער פון אזעלכע סטאנציעס האט דער נסתר געטראפן דעם העלד פון זיין פארצייכענונג. שלמה איז געווען ווייט ניט דער איינציקער פליט, וועלכער האט דערציילט דעם נסתרן וועגן זיינע צרות אונטער דער נאציסטישער אקופאציע. אויפן סמך פון די דאזיקע געשיכטעס האט דער נסתר פארפאסט זיינע אייגענע קינסטלערישע דערציילונגען, וואס האבן צונויפגעמישט, ווי עס איז געווען זיין שטייגער, ווירקלעכקייט מיט פאנטאזיע. דריי אזעלכע מעשיות זיינען אריין אינעם ביכל „קרבנות‟, וואס איז ארויס אינעם מאסקווער „עמעס‟–פארלאג אין 1943.
אזוי ווי אנדערע סאוועטישע יידישע ליטעראטן, האט דער נסתר מיטגעארבעט אין דער צייטונג „אייניקייט‟. אבער להיפוך צו זיינע מער דערפאלגרייכע און פראדוקטיווע קאלעגעס, ווי דוד בערגעלסאן, פרץ מארקיש, לייב קוויטקא, שוין אפגערעדט פון איציק פעפער, האט דער נסתר פארעפנטלעכט בלויז פיר זאכן אין „אייניקייט‟, ווי ווייט איך האב געקאנט פעסטשטעלן. ווייזט אויס, ניט אלץ, וואס ער האט אנגעשריבן, איז זוכה געווען צו דערשיינען אין דער סאוועטישער פרעסע. עטלעכע ניט־געדרוקטע טעקסטן זיינע האבן זיך אפגעהיט אינעם ארכיוו פון „אייניקייט‟, וואס איז קאנפיסקירט געווארן דורך די סאוועטישע זיכערהייט–ארגאנען אין 1949, ווען מען האט פארמאכט אלע יידיש אנשטאלטן און ארעסטירט די יידישע ליטעראטן און כלל–טוער, דער נסתר בתוכם.
פאר יעדן איינעם, וואס איז כאטש א ביסל באקאנט מיט דער סאוועטישער צענזור, איז קלאר, אז „שלמה פון טשעכאסלאוואקיי‟ איז פון אנהייב אן געווען טריף–פסול פונעם אידעאלאגישן שטאנדפונקט. א טיפישער העלד פונעם פארצייכענונג–זשאנער איז געווען א מוסטערהאפטיקער סאוועטישער מענטש, וואס האט זיך אויסגעצייכנט אין שלאכטן אדער אויפן ארבעט–פראנט. א געבראכענער, שוואכער פליט, דערצו נאך א ציוניסט און א גלויביקער ייד, האט לגמרי ניט געפאסט פאר דער סאוועטישער פובליקאציע. דערצו נאך איז שלמה געווען א ספעקולאנט, וואס האט געהאנדלט אויפן שווארצן מארק מיט בראנפן, טאבעק און אנדערע דעפיציט־זאכן. דאס איז געווען א פארשוין, וואס די סאוועטישע יידישע פרעסע וואלט בשום אופן ניט געוואלט פארשטעלן די לייענער. א חוץ דעם, וואלט אזא דערציילונג אונטערגעשטיצט דעם אנטיסעמיטישן סטערעאטיפ פון א ייד, וואס האנדלט אין טאשקענט אנשטאט צו שלאגן זיך אויפן פראנט. א סברה, ווען דער נסתר האט אנגעשריבן די דאזיקע פארצייכענונג, האט ער נאך ניט געוווסט פון די גענויע טעמאטישע און אידעאלאגישע גרענעצן — דאס סדום–בעטל פון דער סאוועטישער צענזור.
עס איז מערקווירדיק, וואס דווקא דער נסתר, וועלכער איז בטבע געווען ווייט פונעם נאטוראליסטישן סטיל, האט געשאפן אזא בולט–רעאליסטישן און טיף–פסיכאלאגישן פארטרעט פון א יידישן פליט אין סאוועטישער צענטראל–אזיע, א יוצא–במינו אין דער סאוועטישער ליטעראטור. אבער שלמה איז מער ווי א רעאליסטישע פיגור, ער איז א סימבאלישע געשטאלט, וואס פארקערפערט דעם אייביקן יידישן נע–ונד; ער איז א גילגול פון די גייער–געשטאלטן אין דער נסתרס פריערע סימבאליסטישע מעשיות. עס איז א ביטערע איראניע פון דער סאוועטיש–יידישער געשיכטע, וואס דער כתב–יד פונעם דאזיקן ליטערארישן מייסטערווערק האט זיך אפגעהיט דווקא אינעם ארכיוו, וואס איז קאנפיסקירט געווארן, ווען סטאלין האט חרוב געמאכט די סאוועטישע יידישע קולטור.
דער מקור פון דער דאזיקער פארצייכענונג געפינט זיך אינעם מלוכישן ארכיוו פון דער רוסישער פעדעראציע, פאנד 8114, ליסטע 1, ענין 486. א קאפיע איז פאראן אינעם ארכיוו פונעם חורבן–מוזיי אין וואשינגטאן, RG־22\. 028, טאשמע 174. איך בין דאנקבאר מיין קאלעגע וואדים אלצקאן, דעם ארכיוויסט פונעם חורבן–מוזיי, פאר צושטעלן מיר דעם דאזיקן מאטעריאל.
דער אנהייב פון דער פארצייכענונג, געפונען אין דעם מלוכישן ארכיוו פון דער רוסישער פעדעראציע
דער נסתר
שלמה פון טשעכאסלאוואקיי
(פארצייכענונג)
— מיט וואס וועט צאלן דער פאשיזם פאר די גוואלדטאטן, הריגות און אנגעטאנענע חורבנות אומעטום אין די אקופירטע לענדער אין אייראפע, און באזונדערס, ווי סע זאגט חבר מאלאטאוו אין זיין לעצטער נאטע, ביי אונדז אין ראטן־פארבאנד?
— מיט זיין פולשטענדיקער פארניכטונג, אן שפור, אן איבערבלייב.
דער חשבון פירט זיך. דער חשבון וועט זיין א גערעכטער און אינעם צעטל פון די באגאנגענע פארברעכנס וועט פארנעמען א „בכבודיקן‟ ארט; אויך די אכזריות בנוגע דער פרידלעכער באפעלקערונג, וואס איז געווען געצווונגען פארלאזן די איינגעזעסענע היים־ערטער און לויפן ווו די אויגן טראגן — אויך פריער אין אייראפע, אין בעלגיע און פראנקרייך, דערנאך ביי אונדז.
ס׳וועט אים ניט געשענקט ווערן! די געשיכטע וועט דא האבן צו פארצייכענען א בילד פון געצווונגענער איבערוואנדערונג פון מיליאנען נפשות, וואס א גרויסער טייל האט געמוזט צעריבן ווערן, מחמת אדער צו יונג, אדער אלט און קראנק; און קיין כוח האט ניט געקלעקט צו ציען די קייט פון גלות און יסורים. האט אבער אויך געמוזט געבראכן ווערן א טייל מער שטאנהאפטיקערע, יינגערע און געזונטערע.
* * *
אויף מיין אייגענעם דערנער־וועג, וואס איך האב דורכגעמאכט, פארלאזנדיק מיין היים אין אוקראינע, ווען איך בין דורכגעפארן טויזנטער קילאמעטער קיין קאווקאז, פון דארט דורכן קאספישן ים אין טורקמעניע, און פון דארט ווידער קיין אוזבעקיסטאן, ווו איך געפין זיך איצט, האב איך זיך אויפן וועג אנגעשלאגן אויף איינעם א פארשוין — שוין אליין א האלבער דארן.
כ׳האב אים דערזען אויף איינער א סטאנציע אין טורקמעניע, פארבייפארנדיק די קאראקומער מידבר. קילאמעטער־לאנג ציט זיך דער באנוועג דורך דורכגעבויטע זאמדן, אן ביימער, אן סימן פון געוויקס. זעלטן, זעלטן זעט מען דארט ערגעץ ווו אויף א האריזאנט דורכרייטן א רייטער אויף א קעמל. פון קראסנאוואדסק, ווו מע זעצט זיך אויף דער אייזנבאן, פארנדיק אהין, פארגרייטן זיך פאסאזשירן וואסער, ווייל אויפן גאנצן וועג איז דאס מין ניט צו קריגן… אויך ניט קיין עסנווארג. דאס קליין־ווינציקע, וואס סע געפינט זיך אויף די ארעם־טויבע מידבר־סטאנציעס, קלעקט ניט פאר די פיל פאסאזשירן, וועלכע לאזן זיך גיריק צום איינקויפן, וואס נאר עס לאזט זיך, און אין משך פון א פאר מינוט ווערן די וואקזאל־בופעטן אפגערוימט און ליידיק, ווי נאך א היישעריק. דארט איז דערויף אן ארט פאר האנדל פון אונטער דער פאלע פאר פארשוינען, וואס ווילן אריינכאפן א גרינג פארדינסטל פונעם מאנגל אין געברויך־זאכן אפילו אין די נארמאלע צייטן, ווען די צאל דורכרייזנדיקע איז נארמאל, אובפרט איצט אין דער צייט פון עוואקואציע, ווען טויזנטער און איבער טויזנטער רייזן דא דורך און דער באדארף איז א גוואלדיקער, נישט אנצוזעטן.
דארט האב איך אים דערזען, דעם מענטש. ער איז געשטאנען צווישן א רעדל פאסאזשירן איינקויפער, און שלעפנדיק פון בוזעם ארויס א פלעשל בראנפן — האט ער פארגעלייגט בראנפן פאר בעלנים; פאר אנדערע, וואס דארפן טאבעק, האט אויך טאבעק פארגעלייגט; פאר דריטע, וואס פארלאנגען א לימענע, האט ווידער, פון זעלבן ארט, גאר ניט זויבער ארט ביים לייב, ארויסגעצויגן לימענעס.
שטייענדיק און קוקנדיק דורכן וואגאן־פענצטער, ווי אזוי אט דער פארשוין מאכט מיסחר אינעם רעדל, וואס רינגלט אים ארום, האב איך קיין איבעריק אכט אויף אים ניט געלייגט, מחמת כ׳האב געזען, אז זיין „הולך‟ איז גאר ניט קיין געהויבענער, און האב געטראכט: „נו יא, דנא־פארשוין, וואס אין אזא צייט און אין אזא פארווארפן ארט האט אלעמאל די מעגלעכקייט ארומצושווימען, אפצוטאן די קויטיקלעכע מעשים און ווידער פארשווינדן.
שפעטער האב איך זיך מיט אים באקענט. ניט איך מיט אים, נאר ער — מיט מיר.
— ער האט געהערט, — האט ער א זאג געטאן, ארויפקומענדיק אין מיין וואגאן און אין מיין קופע, — אז סע פארט דא מיט מיט אים אינעם זעלבן צוג א שרייבער. איז וויל ער זיך דורכריידן און זיך פארשטעלן. ס׳האט זיך אויסגעלאזט, ס׳איז ניט גאר אין גאנצן אזא, ווי איך האב זיך פארגעשטעלט.
א מענטש פון א יאר פינף, זעקס און דרייסיק. שווארצע אויגן, עטוואס גאר אומעטיקלעך פארטראגענע, קוקן ארויס פון א זייער בלאס פנים, וואס אליין וואלט עס גאר ניט געווען אזוי בלאס, ווען ניט ארומגעברוינט פון א גאר שווארץ געקרייזלט בערדל — אלעמאל געגאלט, נאר איז שוין א היפשע צייט פארלאזט. זיין אונטערשטע, עטוואס פלאטשיקלעכע ליפ און פיין ווייך מויל זאגן עדות אויף א מענטש פון גאר נישט קיין געמיינע און קויטיקע פרנסות.
This slideshow requires JavaScript.
ער רעדט א שטארק פארדייטשטן פוילישן יידיש — א סימן, אז ער שטאמט פון ערגעץ א געביט נאענט צו דייטשלאנד. ווירקלעך: ער שטאמט פון ברנא — א באוווסטע שטאט אין טשעכאסלאוואקיי… און דא טוט ער גלייך א ריס איבער זיין יידיש לשון און גיט מיך א פרעג: „הדובר מר עברית?‟ צי רעד איך, הייסט עס, העברעיש? — יא. — זאג איך. איך פארשטיי, און דערמיט, פיל איך, ווער איך ביי אים געהייבענער און ער אליין ציט אן אויף זיך „יום־טוב‟. ער ווייזט מיר דערמיט, אז ער איז ניט אזא, ווי איך זע אים איצט, אין אזא הולך, ווען איך קען מיינען, אז ער קומט פון די מיסטן. זיין אנגעטאן — שרעקלעך, געזאגט געווארן אויף די, וואס האבן אזוינס גאר מעגלעך געמאכט, דאס הייסט, א מענטשן צו אזא שטאנד אראפגעלאזט, זיינע בגדים — אפילו פאר א פראפעסיאנעלן שלעפער אנגעפארן [?]. דאס לאנג ניט געוואשענע, שטארק צעקנייטשטע רעקל כאקי־קאליר (סע מעג שוין הייסן כראקי) דינט אים פאר נאך עפעס — פאר א העמד, וואס מע זעט, ער האט ניט. פון די צעריסענע הויזן קוקן ארויס נאקעטע קני. שיך פון זעלבן סארט, ווי די בגדים: מער בארוועס, ווי שיך.
און דא טוט ער אליין אויף זיך א קוק, ווי א געפאלענער און זעצט פאר זיין ביאגראפיע: ער האט יארנלאנג געדינט אין אן אמעריקאנער האנדל־פירמע, ווו ער האט באקומען א געהאלט פון אזויפיל און אזויפיל דאלער, וואס פון אט דער סומע איז צו זען, אז ראה חיים טובים, אז ער האט געלעבט, הייסט דאס, א לעבן — אויף אלע זיינע ליבע געזאגט געווארן: א פינף צימער וווינונג, וואנע־צימער און אלערליי אנדערע באקוועמלעכקייטן.
און דא טוט ער, דאכט זיך, שוין דעם ערשטן וויין. שוין חדשים לאנג, זאגט ער, באלד יארן, אז ער איז אויף קיין מענטשלעך געלעגער ניט געשלאפן. ער דערציילט: דער אומגליק האט אים געטראפן אזוי פלוצעם, אומגעריכט, ער האט אזוי שטארק געאיילט זיך ראטעווען פון די פאשיסטישע אנפאלנדיקע רויבער, אז אוי לו ואוי לנפשו — וויי צו אים און צו זיין לעבן — אז ער האט אפילו ניט באוויזן געזעגענען זיך מיט ווייב און קינדער. נאר אזוי ווי ער איז געגאנגען און געשטאנען, אזוי איז ער פון געשעפט און פון שטאט אוועק, אן געפעק און געלט־מיטל, וועלכע ער וואלט געקענט פארכאפן, ווען ער זאל יא געווען באווייזן. זיין היים איז, ווי ער האט זיך דערנאך דערוווסט, פון די פאשיסטן בארויבט געווארן, ווייב און קינדער — באנומען, אלדאס אנגעזאמלטע שטובגוטס — פארלוירן געגאנגען, און וואס ווייטער מיט זיינע אייגענע איז געשען — ווייסט ער ניט. ער האט זיך פיל אנגעוואלגערט און אויסגעשטאנען, אן פארדינסטן און אן קיינע פארבינדונגען. אין דער פוילישער פרעמד, וווהין ער איז אנגעקומען, לויפנדיק צו ערשט פון זיין לאנד טשעכאסלאוואקיי, און דערנאך, אין א צייט ארום, ווען היטלער איז אנגעפאלן אויך אויף פוילן, האט ער גענומען לויפן פון ארט צו ארט, פון שטאט צו שטאט, ווייל די ערד האט דארט געברענט, ביז ער האט זיך צוגעשלאגן קיין לוואוו, ווו ער האט א קליין ביסל אפגערוט שוין אונטער דער שוץ פון ראטן־פארבאנד.
ער האט פון יענער צייט איבערגעטאן כל־מיני ארבעטן. געווען א סטרוזש אין א פאבריק, באדינט אן אויטאמאביל־גאראזש, צוגעהאלפן א שטריקל־דרייער, געטריבן פליטן אויף דער וויסלע, געהיט מתים אין א מארג און נאך און נאך. ער געדענקט שוין ניט די פיל מלאכות, וואס ער האט איבערגעטאן, ביז היטלער איז אויך אנגעפאלן אויפן ראטן־פארבאנד. און ווען אויך דארט האט די ערד אונטער אים גענומען ברענען, ווען ניט די דאקומענטן, וועלכע ער טראגט ביי זיך אין בוזעם־קעשענע, וואלט ער שוין אפילו פארגעסן פון וואנען ער שטאמט און וואס פארא ארט און געזעלשאפטלעכע לאגע ער האט אמאל פארנומען.
זיך צו דערמאנען: ער האט דאך פיל יארן אי גוט געלעבט, אי גוט קינדער דערצויגן, אי אויך נאך אפגעשפארט א געוויסן קאפיטאל, כדי זיך צו דערווערבן א נחלה אין ארץ־ישראל, וווהין ער האט געהאט בדעה, איידער דער אומגליק האט אים געטראפן, זיך אריבערקלייבן מיט זיין פאמיליע. ער האט דעם געוויטער אין אייראפע, זאגט ער, שוין פון לאנג פארויסגעפילט, און ער האט זיך אויך פארויסגעזען באווארענען. איצט איז ער נקי, ריין, הייסט עס, און ארויס מיט גאר נישט: קיין היים, קיין אייגענע און אליין אזוי פארווארלאזט, אז ער האט מורא אויף זיך אין שפיגל א קוק טאן. סע דאכט אים: אז ער איז ניט ער. ער האט אפילו מורא אויף זיין אייגן פאטאגראפיש בילד, וואס ער טראגט אויך מיט זיך פארהיט צווישן זיינע דאקומענטן, א קוק טאן, ווייל ער גלייבט די אויגן ניט. און ווען יא, טוט אים גוואלדיק וויי.
און דא טוט דער מענטש אריין די האנט אין בוזעם, באקומט פון דארט דעם טייסטער, באקומט אויך זיין פאטאגראפיע, וואס מיר באווייזט ער זי און אליין קערעוועט ער פון איר די אויגן אפ. „זוהי תמונתי אישתי ושתי בנותי‟. איך טו א קוק: ריכטיק, דער מענטש האט זיך פון וואס אפצוקערעווען: צוויי טייערע שוין דערוואקסענע טעכטערלעך, ציכטיק געקליידטע פרוי, און ער אליין האט מיט דעם, וואס אויפן בילד, בלויז אפשר נאר די איינציקע שייכות, וואס יענער, וואס אויפן בילד, געפינט אן ארט ביי אים אין בוזעם, וואס אן א העמד.
נישט גלייבנדיק, אז דאס איז טאקע דער, וועמעס בילד עס ווערט מיר דא באוויזן, טו איך אויף אים א קוק, כדי צו פארגלייכן, און כאטש ארויסגעפינען א וואסער ניט איז ענלעכקייט. און איך דערזע: דער מענטש וויינט, שוין ניט שטיל, ניט אין זיך, ווי פריער, נאר א שטראם טרערן גיסט זיך אים איבערן פנים מיט א דערשיטערנדיקן כליפ פון אינעווייניק ארויסגעקומען.
ער זאגט מיר, אזוי וויינענדיק: „אני שלמה (אגב, מע רופט אים טאקע שלמה). הייתי מלך בירושלים‟, מיינענדיק דערמיט, אז ער איז געגליכן צו מלך שלמה, וואס די לעגענדע דערציילט וועגן אים, אז דער אשמדאי האט אים אמאל פארווארפן אין אן ארט, ווו מע קען אים ניט, און אז אומעטום, ווו ער האט זיך ניט באוויזן און זיך פאררופן אויף זיין נאמען און מלכות, האט אים קיינער ניט געגלייבט. אזוי אויך ער. ניין, ערגער — זאגט דער מענטש — סע האלט שוין דערביי, אז ער אליין גלייבט זיך ניט. און דאס איז דאך די ערגסטע קללה. ער איז זיך מודה — זאגט ער — אז ווען עס טרעט אים אמאל שטארק צו, אזוי געפינט ער קיין אנדער תרופה ניט, ווי אויסטרינקען. יא, יא, סע מאכט זיך אים שוין די לעצטע צייט…
ס׳איז דאך אים ניט איבערטראגן: פרוי און קינדער זיינען פארבליבן דארט, ביי אים, ביי היטלערן, ביים קוילער, ימח שמו, און וואס ער טוט מיט פרויען און קינדער, מיט עלנטע און שוצלאזע — איז דאך באוווסט, אלנפאלס, קאן ער טאן. און וויי אים — דעם מאן פון זיין פרוי און דעם טאטן פון זיינע קינדער — וואס ער איז אזוי ווייט פון זיי און אליין אומבאהאלפן.
ער וויינט שוין כמעט אויף א קול, דער מענטש. „השמיים והארץ, — זאגט ער, — בוכים על גורלם המר של אנשים אומללים כמוני…‟ הימל און ערד, הייסט עס, דארפן וויינען אויף אזוינע ליידנדיקע, ווי ער. ער גלייבט שוין ניט, ער זאל ווען אמאל נאך צוריק אויפקומען און דאס ערגסטע פאר וואס ער האט מורא איז, ער זאל אין איצטיקן גלות־היטלער ניט פארלירן דאס לעצטע, וואס דעם מענטשן דארף זיין אמטייערסטן: דאס מאראליש מענטשלעכע פנים…
— יא, — פרעג איך אים, — איז פארוואס זשע זייט איר ניט אנקומען אויף אן ארט, אויף וואסערע ניט איז ארבעט, וועלכע אונדזער מלוכה גיט יעדערן די מעגלעכקייט צו קריגן, סיי ביי זיין פאך, אויב ער איז פאכמאן, סיי בכלל, ווו ניט איז אויף ארבעט אין שטאט, צי אויף ערד־ארבעט אין קאלווירט?
ער פארט איצט טאקע אין א קאלווירט — ענטפערט מיר דער מענטש, דער שלמה פון טשעכאסלאוואקיי, און בעת־מעשה קערעוועט ער אפ דאס פנים, און איך הער, אז דער ענטפער קומט אים ניט פון אינעווייניק, נאר בלויז פונעם אייבערשטן טייל גארגל — א סימן, אז ניט אמת, און אז דער מענטש האלט ניט דערביי…
ווירקלעך: באלד ווי נאר ער באמערקט, אז דער צוג פארהאלט דעם גאנג און דערנענטערט זיך ווידער צו א סטאנציע, אזוי פארלאזט ער מיך אין סאמע מיט געשפרעך, אליין ערגעץ אוועק, און ווען דער צוג בלייבט שטיין, אזוי דערזע איך אים ווידער אויפן וואקזאל צווישן א רעדל פאסאזשירן און ווידער ארויסבאקומענדיק עפעס פארשיידענע קויף־און־פארקויף זאכן פון בוזעם.
— ניין, — טראכט איך, — דער מענטש פארט שוין ניט אין קאלווירט. ער איז שוין צו פארטאן אין עסק, מעגלעך ניט אזוי צוליב ספעקולאנטישע צילן און גיריקייט, נאר אליין טאקע צוליבן עסק, וועלכע מאכט זיך אים פארגעסן, אזוי ווי דער טרונק, וועלכן ער האט פריער דערמאנט.
יא, א האלב־געפאלענער, שוין א שטיק וואנדלגראז, און אט באלד שוין קאנדידאט אויף סאציאלער פארלוירנקייט און אויף פארבאטענעם בוזעם־מיסחר, וואס באלד וועט זיך די מלוכה אויף אים אומקוקן, זיך אריינמישן און אים שטערן אין זיין מיסחר. מחמת יא, ס׳א שאד צו לאזן זינקען אזא איינעם, וואס איז שוין ניט בלויז איינער אין אט דעם צוג, אין וועלכן איך פאר אצינד, נאר פיל און פיל אנדערע צוגן, וואס קורסירן אין לאנד און אין פארשיידענע ריכטונגען.
א שאד דער מענטש, וואס טליעט נאך אין אים, און וואס אן עדות דערפון זיינען די טרערן, וואס ווייזן זיך אים אפט, ווען ער דערקלייבט זיך מיט זיין זכרון צו זיין נעכטן.
און ווידער ווירקלעך: אז דער צוג גייט אפ אויך פון דער צווייטער סטאנציע, ווו דער מענטש איז אויסגעשטיגן אזוי, דערזע איך אים ווידער פאר זיך צוקומען מיט דעם איבערגעבליבענעם ביסל טרערן, וועלכע האבן, דאכט זיך, נאך ניט באוויזן אויסצוטריקענען.
ער וויינט ניט, זאגט ער, פארזעצנדיק, צי וועט אים נאך גליקן זיך אומקערן אהיים און צו געפינען די זייניקע גאנץ. כאטש אין זיג איבער היטלערן איז ער זיכער. „נישקשה, — זאגט ער, — היטלערס אורטייל איז שוין אונטערגעשריבן און ליגט אים אפגעהיט, ווי אין א סייף.‟ (אגב, ער איז א ביסל באלערנט, דער מענטש, אונדזער שלמה פון טשעכאסלאוואקיי, ער איז מיטל־אינטעליגענט, ווייסט און אינטערעסירט זיך מיט פאליטיק, רעדט דייטש, טשעכיש און העברעיש, איז האלב נאציאנאל געשטימט און האלט אויך רעליגיעז, פרומלעך, ווי פיל אזוינע דארטיקע, ווי ער.) צי ס׳וועט אים גליקן — זאגט ער — ווייסט ער ניט, נאר אויב יא, רעכנט ער מיטברענגען אהיים אט דעם איצטיקן „הולך‟ זיינעם. (ער באווייזט מיר דא אויך דאס היטל מיטן דאשעק, וואס איז אין עטלעכע ערטער איבערגעבראכן און געבויגן) און אים אלס אנדענק פארהיטן.
ער דענקט אזוי: ער דערמאנט זיך זיין זיידן, א שטארק פרומען און פארמעגלעכן גאליציאנער ייד, וואס פלעג אלע יאר, פסח אויף דער נאכט, נעמען א שטעקן אין דער האנט, א טארבע אויף די פלייצעס און זיך ארומדרייען ארום דעם רייך־געגרייטן, באלויכטענעם און באשטעלטן טיש, און דאס גאנצע הויזגעזינד פלעג זיך אים נאכדרייען — א דערמאנונג אין גלות מצרים. אויך ער רעכנט אזוי — ער, דער, וואס שטייט איצט פאר מיר מיט די נאקעטע קני, וואס קוקן אים ארויס פון די הויזן, און מיטן צעכראסטעטן בוזעם אנעם העמד, — ער זאל אויך אלע יאר צום סדר אנטאן אט די בגדים, זיך ארומדרייען ארום טיש און זיינע אייגענע און בני־בית זאלן זיך אים נאכדרייען — א דערמאנונג אין גלות־היטלער.
א, — פרעגט ער מיך — ווען דערלעבט מען דאס אבער שוין?.. און נאך איינס — זאגט דער מענטש, — וויל ער דערלעבן… ניט ווי אנדערע, וועלכע דריקן אלעמען ארויס דעם ווונטש צו זען היטלערן מיט זיין רויבער־באנד — מיט זיינע גערינגס, געבעלסן, הימלערס — אויף טויט דערשאסענע, און אז אויך זיי אליין זאלן האבן צו זייער טויט אן אייגענע האנט צוגעלייגט. ניין, ער — ניט. ער וויל זיי נאר זען אין שטייגן, אין א זאאלאגישן גארטן ערגעץ, צי אין א ברנא, למשל, צי אין א פראג, צי (נישקשה, ער פארגינט זיי) אפילו אין זייער אייגענעם בערלין — לעב נבלה־פרעסערישע היענעס, מיט העסלעכע און ווילד פארדרייטע צורות, ווי די היענעס, און מיט קעפ אויף צוריק אויסגעקערעוועט, ניט וועלנדיק אויף די באזוכער קוקן.
ער שטעלט זיך פאר: ער וואלט צו זיי צוגעטראטן א פארנאכט, ווען אין זאאגארטן איז שוין כמעט קיין באזוכער ניטא, און וואלט א זאג געטאן צו אזא־א היטלערן, למשל, זיך פארשטעלנדיק: יא, אני שלמה, איך בין דער, וועמען דו, אוממענטש, האסט געוואלט מאכן פאר אויס־מענטש, מיך, ווי דאס גאנצע יידישע פאלק, ווי אויך אנדערע פעלקער, מיינענדיק פארניכטן, צערייבן און פארוואנדלען אין פיסבענקעלעך צו דיין מענטשן־פרעסערישער גדולה, — איז נא, אט בין איך מיר אבער צוריק איך, יידן — יידן, אלע פעלקער — פעלקער און נאר דו, נבלה־שמעקער, האסט דערלעבט דאס, וואס דו האסט באמת פארדינט: א שטייג צווישן דיין גלייכן היענעס, מע זאל קומען קוקן אויף דיר, ווי אויף א שטינקענדיקער סטראשידלע, דיך שפייזן דורך א שפיז און רייניקן פון דיר אזוי, אז אין קויט זאלסטו לעבן…
דער שלמה פון טשעכאסלאוואקיי האט איבערגעריסן, איז אוועק, און שפעטער האב איך אים דערזען אויף איינער א סטאנציע, אויף איינעם א צוג, וואס איז אנגעקומען פון אנטקעגן, איינשטייגן און צווישן א גרויס געדיכטן עולם פאסאזשירן פארשווינדן.

Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
פון אונדזער עזבון: מישע מאגילעוויטש (1920־1986) 

Next Post
גרויסער 



