 
 מאטל פייסי דעם חזנס: 2\. 7: די כאליאסטרע אויף דער ארבעט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
די כאליאסטרע אף דער ארבעט
  
― א. ―
    
איך האב אייך געהאט דערציילט, אז מיר זיינען אריינגעקומען צו
אונדזער שכנה פעסיע די גראבע און צו איר מאן משה דעם איינבינדער
אין ניו־יארק, האבן מיר פון זייער גאנצער כאליאסטרע קיינעם ניט געטראפן אין דער היים. וואס איז די מעשה? ― די כאליאסטרע איז אף
דער ארבעט. נאר איידער איך וועל אייך גיין דערציילן, וואס פאר אן
ארבעט יעדער פון זיי האט, באדארף מען אייך פריער באשרייבן, ווי אזוי
א ייד אן איינבינדער פארגינט זיך צו זיצן אין אמעריקע. ערשטנס, די
שטוב. בא אונדז אין שטעטל וואלט פעסיע די גראבע גאר מורא געהאט
ארויפצוקלעטערן אזוי הויך. מע גייט און מע גייט און מע גייט אפשר
אף הונדערט טרעפ, ביז מע קומט אריין אין א דירה־מלוכה. חדרים און
חדרימלעך אן א שיעור. דא הייסט עס „רומס״. אין יעדן רום ― בעטלעך מיט קאלדרעס, מיט פארהענגלעך אף די פענצטער, און איין רום,
וואס מע רופט דאס „קיטשען״. בא אונדז הייסט עס קיך. נאר קיין אויוון
איז ניטא. אן אייזערנע פליטע מיט לעכער אף צו קאכן, און וואסער
צאפט זיך דא פון דער וואנט. קאלט וואסער און הייס וואסער ― וויפל
איר ווילט! איר דארפט נאר געבן א דריי מיטן קראן ― און פארטיק.
  
― ב. ―
    
שפעטער, אז מיין ברודער אליהו און זיין ווייב ברכה זיינען געקומען צו אונדז געוווירע ווערן, וואס מיר מאכן, האט אים אונדזער חבר
פיניע אנגענומען פאר א האנט, אריינגעפירט אין קיטשען, באוויזן די
צוויי קראנען מיט וואסער און איז ארויס מיט לשון, ווי פיניע קאן. ער
האט געזאגט:
    
― וואס זאגסטו עפעס, אליהו, אף קאלומבוסן? מעג ניט זיין פאני
די כפרה פאר זיין מינדסטן נאגל, וואס א חוץ בראנפן און א חוץ פאגראמען ווייס ער ניט ווער עס האט אים געשלייערט?...
    
וועט אים דען מיין ברודער אליהו אפשווייגן? רופט ער זיך אן צו
אים, צו פיניען, הייסט עס: „איצטער ביסטו שוין אינגאנצן פאר קאלומבוסן. וואס האסטו אבער געזאגט פריער אביסל, אף עליס איילאנד?״
פארענטפערט זיך פיניע און זאגט, אז עליס איילאנד געהער ניט צו
אמעריקע. עליס איילאנד, זאגט ער, ליגט אף דער גרענעץ צווישן אמעריקע און צווישן אויסלאנד. זאגט אבער מיין ברודער אליהו, אז עס
הייבט זיך גארניט אן. צעקריגט מען זיך, ווי דער שטייגער איז בא די
צוויי חברים. ביז עס מישט זיך אריין ברכה און מאכט צווישן זיי א שלום.
זי זאגט, אז זיי ווייסן ביידע מער פון א טויטן, און אז דעריבער איז
זייער קריגן זיך ניט ווערט אן אפגעריבענער גראשן. נאר איך האב אייך
אנגעהויבן צו דערציילן פון משה דעם איינבינדערס שטוב און בין ארויף
גאר אף אנדערע זאכן. האט קיין פאראיבל ניט ― מיר קערן זיך אום
צוריק צו אונדזער שכנה פעסיע די גראבע און צו אירע קינדער, צו דער
כאליאסטרע.
    
 ― ג. ―
    
אוודאי האט זיך אונדזער משהן און אונדזער פעסיען קיינמאל ניט
געחלומט אזא גוטס, אז זיי וועלן זיצן אין אזא שטוב און האבן רומס.
אף אלצדינג א רום. אף צו שלאפן א רום, הייסט עס „בעד־רום״. און
אף צו עסן האבן זיי א באזונדער רום, וואס מע רופט דאס „דיינינג־רום״.
פארוואס עפעס דיינינג־רום? ברעכן זיך אליהו און פיניע די קעפ און
קאנען ניט פארשטיין. מילא בעד־רום ― ווייל דארטן שטייען בעטן.
אבער דיינינג־רום ― וואס איז די טייטש „דיינינג״? פארוואס ניט „עס־רום״? מישט זיך אריין משה דער איינבינדער און זאגט צו זיי:
    
― צו וואס זאלט איר זיך ברעכן אומזיסט דעם מוח? אבי איך
בין א באלעבאס אין ניו־יארק, גאט צו דאנקען, און מיינע קינדער ארבעטן אלע מיט גאטס הילף, און מע מאכט א לעבן אין אמעריקע...
    
איך באקוק אט דעם משה דעם איינבינדער און טראכט מיר: רבונו־של־עולם! ווי א מענטש בייט זיך איבער! אין דער היים האט מען אים
גאר ניט געהערט ריידן אפילו. אומעטום און אלע מאל איז געווען פעסיע.
ער האט נאר געוווסט מאכן פאפ און קלעפן ספרים. און דא איז ער געווארן מיט א קאפ העכער. א קלייניקייט ― א מענטש האט ניט קיין
שום דאגות! אלע קינדער ארבעטן און ברענגען געלט. איך וועל אייך
אויסרעכענען איטלעכן בא די נעמען, וואס פאר אן ארבעט ער טוט און
וויפל ער פארדינט. די מאמע איז מקנא אונדזער שכנה פעסיע, וואס גאט
האט איר געשענקט אזויפיל קינדער, קיין עין־הרע.
  
― ד. ―
    
דער עלטערער בחור, קלעצל האט ער געהייסן אין דער היים. דא
הייסט ער סעם. פארוואס עפעס סעם? ― ווייס איך ניט. איך ווייס
נאר, אז ער פארדינט שוין געלט. ער איז איינגעשטעלט אין א „פייפער־באקס־פעקטארי״. איר ווייסט דאך אבער ניט מיט וואס מען עסט דאס,
באדארף מען אייך פארטייטשן. דאס איז א פאבריק, ווו מע מאכט שאכטלען פון קארטאן־פאפיר. מיינט ניט, אז דאס איז אזא שווערער דזשאב
(דזשאב הייסט א מלאכה). ער אליין בסך־הכל מאכט נאך ניט קיין שאכטלען. ער צעטראגט זיי נאר. הייסט עס דא אף זייער לשון: ער „דעלי־ווערט״ זיי. דאס הייסט, ער נעמט אין יעדער האנט א באנדל שאכטלען
פון א צען טוץ און לויפט מיט זיי איבער די ענגע סטריטן, צווישן קארס
און אויטאמאבילס. מע דארף אכטונג געבן, זיי זאלן חלילה ניט צעקוועטשט ווערן. ער באקומט דערפאר דריטהאלבן טאלער א וואך און
האפט אף א „רעיז״, דאס הייסט, אף א הוספה. ס׳איז מעגלעך, אז מיט
דער צייט זאל ער נעמען דריי טאלער א וואך. דאס איז דערווייל. שפעטער אביסל, זאגט אים צו דער באס (א באלעבאס הייסט דא „באס״),
אז ער וועט אים אויסלערנען די ארבעט, ווי אזוי צו מאכן די שאכטלען.
ער זאגט צו אים: „דו זיי נאר א גוד באי, וועסטו זיין אללרייט״. אף
אונדזער לשון הייסט עס: „זיי א מענטש, וועסטו עסן אין סוכה״.
  
― ה. ―
    
דאס צווייטע בחורל, וואס מע האט אים אמאל גערופן וועלוול קאטער, און היינט הייסט ער שוין ווילי, איז אויך א דעליווער־באי, דאס
הייסט, א יינגל, וואס מע שיקט אים. ער איז אין א „גראסערי־סטאר״.
בא אונדז הייסט עס א „באקאליינע קלייט״. דאס איז שוין אביסל א שווערער דזשאב. מע דארף זיך פעדערן גאנץ פרי, אז גאט אליין שלאפט
נאך. מע דארף קודם אויססארטירן און אויספאקן אלע ארדערס. דערנאך
צעטראגן די באנדלס צו די קונים. דא הייסן זיי „קאסטאמערס״. אין
די באנדלס געפינען זיך זעמעלעך, פוטער, קעז, אייער, צוקער, מילך,
קרים ― סמעטענע הייסט עס. מע דארף זיך מיט דעם דראפען אף צוויי
הונדערט טרעפ אף דעם „טאפ־פלאר״, דאס הייסט, גאנץ אויבן אונטערן
דאך. און דאס באדארף אפגעטאן ווערן גיך, אין איין אטעם, ווארעם ער
דארף נאך קומען צוריק אין סטאר צוקערן דאס מיסט, אויפראמען און
טאן נאך עפעס אן ארבעט ביז האלבן טאג. נאך האלבן טאג איז ער
פריי. באקומען באקומט ער ניט קיין סך. אינגאנצן פופצן סענט א טאג,
א חוץ פרייטיק. פרייטיק באקומט ער א גאנצן קוואדער מיט א חלה
אף שבת.
  
― ו. ―
    
דאס, וואס איך האב אייך דערציילט אויבן, קער זיך אן מיט די
גרעסערע בחורים. די קלענערע לאזט מען דא ניט ארבעטן אינדערפרי.
מחמת דא, אין אמעריקע, מוזן קליינע קינדער לערנען, גיין אין סקול.
דאס הייסט, אין חדר אריין. אניט ― טוט זיך חושך. און לערנען לערנט
מען אומזיסט. און מען גיט אייך נאך צו ביכער אויך. אונדזער חבר פיניע,
אז ער האט דאס דערהערט, איז ער געווארן אויסער זיך. ער האט זיך
דערמאנט, אז בא אונדז, אין דער היים, לאזט מען גאר יידישע קינדער
ניט אריין אין גימנאזיע. און דא, אין אמעריקע, שלעפט מען אייך מיט
געוואלד. אניט ― וועט איר צאלן שטראף. „צוליב דעם אליין, זאגט
פיניע, וואלט זיך פאני געמעגט באגראבן א לעבעדיקער אין דער ערד
אריין!״...
    
נאר אזוי ווי אין סקול גייט מען נאר א האלבן טאג, קאן מען דעם
אנדערן האלבן טאג עפעס טאן און פארדינען א פאר טאלער. טוען זיי
טאקע אזוי, פעסיעס קלענערע קינדער. איינער, אט דער וואס מע רופט
אים טשערנאהוז, ארבעט אין אן אפטייק. דא הייסט עס א „דראג־סטאר״.
ער וואשט פלעשלעך, גייט אין פאסט־אפיס נאך מארקעס. דא הייסט עס
„סטעמפס״ און עס פארקויפט זיך אין דער אפטייק. ער באקומט פאר
זיין ארבעט, נאר פאר א האלבן טאג, א טאלער מיט א קוואדער א וואך.
„עס גייט ניט צופוס״ ― זאגט משה דער איינבינדער און נעמט צו
בא אים דאס געלט.
  
― ז. ―
    
פייטל פעטעלעלע, דא הייסט ער שוין פיליפ, גייט אויך א האלבן
טאג אין סקול, און דעם אנדערן האלבן טאג פעדלט ער מיט יידישע
גאזעטן. דא הייסט עס „פייפערס״. ער לויפט ארום אף איסט־בראדוויי
― אזא סטריט ― און שרייט: „פייפערס, פייפערס!״ און רופט דערביי
אויס דעם נאמען פון יעדן פייפער. ער מאכט דערפון פון פערציק ביז
פופציק סענט א טאג, און אמאל מער אויך. פארשטייט זיך, אז דאס
גייט אויך אוועק צום פאטער אין טאפ אריין. אלע פארדינען, און דער
איינבינדער האלט זיי אלעמען אויס.
  
― ח. ―
    
אלע פארדינען. אפילו מיין חבר הערשל, דער וואס מיט דער גולקע
און וואס מע רופט אים דערפאר „ושתי״. דא הייסט ער שוין ניט ושתי
און ניט הערשל, נאר העררי, און לערנט אין סקול. דעם אנדערן האלבן
טאג נאך דער סקול שטייט ער בא א סטענד אין ריווינגטאן סטריט בא
א באקאנטער יידענע, טאקע פון אונדזער שטעטל, און העלפט איר פארקויפן רייז, גרויפן, הירזש, ארבעס, בעבלעך, ניס, ראזשינקעס, מאנדלען,
פייגן, טייטלען, באקסערן און זויערע אוגערקעס אויך. קיין סך ארבעט
דערביי האט ער ניט. ער דארף נאר אכטונג געבן, מע זאל ניט צעשלעפן.
ווארעם א יידענע, אז זי גייט צו פרעגן אף גרויפן, כאפט זי אריין דערווייל א ראזשינקע, אדער א מאנדל, אדער א טייטל אין מויל אריין.
דערפאר כאפט ער אבער אליין אפטלעך אריין פון די זיסע זאכן. ושתי
אדער העררי וועט מיר ניט פארלייקענען. ער האט זיך מיר מודה געווען,
אז ער האט זיך איינמאל אזוי צוגעכאפט צו די ראזשינקעס, אז עס האט
אים נאכדעם דריי טעג וויי געטאן דער בויך. באקומען באקומט ער פאר
זיין ארבעט גארניט. בלתי נאר דאס, וואס עס פאלט אים אריין פאר
העלפן אפטראגן א קאסטאמער. קריגט ער דערפאר א פעני אדער צוויי.
און אמאל א ניקל ― פינף סענט. בא אונדז הייסט עס „נא טשיי״. דא
הייסט עס א „טיפ״. דאס ברענגט אים אריין ביז א טאלער א וואך. אין
דער היים האט ושתי קיין קאפיקע קיינמאל ניט געזען אין חלום אפילו.
סיידן פורים בא שלח־מנות פונאנדערטראגן. איז אבער פורים נאר איין
מאל אין יאר. און דא איז בא אים פורים אלע טאג. אלע טאג פארדינט
ער געלט.
    
― קאלומבוס! ביסט ווערט, מע זאל דיך אפגילטן! ― האט געזאגט אונדזער חבר פיניע, ווען ער איז דורכגעגאנגען פארביי ריווינגטאן
סטריט און דערזען ושתין באם סטענד. ער האט אים געגעבן צו לייזן
דריי סענט פאר באקסערן און איין סענט ושתין „נא טשאיאק״, אדער
א „טיפ״, ווי עס הייסט דא, אין אמעריקע.
  
― ט. ―
    
און משה דער איינבינדער אליין זיצט אויך ניט ליידיק. ער פארנעמט זיך ניט מיט איינבינדעריי, ווי אין דער היים, מחמת דא, אין אמעריקע, זאגט ער, דארף מען צו דער מלאכה האבן א מטמון מיט געלט
אף צו דינגען א סטאר, קויפן אינסטרומענטן און האבן באקאנטשאפט.
און ווידער, זאגט ער, זיין א „האנט״ בא יענעם, דאס הייסט גיין דינען
― איז שוין ניט די יארן. האט מען אים געגעבן אן עצה ― צווישן יידן
ווערט מען ניט פארפאלן, ― אז ער זאל זיך איינפיקסן א סטענד פון
ספרים, ביכער און ביכלעך אף עסעקס סטריט, וועט ער מאכן א לעבן.
אונדזער חבר פיניע איז דאס אזוי געפעלן, אז ער זאגט, ער וואלט אויך
א בעלן געווען האבן אזא פרנסה. און געפעלן איז דאס אים, זאגט ער,
דערפאר, ווייל ארום דעם וואס מע גייט שמירט מען זיך. פיניע האט
ליב ספרים און ביכער, ווי א פיש האט ליב וואסער. ער, אז ער כאפט
זיך צו צו א בוך און שטעקט אריין דעם שפיץ נאז, וועט איר אים ניט
אפרייסן.
    
 ― י. ―
    
און אפילו אונדזער מחותן, יונה דער בעקער, פארנעמט זיך אויך
ניט מיט זיין פריעריקער מלאכה, דאס הייסט, מיט בעקעריי. פארוואס?
אלץ די אייגענע מעשה. אף צו עפענען א בעקעריי באדארף מען, זאגט
ער, דא האבן רויטשילדס פארמעגן. און אויסער דעם, באדארף מען, זאגט
ער, באלאנגען צו דער „יוניע״. און ער איז דערויף, זאגט ער, שוין צו
אלט. און גיין ארבעטן בא יענעם ניט אין א „יוניע״ האט ער מורא,
אז טאמער מאכט זיך א שטרייק ― און דאס איז אין אמעריקע אלע טאג,
― קאן ער קריגן א צעשפאלטענעם קאפ. וואס־זשע טוט מען? איז דאך
שלעכט. האט מען אים געגעבן אן עצה, אז קיין ברויט און קיין חלה
זאל ער טאקע ניט באקן. נאר וואס דען? ― קנישעס! היימישע קנישעס. מילכיקע מיט קעז, אדער פארעווע מיט קרויט. און וואס זאלט
איר קלערן ― אונדזער מחותן מאכט ניט שלעכט. גארניט שלעכט!
זיינע קנישעס האבן א שם אף דער איסט־סייד. אז איר׳ט גיין אף עסעקס
סטריט, וועט איר דערזען אנגעשריבן אף א פענצטער מיט גרויסע אותיות
אף יידיש: בכאן פארקויפט מען היימישע קנישעס ― זאלט איר וויסן,
אז דאס איז אונדזער מחותן, מיין ברודער אליהוס שווער, יונה דער בעקער. און טאמער וועט איר זען טאקע אף דער אייגענער סטריט, אקוראט
אקעגן, אויך א יידישן אויפשריפט און אויך מיט גרויסע אותיות: בכאן
פארקויפט מען היימישע קנישעס ― זאלט איר וויסן, אז דאס איז שוין
ניט אונדזער מחותן יונה דער בעקער. דאס האט מען שוין געמאכט אים
א קאנקורענציע. זאלט איר אהינצו ניט גיין. גיין זאלט איר בעסער צו
אונדזער מחותן, צו מיין ברודער אליהוס שווער. א סימן וועט איר האבן,
אז איר וועט אריינקומען, וועט איר באלד דערקענען אונדזער מחותן ―
ער איז א בייזער. און אויב איר וועט ניט דערקענען אים, וועט איר דערקענען זי, אונדזער מחותנתטע, ריוועלע די בעקערן. זי איז מיט א גוידער און טראגט קארעלן. און מיין שוועגערן ברכה וועט איר דאך געוויס
דערקענען. זי האט גרויסע פיס. און איר קליין שוועסטערל, א ראבעטיני
מיידל מיט א צעפל, דרייט זיך דארט ארום. זי הייסט אלטע, און מע
האט זי מיר אמאל געהאט גערעדט פאר א כלה. נאר פון איר וועלן מיר
שמועסן אן אנדערש מאל.
מיר זוכן א דזשאב
    
 ― א. ―
    
מען קאן ניט באקלאגן זיך. מיר זיינען זייער אנגעלייגטע געסט בא
אונדזער שכנה פעסיע די גראבע און בא איר מאן משה דער איינבינדער.
און עס איז אונדז דארט גאר ניט שלעכט. און פריילעך איז אויך גענוג.
ווער שמועסט זונטיק, דער טאג, וואס די כאליאסטרע איז פריי, ― דעמאלט איז א לעבן. מיר נעמען זיך צונויף אלע, גאנץ קליינווארג ― און
מיין חבר מענדל אויך מיט אונדז ― און מיר גייען אוועק אין טעאטער
אריין. איך מיין דאס די „מוווינג־פיקטשורס״. עס קאסט א ניקל א פארשוין, און איר זעט זיך אן אזעלכע ווונדירים, אז דער קאפ דרייט זיך
אזש! איך זאל זיין דעם קייזערס א זון, אדער דזשייקאב שיפס אן אייניקל, וואלט איך גאנצע טעג מיט גאנצע נעכט געלעגן אין די מוווינג־פיקטשורס. איך וואלט גאר קיינמאל ניט ארויסגעקראכן פון דארטן. מיין
חבר מענדל אויך דאס אייגענע. און ושתי, דער וואס הייסט שוין היינט
העררי, אויך אזוי. גייט זשע אבער רעדט מיט מיין ברודער אליהו, זאגט
ער, אז ס׳איז א שטותעריי. ס׳איז גארניט, זאגט ער. ס׳איז פאר קינדער.
פרעגט זיך א קשיא: ווי באלד אז פאר קינדער, פארוואס־זשע רייסט
זיך אהינצו אונדזער חבר פיניע? און זיין ווייב טייבל? און מיין שווע־גערן ברכה? האט מיין ברודער אף אלצדינג א תירוץ. די ווייבער, זאגט
ער, האבן אזויפיל שכל, וויפל די קינדער. און פיניע, זאגט ער, רייסט זיך
אהין נאר אים, אליהון, אף צו להכעיס. דער שפיץ איז געווען, אז אליהו
האט אזוי לאנג גערעדט, ביז ער איז איינמאל אין א זונטיק אויך מיטגעגאנגען מיט אונדז. פון דעמאלט אן לאזט ער ניט דורך קיין איין זונטיק און גייט אין די מוווינג־פיקטשורס. מיר גייען אלע. יונג און אלט.
 
 