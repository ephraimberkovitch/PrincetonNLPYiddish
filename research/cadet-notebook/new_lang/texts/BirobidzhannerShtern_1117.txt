
 
 
 אינעם תל־אביבער ״ה\. לייוויק־פארלאג״ איז נאר וואס דערשינען א נייע לידער־זאמלונג פון דער באוווסטער ישראלדיקער יידישער דיכטטערן רבקה באסמאן בן־חיים ״א בליונג אין אש״. 
 
 רבקה באסמאן איז געבוירן געווארן אין 1925 אינעם שטעטל ווילקאמיר אין ליטע. בעתן חורבן איז זי געווען אין ווילנער געטא און דערנאך אין קאנצענטראציע־לאגערן. זי איז עולה געווען אין 1947 און האט אנטיילגענומען אין דער באפרייונגס־מלחמה. נאך דער מלחמה האט זי פארענדיקט א לערער־סעמינאר און געארבעט ווי א לערערן. אין 1959 איז אין תל־אביב דערשינען רבקה באסמאנס ערשט בוך לידער ״טויבן ביים ברונעם״. זינט דעמאלט זיינען דערשינען נאך 8 אירע לידער־זאמלונגען. 
 היינט בלייבט רבקה באסמאן בן־חיים די לעצטע אמאליקע אנטיילנעמערן פון דער גרופע ״יונג ישראל״, וואס איז געשאפן געווארן אין די ערשטע יארן פון דער אומאפהענגיקייט דורך ישראלדיקע יידישע ליטעראטן בראש מיט אברהם סוצקעווער. טראץ איר בכבודיקער עלטער בלייבט רבקה באסמאן בן־חיים שעפעריש. אירע נייע לידער באווייזן זיך פון צייט צו צייט אויף די שפאלטן פון ״יידישלאנד״ און ״אויפן שוועל״, די צוויי זשורנאלן, וועלכע זיינען די בינע פון דער איצטיקער ליטעראטור אויף יידיש. מע דארף צום שלוס נאר באגריסן די דיכטערן מיטן נייעם בוך און ווינטשן איר, אז עס זאל זיין נאך א המשך. 
 
 וו. פיריאטינסקי 
 
 