 
 אין שטורעם: 1\. 12: פון צער און צארן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― צוויי הונדערט? פינף הונדערט?
    
― נעם העכער!
    
― טויזנט?
    
― נעם העכער!
    
― צוויי טויזנט?
    
― נאך העכער!
    
טאמארא מיינט, אז זי האט צו טאן מיט אזעלכן, וואס קאן נישט
ציילן מער פון צען. הערט זי אויף מיט אים צו שמועסן און פארט־צו צו
איר קווארטיר, צעצאלט זיך מיטן איזוואזטשיק, קלינגט אן בא זיך אף
דער טיר, און עס קומט ארויס דאס קליינע שיקסל מיט די גרויסע קארעלן,
נאר אן א געלעכטער אפן פנים, ווי תמיד, און מיט שטארק פארוויינטע
אויגן.
    
― וואס האט זיך געטראפן? ― פרעגט זי טאמארא אומרויק.
    
― אונדזער פאניטשל!... ― ענטפערט איר דאס קליינע שיקסל
און קאן מער נישט ריידן.
    
און אז טאמארא איז אריינגעקומען און געטראפן אבראם מארקא־וויטשן מיט ראזען מיט אלע קינדער זיצן אין די זאקן מיט די טויטע
פנימער אף דער ערד, האט זי שוין פארשטאנען, וואס דא איז, און זיי
האבן איר שוין איבערגעגעבן אלצדינג, אלצדינג...
    
 * * *
    
שפעטער איז זי געוואר געווארן, אז ראמאנענקא איז פארשווונדן
געווארן ― מע ווייס נישט וווהין... אייניקע האבן געזאגט ― ארעסטירט, אייניקע האבן געזאגט ― אוועקגעפארן...
    
 קאפיטל יב.
    
 פון צער און צארן
    
 עלנט, פארזארגט, צעשרויפט, צערודערט און פארטראגן איז טא־מארא שאסטעפאל געגאנגען איבער פעטערבורג, דורכגעווארפן אין די
געדאנקען אלץ, וואס זי האט איבערגעלעבט אין דער דאזיקער גרויסער
טומלדיקער שטאט פון זינט זי איז אהער געקומען ביז היינטיקן טאג, ―
אלע פאסירונגען, אלע בילדער, אלע באגעגענישן, אלע פארשוינען:
 זיוזיא, ראמאנענקא, מאשא... נאר איין בילד, נאר איין פארשוין איז
איר ארויסגעפלויגן פונעם קאפ, גלייך ווי ער וואלט גאר קיינמאל אף
דער וועלט נישט געווען. און דער דאזיקער פארשוין האט פון טאמאראן
 געטראכט, עס קאן זיין, מער פון אלע אנדערע. דאס איז געווען דער
סטודענט סאשא סאפראנאוויטש, ― און ער איז דאס איר איצט געקומען אקעגן מיט א פריינטלעך שמייכל אף די ליפן און מיט א רויטלעכן
פארב אף די בעקלעך, וואס האבן, אפנים, געוואלט קאנקורירן מיט די
רויטע האר פונעם קאפ און מיטן רויטן בערדל, וואס סאשא האט זיך די
לעצטע צייט פארלאזט.
    
פון סאשאס פנים איז געווען ארויסצוזען, ווי ווייט צופרידן און
גליקלעך דער מענטש איז, וואס ער האט זיך באגעגנט מיט דער, וואס
ער זוכט, וואס ער וויל און וואס ער באגערט.
    
― קיינמאל טרעפט מען אייך נישט אינדערהיים!...
    
אזוי זאגט צו איר סאשא, און טאמארא איז איצטיקס מאל צופרידן,
וואס זי האט זיך באגעגנט מיט סאשאן, און זי דערציילט אים אויס,
ווי א גוטן פריינט, אלצדינג, וואס זי האט איבערגעלעבט פאר דער צייט;
די געשיכטע מיט מאשא באשעוויטש, וואס איז געפאנגען געווארן, און
די געשיכטע פון איר אייגענעם ארעסט דערציילט זי אים מיט אלע
איינצלהייטן און מיט אלע קלייניקייטן און מיט אלע באגעגענישן און
טרעפענישן, און די גרויסע טראגעדיע פונעם קליינעם זיוזיא דערציילט
אים טאמארא. זי קאן נישט צוזען דעם צער פון דער מוטער. יעדער
טאג זיין דארטן אין שטוב קאסט זי געזונט...
    
דאס איז אבער נישט אמת: נישט דאס איז די הויפט־סבה פון
איר דערשלאגנקייט. די הויפט־סבה באדארף מען זוכן ערגעץ אנדערש...
טיפער... סאשא סאפראנאוויטש רעדט איר אויס דאס הארץ, טרייסט
זי, אז קרבנות מוזן זיין. אן קרבנות קאן מען צו קיין אידעאל נישט
גרייכן... און ער ברענגט איר טויזנט ראיות, ווי אלעמאל, פון דער
יידישער געשיכטע און ער לייענט איר פאר א גאנצע לעקציע פון דער
אלטער יידישער היסטאריע און לאזט אויס מיט די ווערטער: די אידעע
פון יושר, פרייהייט, גלייכהייט און גערעכטיקייט ― דאס אלץ שטייט
בא אונדז אזוי הויך, אז אפילו אין די תפלות ווילן די יידן איינריידן
גאט, אז ער פירט זיין וועלט מיט יושר און מיט גערעכטיקייט; און
וואס פאר א געטלעכע גערעכטיקייט וואלט דאס געווען, ווען נישט אלע
מענטשן זאלן זיין גלייך?
    
ווי בוימל האט זיך סאשא סאפראנאוויטש צעגאסן אין זיין ריידן
מיט פריילן שאסטעפאל. עס האט זיך אים אויסגעדאכט, אז שוין לאנג
האט זי נישט אויסגעהערט אים מיט אזא אינטערעס, ווי היינט. טאמארא
האט אים דוקא איצטיקס מאל געהערט א סך ווינציקער ווי אלעמאל;
אצינד איז איר קאפ געווען דוקא ווייט פונדאנען... מיט איין אויער
האט זי אויסגעהערט דעם דאזיקן סטודענט, דעם פארברענטן יידישן
נאציאנאליסט ― און האט אים מקנא געווען, אזוי ווי זי האט מקנא
געווען איר חברטע מאשא באשעוויטש, וואס יענע איז א טוערן, און זי
נישט...
    
אין דער גאנצער צייט, וואס די יונגע לייט האבן זיך געפונען אין
פעטערבורג, האבן זיי זיך זעלטן ווען באגעגנט, און אז זיי האבן זיך באגעגנט, האט טאמארא קיין צייט נישט געהאט צו פארברענגען מיט מאשאן
מער אלס א האלבע שעה. און אלעמאל האט זיך סאפראנאוויטש אומגעקערט צו זיין טעמע: יידנטום, די יידישע היסטאריע, די יידישע
שפראך. דערהויפט פלעגט ער איר שטענדיק פארהאלטן, למאי זי לערנט
נישט קיין יידיש. „פארוואס לערנען מיר אלע פרעמדע שפראכן, ―
פלעגט ער צו איר טענהען ― נאר מיט אונדזער אייגן לשון שעמען
מיר זיך?״... טאמארא פלעגט אים דערויף ענטפערן מער נישט נאר
אף אפטשעפען זיך: ווו קאן זי דא, אין פעטערבורג, לערנען יידיש?
ווער וועט זיך אונטערנעמען?... לאז זי נאר זאגן ― ענטפערט איר
דערויף סאפראנאוויטש ― לאז זי נאר זאגן, אז זי וויל לערנען די
שפראך, וועט זיך שוין געפינען אזעלכער, וואס וועט מיט איר לערנען״...
    
קוים וואס מע שטויסט זיך, אז דאס מיינט ער זיך! איז אבער
טאמארא שטענדיק פארנומען... נישטא קיין צייט... געשעפטן...
„פ ר ע מ ד ע   ג ע ש ע פ ט ן״ ― רופט עס אן סאפראנאוויטש און ברענגט
איר א פסוק פון שיר־השירים:
    
 שמוני נוטרה את הכרמים ―
    
 כרמי שלי לא נטרתי...
„מע האט מיך געמאכט פאר א היטערן איבער וויינגערטנער ―
מיין אייגענעם וויינגארטן האב איך נישט פארהיט״...
    
דעם דאזיקן פסוק האט ער איר איבערגעחזרט עטלעכע מאל, אזוי
אז זי האט דאס שוין אויסגעלערנט אויסווייניק.
    
טאמארא האט ליב געהאט אפשפעטן פון דעם רויטן סטודענט,
דעם פארברענטן נאציאנאליסט. זאגט זי צו אים אויך איצט מיט א
געלעכטער:
    
― וויאזוי זאגט איר דארט? „מע האט מיך געמאכט פאר א
היטערן אף פרעמדע גערטנער ― מיין אייגענעם גארטן האב איך פארלאזט״...
    
― נישט איך זאג, ― ענטפערט איר סאפראנאוויטש ― דאס האט
געזאגט אמאל שלמה המלך אין זיין שיר־השירים. אך, פרייליין שאס־טעפאל! עס וואלט שוין צייט געווען, איר זאלט אביסל בעסער וויסן
אונדזערע אייגענע ליטערארישע ווערטן... ווילט איר, וועל איך אייך
עפעס ווייזן א זאך, וואס וועט אייך געפעלן. דאס איז א פאעמע, א
בלוטיק געזאנג, נו, א פאגראם־ליד פון... פון איינעם א בארימטן
יידישן דיכטער... איך וועל עס אייך לייענען אין אונדזער אלטע־קלינגענדיקער שפראך ― און טאקע באלד איבערזעצן עס אייך, איר
זאלט עס פארשטיין.
    
און סאשא סאפראנאוויטש ווארט נישט ביז מע וועט אים שטארק
בעטן, נעמט ארויס פון בוזעם־קעשענע עטלעכע בלעטלעך, אויסגעריסן
פון א ביכל, און לייענט הויך, אף א קול, די שטארקע מעכטיקע סטראפן
פון שטארקן מעכטיקן ליד, וואס האבן נישט (אזוי מיינט סאפראנאוויטש)
קיין גלייכן אין דער וועלט־פאעזיע, אין דער שיינער קלינגענדיקער שפראך,
וואס האט נישט (אזוי מיינט סאפראנאוויטש) איר גלייכן אין דער וועלט־ליטעראטור! און ער שפריצט בשעת ער לייענט, און ער זעצט איבער
איטלעכס ווארט צוליב טאמאראן, און ער מאכט מיט די הענט, אפנים,
זי זאל בעסער פארשטיין, און נישט איין פארבייגייער שטעלט זיך אפ
אפן טראטואר באטראכטן דאס פארל.
    
... פון שטאל און אייזן, קאלט און הארט און שטום,
    
שמיד אויס א הארץ פאר דיר, דו מענטש, און קום :
    
קום גיי אין שחיטה־שטאט, זאלסט זען מיט דיינע אויגן,
    
זאלסט אנטאפן מיט דיינע אייגענע הענט,
    
אף צוימען, סלופעס, טויערן און ווענט,
    
אף שטיינער פון דער גאס, אף אלע העלצער,
    
דאס שווארץ־פארטריקנט בלוט מיט די געהירן
    
פון דיינע ברידערס קעפ און העלדזער.
    
און אומבלאנדזשען זאלסטו צווישן חורבות,
    
דורך ווענט צעבראכענע מיט אויסגעקרימטע טירן,
    
פארביי צעשטירצטע אויוונס, האלבע קוימענס,
    
אנטבלויזטע שווארצע שטיינער, האלב־פארברענטע ציגל,
    
ווו פייער, האק און אייזן האבן נעכטן
    
אף דער בלוט־חתונה א ווילדן טאנץ געשפילט...
    
טאמארא שאסטעפאל הערט זיך איין אין די ווערטער. אירע שיינע
גרויסע שווארצע אויגן זיינען ערנסט. און סאשא מישט איבער א בלעטל
פון דער בלוטיקער פאעמע און לייענט ווייטער מיט דעם זעלבן נוסח און
מיט נאך מער היץ:
    
... אנטלויפסט ? אנטלויף !
    
באהאלט זיך אין א הויף !
    
אומזיסט !...
    
אט איז א בערגל מיסט !
    
דא האט מען צוויי געטויט : א יידן מיט א הונט...
    
אינמיטן הויף האט נעכטן זיי א האק געקעפט,
    
און היינט האט זיי אהער א שוויין פארשלעפט,
    
געשנארכט, געגריבלט זיך אין זייער אויסגעמישטן בלוט...
    
שא, מארגן וועט א פרישער רעגן קומען
    
און אפשווענקען דאס בלוט אין רינשטאק, ס׳זאל נישט שרייען
    
צום הימל „גוואלד !״ פון מיסט ארויס : און אפשר
    
איז שוין דאס איינגעזונקען אין דעם תהום דעם שטומען
    
און זויגט די דערנער אן בא א פלויט א קרומען,
    
און מארגן וועט די זון, ווי היינט, ווי נעכטן,
    
ווי אלע טאג, א ליכטיקע ארויסגיין
    
פון מזרח זייט, געמינערט ניט א האר נישט,
    
און שא, און שטיל, און גלייך ווי גארנישט ...
    
טאמאראס שיינע שווארצע גרויסע אויגן ווערן נאך גרעסער און
נאך שענער, און זי דערמאנט זיך אינעם „זונטיק״, וואס דא אין פעטערבורג, וואס זי אליין האט אים נישט בייגעוווינט, נאר אנגערעדט
זיך פון אנדערע, און זי רופט זיך אן צו סאשאן:
    
― וויאזוי הייסט ער, אייער פאעט?
    
― מ יי ן פאעט ― ענטפערט איר סאשא מיט א ביטער שמייכעלע
― הייסט ביאליק, חיים נחמן ביאליק.
    
― אט דער ביאליק איז א פאעט! א דיכטער!... אנו, לייענט
נאך אביסל.
    
אודאי דארף מען סאשא סאפראנאוויטש בעטן, ער זאל לייענען
ביאליקן נאך אביסל! סאשא טוט איר די טובה, מישט נאך א בלעטל
פון דער דאזיקער בלוטיקער פאעמע און לייענט ווייטער:
    
און דו פאררייסט דעם קאפ ― נישטא קיין הימל !
    
א דאך, א שטומער דאך מיט שווארצע שינדלען :
    
אט הענגט א שפין ― גיי פרעג דעם גרינעם שפין,
    
ער האט אלצדינג געזען, ער איז אן עדות,
    
איין לעבעדיקער עדות אף דעם בוידעם.
    
לאז ער זשע דיר דערציילן אלע מעשיות :
    
א מעשה פון א בויך מיט פעדערן געפילט,
    
פון נעזלעכער מיט נעגל, קעפ מיט האמערס,
    
פון מענטשן נאכן קוילען, קאפ אראפ, ווי גענדז,
    
צום באלקן פונעם בוידעם אויפגעהאנגען,
    
און פון א קינד אן איינגעשלאפנס מיט זיין מאמעס
    
צעשפאלטענער און טויטער ברוסט אין מיילכן,
    
און נאך א קינד א לעבעדיקס צעריסן
    
אינאיינעם מיט זיין לעצטן שריי אף צווייען―
    
א האלבער מא ... !
    
און טאמארא דערמאנט זיך אין זיוזיאס טויט, וואס די אלטע ניאניא
האט איר דערציילט, און עס שטעלן זיך איר טרערן אין די אויגן. און
סאשא מישט איבער נאך א בלעטל פון דער בלוטיקער פאעמע און לייענט
ווייטער :
    
ארויס־קריכט, מענטש, קום ווייטער, כ׳וועל דיר ווייזן
    
באהעלטענישן ― שטאלן פון חזרים,
    
און זע מיט דיינע אויגן אלע מיסטן,
    
ווו דיינע ברידער, חשמונאימס יורשים,
    
די אייניקלעך פון אייביקע קדושים,
    
אין יעדער לאך צו דריי מנינים האבן
    
אין יענעם שחיטה־טאג זיך אויסבאהאלטן...
    
איצט גיי אראפ אין טאל, דארט גרינט א גארטן.
    
אין גארטן שטייט א שטאל, די טויטע שטאל, ―
    
עס ליגן דא אין שטאל צעווארפן רעדער,
    
צעבראכענע, מיט בלוט און מארך פארשפריצט,
    
מיט שפיצן אפענע און אויסגעשטרעקטע,
    
ווי פינגער מערדערישע צו עמעצנס א האלדז.
    
ווארט אויס, פארנאכט, ווען פייערדיק און בלוטיק
    
וועט אונטערגיין אין מערב־זייט די זון ―
    
זאלסטו זיך שטיל אריינגנבענען אין שטאל
    
און ווער פארפאלן דארט אין תהום פון שרעק...
    
― נו, און ווייטער? קיין איינציקער ליכטיקער שטראל? קיין
איינציקער פריילעכער אקארד? קיין ברעקל האפענונג אף מארגן? ...
    
אזוי זאגט טאמארא שאסטעפאל צו סאשא סאפראנאוויטש. אנשטאט צו ענטפערן איר, מישט ער איבער נאך א פאר בלעטלעך פון דער
בלוטיקער פאעמע און לייענט ווייטער:
    
און מארגן גיי ארויס אין גאס, בן־אדם,
    
און זע א מארק, א מארק פון לעבעדיקן בראכווארג !
    
דערשלאגענע, האלב־טויטע מענטשן־ווערעם,
    
צעבראכענע און אויסגעקרימטע רוקנס,
    
פארוויקלטע אין שמאטעס הויט און ביינער,
    
מיט קינדער וויסטע קאליקעס, מיט ווייבער,
    
צום טויט פארמאטערטע און איינגעדארטע,
    
א היישעריק, סוף־זומערדיקע פליגן,
    
באפאלן טיר און טויער, אלע פענצטער,
    
באלאגערן די שוועלן פון הייזער
    
און שטרעקן אויס, געלערנטע־צו בעטלען, קרומע הענט
    
מיט אויפגעדעקטע רינענדיקע ווונדן,
    
און יעדערער שרייט אויס זיין פעקל סחורה,
    
פאררייסנדיק די לויזע אויגן צו די פענצטער,
    
ווי קנעכט, ווי הינט געשלאגענע צום בעל־הבית.
    
א גראשן פאר א ווונד ! א גראשן פאר א ווונד !
    
א גראשן פאר א טאכטער א געשענדטע !...
    
― אט דאס איז דער טרייסט? א שיינע פערספעקטיווע! א גלענצנדיקע צוקונפט פאר א פאלק! ― זאגט טאמארא, און סאשא לייענט
ווייטער:
    
צום בית הקברות מיט די טארבעס, שלעפער !
    
אהינצו גייט, גראבט אויס די ווייסע ביינער
    
פון אייערע קדושימס פרישע קברים,
    
שטאפט אן די טארבעס, יעדערער זיין טארבע,
    
און לאזט זיך אין דער וועלט אריין, און שלעפט זיך
    
פון שטאט צו שטאט, ווו ערגעץ א יריד,
    
און אונטער אלע פרעמדע הויכע פענצטער
    
זינגט הייזעריקע בעטלערשע ניגונים ― ― ―
    
― שוין זשע קיין שום האפענונג אף שפעטער, אף אמאל? שוין
זשע קיין שום ווונק אף נקמה?
    
אזוי זאגט טאמארא שאסטעפאל, און די גרויסע שיינע אויגן אירע
ברענען... און סאשא, אנשטאט צו ענטפערן איר, מישט ער איבער
נאך א בלעטל פון דער בלוטיקער פאעמע ביאליקס און לייענט ווייטער:
    
... א וויסטער מדבר איז זיין הארץ געווארן :
    
קיין איינציק גרעזל האס, קיין קערנדל נקמה !
    
דו הערסט ? זיי קלאפן זיך אין ברוסט „אשמנו״ !
    
זיי בעטן, א י ך זאל ז יי די זינד פארגעבן...
    
צי זינדיקט דען א שאטן אף די ווענט ―
    
א שארבן א צעבראכענער, א טויטער ווארעם ? ―
    
וואס בעטן זיי ? וואס שטרעקן זיי די הענט ?
    
א פ ו י ס ט  ווו איז ? ווו איז א גרויסער  ד ו נ ע ר,
    
וואס זאל זיך אפרעכענען פאר אלע דורות,
    
און איינלייגן די וועלט, צערייסן די הימלען,
    
מיין שטול, מיין כסה־כבוד איבערקערן !...
    
― א? דאס איז ווערטער! ― רופט אויס טאמארא מיט באגייסטערונג. ― אייער ביאליק איז א דיכטער! א גרויסער דיכטער!
    
― מ יי ן ביאליק איז אויך א יי ע ר ביאליק! ― זאגט איר סאשא.
און דא ציט זיך אוועק בא זיי א שמועס, וועגן דאס יידישע פאלק און
וועגן זיינע האפענונגען, און וועגן זיינע אויסזיכטן, און וועגן זיינע
נביאים, און וועגן משיחן.
    
― גלייבט איר אין משיחן אויך? ― פרעגט אים טאמארא.
    
געוויס! ― ענטפערט איר סאשא און איז גליקלעך, וואס ער האט
א טעמע צו דיסקוטירן מיט טאמאראן, און ער גיט איר צו פארשטיין,
וואס ער מיינט משיח, און דערקלערט איר, פארוואס משיח קאן נישט
קומען. ער וויל זי איבערצייגן, אז אין אזא צייט, ווען אין א פאלק
קומען פאר אזויפיל שפאלטונגען, קאן נישט קומען משיח. משיח קאן
קומען נאר דעמאלט, ווען אלע זאלן אים וועלן הערן און אלע זאלן
אים וועלן פארשטיין... משה רבינו, צום ביישפיל, קאן איצט בא
יידן נישט אויסנעמען דערפאר, ווייל עס עקזיסטירט נישט קיין גאנץ
יידיש פאלק, וואס זאל זיין פאראייניקט און וואס זאל פארשטיין, אז
נאר אין דער פאראייניקונג איז זיין קראפט...
    
און סאשא איז צופרידן מיט זיך אליין און מיט זיין גלענצנדער
רעדע, און ער איז זיכער, אז איצטיקס מאל האט אים געגאלטן מער
ווי אלע מאל, און ער איז איבערצייגט, אז טאמארא האט אים געהערט
און ער האט אף איר געווירקט, און ער פילט נישט קיין פראסט, און
ער שפירט נישט, אז עס האט זיך אויפגעהויבן א ווינט פון דער
„ניעווא״, וואס ברענט דאס פנים, סמאליעט די נאז און קריכט אין די
ביינער אריין, און ער באמערקט נישט, אז זיי ביידע שטייען בא דער
טיר פון טאמאראס קווארטיר, און ער זעט זיך ארום ערשט דעמאלט,
ווען טאמארא טוט א צי באם גלעקל.
    
― קומט אריין, איר זייט אן איבערגעפרוירענער! ― זאגט צו
אים טאמארא און באשענקט אים מיט א קוק פון אירע שיינע שווארצע
אויגן, און עס ווייזט זיך אים אויס, אז א ז ו י  האט נאך אף אים
טאמארא קיינמאל נישט געקוקט...
א י ן  ש ט ו ר ע ם  307
    
 * * *
    
עס איז שוין געווען נישט פרי, אז סאשא סאפראנאוויטש האט זיך
געשליטלט אהיים איבערן סקריפענדיקן גלאנצנדיקן שניי, אף די שיין
באלייבטע גאסן פון פעטערבורג. פון דער „ניעווא״ האט געבלאזן א
קאלט שניידנדיק ווינטל, וואס האט דעקוטשעט מער ווי דער ברענענדיקער פראסט, צו וועלכן די מענטשן זיינען דארט געוווינט געווארן.
סאשאס רויט פנים איז געווארן בלוי און די אויערן האבן געסמאלעט.
די נאז האט אויך גענוג געליטן פון קעלט, און עס האט נישט געהאלפן
קיין רייבן און קיין פארשטעלן זיך און קיין הילן זיך אינעם ווארעמען
שמויסן קעלנערל פונעם ווארעמען ווינטערדיקן פאלטא. נאר וואס פאר
א ווערט האט דאס אלץ געהאט בא דעם גליקלעכן מענטשן אקעגן איין
ווארעמען גוטן קוק פון טאמאראס שיינע גרויסע שווארצע אויגן, וואס
איז געווען גענוג אף צו פארטרייבן דעם שארפסטן ווינט, אף אפצושוואכן
דעם גרעסטן פראסט?... סאשא האט איבערגעחזרט בא זיך נאכאמאל
און נאכאמאל איטלעכס ווארט, וואס טאמארא האט אים היינט געזאגט,
דערמאנט יעדע באוועגונג אירע, יעדן קוק, ― און עס האט זיך אים
אויסגעוויזן, אדער ער האט זיך געוואלט איינריידן, אז קיינמאל איז נאך
צו אים טאמארא נישט געווען אזוי גוט, אזוי פריינטלעך און אזוי צוגעלאזט און נאענט, ווי אצינד, און ער האט אוועקגעפירט פון דארט איצטיקס מאל אזויפיל האפענונג, ווי נאך קיינמאל נישט ביז אהער!...
    
 סוף פונעם ערשטן טייל.
    
 צווייטער טייל
    
 קאפיטל א.
    
 טאטעס און קינדער
    
אינעם סאמע אנהייב פון אונדזער ראמאן, אין קאפיטל א, האבן
מיר איבערגעלאזט איציקל שאסטעפאל און זיין ווייב שיווקע, און אויך
דעם אפטייקער סאלאמאן סאפראנאוויטש, ארויסקוקן אף זייערע קינדער, אף טאמאראן און אף סאשאן, וואס זיינען געפארן אף פסח אהיים.
    
― טאמער וואלסטו זיך דורכגעפארן אפן וואקזאל?...
    
אזוי זאגט שיווקע צו איר מאן איציקל שאסטעפאל און קוקט אפן
זייגער.
    
― ס׳א משל! נו, וואס וועט זיין? וועט די טאכטער, הייסט
דאס, פריער קומען? ווו איז דער שכל? ― אזוי ענטפערט איר אפ
דער מאן מיט א היפשער פארציע ביטערניש, ווי געוויינלעך א מאן,
בשעת ס׳איז אים נישט גוט אפן הארצן. און טאקע באלד לייגט ער זיך
איבער בא זיך אין קאפ, אז אפשר איז דאס א פלאן, ער זאל זיך טאקע
דורכפארן צו דער באן. וואס וועט ער אנווערן? און ער נעמט אף זיך
דעם אויבערראק מיטן שירם און לאזט זיך גיין.
    
― וווהין איז? ― פרעגט אים שיווקע.
    
― אין ערגעץ נישט. ― ענטפערט איר דער מאן. ― איך רעכן
זיך דורכפארן אף א וויילע צו דער באן, זען וואס איז די מעשה, וואס
אזוי שפעט...
    
― האב איך דאך דיר נאך פריער געזאגט דאס אייגענע!
    
― ס׳א משל! נו, אם כן, אז דו האסט געזאגט, איז וואס? וואס
האב איך דא פארשפעטיקט?
    
און איציקל שאסטעפאל כאפט א דראזשקע און לויפט צו דער באן.
    
דאס זעלבע האט געטאן אויך דער אפטייקער סאפראנאוויטש, נאר
 אן ישוב הדעת מיטן ווייב, פשוט מחמת דעם, וואס ער איז שוין פופצן
 יאר אן אלמן. אונדזער אפטייקער, ווי ער אליין זאגט אף זיך, איז נישט
 פון די יידעלעך, וואס לויפן חתונה האבן דאס צווייטע מאל: ערשטנס,
 האט ער קיין צייט נישט; צווייטנס, איז דא אין שטאט נישטא פאר אים
 קיין גלייכן; און דריטנס, אף וועמען וועט ער לאזן די אפטייק?
    
אז איציקל שאסטעפאל איז געקומען אפן וואקזאל, האט ער שוין
 געטראפן דעם אפטייקער ארומשפאצירן מיטן שטעקעלע אין די הענט און
מיט די בלויע ברילן אף די אויגן, נאר ער האט זיך געמאכט, ווי ער
באמערקט אים נישט, און האט זיך גענומען אויסגלייכן זיין זייגער מיטן
גרויסן זייגער וואס אפן וואקזאל. דאס זעלבע האט געטאן אויך דער
אפטייקער; ער האט אויך ארויסגענומען זיין גאלדענעם זייגער און
האט זיך אוועקגעשטעלט אקעגן דעם וואקזאל־זייגער, געקוקט דורך די
בלויע ברילן ארויף און אראפ, באמערקט, אז זיין גאלדענער זייגער
לויפט כמעט אף אנדערהאלבן מינוט. דאס אייגענע האט באמערקט
אויך שאסטעפאל אף זיין זייגער, אז ער לויפט אף כמעט פינף מינוט.
די עטלעכע מינוט אונטערשייד האבן ארויסגערופן צווישן אונדזערע
צוויי שכנים אן אומגעריכטן געשפרעך, וועלכן מיר געבן איבער פינקטלעך,
נאר מיר קאנען נישט זאגן גענוי, ווער פון די צוויי האט אנגעהויבן צו
ריידן דער ערשטער.
    
― קיינמאל נישט געגלייבט, אז מיין זייגער לויפט.
    
― איך אודאי נישט!
    
― א חידוש, מיין זייגער גייט ריכטיק נאכן שטאט־זייגער.
    
― אפנים, פארשפעטיקט דער פאיעזד?
    
― ווי קומט דאס, דער שנעל־צוג זאל פארשפעטיקן?
    
― עס מאכט זיך... איר ווארט אף עמעצן?
    
― און איר?...
    
און ביידע פאטערס לייגן אריין די זייגערס אין די טאשן, צעגייען
זיך, איינער אהער און דער אנדערער אהין, געפינען נישט מער קיין
שמועס־מאטעריאל.
    
מאלט אייך, ער רעדט זיך נאר אזוי. זיי זאלן וועלן, זיי זאלן נישט
זיין קיין גדלנים און קיין עקשנים, וואלטן זיי שוין געפונען מאטעריאל
אף צו ריידן. יעדער פון זיי וואלט שוין געהאט וואס צו דערציילן און
צו דערציילן. יעדער פון זיי האט געהאט א הארץ פול מיט ווייטיקן, וואס
האבן זיך געבעטן ארויסגערעדט צו ווערן, אויסגיסן זיך, נאר יעדן פון
זיי איז נישט אנגעשטאנען דאס צו טאן פריער פארן צווייטן.
    
„וואס פאר א מחותן איז מיט מיר אט דער ארעמער אפטייקער?״
― האט זיך געטראכט שאסטעפאל און געמאכט מיטן שירם.
    
„איך האב פיינט אט דעם יידאש מיטן שירם און מיט די שווארצע
אויגן, וואס קוקן גלייך אין דער נשמה אריין!״ ― האט זיך געטראכט
סאפראנאוויטש דער אפטייקער, און ביידע האבן זיי שפאצירט איבערן
ברייטן וואקזאל, דער אהער און דער אהין, איטלעכער מיט זיין „פעקל״,
פארבארגן טיף בא זיך אין הארצן.
    
אין וואס, אשטייגער, האט געקאנט באשטיין איציקל שאסטעפאלס
„פעקל״, אז די געשעפטן זיינע, ברוך־השם, גייען גוט? ער האט היינטיקן
ווינטער געהאט א וווילע טורמע, דאס הייסט, ער איז, חס ושלום, נישט
געזעסן אין טורמע, ער האט נאר צוגעשטעלט אהין פראוויאנט, און האט
אנגעטראפן אף א גוטן סמאטריטעל, א „גוי וואס נעמט א קערבל״...
היינט האט ער צוגעשטעלט האלץ אין די קאזארמעס, דאס איז אויך
געווען קיין מעשה נישט פון א „פאדריאד״. איז אבער „קאזנא״ ― צופיל
הענט און אלע נעמען: דער „אונטער״ נעמט, דער „אבער״ נעמט, דער
קאפיטאן נעמט, דער קאמאנדיר נעמט, דער אדיוטאנט נעמט, דער גענעראל נעמט ― נעמען זאל זיי די כאלערע, ווארעם לא די זיי נעמען צו
דאס געלט, נעמען זיי נאך ארויס דאס געזונט, ― „קאזנא״... היינט
האט ער געהאט א פאר עסקימלעך, לאדענישן. איציקל שאסטעפאל,
דארפט איר וויסן, איז א ייד, וואס האט ליב זיך לאדן מיט דער וועלט.
בעת ער מאכט א געשעפט, מאכט ער דאס לכתחילה אזוי, אז ער זאל
קאנען נאכדעם לאדן זיך. אז ער שרייבט א קאנטראקט, פארדרייט ער
אים און פארפלאנטעט זיך אליין טאקע, נאר אזוי, אז קיין צען אדוואקאטן קאנען אים נאכדעם נישט ארויספלאנטן. איין אדוואקאט האט אים
אמאל געפרעגט: ― „פאני שאסטעפאל! דארפט איר שרייבן אליין דעם
קאנטראקט און קומען נאכדעם צו מיר, איך זאל אייך אויספלאנטן,
אמער, קומט מען לכתחילה צו אן אדוואקאט, וועט ער אייך שרייבן דעם
קאנטראקט אזוי, אז איר וועט פארשפארן נאכדעם לאדן זיך!״
    
דערויף ענטפערט אים שאסטעפאל גאנץ ערנסט:
    
― שרייבן א קאנטראקט בא אן אדוואקאט קאסט געלט.
    
― און לאדן זיך קאסט קיין געלט נישט?
    
― וואס זאל איך טאן? איך מוז דאך ראטעווען מיין געלט!
    
אזוי ענטפערט איציקל שאסטעפאל און „ראטעוועט״ זיין געלט,
דאס הייסט, עס קאסט אים אפ דריי מאל אזויפיל, ער ווערט אפט בדיל
הדל, פארלירט טויזנטער, לאדט זיך אפ יארנלאנג, קוילעט זיך אף מעסערס, אום צו געווינען א פראצעס, און דאס פארשאפט אים חיות אף
לאנג! נצחון, אמביציע ― איז א גרויסע זאך! פאר זיין אמביציע
וועט אייך איציקל שאסטעפאל גיין ביזן האלדז אין בלוט! זיינס זאל
איבערגיין ― דאס איז נישטא. איציקל קאן זיך בארימען, אז אים האט
נאך קיין מענטש נישט גובר געווען. דער איינציקער מענטש אף דער
וועלט, וואס האט אים גובר געווען, איז טאמארא!... נאר וואס זאל
מען טאן? א טאכטער און א בת יחידה, און נאך א געראטענע דערצו,
און ליב האט ער זי דאס חיות מיט דער נשמה, ממש עד כלות הנפש!
וויפל מאל האט ער זיך שוין אויפגעכאפט אינדערפרי פונעם שלאף מלא
גזלן און געהייסן פאקעווען דעם טשעמאדאן.
    
― וווהין איז? ― פרעגט אים שיווקע.
    
― קיין פעטערבורג!... וואס פאר א זיצן דארט? וואס פאר
שטודירן? וואס פאר קורסן? וואס פאר מעדיצין? וואס פאר דאקטוירים? נא דיר שוין מיידלעך דאקטוירים! טאמער איז קארג!?
    
אזוי טענהט איציקל שאסטעפאל צו זיין ווייב שיווקע, גלייך ווי זי
וואלט דא געווען דער גאנצער הייב, און ער היצט זיך און ער שמיצט
זיך אזוי לאנג, ביז ער זעצט זיך אוועק שרייבן איר א בריוו, אויסלומרן
אזוי, אז זי זאל אים האבן צו געדענקען. און נעמט ער נאר די פען אין
האנט, און שטעלט ער נאר אוועק די ערשטע צוויי ווערטער: „בתי
היקרה ― טייערע טאכטער״, אזוי גייט אים אפ דער כעס, און ער דערציילט איר, ווי ליב און טייער זי איז אים, ווי שטארק ער בענקט נאך
איר, און זי זאל אים, למען השם, שרייבן פון איר געזונט, און וואס איר
פעלט, און טאמער דארף זי געלט... און עס ציט זיך בא אים אזוי ווי
האניק, און עס גיסט זיך בא אים אזוי ווי בוימל, און די געפילן פונעם
הארצן פליסן, פליסן ― א מאדנער פאטער אט דער איציקל שאסטעפאל !
    
יא, א מאדנער פאטער! עס ברענט אין אים אודאי א פייער, וואס
ער, איציקל שאסטעפאל, דארף זיין איצט אפן וואקזאל גלייך מיט דעם
אפטייקער און ארויסקוקן אף זיין קינד, וואס פארט אודאי אינאיינעם
מיטן אפטייקערס קינד פון איין שטאט, זיצן אודאי אין איין וואגאן און
שמועסן!... פון וואס קאנען זיי שמועסן? אפשר זיינען זיי שוין
אזוי שטארק באקאנט, אז מע שמועסט שוין גאר וועגן א שדוך?...
א קשיא אף היינטיקע קינדער!... און עס באשלאגט אים אזש א
שווייס פון דעם געדאנק, און ער הייבט אן שפאנען נאך גיכער און
מאכן מיטן שירם נאך שטארקער, און ער טראכט זיך:
    
― ווי קומט צו מיר אזא טאכטער?...
    
 * * *
    
די זעלבע קשיא, וואס איציקל שאסטעפאל האט געפרעגט אף זיין
קינד, האט סאלאמאן סאפראנאוויטש געפרעגט אף זיין קינד:
    
― ווי קומט צו מיר אזא זון?
    
דעם אפטייקערס געשעפטן גייען אויך נישט שלעכט. די אפטייק
האט זיך אים שוין לאנג אויסגעצאלט, און ער קאן שוין אפלייגן אמאל
אן איבעריק קערבל אין באנק, און ער קלערט שוין וועגן א הייזל אן
אייגנס, טאקע נישט ווייט, אף דער זעלבער וואסילטשיקאווער גאס. דאס
הייזל געהערט צו אן אלטער מויד א קריסטן, וואס קומט אריין צו אים
אין אפטייק כמעט אלע טאג מיט א גרויסן הונט („העקטאר״ רופט מען
דעם הונט), קויפט א נארישקייט פאר פינף גראשן און רעדט אפ א
האלבע שעה און אמאל נאך מער. זי רעדט אים צו, ער זאל קויפן איר
שטוב מיטן גארטן, זייער א טייערער גארטן, ― ווו איז נאך דא אזא
גארטן מיט אזעלכע וויינשל און מיט אזעלכע בארן, מיט אזא קעלער,
מיט אזעלכע שטאלן, ווי בא איר?
    
סאלאמאן סאפראנאוויטש האט ליב סאשאן און האלט זיך מיט
אים גרויס, פארגעטערט אים און פארשטייט אים נישט... ער שרייבט
זיך איבער מיט זיין זון וועגן אלצדינג און האט פון אים זייער אפטע
בריוו, זייער שיינע בריוו, אבער אזעלכע מאדנע בריוו, וואס ער פארשטייט זיי נישט. סאפראנאוויטש פארשטייט נישט זיין זון. ער האט
שוין לאנג געוואלט ארויסבאקומען פון אים, וואס איז דאס, וואס ער
האלט זיך אזוי פעסט אין יידישקייט? וואס איז דאס? צי איז דאס
בא אים א רעליגיעזע איבערצייגונג? צי איז ער פרום געווארן? אויב
אזוי, איז דאס נישט מער ווי א פסיכאז (ער האט נישט געוואלט אנרופן
דאס מיטן נאמען „משוגעת״). האט אים דערויף סאשא בארויקט, אז
עס האט נישט צו טאן מיט רעליגיע, נאר מיט נאציאנאל־געפיל, מיט
ליבע צום פאלק, מיט אמתן ריינעם פאטריאטיזם...
    
א פארקערטע וועלט געווארן! סאלאמאן סאפראנאוויטש, וועלכער
האט זיך אזויפיל געפלאגט איבער בילדונג, געלעגן ערגעץ בא זיינע
פינצטערע פאנאטישע עלטערן אף א בוידעם און געשטודירט לאטיין,
אנטלאפן פון דער היים א בארוועסער, געהונגערט און אפגעגעבן עקזאמען אף פארמאציע, קוים דערלעבט ווערן א פראוויזאר, פריער גוט פארשווארצט געווארן איידער מע האט אים צוגעלאזט צום עקזאמען, און
איצט, אז גאט האט אים געהאלפן, ער איז שוין אן אפטייקער, מיט א
נאמען, מיט א רענאמע, פארקערט צווישן קריסטן (פון יידן אנטלויפט
ער), דארף ער, סאפראנאוויטש, האבן א זון, וואס שרייבט אים אזעלכע
בריוולעך:
    
„ליבער פאטער! שרייבט סאשא אין איינעם פון זיינע בריוולעך
צום פאטער. ― דו מוזט אננעמען, אז די צייטן בייטן זיך. די ראלע
פון זינגען „מה יפית״ פארן פריץ איז אריבער! די מאדע פון קריכן
אף די קני פאר אלץ, וואס איז נישט יידיש, איז אויס מאדע״...
    
אין אן אנדער בריוו צום טאטן שרייבט סאשא כמעט אזוי:
    
„ליבער פאטער! עס איז, כ׳לעבן, א שאנדע, וואס איך באדארף
רוסישן פאלק, דארפן מיר זיי נישט ווייזן, אז מיר זיינען בעסער אדער
ערגער פון זיי; מיר דארפן זיי נאר ווייזן, אז מיר זיינען א ז ו י  ג ו ט,
א ז ו י  וו י ז יי... און דעמאלט בין איך איבערצייגט, אז אויב דער
קאמף, וואס דאס פאלק פירט, וועט געראטן, וועלן מיר נישט דארפן קיין
זכות אבות מיט קיין רחמנות מיט קיין טובות״...
    
אין א דריטן בריוו שרייבט סאשא צום טאטן גאר אזוי:
    
„ליבער פאטער! עס איז, כ׳לעבן, א שאנדע, וואס איך באדארף
זיך איבערשרייבן מיט דיר נישט אף יידיש. דו ווייסט גאנץ גוט, אז
איך האב ליב די רוסישע שפראך מיט דער רוסישער ליטעראטור. נאר
למאי זאלן מיר נישט באנוצן זיך מיט אונדזער אייגענער נאציאנאל־שפראך, אז מיר האבן זי? פארוואס זאלן צוויי דייטשן, פראנצויזן
אדער פאליאקן יא קאנען זיך צונויפריידן מיט זייערע אייגענע, ווען זיי
קומען זיך צונויף ערגעץ אין אמעריקע, אדער ווייס איך ווו, אין עק
וועלט, ― און מיר נישט? מיר, וואס זיינען מער עמיגראנטן פון אלע
עמיגראנטן אין דער וועלט, מיר, וועלכע עמיגרירן פון אברהם אבינון
אן, דארפן אונדזער נאציאנאל־שפראך האבן א סך נייטיקער פון אלע
אנדערע פעלקער! שטעל דיר פאר, ליבער פאטער, אז איך וואלט געוואקסן פון קינדווייז אויף ערגעץ אין אן אנדער לאנד און זאל איצטער
קומען צו פארן אהיים, וואלטן מיר ביידע, א זון מיט א פאטער, נישט
געקאנט זיך אויפריידן! איך בין א בעלן געווען זיך אנפרעגן בא מיינע
דייטשע און פוילישע חברים, אף וואס פאר א לשון זיי שרייבן זיך
איבער מיט זייערע עלטערן, האבן זיי מיך אויסגעלאכט און האבן מיר
געענטפערט צוריק מיט א פראגע: אט ביסטו א ייד, וויאזוי שרייבסטו
צו דיין פאטער, נישט אף יידיש?... דו פארשטייסט דאך שוין, ליבער
פאטער, אז איך בין געווארן נאך רויטער, ווי איך בין״...
    
דער אפטייקער קאן נישט פארשטיין: ווי קומט צו אים אזא
זון?... און ער באשולדיקט זיך אליין, וואס ער זיצט פופצן יאך אן
אלמן, וואס איבער דעם איז סאשא געוואקסן אן א מוטער, זיך צונויפגעקומען ווער ווייס מיט וואסערע חברים אין גימנאזיע... און ער
דערמאנט זיך, אז צו סאשאן פלעגן קומען די ארעמסטע שילער, יינגלעך
אפגעריסענע, וואס האבן געלערנט פריער אין דער תלמוד־תורה״, צווישן
זיי איינער דעם שוחטס אדער דעם רבס א זונדל, קאטלער אדער קעסלער
איז זיין נאמען ― ער האט שוין פארגעסן. ער געדענקט נאר אז די
גימנאזיאלע אוניפארם האט זיך צו דעם קאטלערן אדער קעסלערן אזוי
געפאסט, ווי צו א חזיר א נאזבאנד, אז בסך־הכל זיינען די הערעלעך בא
אים געווען געקרייזלט, דער רוקן איינגעבויגן, דאס היטעלע פלעגט ער
טראגן תמיד ארויף, און ריידן האט גערעדט מיט „דער חית״, אונטערגעכארכלט: „סאפחאנאוויטש״... חוסקאיא היסטאחיא״...
  
„א חרפה און א בושה פאר גויים! ― אזוי פלעגט זיך טראכטן
דער אפטייקער און רויט ווערן ביז אף יענער זייט אויערן! ― אלעמען,
אלע „יידלאקעס״, גלוסט זיך שטודירן!... אלע קבצנים קריכן אין
גימנאזיע!״...
    
און אונדזער אפטייקער איז בייז סכנות אף די „יידלאקעס־קבצנים״,
וואס קריכן אין גימנאזיע און ווילן שטודירן... ער האט גאר פארגעסן,
אז ער איז אליין א „יידלאק״, אליין געווען אן ארעמאנס א קינד, אליין
געשטודירט לאטיין אף א בוידעם...
    
 * * *
באם אנקומען פון אונדזערע יונגע העלדן איז דאס באגעגעניש
געווען נישט אזוי, ווי עס וואלט באדארפט צו זיין. עפעס האט דא געפעלט, אז אלע, סיי די טאטעס, סיי די קינדער, זאלן זיך פילן פולשטענדיק
גוט און באמת גליקלעך. טאמארא שאסטעפאל איז דוקא ארויפגעפאלן
אפן פאטערס האלדז און האט מיט אים צעקושט זיך. סאשא סאפרא־נאוויטש האט זיך דוקא אויך ארומגענומען מיטן אפטייקער, ווי א זון
באדארף זיך ארומנעמען מיט א פאטער, ― אבער ער האט בא די ביידע
געפעלט די אמתע פריינטלעכקייט, די גליקלעכע שמחה, די נישט־געמאכטע
התפעלות, דאס נאטירלעכע אויפגערעגט זיין, אז אלע און אלץ זאל זיך
דרייען פאר די אויגן, דער קאפ זאל זיין צעטומלט, דאס הארץ זאל זיין
איבערפולט און עס זאל זיך אזש גלוסטן וויינען פאר פרייד...
    
ביידע טאטעס האבן באטראכט זייערע קינדער. איציקל שאסטעפאל
האט באטראכט זיין טאכטער מיטן קליינעם שווארצן איינפאך־ביליקן
היטעלע (אן פעדערן) אף די שיינע געדיכטע שווארצע געקרייזלטע האר,
מיטן קליינעם שווארצן רייזנטאשל, מעשה מאנצביל, אנגעטאן איבער
דער הויכער ברוסט, און מיט אירע גרויסע שיינע שווארצע אויגן, וועלכע
זיינען איצט געווען איבערגעצויגן מיט א מאדנע מעלאנכאלישן טרויעריקן ערנסט, און אויסגעוואקסן איז זי, אויסגעוואקסן!... און ער
האט זיך געטראכט:
    
― אט דאס איז מיין טאכטער?...
    
דאס זעלבע האט געטראכט אויך דער אפטייקער, באקוקט דורך די
אן אויסגעבויגענע נאז, אן אמתע יידישע נאז!... דער אפטייקער וויל
בלויע ברילן זיין סאשאן, ווי ער איז דאס אביסל אויסגעוואקסן, ווי שיין
ער איז געווארן. מערקווירדיק: געלע האר, א שפיצעדיק געל בערדל,
נעמען באם זון דאס געלע טשעמאדאנטשיקל: סאשא לאזט נישט, ער
קאן אליין.
    
― דו קענסט זיך נישט מיט אונדזער שכנס טאכטער, פריילן שאס־טעפאל? ― מאכט סאשא צום פאטער און שטעלט אים פאר טאמאראן,
וועלכע שטעלט פאר סאשא סאפראנאוויטש פאר איר פאטער און זי
זאגט צו אים:
    
― דאס איז דעם אפטייקערס זון. מיטן פאטער ביסטו דאך באקאנט פון לאנג?
    
און אלע פיר ווייסן נישט וואס צו טאן, ווער און וווהין עמעצער
זאל גיין פריער. און אלע פיר זאגן איינס צו דאס אנדערע:
    
― נו? פארן מיר?
    
און אלע פיר ענטפערן איינס דעם אנדערן:
    
― פארן מיר.
    
און קיינער פון די פיר ווייס נאך נישט, וויאזוי מע וועט פארן, און
אז מע קומט ארויס פונעם וואקזאל, און די טרעגער כאפן די פעקלעך
אונטער די הענט, און די עקיפאזשן־פירערס מיט די איזוואזטשיקעס
געוואלדעווען, און די פאליציסטן קאמאנדעווען, פארט צו א פאעטאן,
און איידער מע קוקט זיך ארום, ליגן שוין די פעקלעך פון אויבן אפן
פאעטאן. מע דארף מער נישט ווי איין פאעטאן ― מע זיצט אין איין
הויף, צו וואס זאל מען אויסברענגען אומזיסט געלט?
    
אין פאעטאן גאנץ אויבן זיצן איציקל שאסטעפאל און סאלאמאן
סאפראנאוויטש, און אקעגן זיי, אף א בענקעלע ― זייערע קינדער: טא־מארא און סאשא. און דער פאעטאן קאטשעט זיך איבער די נאר־וואס
אפגעדעקטע שטיינער, און די רעדער שפריצן די נאך נישט צוגעטריקנטע
ערב־פסחדיקע בלאטע, און דאס ווינטל, וואס בלאזט, איז א מילד ווארעם
ווינטל, אן ערב־פסחדיקס, און די לופט שמעקט מיט ערב פסח, מיט דעם
באקאנטן ליבן ריח פונעם ליבסטן טייערסטן יום־טוב, וואס איז ליב
יעדן יידן מיט זיין היסטארישער באדייטונג, מיט זיין באפרייונגס־גייסט
און מיט זיין צוזאמענקומען זיך מיט דער צייט פון באנייונג אין דער
נאטור.
    
― אינדרויסן שמעקט שוין מיט פסח, ― באמערקט איציקל שאס־
    
טעפאל, נישט געפינענדיק קיין אנדער טעמע אף צו מאכן א רייד מיט
    
זיין נישט־אנגענעמען שכן.
    
 ― עס וועט שוין באלד אנהייבן גרינען, ― ווארפט אריין דער
    
אפטייקער א ווארט, אום נישט צו זיצן, ווי א ברוגזער מחותן.
    
 ― לעבן זאל דער יידישער פסח! ― רופט אויס סאשא מיט בא־
    
גייסטערונג.
    
 ― לעבן זאל דער פרילינג! ― פארריכט אים טאמארא.
    
 ― לעבן זאל דער יום־טוב פון באפרייונג! ― זאגט ווייטער סאשא.
    
 ― לעבן זאל די פרייהייט אליין! פארריכט אים ווידער טאמארא.
    
און עס פארקייטלט זיך א שמועס צווישן די קינדער. די עלטערן זיצן
    
און הערן זיך איין, און באווונדערן זיי, יעדער לויט זיין השגה, און
    
יעדער פון זיי טראכט בא זיך אין הארצן אן אנדער מחשבה.
    
 ― א קלוגע וועלט געווארן! ― זאגט האלב איראניש, האלב מיט
    
גדלות איציקל שאסטעפאל, און קוקט אפן הענטל פונעם שירם מיט אן
    
אפיקורסיש שמייכעלע.
    
 ― א פארקערטע וועלט! ― ענטפערט אים דער אפטייקער און
    
קוקט דורך די בלויע ברילן ארויף, אף די הייזער.
    
 און דער פאעטאן מיט די פיר פארשוינען פארט צו מיטן קנאק
    
גלייך צום הויז נומער 13, וואס אף דער וואסילטשיקאווער גאס.
    
 * * *
    
 אנזאגן א בשורה ― איז איינע פון די גרעסטע מצוות בא יידן:
    
עס טוט הנאה, קיינעם שאדט עס נישט און קיין געלט קאסט דאס נישט.
    
 אז דער פאעטאן מיט די פיר פארשוינען: איציקל שאסטעפאל
    
מיט זיין שכן דעם אפטייקער, מיט זייערע קינדער טאמארא און סאשא,
    
איז צוגעפארן צום הויז נומער 13, וואס אף דער וואסילטשיקאווער גאס,
    
האט דאס די ערשטע דערזען נחמיה דעם שוסטערס ווייב זיסל, וואס
    
זיצט אינעם זעלבן הויז נומער דרייצן.
    
 זעלבסטפארשטענדלעך, אז דעם שוסטערס דירה איז אונטן, אינעם
    
סאמע קעלער; און מחמת די פענצטער גייען ארויס גלייך אפן טראטואר,
    
דערפאר האט דער שוסטער א גרויסן שאנס צו זען יעדן דורכגייער און
יעדן דורכפארער פריער און נענטער פון אלע אנדערע איינוווינער וואס
 אין הויז.
    
― זע נאר, ווער איז דאס צוגעפארן צו אונדז אזוי ברייט? ―
 רופט זיך אן נחמיה דעם שוסטערס ווייב זיסל און פליט ארויס אינדרויסן,
 בשעת נחמיה דער שוסטער מיט זיינע צוויי בנים זיינען פארטיפט אין
 דער ארבעט, שלאגן פלעקלעך אין די נייע באטינקעס, וואס שיווקע שאס־
 טעפאל האט זיך באשטעלט לכבוד פסח. און ביידע בנים, חיים און בעני,
 בייגן זיך גלייך מיט דער ערד און קוקן זיך איין אינעם פאעטאן, פון
 וועלכן סאשא איז אראפגעשפרונגען דער ערשטער, נאך אים טאמארא,
און נאך טאמאראן שוין ביידע שכנים: דער אפטייקער מיטן שטעקעלע
און איציקל מיטן שירם.
    
― מיר האבן געסט! ― זאגט חיים, און בעני כאפט אים אונטער:
    
― ציוניזם, סאציאליזם, בורזשואזיע און פראלעטאריאט!
    
― וואס הייסט דאס? ― פרעגט דער פאטער, און זיינע ביידע
זין געבן אים צו פארשטיין, אז דאס זיינען געקומען פיר פארשטייער
פון פיר פארשיידענע פראקציעס. און צווישן פאטער מיט די קינדער
גייט אוועק א שמועס וועגן ציוניזם, סאציאליזם, קאפיטאל און פראלעטאריאט, און נחמיה דער שוסטער קאן נישט פארשטיין, וואס פאר א
פראלעטאריער איז סאפראנאוויטש דער אפטייקער? א פראלעטאריער
ווערט אנגערופן באם שוסטער אן ארעמאן, און אן ארעמאן קאן זיין
גאר דער, וואס האט נישט אף פסח. ענטפערט אים דערויף דער עלטערער
זון הייס, אז מע קאן האבן אף פסח און דאך זיין א פראלעטאריער.
    
– א פראלעטאריער ווערט אנגערופן יעדער, וואס ארבעט פאר
געלט צוליב דער באקוועמלעכקייט פון דער בורזשואזיע, אזוי, אז א
פראוויזאר איז אלץ איינס, וואס א שוסטער.
    
― להבדיל! ― זאגט דער פאטער און קלאפט אריין א טשוואק
אין אן אבצאס פון א שטיוול, און פונקט צו דעם ווארט „להבדיל״ קומט
אן אונדזער אלטער באקאנטער, דאס פריילעכע שניידערל יודל קטנתי,
מיט א פארטיקן פסוק און מיט א קללה נאך אף דער שוועל:
    
― ע ל י ש ר א ל   ו ע ל   ר ב נ ן ― ס׳זאל א רוח אין זייער טאטן
אריין, אונדזערע יידעלעך מיט אונדזערע רבנים, די קאזיאנע מיין איך,
― דאס גיי איך פון אים טאקע, פונעם ראבינער, ― דערפאר וואס מע
טיילט נישט קיין מעות־חטים, ווי ס׳געהערט צו זיין; דעם, וואס מע
דארף, דעם גיט מען נישט, און ווער עס האט א צד אין באד, און ווער
ס׳איז א שטיקל שמעלקע, דער נעמט, נעמען זאל זיי א כאלערע! וואס
טויג אייך? איך האב אים געגעבן מ כ ל  ה ב א  ב י ד י ― וואס ס׳איז
מיר געקומען אין מויל אריין, האב איך אים געזאגט, דעם שיינעם רב:
„ממה נפשך, זאג איך, האבן מיר אייך אויסגעקליבן, זאג איך, פאר ראבינער אין שטאט, דארפט איר, זאג איך, אינזינען האבן ארעמעלייט,
אלא נישט, זאג איך, איז דאך למה זה אנכי, זאג איך, מאכט רש״י:
שא מיני מיקיטא זא טשולאוויק?!׳׳...
    
דעם שוסטערס ווייב זיסל איז געלאפן ארויף צו דער נגידות שיווקע
שאסטעפאל אנזאגן איר א בשורה, אז איר טאכטער איז געקומען, נישט
מחמת זיסל די שוסטערן איז אזא גוטע פריינדן מיט דער נגידיתטע, נאר
פשוט ווייל ס׳איז א מצוה בא יידן אנזאגן יענעם א גוטע בשורה: „גאט
ליב אייך מיט אייער גאסט, אייער טאכטער איז געקומען!״ ― האט זי
אבער פארשפעטיקט (דער קבצן האט קיין גליק נישט!). די מצוה האט
אויסגעכאפט חוה די יידענע, וואס איז געלאפן צוריק פון די טרעפ אראפ.
    
― שוין, שוין, אומזיסט אייער טרחה! מע ווייס שוין!...
    
און אז די שוסטערן איז געגאנגען צוריק, האט זיך טאמארא שוין
געקושט מיט דער מוטער, און די מוטער האט געוויינט אף דער טאכטערס האלדז, זייער שטארק געוויינט! זי האט, אפנים, געוואלט אויסוויינען אף דער טאכטערס האלדז אירע אלע צרות, וואס זי האט דא
איבערגעטראגן פון דער צייט, וואס די טאכטער איז אוועקגעפארן. צרות
פון בענקען, צרות פון בזיונות פאר לייטן, צרות פון עלנט, צרות פונעם
מאן, וואס לאזט אויס זיין ביטער הארץ אלעמאל צו איר ― און א קשיא
וואס א מאמע קאן וויינען!...
    
שיווקע שאסטעפאל האט זיך נאך נישט אנגעקוקט זאט אין איר
טאכטער, איז שוין געקומען כאסקע דאס שטוב־מיידל מיט א נייס:
    
― דער ייד פונעם האלץ איז דא, ער וויל זיך זען מיט טאמאראן.
    
― אט האסטו דיר די אנדערע טעג יום־טוב! אין דער ערד אריין!
― זאגט שיווקע.
    
― רוף אים אריין! ― זאגט טאמארא און עס קומט אריין ליפא
באשעוויטש מיטן בעזעם־בארד אפנעמען פון טאמאראן א גרוס פון זיין
טאכטער מאשא, און טאמארא נעמט אים אויף זייער פריינטלעך, פירט
אים אריין באזונדער אין א חדר, און זעצט זיך אוועק מיט אים שמועסן
וועגן זיין טאכטער מאשא. און איציקל שאסטעפאל בלייבט איבער מיט
זיין פרוי שיווקע אינצווייען, קוקן זיך איבער אן ווערטער, און יעדער
פון זיי לאזט ארויס א זיפץ פונעם טיפן, טיפן הארצן...
    
 קאפיטל ב.
    
 פסח צוס סדר
    
 ווער איז אט דער שיינער קעניג מיט די גרויסע שווארצע אויגן,
מיט דעם שיינעם שווארצן געקרייזלטן בארד, אין די ווייסע זיידענע
קליידער, מיטן ווייסן זיידענעם היטעלע און מיט די ווייסע זיידענע שיכלעך, וואס זיצט אויבנאן אנגעלענט אף דעם עסעבעט אזוי רויק, און
אזוי מילד, און אזוי גוט, און אזוי פריינטלעך צו יעדן? זאל דאס זיין
איציקל שאסטעפאל, דער שטענדיק פארטראגענער, צעטראגענער, פארהאוועטער, פארטארעראמטער איציקל שאסטעפאל? ווו איז אהינגעקומען
זיין אומרויק פנים, זיין איילעניש, זיין לויפעניש, זיינע געשעפטן מיט
זיינע דרייענישן, פארדרייענישן און לאדענישן מיט „קאזנא״, מיט
מענטשן און מיט דער גאנצער וועלט?
    
ווער איז אט די פרעכטיקע קעניגן, וואס זיצט אים בא דער רעכטער
האנט מיט אזא גדלות, אויסגעצירט מיט פערל און מיט בריליאנטן, וואס
בלישטשען און פינקלען קעגן דעם פינקלדיקן וויין, וואס אין די גלאנצנדיקע פלעשער, און געבן צו איר אמאליקן שיין פנים אזויפיל חן און
גדלות, אז ס׳איז גארנישט צו דערקענען אין איר די שטענדיק פארזארגטע
און פארצארנטע שיווקע שאסטעפאל, וואס ווערט פארשווארצט בא איר
מאן דעם דעספאט אין עושר און אין כבוד?...
    
ווער איז אט די גלענצנדע, מאיעסטעטיש שיינע פרינצעסן, מיט די
גרויסע שיינע שווארצע אויגן און מיט די גלענצנדיקע שווארצע געקרייזלטע האר, וואס פאסן זיך אזוי צו דעם ווייסן קלייד, וואס די מוטער
האט מיט טרערן געפועלט בא איר, זי זאל דאס אנטאן כאטש איין מאל
צוליב איר און צוליב דעם הייליקן יום־טוב, און זי האט איר צוליב
 געטאן, נישט געקאנט צוזען דער מאמעס טרערן?...
    
דאס איז געשען באלד נאך ליכטבענטשן. דער פאטער איז נאך
 געווען אין שול, די מוטער איז געשטאנען אן אויסגעצירטע אין זייד,
 אין פעדל און אין בריליאנטן, אקעגן א האלב טוץ גרויסע שיינע זילבערנע
 לייכטער, מיט אן אלטן זיבנרעריקן קאנדעלאבר אינמיטן, מיט אויפגע־
 הויבענע הענט צו די צוגעמאכטע אויגן, געבענטשט ליכט און שטילער־
 הייט געוויינט, אזוי שטיל און פארבארגן, אז נאר ע ר אליין, גאט ברוך־
 הוא, זאל הערן... און טאמארא איז זיך געזעסן באם טישל אן א זייט
 אין איר געוויינלעך שווארץ וואכעדיק קלייד איבער א ביכל און האט
 געלייענט, און אפשר איז זי געזעסן אזוי און האט געטראכט...
    
אפגעבענטשט ליכט, איז די מוטער צוגעגאנגען צו דער טאכטער,
 אויסגעקנאקט זיך אלע פינגער און אוועקגעזעצט זיך נעבן איר און גענומען
 ריידן איבער איר, חלילה נישט געשטראפט, נאר אזוי מיט גוטן אויסגערעדט זיך דאס הארץ פאר איר קינד, איר איינציקער טרייסט אף דער
גאנצער וועלט, איבערגעגעבן אין האלבע ווערטער און מער אפן ווונק
אלץ, וואס זי שטייט אויס פון איר מאן... זי באשולדיקט אים חלילה
נישט און באקלאגט זיך נישט אף אים, הלואי זאל איר קינד נישט האבן
קיין ערגער לעבן, ווי זי האט בא איר מאן, נאר א מאן איז דאך נישט
מער ווי א מאן, ובפרט נאך אזא פארטראגענער באשעפטיקטער מענטש
ווי ער, וואס לעבט אליין נישט אף דער וועלט, אחוץ שבת און א חוץ
יום־טוב, און וואס לאזט אויס תמיד זיין ביטער הארץ צו איר, צו דער
מוטער, פאר אלצדינג: פאר דעם, וואס דער סאמאוואר איז נישט אזוי
גיך פארטיק, און פאר דעם, וואס דאס לאדעניש האט זיך נישט איינגעגעבן, און פאר דעם, וואס די טאכטער איז אין פעטערבורג, ― פאר
אלצדינג, פאר אלצדינג קומט אפ זי, די מוטער, און אלצדינג נעמט זי
אן פאר ליב, ווארעם מסתמא הייסט גאט אזוי, און אקעגן גאט קאן מען
נישט גיין...
    
אזוי קלאגט זיך שיווקע פאר איר טאכטער און ווישט די אויגן, און
די אויגן ווילן נישט אויפהערן צו וויינען. און טאמארא וויל איר דערקלערן, אז נישט גאט, זי אליין איז שולדיק, וואס זי לאזט זיך טרעטן
מיט די פיס... און די מוטער הערט נישט אויף אויסצוגיסן איר
פארביטערט הארץ פאר איר טאכטער, וועלכע זי וואלט וועלן זען גליקלעך, ווייס זי נישט וויאזוי... זי וואלט זיך וועלן מפקיר זיין פאר איר,
אוועקגעבן אט די גאנצע צירונג אירע, אט די פערל מיט די דימענטן,
מיט די בריליאנטן, מיטן גאנצן לעבן אירס, אויב עס זאל זיין נאר אין
דעם די מניעה... צוליב איר קינד וואלט זי, שיווקע שאסטעפאל, איציקל שאסטעפאלס ווייב, זיך געשטעלט דינען...
    
אזוי זאגט די מוטער, און טאמאראס הארץ איז גערירט און די נשמה
איז צעווייקט, און זי וויל בארויקן איר מוטער און זי קאן דאס נישט
טאן. זי ווייס נישט, וויאזוי. זי איז אזוי ווייט, אזוי אפגעריסן פון איר
מוטער!... און די מוטער הערט נישט אויף צו באקלאגן זיך אף איר
פינצטער מזל, וואס זי האט נישט פארדינט בא גאט, אז איר איינציק
קינד, איר אויג אין קאפ, זאל נישט קאנען ברענגען פאר איר מאמע א
קליינעם קרבן, איר צוליב טאן אף אט אזויפיל, פארשאפן איר מוטער
כאטש א קאפל פארגעניגן, כאטש אף א פאר שעה נישט מער... זי
פועלט בא איר טאכטער, זי זאל זיך אנטאן אין א ווייס קלייד, „צוליב
איר און צוליבן הייליקן יום־טוב ״ ― און ס׳איז נישטא אין דער גאנצער
וועלט קיין גליקלעכערע מוטער, ווי שיווקע שאסטעפאל, די פרעכטיקע
קעניגן אין דער דאזיקער נאכט!... און אז דער פאטער קומט פון שול
מיטן ברייטן „גוט יום־טוב!״ און דערזעט טאמאראן אנגעטאן יום־טובדיק, ווערט זיין קייזערלעכע מאיעסטעט נאך מער מאיעסטעטיש און
זיין פאטערלעך הארץ נאך מער גליקלעך, און ער איז איר מוהל אלע
יסורים מיט אלע בזיונות מיט אלע נישט־דערשלאפענע נעכט מיט אלע
צרות, וואס ער איז איבער איר אויסגעשטאנען ביז היינטיקער נאכט!...
    
― ווער וועט בא מיר פרעגן די פיר קשיות? ― זאגט איציקל שאס־טעפאל אין א שפאס צו דער טאכטער, און באקומט פון איר אזא מין
ענטפער:
    
― די פיר קשיות וואס איך וועל בא דיר פרעגן, וועסטו מיר נישט
קאנען פארענטפערן...
    
― גוט, מיר וועלן זען! ― זאגט דער גליקלעכער פאטער און גרייט
זיך צו צום סדר, לייגט אוועק פאר איטלעכן א הגדה, אפילו פאר חוה די
יידענע און פאר כאסקע דעם שטובמיידל, וואס זיצן, נאך דעם אלטן יידישן
מנהג, באם סדר גלייך מיט אלעמען, ווייל פסח צום סדר זיינען אלע
גלייך, נישטא קיין בעל־הבית, נישטא קיין דינסט, נישטא קיין האר, נישטא
קיין קנעכט ― פריי איז מען, פריי, ווי בשעת מען איז ארויסגעגאנגען
פון מצרים!... און איציקל שאסטעפאל זעצט זיך אוועק אפריכטן דעם
סדר מיט דעם גאנצן פראכט און גלאנץ, ווי זיין טאטע האט געטאן, און
ער מאכט דעם שיינעם ברייטן יום־טובדיקן קידוש, ווי זיין טאטע האט
געמאכט, און ער זינגט די הגדה מיט דעם זעלבן ניגון, ווי זיין טאטע
האט געזונגען, און אז ער זאגט שוין אפ אלץ, וואס ווערט געזאגט פארן
עסן, און אז ער וואשט זיך צו דער סעודה און מאכט די ברכה „על אכילת
מצה״, און עס האלט שוין בא די פיש, בא די זיסע פעפערדיקע געפאפרי־צירטע צוקערדיקע שמעקעדיקע פיש מיט דער אונטערגעווייקטער מצה,
רופט זיך אן איציקל שאסטעפאל צו טאמאראן מיט א שפאס:
    
― נו, אצינד קאנסטו מיך פרעגן די פיר קשיות.
    
― משוגע מיינע שונאים! ― זאגט שיווקע צום מאן. ― דאס קינד
וויל עסן, הייסט עס איר גאר פרעגן די פיר קשיות.
    
― נישקשה, מאמע, עס מאכט נישט אויס, איך קאן עסן און צו
גלייכער צייט פרעגן דעם טאטן די פיר קשיות.
    
אזוי זאגט טאמארא צו דער מוטער מיט א שמייכל און ווענדט זיך
צום פאטער, אזוי צו זאגן:
    
― טאטע, איך וועל דיך פרעגן פיר קשיות ― אזוי, דאכט זיך,
דארף מען פרעגן די פיר קשיות?
    
― אזוי, אזוי, טאכטער, ― ענטפערט איר דער גליקלעכער פאטער.
און די מוטער קוועלט, ווערט ברייטער ווי לענגער. און טאמארא זאגט:
    
― אט ריכטן מיר אפ דעם סדר ― אף וויפל איך פארשטיי פון
מיין רוסישער הגדה, וואס דו האסט מיר צוגעגרייט, פייערן מיר א
יום־טוב פון באפרייונג, און מיר האפן ווידעראמאל באפרייט צו ווערן
פון דעם גלות, אין וועלכן מיר געפינען זיך איצט, און מיר ווינטשן זיך,
איבעראיאר זאלן מיר אלע זיין זעלבסטשטענדיק בא זיך אין אונדזער
לאנד, אין אונדזער ירושלים. אזוי, דאכט זיך? נו, וועל איך דיך פרעגן:
ע ר ש ט נ ס, זאג מיר, וואס האבן מיר געטאן ביז אהער צוליב דער
דאזיקער באפרייונג? איך מיין, איך און דו, און דיינע עלטערן, און
אונדזערע אור־אור־עלטערן פון יענער צייט אן ביז היינטיקן טאג?
 צ וו יי ט נ ס, וואלט איך וועלן וויסן, צי אלע יידן פון דער גאנצער
וועלט ווילן, אז ס׳זאל קומען משיח און זאל אונדז פירן אהין, אינעם
געבענטשטן לאנד? אדער עס געפינען זיך אזעלכע, און אפשר נאך א
סך אזעלכע, וואס האבן נישט חשק, קיין קאפ חשק נישט, אז ס׳זאל קומען
משיח און זאל זיי צונעמען פון א ציוויליזירט לאנד, פון שיינע הייזער,
פון רייכע גיטער, און אוועקפארן אין אזא מדינה, וואס שטייט נאך נידעריקער פון אונדזער מדינה, און אונטער אזא רעזשים, אזא רעגירונג,
וואס איז נאך ווילדער פון אונדזער רעגירונג?... שלאג מיך נישט
איבער, טאטע, איך האב דיך ערשט געפרעגט צוויי קשיות, און פרעגן
דארף איך דיך פיר? אלזא, איז געבליבן נאך צוויי קשיות. ד ר י ט נ ס,
וויל איך וויסן, זאלסט מיר זאגן, אבער אויפריכטיק, צי איז די געשיכטע
מיט משהן און מיט ירושלים נישט מער ווי אן אלטע תפלה פון אן
אלטן סדור, וואס מע האט אמאל, פארצייטן, אנגעשריבן פאר אונדזערע
אור־אור־עלטערן? און, פ ע ר ט נ ס, אויב ס׳איז יא אזוי, היינט צו וואס
נוצט אונדז די גאנצע קאמעדיע? האב קיין פאריבל נישט, טאמער האב
איך דיר מיט מיינע נארישע קשיות געשטערט דיין יום־טוב, און, אויב
דו קאנסט, גיב מיר אף זיי א תירוץ.
    
 * * *
    
זאגן אז דער פאטער האט נישט געהאט וואס צו ענטפערן דער
טאכטער אף אירע פיר קשיות, וואלט געווען נישט ריכטיק. איציקל
שאסטעפאל האט דוקא יא געענטפערט, און דוקא א סך געענטפערט, און
שטארק געהיצט זיך, און שטארק געמאכט מיט די הענט, ווי זיין שטייגער
איז, און געגעבן אגב דער טאכטער א פסק, פארוואס זי רופט אן דעם
הייליקן סדר פונעם הייליקן יום־טוב מיטן נאמען „קאמעדיע״... ער
האט געפייערט, געשפרונגען פון איין ווארט איבערן אנדערן, אנגעהויבן
איינס, נישט געענדיקט און אריבער צום אנדערן, ― מיט איינעם ווארט,
איציקל שאסטעפאל האט זיך פארענטפערט, ווי ווייט ער האט געקאנט,
אן א סיסטעם, ווי א מענטש, וואס איז נישט געוווינט צו דיסקוסיעס,
צו שלאגן זיך; אזא מענטש טוט דאס בעסטע, וואס ער קאן: ער
שפרינגט, ער דרייט זיך, דערלאנגט א זעץ פון הינטן, צעלאזט זיך און
פאלט פון זיך אליין, כאפט זיך אויף און שפרינגט ווייטער ― אזא
מענטש קאן נישט געווינען דעם „קריג״, אזא מענטש, ווי ער זאל נישט
זיין געזונט און קרעפטיק, מוז געשלאגן ווערן...
    
טאמארא האט געלאזט דעם פאטער ריידן, געקוקט אף אים מיט
אירע גרויסע שיינע קלוגע אויגן, ווי ער פלאנטעט זיך, און א גרינג
שמייכעלע איז געשטאנען אף איר שיין פארזארגט פנים, וואס די מוטער
האט זיך נישט געקאנט זאט אנקוקן אן דעם, געווארן ברייטער ווי לענגער, און שיווקע האט געטראכט מיט א געפיל פון נקמה:
    
„אט אזוי א!... זאל ער וויסן!... זאל ער זיך פארענטפערן
פאר זיין אייגן קינד!... ער מיינט, ס׳איז אים איך!... א, זאל זי
מיר נאר זיין געזונט און זאל זי שוין נאר זיין אינדערהיים, וועט זי זיך
שוין רעכענען מיט אים פאר מיר אויך!״...
    
איציקל שאסטעפאל האט געכאפט א קוק אף שיווקעס פנים, האט
פארשטאנען, אז זי האט אין אים א נקמה, האט ער פלוצים איבערגעריסן
און א זאג געטאן:
    
― טא! מילא, מע קאן אזוי אוועקזיצן און אוועקפלאפלען ביז
טאג... מע דארף זיך נעמען צו דער הגדה, אפריכטן דעם אנדערן
האלבן סדר!...
    
 * * *
    
סאשא סאפראנאוויטש האט פיינט געהאט רוען, זיצן ליידיק. ער
איז נאר אראפ פון דער פור, האט ער געלאזט וויסן זיינע חברים, אז
ער איז דא, ― האבן אנגעהויבן זיך שיטן צו אים אלטע חברים, פריינט
און באקאנטע, ציוניסטן, מאדערנע משכילים, „אינטעליגענטן״, לערערס
און גלאט יונגעלייט, מייסטנטייל קבצנים.
    
זעלבסטפארשטענדלעך, אז דער אפטייקער האט דערפון געהאט ווינציק וואס נחת, האט אבער מורא געהאט צו פראטעסטירן, עס זאל נישט
ארויס קיין קאנפליקט צווישן אים און צווישן זיין זון. א קליינער קאנפליקט איז שוין ארויסגעקומען צווישן זיי, בעת סאשא האט זיך איבערגעטאן צום יום־טוב. דער פאטער האט זיך געוואלט אויספיינען פאר זיין
זון, אז ער איז נישט קיין פראווינציאל, און אז ער לייענט אלע פעטערבורגער בלעטער, און אז ער נעמט אנטייל אין דער באפרייונגס־באוועגונג,
דאס הייסט, ער אליין טוט גארנישט, ווו האט ער צייט? נאר ער סימפאטיזירט...
    
― סימפאטיזירסטו אויך מיט דער באפרייונג פון אונדזער פאלק?
― האט אים סאשא געפרעגט, פארקעמענדיק ארויף זיינע געלע האר.
    
― פון וואסער פאלק? ― פרעגט אים דער פאטער, און דער זון
ענטפערט אים:
    
― פון אונדזער אייגן יידישן פאלק.
    
― זיינען מיר דען אויך א פאלק? ― פרעגט דער פאטער נאיוו,
און דער זון שטעלט אוועק אף אים פארווונדערטע אויגן:
    
― וואס דען זיינען מיר?
    
― איך ווייס וואס מיר זיינען? מיר זיינען יידן...
    
און ביידע, דער פאטער מיטן זון, צעלאכן זיך.
    
― וועסט נישט האבן קיין פאריבל, טאטע, וואס איך וועל דיר
זאגן? ― מאכט סאשא צום פאטער.
    
― זאג, זאג, דו קענסט דאך מיך, איך בין נישט פון די, וואס
באליידיקן זיך! קאנסט זאגן וואס דו ווילסט. וועסט אודאי זאגן, אז...
וואס וועסטו זאגן?
    
― איך וועל זאגן, אז בא קיין אומה ולשון, בא קיין פאלק וועט
זיך נישט געפינען אזעלכע, וואס זאלן אפלייקענען זיך אליין, זאגן אף
זייער אייגן פאלק, אז ס׳איז קיין פאלק נישט.
    
― נו, יא! ― שרייט אויס דער אפטייקער טריומפירנד און מיט
א קוויטש. ― ווייסטו, פארוואס? ווייל אט אזא פאלק זיינען מיר!
    
― אט אזוי דענקען נאר שקלאפן! ― זאגט סאשא מיט פארדראס.
― שקלאפן, קנעכט, וועלכע האבן אונטער דער אייזערנער רוט פון זייערע
פארפאלגער פארלארן אינגאנצן זייער זעלבסטבאוווסטזיין, אינגאנצן זייער
ערע צו זיך אליין.
    
און עס ציט זיך בא זיי א דעבאטע אף א גאנצע שעה, פון וועלכער
דער פאטער זעט ארויס, אז ער איז צו שוואך, ער זאל קאנען בייקומען
זיין זון, און עס מאלט זיך אים אויס, אז זיין זון זעט זיין שוואכקייט,
און ער פילט זיך, ווי עס דארף זיך פילן א גרויסער מענטש, וואס ליגט
פון אונטן צוגעקוועטשט מיטן פוס פון א פיל קלענערן פון אים...
    
פסח אפדערנאכט, צום ערשטן סדר, אז דער אפטייקער איז געקומען פון דער אפטייק אהיים, האט ער געטראפן בא זיין זון א יונגנ־
 מאנטשיק מיט אויסגעריבענע עלנבויגנס. נאך די געקרייזלטע שווארצע
 הערלעך מיטן אויסגעבויגענעם רוקן האט ער דערקענט סאשאס חבר פון
    
גימנאזיע.
    
― מיין חבר שמעון קעסלער.
    
אזוי האט אים סאשא פארגעשטעלט פאר זיין פאטער, און דער
 אפטייקער האט דערלאנגט קעסלערן א פאר פינגער פון זיין קאלטער
 אפטייקערשער האנט און א זאג געטאן:
    
― עס פרייט מיך זייער...
    
סאשא האט נאכן פאטערס זויערע מינע ארויסגעזען, אז דער קעס־
    
לער איז עפעס נישט אזא אנגעלייגטער גאסט, האט ער זיך צוגעאיילט
    
אים פארצושטעלן נאכאמאל:
    
― קעסלער, דארפסטו וויסן, איז א אינזשעניער (קעסלער האט
    
געווונען באם אפטייקער אין די אויגן גוטע פופציק פראצענט!), און א
 בארימטער מאטעמאטיקער (קעסלערס אקציעס האבן זיך אויפגעהויבן מיט
    
נאך פערציק פראצענט!), און נאך מער ― א בארימטער ציוניסט! (דא
    
האבן קעסלערס אקציע געגעבן צוריק א פאל אראפ באם אפטייקער אין
    
די אויגן אף אלע ניינציק פראצענט מיטאמאל). איך רעכן, פאפא, אז
    
דו וועסט נישט האבן גארנישט קעגן דעם, וואס מיין חבר שמעון וועט
    
בלייבן בא מיר איבער פסח.
    
נאטירלעך, האט דער אפטייקער געזאגט, אז עס וועט אים זייער
 פרייען, וואס זיין זונס חבר וועט בא זיי האלטן פסח. און אזוי איז אונ־
 דזער נייער באקאנטער שמעון קעסלער געבליבן א תושב, א היימישער
    
מענטש באם אפטייקער אין שטוב.
    
סאשא האט געפועלט באם פאטער, געוויינלעך, נאך א לאנגער דע־
 באטע אין בריוו הין און צוריק, ער זאל היינטיקן פסח מאכן בא זיך
    
א יידישן פסח, מיט מצות, מיט כשר געפעס, מיט א סדר און מיט אלע
    
זיבעצן זאכן. ביז אהער פועלט ער יוצא זיין נאר מיט מצות אליין, דאס
    
הייסט, ער האט צוליב געטאן דעם בעקער, וואס איז זיינער א קונה אין
    
דער אפטייק און וואס דעקוטשעט זייער, אז עס קומט ערב פסח, מע
    
זאל באשטעלן מצות בא אים, נישט בא קיין אנדערן. דערפאר אבער
    
אף זייער „פאסכא״ איז שוין געווען בא אים צום טיש א הויכער א
שיינער פאסכא־קוילעטש אויך נאר פון יוצא וועגן, צוליב דער דייטשקע
דער קריסטן, וואס דרייט זיך ארום אין שטוב. אט ראם ווערט אנגערופן
א מענטש, וואס וויל זיך נישט קריגן מיט דער וועלט!
    
מע האט זיך אוועקגעזעצט די ערשטע נאכט צום סדר זאלבעדריט:
דער אפטייקער, זיין זון סאשא און זיין חבר שמעון קעסלער. דער פאטער האט אויסגעזען בא זיך אין שטוב ווי א פרעמדער, ווי א גאסט ;
ער האט זיך אנגעטאן אין א שווארצן ראק, פארשפילעט פון אויבן ביז
אראפ, צוגעמאכט אלע לאדן פון די פענצטער, מע זאל חלילה נישט
דערזען פון דרויסן, אז בא סאפראנאוויטש דעם אפטייקער ריכט מען
אפ דעם סדר, האט געהויבן אלע מינוט דעם צילינדערהוט און געווישט
דעם שווייס, געזאגט, אז ער איז נישט געוווינט צו זיצן אין שטוב מיט
א צוגעדעקטן קאפ, און האט זיך בארויקט ערשט דעמאלט, אז ער האט
ארויסבאגלייט זיין „דייטשקע״ די קריסטן, וואס איז געווען די בעל־הביתטע בא אים אף דער שטוב. ער האט זיך גארנישט געקאנט פארשטעלן, אז זיין „דייטשקע״ זאל זען אים, דעם אינטעליגענט סאפרא־נאוויטש, איבער א יידישן סדר...
    
 קאפיטל ג.
    
 דעם שוסטערס אורח
  
אויב דער ליבער גוטער יום־טוב איז פאר די נגידים א תענוג, איז
ער פאר ארעמעלייט א גן־עדן.
    
אן ארעמער בעל־מלאכה, א מלמד, א קרעמער, א הענדלער, א
טענדלער איז איינגעשפאנט א גאנץ קיילעכיק יאר אין דעם יאך, ווייס
נישט פון קיין שום פארגעניגן אין דער וועלט, אחוץ דעם איינציקן טאג
שבת, וואס ער קאן זיך פארגינען אפשלאפן דעם גאנצן טאג, ווייס נישט,
וויאזוי גאט צו דאנקען, אז עס קומט דער גוטער ליבער פסח, וואס מע
וועט קאנען רוען גאנצע אכט טאג דורכאנאנד, נישט טראגן אפן קאפ
קיין שום דאגות פרנסה, ווארעם וואס ― וואס, מיט מצה איז מען באווארנט אף א גאנצע וואך. און ווער שמועסט, אז צו דער מצה העלפט
נאך גאט א זעקל קארטאפלעס מיט א דייזשקעלע פסחדיקן בארשט, ―
דעמאלט מעג שוין רויטשילד זיצן אין פאריז, קיינער וועט זיך מיט אים
נישט בייטן, און נחמיה דער שוסטער אודאי נישט.
    
נחמיה דער שוסטער האט דעם טאג וואס פאר ערב פסח אפגעטראגן
די ארבעט צו שיווקע שאסטעפאל, און זיינע צוויי בנים האבן אפגעטראגן
ארבעט צו די איבעריקע נגידים, און אלע דריי האבן געבראכט צו טראגן
אהיים געלט א פולן היטל. עס איז געווען איבערגענוג סיי אף ארבע
כוסות, סיי אף אויסצולייזן די יום־טובדיקע מלבושים פונעם לאמבארד,
און ס׳איז נאך געבליבן א פאר גראשנס אין קעשענע אויך ― אנו, זאל
איצטער פרווון רויטשילד זאגן, אז ער וויל זיך בייטן מיט נחמיה דעם
שוסטער!
    
― קינדער! צו דער ארבעט! ― האט א זאג געטאן נחמיה צו
זיינע צוויי בנים און האט אוועקגעלייגט דאס גאנצע שוסטער־געצייג
אף א זייט.
    
נחמיהס צוויי זין, חיים און בעני, ארבעטן מער אפן פאטער, ווי
אף זיך. „דער אלטער״ ― אזוי הייסט ער בא זיי. אף זיך גיבן זיי אויס
ווינציק; וואס דארפן אזעלכע בחורים? גארנישט מיט גארנישט. אן
אנצוג, א פאר שטיוול, א פאפירענעם קאלנער מיט א מאנישקע ― און
פארטיק. סיידן א פארזאמלונג, א ביכל, א חבר ― דאס איז דאך זעלבסטפארשטענדלעך... ביכלעך (פארבאטענע) האבן זיי ביידע ליב. חברה־לייט צווישן „חברה״ זיינען זיי ביידע, נאר דער עלטערער איז צו דער
„אידעע״ איבערגעגעבן מער אלס דער יינגערער. דער יינגערער, בעני,
איז נאר מיט ווערטער. דער עלטערער אבער, חיים, איז צווישן די ארבעטער איינער פון די בעסטע. אמאל מאכט זיך, אז חיים ווערט פארפאלן אף א טאג, אדער אף צוויי; קיינער ווייס נישט, ווו ער איז געווען,
און מיט וועמען ער האט זיך געזען, און וואס ער האט געטאן... די
ערשטע צייט פלעגט די מוטער עסן דעם פאטער, פרעגן אים: „שלים־מזל! וואס פאר א טאטע ביסטו?״... דער פאטער האט א פאר מאל
געפרוווט זיך באקלאגן פאר זיין גוטן פריינט יודל קטנתי: „וואס טוט
מען, ברודער?״ דערויף האט יודל קטנתי געענטפערט מיט א לשון־קודש־ווארט, ווי געוויינלעך: „י ע ל ה   ו י צ מ ח ― זאל ער גיין, זאל
ער לויפן, נחמיה, דו וועסט גארנישט טאן דערצו, ס׳איז היינט אזא
וועלט געווארן, וואס די אייער זיינען קליגער פון די הינער... ס׳איז
בא מיר די אייגענע מכח מיט מיין בנימטשיקן: איך בעט זיך בא אים,
ווי מע בעט זיך בא א גזלן: „בנימין, זאג איך אים, לאז צורו, א
רחמנות, זאג איך, אף דיר!״... הערט ער מיך, ווי המן דעם גראגער...
ברודער נחמיה, ווייסטו, וואס איך וועל דיר זאגן? ― פתח שין שא״...
    
און יודל קטנתי לייגט צו צוויי פינגער צום מויל, אז נחמיה זאל
שווייגן, און נחמיה פאלגט אים און שווייגט. ער בעט נאר גאט פאר צוויי
זאכן: אז חיים זאל נישט אריינפאלן, און אז ער זאל כאטש נישט קאליע
מאכן דעם יינגערן ברודער ― בעני.
    
בעני, ווייל ער איז דער קלענסטער, איז ער באם פאטער טייער,
און בא דער מוטער איז ער דאס אויג אין קאפ, ציטעריק, ווי א בן־יחידל. חיים מאכט פון אים חוזק, כאטש ער האט אים ליב. ער רופט
אים מיט א מיידלשן נאמען „בונצי״. בעני, געוויינלעך, וויל דאס נישט
ליידן, איז ברוגז פארן מיידלשן נאמען „בונצי״ און איז גרייט זיך לאזן
אפשניידן ביידע הענט פאר זיין ברודער חיים.
    
אט אזא מין געזינדל איז דאס.
    
― קינדער, צו דער ארבעט!
    
אזוי האט אויסגעקאמאנדעוועט נחמיה דער שוסטער, און דאס האט
באדארפט באדייטן, מע זאל זיך גרייטן צום סדר. און אלע האבן זיך
גענומען גרייטן צום סדר: נחמיה, זיסל, חיים, בעני און דער אורח,
א געזונטער יונג א שווארצער, א באוואקסענער ווי א בער, מיט א באסאווער שטימע, וואס הודיעט ווי א גלאק. דעם „אורח״ האט געבראכט
צו פירן חיים פון גאס, דאס הייסט, נישט פון גאס, נאר פון א „חבר״,
וואס האט אים א זאג געטאן אפן אויער:
    
― ער איז אן „אנטלאפענער״... נעם אים, זאל ער זיין בא אייך
א בעל־מלאכה...
    
חיים האט באטראכט דעם פארשוין, און ער איז אים געפעלן.
וויאזוי ער הייסט ― האט ער אים נישט געפרעגט: ער האט אים נאר
א פרעג געטאן:
    
― וויאזוי זאל מען אייך רופן?
    
― רופט מיך מישא ניידיטש, ― האט דער אנטלאפענער אויסגע־הודיעט אף זיין באס־שטימע.
    
נחמיה דער שוסטער האט דאס נישט געקאנט אריבערטראגן: וואס
הייסט, ער הייסט זיך רופן מישא ניידיטש?... האט ער אים גענומען
צום עקזאמען: „פונוואנען איז א ייד? וואס איז אייער טועכץ? צי
זייט איר א באווייבטער?״ און אזוי ווייטער, ווי געוויינלעך. האט אים
אבער דער זון, חיים, איבערגעהאקט אינמיטן:
    
― דאס איז נישט דיין באבעס דאגה, אלטער! דו פרעג אים בעסער, צי וויל ער עסן, אדער אפשר וועלן מיר גיין פריער אין באד אריין?
    
און ס׳איז געבליבן, מע זאל גיין פריער אין באד אריין. און אלע
פיר, דער פאטער מיט ביידע בנים מיטן אורח, האבן זיך געלאזט אין
באד אריין.
    
דערנאך איז מען געקומען און מע האט זיך אוועקגעזעצט צום סדר
זאגן די הגדה. געזאגט האט נאר דער אלטער, און די איבעריקע האבן
געהערט, אריינגעקוקט איטלעכער אין זיין הגדה.
    
 * * *
    
― טאמער וואלט געווען גענוג זאגן סליחות? ― האט א זאג
געטאן חיים דעם שוסטערס עלטערער זון און האט צוגעמאכט די הגדה.
אף אים קוקנדיק, האבן צוגעמאכט די הגדות אויך דער יינגערער ברודער
בעני און דער אורח, און אף זיי קוקנדיק ― שוין דער פאטער אויך,
נחמיה דער שוסטער אליין, ווארעם דער עולם האט זיך געפילט שטארק
אויסגעהונגערט נאך דעם לאנגן תענית און נאכן הייסן באד, און אגב
 האט זיך פונעם פריפעטשיק געלאזט הערן א געשמאקער ריח: דאס
 האבן געריסן די נאז די הייסע שמעקעדיקע געפילטע פיש מיט א סך
 פעפער, און די פרישע קניידלעך מיט שמאלץ, און נאך אזעלכע גוטע
 זאכן, וואס נאר פסח האבן זיי דעם אמתן טעם גן־עדן. און עס האט
 לאנג נישט גענומען, און עס האט זיך געלאזט הערן א טרישטשען פון
 טרוקענע מצה אונטער געזונטע שטארקע ציין, און אז מע האט איבער־
 געכאפט דעם ערשטן הונגער, און אז מע האט פארזוכט א פאר פון די
 ארבע כוסות, האט זיך דער שווייגנדיקער אורח אנגערופן, אז ער האט
 שוין לאנג נישט פארזוכט דעם טעם פון פסחדיקער משקה מיט פסחדיקע
 פיש מיט פסחדיקע קניידלעך, ווייל דעם גרעסטן טייל פון זיין לעבן האט
 ער פארבראכט אין די טורמעס און אסטראגן.
    
― וויפל טורמעס זענט איר דאס אויסגעוועזן? ― פרעגט אים
נחמיה דער שוסטער, וועלכער איז נאך נישט אזוי שטארק מלא פון די
ארבע כוסות, נאר פריילעכער פילט ער זיך.
    
― איך האב שוין פארגעסן דעם חשבון, ― ענטפערט דער אורח
מיט זיין גראבער שטימע, און נחמיה דער שוסטער כאפט אים אונטער:
    
― פונקט אזוי ווי גדליה־לייב דער גנב, עליו השלום, ער איז שוין
אף דער אמתער וועלט. גדליה־לייב פלעגט זאגן אף זיך אליין: „אז מע
זעצט מיך איין אין אסטראג, וויין איך נישט ― איך ווייס, אז איך וועל
ארויס, און אז מע לאזט מיך ארויס, טאנץ איך אויך נישט ― איך ווייס,
אז מע וועט מיך איינזעצן נאכאמאל״...
    
― שלים־מזל! ― רופט זיך אפ די שוסטערן זיסל צום מאן מיט
א טאן פון א קאמפלימענט. ― דו וואלסט בעסער זען, אז דער אורח
זאל עפעס נעמען אין מויל אריין.
    
דער אורח האט שוין אבער גענוג „גענומען אין מויל אריין״, איבערגעקערט די פינפטע פון די ארבע כוסות אויך, און ער האט זיך געפילט אזוי גוט און ווארעם, אז עס האט זיך אים אויפגעבונדן די צונג
און ער האט אויסגעהודיעט אף זיין באסאווער שטימע:
    
― אויב איר ווילט, וועל איך אייך דערציילן די געשיכטע פון מיין
לעצטן אנטלויפן פון אסטראג.
    
― איז די משמעות, אז לויפן פון אסטראג איז בא אייך גאר קיין
נאווינע נישט? קומט דאך אויס ווידעראמאל, ווי גדליה־לייב דער גנב,
עליו השלום, האט געזאגט...
    
אזוי באמערקט נחמיה דער שוסטער, און זיין ווייב זיסל האקט
אים איבער:
    
― שלים־מזל! טאמער וואלסטו איינגענומען אביסל שטומעניש?...
    
― איך שווייג, ווי א פיש! ― מאכט צו איר דער שוסטער. און
אלע גרייטן זיך צו הארכן די געשיכטע פונעם אורח, וויאזוי ער איז דעם
לעצטן מאל אנטלאפן פון דער טורמע.
    
 * * *
    
אנטלויפן פון טורמע איז בא מיר, מיינע ליבע פריינט, נאפליע־וואט!
    
אזוי האט אנגעהויבן צו דערציילן זיין געשיכטע דער אורח, דער
באוואקסענער האריקער נפש מישא ניידיטש, אף זיין גראבער באסאווער שטימע, וואס הודיעט ווי א גלאק.
    
― איך בין שוין געלאפן, מיינע ליבע פריינט, נישט פון איין
טורמע, איך בין שוין געלאפן פון סיביר אויך. נישט איין מאל, נאר
צוויי מאל. שוין געלעגן אין א וואגן מיט פלייש, אויבן דאס פלייש,
אונטן איך. געגאנגען מיט באגאמאלצעס טויזנט וויארסט צופוס. פגרן
דריי טאג דורכאנאנד פון הונגער, פון קעלט אן שטיוול ― נאפליעוואט.
צום געזונט וועט דאס מיר נישט שאטן. פארשטעלן זיך, אז מע דארף,
קאן איך אויך. ביטער איז נאר מיט דער שטימע. אביסל א צו גראב
קול בא מיר. דאס איז אבער אלץ גערעדט פון פראווינציעלע טורמעס.
קיי און שפיי. נישט אזוי איז אין דער רעזידענץ. דארט אז מע כאפט
זיך אריין ― איז האלט זיך! איר מעגט זיך שוין געזעגענען. אז איך
בין אריין, האב איך געפלאנעוועט, זיך צונויפגערעדט מיט א פאר חברה־לייט ― א נעכטיקער טאג. מע לאזט נישט זען זיך. ריידן ― אוממעגלעך,
סיידן מיט סימנים דורך דער וואנט. מע האט מיר געגעבן צו וויסן, אז
צוזאמען מיט מיר, א וואנט נעבן א וואנט, זיצט מיינע א באקאנטע.
מאשא הייסט זי, א טוערן, א פירערן און זייער־זייער א וויכטיקע פערזאן. געוואלט זי זאל ארויס, ווי מע וויל לעבן. שוין געהאט א פלאן פאר
איר. זיך אויפגערעדט מיט איר דורך דער וואנט. פלוצים קומט מען צו
גיין און מע פירט מיך איבער אין אן אנדערע טורמע. ביטער! עס גייט
אוועק א טאג דריי. איך ווער געוואר פון חברים, אז מאשא איז אויך
מיט אונדז. בראווא! איך הייב מיך אן דערשלאגן ― א צרה: זי איז
אין דער „אדינאטשנע״. ווייסט איר, וואס דאס הייסט? פיר הוילע
ווענט, נישטא אפילו ווו זיך אויפצוהענגען. אפגעשניטן פון דער גאנצער
וועלט. ביטער! אליין בין איך אויך אף צרות. א טאג איבער א טאג
שלעפט מען מיך צום פארהער. זיי ווילן דערגיין, ווער איך בין. זיי ווילן
וויסן, וואס איך האב געטאן. בא מיר ציט מען נישט קיין ווערטער. א
געשלאגענער הונט. איר האט געזען אין באד בא מיר א לייב? איר זעט
אן איבערגעבראכענעם פינגער? איר זעט אט דא א דריי אויסגעשלאגענע ציין? נאפליעוואט! יא, מיינע ליבע פריינט! ס׳איז א וווילע
דינסט, נאר נישט קיין גרינגע. דער געדאנק פון אנטלויפן לאזט מיך
נישט אפ. ווו עסן? ווער שלאפן? אנטלויפן דארף מען! און נישט
אליין. מיט איר, מיט מאשאן! נאר וויאזוי? איך ווער משוגע. ווו
זיינען אהינגעקומען אלע חברים? גוטע ברידער? פריינט? א סך
צעשטעקט אין די טורמעס, א סך פארשיקט קיין סיביר. ווער שמועסט
נאכן רויטן זונטיק! אז מע הענגט אלע פארטאג דא בא אונדז טאקע
אין טורמע ― דאס ווייסן מיר. אלע טאג ווערן מיר געוואר שוין נאכדעם,
אז איינער אדער צוויי פון אונדזערע חברים זיינען געהאנגען געווארן.
מע פרעגט נישט: וו ע ר? יעדער איינציקער פון אונדז פרעגט נאר:
וו ע ן  וו ע ל  א י ך?... א קלאפ אין טיר ― א קלאפ אין הארצן. א
קלונג מיט די שליסל ― א קעלט אין בלוט. טפו ― דער רוח זאל דאס
וויסן! איך בין נאך קיינמאל נישט געווען אזוי צעשרויפט, ווי אצינד.
נערוועז! קיינמאל נישט געוווסט פון קיין נערוון. איינמאל, ס׳איז געווען
נאך האלבע נאכט. פינצטער. שטיל. לאנגזאם לאזט זיך הערן דער טיק־טאק אין הויף. דאס איז דער פאטרול, וואס מעסט די טריט איבער די
שטיינער. פלוצים הער איך א רעש פון טריט. א סך טריט. וואס קאן
דאס זיין? עס קלינגען שליסלען. עס הערן זיך קולות. א פייערל פון
א לאמטערן טוט א שיין אריין צו מיר אין קעמערל און ווערט פארשווונדן. סקריפ־סקראפ! עס ריגלט זיך אפ דער לאנגער אייזן. מיט א
קרעכץ עפנט זיך די טיר. אפן שוועל דערזע איך אונדזער אויפזעער.
דאס פייערל פון לאנטערנע באלייכט זיין פארקילט פנים. הינטער אים
דער פאטרול־סאלדאט, עטלעכע וועכטער.
    
― נעמט צונויף די זאכן און קומט.
    
איך טראכט מיר: דאס איז א גרוס פונעם מלאך־המות... איך
טו אן די שטיוול. מיר גייען. פרעגן בא די לייט איז נישטא וואס, זיי
זיינען שטום. א לאנגער שפאציר איבערן קארידאר. מיר זיינען אין הויף.
א קאלטער שטראם פון פרישע לופט. איך באד מיך אין דער קילער
לופט, ווי אין א ביטל. מיר גייען דורך דעם טורמע־הויף. די וועכטער
שפאנען, קוקן אף אונדז קאלט, מיט אויסגעלאשענע אויגן. זיי טראכטן
נישט וועגן מענטשן, וואס מע פירט זיי צו דער תליה. זיי טראכטן וועגן
זיסן שלאף. מיר זיינען שוין אין צווייטן הויף. דארט איז די „קאנצעלאריע״ און דארט וווינט דער אויפזעער. ער האט א פרוי, איך האב זי
געזען. איר פנים זאגט, אז זי געפינט זיך נישט אין טורמע. די טורמע
איז בא איר א גרויסע שטייג. די ארעסטאנטן זיינען גענדז. אלע טאג
קומען צו פרישע גענדז. די גענדז האדעוועט מען און מע טראגט זיי אפ
צום שוחט. ווער קימערט זיך פון דעם? ווער האט רחמנות אף א גאנדז?
ווער האט טענות צו א שוחט? דערויף זיינען זיי גענדז, מע זאל זיי
שעכטן. דערויף איז א שוחט, ער זאל שעכטן... זי האט א קינד, א
יינגעלע פון א יאר פינף. מע רופט אים „וואניא״. איך האב דאס געהערט פון דער באננע. די באננע שיינט צו זיין א פוילישע. נאך די האר
און נאך די אויגן האב איך דאס דערקענט. שיינע האר, בלויע אויגן.
א קול בא איר ווי א פידל. אז זי זאגט „וואניא״ ― זינגט זי און אביסל
אונטער דער נאז. וואס טראכט וואניאס קעפל וועגן די מענטשן־גענדז,
וואס זיצן דא? ווייס ער, אז דא זיצן מענטשן, נישט קיין גענדז? וואס
זאגט אים די באננע? זי מוז דאס וויסן; זי זעט דאך אמאל טרערן.
זי הערט דאך אמאל געשרייען. און דאס קלינגען פון די שווערע קייטן,
― וואס פאר ווערטער זאגט דאס איר? ווער ווייס, אפשר האט זי
אליין א ברודער, וואס זיצט ערגעץ אין א טורמע, וואס ס׳ווארט אף
אים א תליה? ווער ווייס?... איצטער שלאפט זי דא אין שטוב אף
א ווייך געלעגער. וואניא ― נעבן איר אין א וויגל. ער וועט אויסוואקסן
אמאל, מע וועט אים דערציילן, אז זיין פאטער איז געווען א תלין. וואס
וועט זאגן דעמאלט „וואניא״? און אפשר וועט ער אויך זיין דאס
זעלבע, וואס דער פאטער?...
    
איך האב אביסל אפגעקערעוועט אן א זייט. ווו האלט איך? באם
אויפזעער אין שטוב. ס׳איז ליכטיק אין צוויי פענצטער נאר. דורכן
פענצטער זע איך א הויכע פיגור אין זשאנדארמסקי קליידער. ― גרויסע
וואנסעס, גאלדענע ברילן. נאך די עפאלעטן שיינט דאס צו זיין א קאפיטאן אדער א ראטמיסטער. זיצט א פוס איבער א פוס, רייכערט א
פאפיראס. אקעגן אים ― א שרייבער, אנגעבויגן איבער א פאפיר. אפן
גאנעקל זיצן פינף סאלדאטן פרעמדע אין פארשיידענע פאזן. איינער
ציט א פאפיראסל פונעם ארבל. שלינגט דעם רויך, מע זאל נישט זען.
ריידן זיך איבער שטיל. עס הערט זיך א סמאצקען מיט די ליפן, און
באלד נאך דעם ― א טאפען פון פערד. עס קאטשען זיך רעדער. דאס
איז צוגעפארן די באקאנטע גרויסע קארעטע גלייך צום גאנעק. אפן
קוטשער־זיץ האב איך דערקענט סעליוואן דעם קוטשער. א געוועזענער
ארעסטאנט, א באוווסטער רשע. פונדערווייטן זע איך גיין אונדזער אויפזעער מיט די וועכטער. די שליסל קלינגען. די פינף פרעמדע סאלדאטן
טוען זיך א כאפ אויף פון די ערטער: סמירנא!!! מע פירט־צו צו
דער קארעטע נאך פארשוינען. איך קוק מיר איין ― צוויי באקאנטע
פיגורן: איינע מאשא... די אנדערע פיגור ― א יונגער בחור פון
א יאר ניינצן מיט רויטע פוכקע בעקלעך, בלוט און מילך, אוורוטיס
רופט מען אים. נאך איינער ― אן אומבאקאנטער ארעסטאנט. אוורוטיס
האט ערשט פריער מיט א טאג צוויי באקומען א ידיעה, אז מע באשולדיקט
אים אין א שווערן פארברעך, דאס שמעקט אפשר מיט יענער וועלט...
ער איז א וווילער בחור. ער האלט זיך, ווי מע דארף. אביסל נאר האט
ער זיך אין די צוויי טעג אויסגעבלייכט. אוועק די פארב פון די פוכקע
בעקלעך. און עפעס הילט ער זיך מיר צו שטארק אין די קליידער. אפשר
― ווייל ס׳איז קיל אינדרויסן? און אפשר געזעגנט ער זיך איצט
במחשבה מיט דער מאמע. ער האט א מאמע, וואס האט אים זייער ליב.
איך האב אמאל געזען אירע ליבע־בריוו צו אים. א ים פון מוטער־ליבע,
א וועלט מיט געפיל. א מבול פון טרערן. ער פלעגט כלומרשט לאכן פון
אירע בריוו. אליין אבער, אז ער האט זיך אוועקגעזעצט איר שרייבן,
האט מען אים נישט געקאנט אפרייסן. אין גראמען האט ער צו איר
געשריבן. ער איז א פאעט. שרייבט נישט שלעכט. ער איז אין דער
מינוט אזוי געווען פארטיפט אין זיך, אז ער האט מיך נישט באמערקט.
מאשא אבער ― די האט מיך באלד דערזען. זי האט זיך געגעבן א צי
צו מיר. איך קוק אף מאשאן, איך וויל זען, וואס זי טוט. קוים וואס איך
זע איר פנים. רויק ― נאפליעוואט!... „סטראיסיא!״ ― הערט זיך
א קול פונעם „אונטער״. אלע פרעמדע סאלדאטן ציען זיך אויס. זיי
רינגלען אונדז ארום. אונדזער אויפזעער גייט ארויס מיטן זשאנדארמסקי
קאפיטאן אפן גאנעקל. דער שרייבער לייכט זיי צו. דער קאפיטאן ציט
אויס די האנט דעם אויפזעער. דער אויפזעער טרייסלט אים די האנט.
ער בייגט זיך אונטערטעניק, זייער אונטערטעניק. ער בעט זיך באם קאפיטאן, ער זאל אים מוחל זיין, וואס סע האט אזוי געדויערט, און זאל
אים פארענטפערן. דער קאפיטאן איז שטרענג. ער זאגט אים אן, אז
דאס אנדערע מאל זאל ער זיין פארזיכטיקער: „יעווא וויסאקאפרעוואס־כאדיטעלסטווא האט פיינט אזעלכע זאכן!״... דער אויפזעער פארענטפערט זיך. ער געזעגנט זיך מיטן קאפיטאן דאס לעצטע מאל. ער זאגט
אים, ער זאל זיין זייער, זייער פארזיכטיק מיט דער חברה, וואס ער
פירט, און באזונדער מיט דעם „בער״. דאס מיינט ער מיך. דער קאפיטאן
ענטפערט אים, ער זאל זיין רויק: פאר א בער האט ער קיין מורא נישט,
און בא אים אנטלויפט מען נישט...
    
מיר זיצן שוין אין קארעטע. מיר מיט פיר סאלדאטן מיט בלויזע
שווערדן אף די בענק אינעווייניק, פון פארנט. אין דער צווייטער אפטיילונג פון דער קארעטע דער קאפיטאן. אפן קוטשער־זיץ סעליוואן מיט
א סאלדאט. עס ווערן פארהאקט די אייזערנע טירלעך. עס הערט זיך דאס
לעצטע מאל „סמירנא!״ סעליוואן טוט א סמאצקע מיט די ליפן. עס
הערט זיך א טאפען פון פערד, פיר פאר פיס. די רעדער קאטשען זיך
לאנגזאם איבער די שטיינער. אף יענער זייט טורמע צעלאזט סעליוואן
די פערד. די רעדער קאטשען זיך גיכער. די קארעטע פליט מיט א רעש
איבער די שטיינער.
    
מיר זיצן אף לאנגע בענקלעך אין דער לענג פון דער קארעטע איינס
קעגן דאס אנדערע. נעבן יעדן א סאלדאט מיט א בלויזן שווערד. איך
קוק אף מאשאן. קוים וואס מע זעט איר פנים. זי לאזט נישט אראפ
קיין אויג פון דעם יונגן אוורוטיס. ריידן טאר מען נישט. וווהין מיר
פארן ― ווייס קיינער נישט פון אונדז, נאר איטלעכער פילט עפעס, אז
ס׳איז נישט צום גוטן. אזוי פירט מען קעלבלעך אין א וואגאן צו דער
יאטקע. פילן זיי עפעס?... וויפל צייט מיר פארן ― ווייס איך אויך
נישט. אט דאכט זיך א מינוט, און אט דאכט זיך א גאנצע נאכט. א
נאכט ― א יאר.
    
פלוצים ― סטאפ! די קארעטע האט זיך אפגעשטעלט. ס׳איז שטיל.
מע הערט די פערד פארשקען, שמייסן מיט די עקן. עס הערט זיך דעם
קאפיטאנס קול. ער איז ארויסגעשפרונגען פון דער קארעטע. ער איז
הינטער אונדז. ער בייזערט זיך אפן קוטשער. סעליוואן קריכט אראפ
מיט א מי־שברך פונעם קוטשער־זיץ און פרעגט, וואס איז דא? „זעסט
נישט וואס דא איז? די אויגן זיינען דיר ארויס: בייג זיך איין. טו
א קוק אהער!״ ― אזוי קאמאנדעוועט דער קאפיטאן. וואס האט זיך
דארט געקאנט טרעפן, אשטייגער? און עס קומט אזא מחשבה אין קאפ:
אך, ווען עס פלאצט, למשל, אן אקס! אדער אזוי עפעס א צרה זאל
זיך טרעפן: עס זאל ווערן א בהלה, א שטיקל מהומה. עך, באפאלט מען
דעמאלט די סאלדאטלעך, מע ווערגט זיי אויס איינציקווייז. איך אליין
נעם זיך אונטער דריי דערשטיקן, ווי די קעצלעך... די סאלדאטלעך
אבער זיינען באקאנט, אפנים, אונדזערע מחשבות. זיי זיצן שטרענג מיט
די בלויזע שווערדן. זיי לאזן נישט אראפ קיין אויג פון אונדז. מיטאמאל
הערט זיך א פאל אף דער ערד. נאכן פאל הערט זיך א כראפען. עמעצער
רעדט: „בינד אים צונויף!... אט אזוי... דעם זאק פון אויבן.... אט
אזוי, אט אזוי״... לאמיר אים נעמען... חברה, אין קארעטע אריין...
אט אזוי, אזוי״... איידער מיר קוקן זיך ארום, עפנט זיך אויף דאס
אייזערנע טירל פון דער קארעטע. עס ווערט אריינגעווארפן עפעס א
שווערע זאך אין אונדזער אפטיילונג פון דער קארעטע. אין א מינוט זיצן
שוין אפן זאק דריי סאלדאטן. דער קאפיטאן שפרינגט אריין צו אונדז.
ער טוט א ריס פון זיך די גרויסע וואנסעס מיט די גאלדענע ברילן. ער
רופט זיך אן צו אונדז:
    
― חברים! איך באגריס אייך, איר זייט פריי!
    
― גרישא! ― שריי איך אויס.
    
― טסס! ― מאכט ער צו מיר און ווייזט אפן זאק.
    
 * * *
    
נחמיה דער שוסטער האט זיך אויסגעדרייט מיטן פנים צו די קינדער. די נאז זיינע האט געשיינט און געגלאנצט. ער האט א זעץ געטאן
מיטן קולאק אין טיש אריין און מיט גרויס התפעלות אויסגערופן:
    
― איך האב געוווסט, ווי איך בין א ייד, אז ס׳איז א פארשטעלטע
זאך!
    
― שלים־מזל! וואס־זשע האסטו געשוויגן? ― זאגט צו אים זיין
ווייב זיסל, וואס איז אויך געווען אויסער זיך פון אויפרעגונג. חיים און
בעני ― די, קאן מען זאגן, זיינען גארנישט געווען בהאי עלמא; עס
האט זיי געטראגן אינדערלופטן. עס האט זיך זיי אויסגעדאכט, אז זיי
זיינען דארטן צוזאמען מיט דער אורח מישא ניידיטש, אין דער גוטער
קארעטע, און זיי ברענען, ווילן שוין וויסן דעם סוף, ווער איז דער
גרישא? און ווו איז די מאשא? און וואס האט זיך אויסגעלאזט מיט
דעם יונגן אוורוטיס און מיט די איבעריקע ארעסטאנטן?
    
און דער אורח הוסט זיך אויס און דערציילט ווייטער.
    
― אלזא, ווו האלטן מיר? בא גרישא. איך האב אים דערקענט.
איר ווילט וויסן, ווער ער איז? ס׳איז נישט וויכטיק, ס׳איז מיינער א
חבר. גענוג פאר אייך. דערווייל דארף איך אייך ענדיקן מיט דער קארעטע. די קארעטע איז געפארן ווייטער. געקוטשירט האט דער סאלדאט,
אויך פון אונדזערע לייט, געוויינלעך. סעליוואן איז געלעגן אין זאק א
געבונדענער, ווי א באראן, מיט א טיכל אין מויל, ער זאל שטומען. צוויי
סאלדאטן (אויך אונדזערע לייט) זיינען געזעסן אף אים רייטנדיק. עס
איז געווען א ישוב, וואס מע זאל מיט אים טאן: הרגענען ― פאר קיין
געלט נישט! גרישא האט געזאגט: „אן איין טראפן בלוט!״ איינער
האט אפילו ארויסגעווארפן א חכמה: זאל מען אים דערשטיקן, וועט
נישט פארגאסן ווערן קיין בלוט. האט אף אים גרישא געגעבן א קוק, איז
ער געווארן שטיל. פאר גרישאן האט מען דרך־ארץ.
    
נאר לאמיר זיך אומקערן צו אונדזערע. ווער עס האט נישט געזען
דעם יונגן אוורוטיס, דער האט קיין פרייד נישט געזען. פרייד, גליק,
הימל, גן־עדן ― דאס אלץ איז שוואכע ווערטער. ער האט געזונגען,
געוויינט, ער האט געקושט זיך. מיט איטלעכן באזונדער האט ער זיך
געקושט. איין עק הימל איז שוין געווען העל, עס האט שוין אנגעהויבן
טאגן. מיר זיינען נאך אלץ געפארן. אף אונדז האט מען געווארט אין א
הויף הינטער דער שטאט. דארט זיינען געווען „חברה״. דארט איז געווען
צוגעגרייט פאר אונדז קליידער, עסנווארג, פעסער און געלט. פון דארטן
וועלן מיר זיך אריבערכאפן קיין פינלאנד. און פון פינלאנד איז שוין
נאפליעוואט! אונדזער קארעטע איז אריינגעפארן איז א גרויסן הויף
אריין. ווייט אין הויף, פארשטעלט מיט ביימער, זעט זיך א ווייסע שטוב.
הינטן א גרויסער גארטן. פארנט א שטאל. דא האבן מיר זיך אפגעשטעלט.
אקעגן אונדז זיינען ארויס „חברה״, אלע אונדזערע.
    
ס׳איז געווארן א קושעריי. גרישא האט נישט געלאזט לאנג פרייען
זיך. מיר האבן זיך אלע איבערגעטאן. אלע אונדזערע ארעסטאנטסקי, אויך
סאלדאטסקי קליידער אריין אין קארעטע אריין. סעליוואנען האט מען
ארויפגעלייגט גאנץ אויבן אף די קליידער. מע האט אים אנגעזאגט, ער
זאל נישט דערוועגן זיך טאן א פיפס. דער אנזאג איז געווען איבעריק.
ער איז געווען באווארנט, געבונדן הענט און פיס, דערצו אנגעטאן אפן
קאפ א זאק און צוגעקרעמפעוועט צו דער קארעטע. ער וועט שוין שטומען,
ווי א הונט.
    
עס איז אף אונדז אנגעלאפן א הונגער. פונוואנען האט זיך גענומען אזא אפעטיט? בולקעס, סערדעלן, קאלבאסעס. דער עולם האט
געפאקט. גרישא האט נישט געלאזט עסן. ער האט געטריבן האלדז און
נאקן. ער האט אונדז ארויסגעגעבן פעסער, געלט, מארשרוטן, איטלעכן
אן אנדער מארשרוט. איך, מאשא און אוורוטיס אף איין וועג. מיר האבן
זיך געזעגנט, געביטן מיט די אדרעסן. איינציקווייז איז מען זיך צעגאנגען
פונעם הויף. גרישא איז געבליבן דער לעצטער.
    
גיך האט זיך באוויזן די זון. דער שניי האט געבלישטשעט, געסקריפעט אונטער די פיס. מיר זיינען געגאנגען פאוואלי. אנגעטאן זיינען מיר
געווען, ווי ארבעטער. איך בין געווען א פלאטניק מיט א האק אף די
פלייצעס. אוורוטיס ― א מוליער, מיט אויסגעשמירטע קליידער אין
קאלך. מאשאן האט מען אנגעטאן, ווי א דארפשיקסע: קארעלן, רויטע
שיך, א גרינע פאטשיילע און א האן אונטערן ארעם אף צו פארקויפן.
אף איר אנטאן זיך האט גרישא מער אכטונג געגעבן, ווי אף אלעמען.
ער האט זי באטראכט מיט דער גרינער פאטשיילע, מיט די רויטע שיך,
מיט די קארעלן און מיטן האן און איז געווען צופרידן.
    
מיר אלע דריי האבן באדארפט האלטן זיך אינאיינעם און באזונדער.
דאס האט געהייסן, יעדער באזונדער גייט זיך אומבאקאנט, נאר אלע
אין איין וועג. מיר האבן באגעגנט ארבעטער. זיי האבן אונדז געגריסט.
עס זיינען אנגעפארן דראזשקעס, איזוואזטשיקעס. דינגען א דראזשקע
― האבן מיר נישט געטארט. ארבעטער פארן נישט אף קיין דראזשקעס.
מיר האבן געמוזט א גרויסע שטרעקע גיין צופוס. ס׳איז אבער זיכער.
קיין טראמוויי האט מען נאך נישט געזען.
    
עס לויפט אן דער טראמוויי. ער שטעלט זיך אפ. מיר אלע דריי
קריכן ארויף גאנץ אויבן. פראלעטאריער פארן אויבן. אלעמאל שטעלט
זיך אפ דער טראמוויי. עס קריכן אראפ און עס גייען ארויף פאסאזשירן.
נישט ווייט פון אכטינסקא־גאס איז ארויף א פארשוין, א גאנץ געוויינלעך
מענטשל. אף די אויגן האט ער געטראגן אשקולירענע ברילן. ער האט
 זיך אוועקגעזעצט אקעגן אונדז מיט א פאפיראס אין מויל געווארפן אף
 יעדן פון אונדז א קאלטן בליק און פארקוקט זיך אן א זייט. פלוצים,
איך טו א קוק ― מיי פארשוינס אשקולירענע ברילן קוקן עפעס צו
שטארק אף מאשאן. מאשא אליין האט נישט באמערקט, אז מע קוקט
אף איר. איך זאל דאס איר זאגן ― פאסט נישט. דער טראמוויי האט
זיך אפגעשטעלט. דער פארשוין מיט די אשקולירענע ברילן איז אראפגעקראכן. עס איז מיר אראפ א שטיין פון הארצן. מיר זיינען געפארן
ווייטער. איך האב דערציילט מאשאן פונעם פארשוין מיט די אשקולירענע
ברילן. מאשא האט זיך אויסגעלאכט. „נישט אף מיר, זאגט זי, האט ער
זיך פארקוקט, נאר אפן האן״... אין דער מינוט האט זיך דער וואגאן
אפגעשטעלט עפעס ווי מיטאמאל. אין איין רגע איז שוין געווען פון אויבן
ווידער דערזעלבער פארשוין מיט די אשקולירענע ברילן. ס׳איז מיר פארקילט געווארן דאס בלוט. הינטער אים זיינען שוין געשטאנען זשאנדארמען, פאליציאנטן, סאלדאטן. אלע האבן זיך געגעבן א נעם צו
מאשאן... איך מיט אוורוטיסן זיינען געזעסן פארהאקט אין א ווינקל.
וואס האבן מיר געקאנט טאן? כאפ איך זיך אויף ― זיינען מיר ביידע
פארפאלן!
    
קאלט האבן מיר געקוקט אף דער סצענע, אזוי ווייט ווי מיר האבן
געקאנט. און מאשא? זי האט אפילו קיין איינציקן קוק נישט געטאן אף
אונדז. זי האט מורא געהאט, מיט איר קוק זאל זי נישט ארויסגעבן אונדז
אויך. שטיל, פאוואלי, ווי אן אונטערטעניק שעפעלע, האט זי זיך אראפגעלאזט מיט זיי אראפ פונעם וואגאן. דער טראמוויי איז אוועק זיין וועג.
מיר ביידע זיינען שוין געזעסן אין געהאקטע ווונדן. נישט געטארט זיך
אויסדרייען אפילו א קוק טאז איז יענער זייט, ווו די אומגליקלעכע מאשא
איז פארשווונדן געווארן. מיר האבן נישט גערעדט קיין ווארט. מיר האבן
אפילו נישט געקוקט איינס אף דאס אנדערע. וואס דער יונגער וועווריק
האט זיך געטראכט ווייס איך נישט. איך בין אים געווען אין דער מינוט
א דם־שונא. נמאס איז ער מיר געווארן! און זיך אליין בין איך געווארן
נמאס און מאוס. ס׳טייטש, וויאזוי האב איך געקאנט בלייבן זיצן אזוי
רויק בשעת מאשאס לעבן איז אין אזא געפאר?
    
― פונוואנען און ווער איז זי, אט די מאשא? ― טוט אים א
פרעג בעני.
    
― פונוואנען זי איז ― ווייס איך נישט. ― ענטפערט דער אורח.
― איך ווייס נאר, אז זי הייסט ,,מאשא״ און איר פאמיליע איז בא־שעוויטש.
    
― באשעוויטש? ― רופן אויס אלע מיטאמאל.
    
― באשעוויטש, וואס איז דען? ― פרעגט דער אורח.
    
― א שיינע מעשה נאר א קורצע! ― זאגט נחמיה דער שוסטער.
― ס׳טייטש, דער פאטער אירער איז מיינער א גוטער באקאנטער, ליפא
באשעוויטש הייסט ער, אדער דער „הילצערנער ייד״. ערשט געזען זיך
מיט אים ערב יום־טוב טאקע דא אף די טרעפ. ער איז געגאנגען צו
אונדזער שכן אפנעמען א גרוס פון פעטערבורג בא אונדזער נגידס
טאכטער טאמארא.
    
― טאמארא? ― פרעגט שוין אצינד דער אורח. ― ווער איז די
טאמארא? נישט שאסטעפאל?
    
― געוויס שאסטעפאל. וואס איז דען?
    
― איר קענט זי?
    
― אויב מיר קענען זי? גוט געזאגט! זי זיצט אט דא אויבן!
    
― א נאכט פון ווונדער! ― זאגט דער אורח, און דערציילט,
וויאזוי ער האט זיך באקענט מיט טאמארא שאסטעפאל, טאקע בא
מאשא באשעוויטש, און ער זאגט, אז ער וואלט זיך זייער וועלן זען מיט
טאמארא שאסטעפאל.
    
און אזוי ווי אלע בא נחמיה דעם שוסטער האבן זיך געפילט נאך
דעם זיבעטן כוס פון די „ארבע כוסות״ לעבעדיק, בגילופין, לכן איז
געבליבן, מע זאל נישט ווארטן ביז מארגן און מע זאל נאך היינט, טאקע
באלד, געבן צו וויסן טאמאראן, אז אן אלטער באקאנטער וויל זיך מיט
איר זען. און חיים מיטן אורח לאזן זיך ארויף אף די טרעפ.
    
 * * *
איציקל שאסטעפאל האט געהאלטן שוין לאנג נאך די „חד־גדיאס״
און נאכן „שיר־השירים״ און איז נאך אלץ געזעסן באם טיש גאנץ
ברייטלעך, מאיעסטעטיש, גערייכערט, געטרונקען טיי און געשמועסט פון
א טרויעריקן ענין, פונעם קישינעווער פאגראם, וואס די רשעים בארימען
זיך, און די אנטיסעמיטישע בלעטער שרייבן, אז אויך דא און אומעטום
אין אלע יידישע שטעט וועלן זיי מאכן דאס זעלבע שפיל, וואס אין קישי־נעוו. זיי, די אנטיסעמיטן, בארימען זיך, אז זיי וועלן זיך נוקם זיין אן
די יידן פאר דער רעוואלוציע, וואס ווערט אנגעפירט כלומרשט נאך פון
יידן. די טאכטער קאן זיך נישט איינהאלטן און ענטפערט אפ דעם פאטער, אז אומזיסט בארימען זיי זיך; זיי וועלן גארנישט מאכן, ווארעם
אום צו מאכן אן אלגעמיינעם קישינעוו, מוז מען האבן  וו ע ר  ס׳זאל
מאכן.
    
― אוודאי דארף מען גיין אויסשרייבן פון פאריז היצליס, כוליגאנעס, באסיאקעס און שכורים! ― זאגט דער פאטער.
    
― מיט כוליגאנעס און מיט באסיאקעס קאן מען גארנישט מאכן.
מע דארף האבן דערצו דאס פאלק, די ארבעטער, ― באמערקט די טאכטער, און דער פאטער ענטפערט איר:
    
― וואסער פאלק? וואסערע ארבעטער? האב קיין יסורים נישט,
זאל נאר זיין א פאגראם, וועלן די ארבעטער העלפן „ארבעטן״...
און איציקל שאסטעפאל קאכט זיך. ער פילט, אז דא איז ע ר אפן
פערד. אין די זאכן איז ער מער געניט און פארשטייט מער פון דער
טאכטער... טאמארא לאזט אים אבער לאנג נישט טריומפירן און זי
ענטפערט אים שניידנדיק, אז מע טאר נישט זיין קורצזיכטיק און מע
דארף קאנען אונטערשיידן, וואס ווערט אנגערופן „פאלק״ און וואס
הייסן עטלעכע צענדליק אנגערייצטע אדער געדונגענע כוליגאנעס אין
קישינעוו, וואס האבן באפאלן א שטאט פון שוואכע מענטשן, טרוסן,
ווייבער און קינדער, וואס האבן זיך געלאזט אויסשלאכטן און געגאנגען
נאכדעם וויינען אף די קברים און אויסטענהן זיך מיטן רבונו־של־עולם,
ווי עס ווערט אזוי שיין באשריבן באם גרעסטן יידישן דיכטער, בא
ביאליקן.
    
― האסט דאך געלייענט ביאליקן? ― טוט טאמארא א פרעג באם
פאטער, און באקומט אזא מין ענטפער:
    
― וואסער ביאליק? פון דער מיל?...
    
― דאס ליד פון ביאליקן. ― זאגט טאמארא. ― דו ווייסט נישט
ביאליקס לידער?
    
― וואס בין איך א יידענע, וואס איך זאל לייענען לידלעך פון
עפעס א ביאליק א לידל־מאכער? ― מאכט איציקל שאסטעפאל גאנץ
נאיוו און ערנסט.
    
און טאמארא האט שוין מער קיין מוט צו דיסקוטירן מיטן פאטער,
און זי באווונדערט די אומנאטירלעכע לאגע, וואס בא יידן: א פאלק
פון סאמע אינטעליגענטן, וואס אלע קאנען לעזן, אפילו ווייבער, א פאלק,
וואס האלט זיך קליגער פון אלע פעלקער, קליגער און בעסער און פרומער, קומט צו אן אייגענעם נאציאנאלן דיכטער, הייסט ער בא איר בעל־הביתישן פאטער „א לידל־מאכער״. און ווען נישט דעם אפטייקערס זון
סאשא, וואלט זי, טאמארא, גארנישט געוווסט, אז עס עקזיסטירט אונטער
יידן א פאעט מיטן נאמען ביאליק. און וואס עפעס נאר זי? זי קען א סך
אזעלכע, ווי זי, וואס ווייסן נאך עד היום נישט, ווער דער ביאליק איז! ...
און זי קאן זיך גארנישט פארשטעלן, אז עס זאל זיך געפינען אונטער
רוסן אזעלכער, וואס איז נישט קיין פראסטער גוי, וואס זאל נישט וויסן
ווער פושקין איז... אדער עס זאל זיך געפינען אונטער פוילן, למשל,
א מענטש, וואס זאל נישט וויסן ווער מיצקעוויטש איז. און עס ווילט
זיך איר ארויספירן דערפון איינס פון די צוויי: אדער ביאליק איז קיין
דיכטער, אדער מיר זיינען קיין פאלק... און אויב מיר זיינען נישט קיין
פאלק, טא וואס־זשע דען זיינען מיר?...
    
― עס פרעגט זיך נאך אף אייך דעם שוסטערס זון מיט נאך עפעס
א מענטשן.
    
אזוי ראפארטירט דאס שטובמיידל, און איידער מע טוט זיך א קער,
וואקסן אויס אף דער שוועל צוויי פארשוינען, חיים דעם שוסטערס זון
און דער באוואקסענער האריקער אורח, און אלע דריי ווערן דערשטוינט:
איציקל שאסטעפאל שטוינט, ווי קומט אהער דעם שכנס בן פסח נאכן
סדר? „אן עזות פון א שוסטער־יונג!״ שיווקע שאסטעפאל האט זיך
גלאט דערשראקן פארן באוואקסענעם האריקן נפש; מען האט דא נאר־וואס געשמועסט פון כוליגאנעס, א קשיא אף א מעשה, אפשר איז דער
איינער פון זיי?... און טאמארא האט באלד דערקענט אינעם באוואקסענעם האריקן נפש ― מישא בערעזניאק, דעם, וועלכן זי האט קענען
געלערנט בא מאלקינען אין דער „קאמונע״.
    
זי האט אויפגענומען מישא בערעזניאקן אף אזויפיל פריינטלעך,
ווי מע דארף אויפנעמען א גוטן באקאנטן, ― און ס׳איז געווארן אין
שטוב א גערודער, א שטיקל בהלה. צו דעם אלעמען איז נאך צוגעקומען
א אינצידענט: חיים, דעם שוסטערס זון, מיטן באוואקסענעם האריקן
נפש בערעזניאק־ניידיטש האבן נישט אנגעפרעגט זיך בא קיינעם, נישט
געווארט אף קיין כבוד, גענומען און אוועקגעזעצט זיך, צעלייגט זיך, ווי
באם טאטן אין וויינגארטן, פאררייכערט פאפיראסן און גענומען שמועסן
מיט טאמאראן, ווי מיט זייערן א גלייכן!
    
― א פאטעפאלנאסט פון א שוסטערוק! אן עזות פון קבצנים!
אריינקריכן מיט די שטיוול צו יענעם אין זאל אריין! וויי איז מיר, מע
דארף אפטרעטן די שטוב! אז מע איז בא זיך אין שטוב שוין גאר
אויס בעל־הבית געווארן!...
    
איציקל שאסטעפאל האט געפייערט, און שיווקע האט געבראכן די
הענט: וויי איז איר, וואס פאר א וועלט היינט איז געווארן! וואס פאר
קינדער!... ווו איז דאס געהערט געווארן, אז יום־טוב, פסח נאכן
סדר, זאל קומען עפעס א קבצן, א שלעפער, און באזעצן זיך מיט זייער
טאכטער באזונדער אין א חדר און ריידן צווישן זיך עפעס שטילער־חייט?... איז דא טאקע עק וועלט!...
    
„עק וועלט״ איז געווען אויך בא טאמאראן: זי איז פון איר אלטן
באקאנטן געוואר געווארן א סך, א סך טרויעריקע נייס ― אז מאשא
זיצט, אז דעם האט מען פארשיקט, אז יענעם וועט מען פארשיקן און אז
ראמאנענקאן, איר אידעאל ראמאנענקאן, האט מען ערשט אט די טעג
געכאפט און מע דארף אים הענגען...
    
 . . . . . . . . . . . . . .
  
א שטילע פרילינגס־נאכט איז געווען די ערשטע נאכט פון פסח,
א שטילע, א ווארעמע נאכט. שטיל, ווי פארחלומט, זיינען געשטאנען די
איינגעשלאפענע הייזער. ווי סאלדאטן אף דער וואך, האבן זיך אויסגעצויגן די ביימער פון ביידע זייטן גאס, נאך נאקעטע, אן בלעטלעך, נאר
גרייט אף אנצוקליידן זיך זייער גרינע זומערדיקע הלבשה. פונעם ווייטן
אויסגעשטערנטן הימל האט אראפגעקוקט מיט א זילבערנעם שמייכל די
לבנה, לאנגזאם און מאיעסטעטיש געשפאצירט, ווען־נישט־ווען זיך אונטערגעטוקט און טובל געווען אין א פארביילויפנדיק רויכיק וואלקנדל,
באהאלטן זיך אף א מינוט, און ווידער ארויס אפן ברייטן פרייען הימל,
צווישן די פינקלדיקע קליינע שטערנדלעך, וואס קוקן זיך איבער, שעמערירן און פינטלען און סודען זיך צווישן זיך, ריידן פון גאט און פון
זיינע אוצרות וועלטן, מיליארדן וועלטן! אלצדינג, אלצדינג שלאפט.
אלע פענצטער זיינען צו, אלע פייערס זיינען אויסגעלאשן. אלץ, אלץ
שלאפט אין דער דאזיקער פרילינגס־נאכט, אין דער דאזיקער ערשטער
נאכט פון פסח. נאר איין פענצטער אין איין הויז אף וואסילטשיקאווער
גאס איז אפן אין דער דאזיקער נאכט, און נאר איין וואכנדיקער מענטש,
טאמארא, שטייט און קוקט ארויס פונעם איינציקן אפענעם פענצטער
אינדרויסן ארויס, שיקט איר בליק צו דער העל־זילבערנער לבנה און צו
די מיליארדן פינקלדיקע וועלטן, וואס הייסן שטערן, און טרוקן זיינען
די אויגן, און פארשטיינערט איז דאס הארץ, און דער קאפ איז פארטומלט, און נישט ליב איז איר די שיינע גרויסע וועלט, און פרעמד איז
דער ווייטער, טיפער הימל, און וויסט איז די ערד, און פוסט און לער
איז אלץ ארום און ארום, און א שוידערהאפטער עלנט, און א מוראדיקער צער, און א קאלטער צארן נעמען ארום די נשמה, ווי מיט צוואנגען,
און עס ווילט זיך איר שרייען, שרייען, שרייען...
    
 קאפיטל ד.
    
 איציקל שאסטעפאל גייט ארום אן א קאפ
    
פון דער ערשטער מינוט, וואס טאמארא איז געקומען פון פעטערבורג, האט איציקל שאסטעפאל נאך נישט געהאט קיין גוטע מינוט.
    
דער אומגליקלעכער פאטער האט נישט געקאנט איבערקייען, וואס
דעם אפטייקערס זונדל קומט אריין צו אים אין שטוב אריין פראנק און
פריי, אלעמאל אויסגעפוצט ווי א כלה, ווארפט אראפ די הענטשקעלעך,
גיט אים, איציקל שאסטעפאלן, די האנט. און אויך שיווקען גיט ער
די האנט, און האלט זיך בא אים אין שטוב ווי „עפעס א גאנצער רב
שמעלקע״! און שענער פון אלץ איז דאס, וואס שיווקע אליין האט
שוין אנגעהויבן פארענטפערן די טאכטער, געפינען א זכות אפן אפטייקערס זונדל. לויבן אים, אז ער איז א גאנץ ווויל בחורל. ― מערקווירדיק!
זינט די טאכטער איז געקומען פון פעטערבורג, איז די שטוב געווארן
אן אנדער שטוב, דאס לעבן ― אן אנדער לעבן, און אפילו דאס ווייב
― אן אנדער ווייב. ס׳איז גארנישט די שיווקע, וואס פריער! אמאל
פלעגט זי האבן דרך־ארץ, ציטערן, וויסן נאר צובאמקען צו אלצדינג,
וואס ער, איציקל, האט געזאגט. איצט איז זי געווארן א גאנצער מענטש!
זי זאגט שוין אויך מבינות אף א מענטשן: דעם אפטייקערס זון קומט
אויס בא איר א גאנץ ווויל בחורל!
    
― אפשר וואלסטו געזאגט, איך זאל מיך משדך זיין מיטן טריפניאק
דעם אפטייקער? ― פרעגט איציקל אין א שפאס בא זיין ווייב שיווקע,
און באקומט פון איר אן ענטפער דורך א פראגע, ווי געוויינלעך:
    
― פארוואס נישט?
    
― אפשר איז שוין בא זיי אן אפגעמאכטע זאך? ־ פרעגט ווייטער
איציקל.
    
― פונוואנען ווייס איך, אז ניין? ― ענטפערט אים שיווקע אלץ
מיט דעם זעלבן שטייגער, מיט א פראגע אף א פראגע.
    
― קאן זיין, אז אינגיכן זאל אונדז קומען מזל־טוב?
    
― פארוואס זאל דאס נישט קאנען זיין?
    
― דאס וואלט איך, דאכט מיר, געמעגט וויסן פריער פון דיר?
    
― ווו שטייט דאס געשריבן?
    
― טפו זאל דאס ווערן!
    
קיין פאטער זאל נישט וויסן פון אזעלכע צרות, ווי אונדזער אומגליקלעכער פאטער שאסטעפאל, אז ער מוז זיך אוועקשטעלן ריידן מיט
דעם געלן בחורל, דעם אפטייקערס זונדל, פון יידישקייט, פון ציוניזם
און פון נאך כדומה אזעלכע זאכן, וואס ער וואלט קיינמאל פון דעם
מיט אזא שנעק נישט גערעדט!
    
סאשא סאפראנאוויטש אבער איז נאך פון די אומגליקן, וואס מע
לאז אריבערטראגן. א סך ערגער איז דאס, וואס אלע טאג ווערט די
טאכטער פארפאלן אף א שעה אדער אף צוויי, דאס הייסט, זי טוט זיך
אן, גייט אוועק און זאגט נישט, וווהין, שוין פון א צייט, אז דער פאטער האט דאס באמערקט. ער וויל זי פרעגן, און ווייס נישט, וויאזוי ער
זאל דאס טאן. ער האט איר א פאר מאל אפילו א זאג געטאן: „וווהין
איז?״ און האט באקומען אן ענטפער: „איך קום באלד צוריק״. ער
האט געפרוווט דורכן ווייב, טאמער וועט ער עפעס געוואר ווערן, ווייס
זי אויך נישט מער פון אים.
    
― וויאזוי ווייס דאס נישט א מאמע וווהין די טאכטער גייט? ―
פרעגט איציקל בא זיין פרוי און באקומט באלד אויסגאב מיט דער
זעלבער פראגע:
    
― וויאזוי ווייס דאס נישט א טאטע, וווהין זיין טאכטער גייט?
    
אויסלאזן דעם כעס צום ווייב לאזט ער שוין נישט אויס, אזוי ווי
פריער. זינט די טאכטער איז א היגע, האט די מוטער שטאלץ און
שטארקייט קעגן אים, און ביידע, די מוטער מיט דער טאכטער, האבן
ווי געשלאסן צווישן זיך א פארבאנד קעגן אים, און האט ער געוואלט
פרווון אפשפילן דעם ווייב א מזמור, מאכן איר א סקאנדאל, ווי ער
איז געוווינט געווארן, אזוי האט זיך ארויסגעשטעלט די טאכטער, זיך
אנגענומען די קריוודע פון איר מוטער, און דוקא מיט גוטע רייד...
    
איציקל שאסטעפאל מוז אבער אומבאדינגט וויסן, וואס איז דאס
מיט זיין טאכטער געווארן? וואס גייט זי אום אין שטוב, אזוי ווי א
שאטן? וואס איז דאס פאר אן עובדה אוועקגיין אלע טאג אף צוויי
שעה און נישט זאגן: וווהין? מיט וועמען זעט זי זיך? וואס טראכט
זי זיך?
    
און דער פאטער איז געווארן א שפיאן. ער האט גענומען נאכקוקן
דער טאכטער, וווהין זי גייט, און ער האט זי געפאקט. ער איז איינמאל
אומבאמערקט נאכגעגאנגען פון הינטן און האט דערזען, ווי זי האט זיך
אריינגעכאפט צום לערער ראמאנענקא אין הויף אריין און איז פארשווונדן געווארן.
    
איציקל שאסטעפאלס קאפ איז שיער נישט צעשפאלטן געווארן
קלערנדיק: וואס טוט זיין טאכטער בא ראמאנענקאן? אלערליי מיאוסע
מחשבות, איינע מיאוסער פון דער אנדערער, איז אים דורכגעפלויגן אין
קאפ. אז זיין טאכטער איז גוט באקאנט מיטן יונגן ראמאנענקא ―
דאס ווייס ער. ער ווייס אבער דאס אויך, אז דער יונגער ראמאנענקא
איז נישט הי, אז ער זיצט ערגעץ איינגעשפארט און אז ס׳איז נישטא פון
אים קיין שום ידיעה. צו וועמען זשע קאן זי קיין? צו די עלטערן?
ווייס ער אבער, אז ראמאנענקאס פאטער איז א צורר־היהודים ― און
אט דא ערשט קומט דער מיאוסטער פון אלע געדאנקען: ווייל ער איז
א צורר־היהודים, גייט אהין זיין טאכטער!... ווייל ער איז אן אנטיסעמיט, האט ער אן אויג אף זיין, איציקל שאסטעפאלס, טאכטער, ―
און דער דאזיקער מיאוסער געדאנק מאכט דעם אומגליקלעכן פאטער
משוגע, און ער קאן זיך גאר קיין ארט נישט געפינען!... ביז די
טאכטער קומט צו גיין. און אז די טאכטער קומט צו גיין, רעדט ער מיט
איר פון פארשיידענע זאכן, און מער ― פון יידן, גויים, אונדזער גלויבן,
זייער גלויבן... פארקוקט איר אין די אויגן אריין, טאמער וועט ער
עפעס פון איר ארויסגעפינען, ― אומזיסט די ארבעט! טאמארא איז
די אייגענע, וואס תמיד, סיידן נאר דאס, וואס אירע אויגן זיינען מער
פארטראכט, ווי אלעמאל, און אביסל בלאס איז דאס פנים, און אז מע
פרעגט זי עפעס, ענטפערט זי נישט באלד, און אז עס קומט צו איר צו
גיין דעם אפטייקערס זונדל, היצט זי זיך נישט, ווי זי פלעגט זיך היצן
ביז אהער; זי לאזט אים ריידן, און אליין גייט זי ארום מיט איבערגעלייגטע הענט אפן הארצן, אדער זי קוקט אף אים מיט אזעלכע אויגן,
וואס ס׳איז גרינג צו דערקענען, אז זי הערט אים נישט, ווארעם אירע
מחשבות זיינען ווייט פונדאנען...
    
 * * *
איינמאל איז איציקל שאסטעפאל געקומען אהיים א פארטראגענער,
א צערייצטער פון זיינע פארפלאנטעטע עסקים מיט „קאזנא״, פון די
אדוואקאטן, וואס האבן געצויגן בא אים די עצמות, און פון די „טשינאווניקעס״, וואס האבן „געבראקעוועט״.
    
― ווו איז דאס קינד? ― פרעגט ער זיך נאך באם ווייב.
    
― פונוואנען זאל איך וויסן? ― ענטפערט זי אים, ווי איר
שטייגער איז.
    
― וואס הייסט פונוואנען זאלסטו וויסן?
    
― נו־יא, פונוואנען זאל איך וויסן?
    
― ביסט א מאמע, צי ניין?
    
― און אז איך בין א מאמע, איז וואס דערפון געדרונגען?
    
― ווו איז די „בארישני״ ― פרעגט שאסטעפאל בא די מענטשן.
    
― די „בארישני״ איז בא זיך אין אלקיר.
    
― בא זיך אין אלקיר? ― ער לאזט זיך גיין צו דער טאכטער
אין אלקיר אריין.
    
אנגעקלאפט אין טיר, האט זיך דערהערט א קול:
    
― ווער איז?
    
― ס׳איז איך! ― דער פאטער טרעט אריבער די שוועל און ער
דערזעט אפן בעטל ליגן זיין טאכטער מיטן פנים ארויף. די הענט פארווארפן אונטערן קאפ, אפן הארצן א בלאט צייטונג. די אויגן רויטלעך,
ווי פארוויינט. ער גייט צו צו איר נאענט, לייגט ארויף די האנט צו איר
אפן קאפ.
    
― וואס איז דיר, טאכטער?
    
― גארנישט.
    
― ביסט עפעס נישט מיט אלעמען?
    
― דער קאפ אביסל טוט מיר וויי.
    
― אפשר, דעם דאקטער?
    
― ניין, ניין! נאר נישט קיין דאקטער!
    
איציקל שאסטעפאל קען שוין זיין טאכטער. אז זי זאגט ניין, איז
ניין.
    
 * * *
דעם זעלבן טאג, פארנאכטלעך, אז די זון האט געהאלטן בא זעצן
זיך, פארפארבט דעם אונטערשטן טייל הימל מיט רויטן, האט צום
אפטייקער אין טיר אנגעקלונגען איציקל שאסטעפאל. זינט זיי זיינען
שכנים איז עס דאס ערשטע מאל, וואס שאסטעפאל האט אנגעקלונגען
צו זיין שכן דעם אפטייקער. אף זיין קלונג האט זיך באוויזן א שווארץ
בחורל מיט געקריילטע הערלעך און מיט אן אויסגעבויגענער נאז. דאס
איז געווען סאשאס חבר, שמעון קעסלער.
    
― דעם אפטייקערס זונדל איז אינדערהיים? ― פרעגט אים שאס־טעפאל און האט שוין חרטה, וואס ער האט אנגעקלונגען.
    
― סאשא? ― מאכט צו אים קעסלער. ― ער איז דא. ער לערנט.
 קומט אריין. סאשא! קום נאר אהער.
    
― אף דעם אויסרוף קומט אן דעם „אפטייקערס זונדל״, דערזעט
 טאמאראס פאטער פלוצים בא זיך אין שטוב, ווערט מבולבל און צינדט
 זיך אן, ווי א פייער.
    
― איר דארף דיך... איך דארף אייך עפעס פרעגן. ― מאכט צו
 אים שאסטעפאל און קוקט אף סאשאס חבר קעסלער. סאשא שטויסט
 זיך אן, אז דער חבר קעסלער איז דא איבעריק.
    
― שמעון, גיי ארויס אף א וויילע, ― זאגט סאשא צו זיין חבר
קעסלער און בעט איציקל שאסטעפאל זיך זעצן.
    
איציקל שאסטעפאל קוקט זיך ארום אף אלע זייטן.
    
― האט איר נישט א באזונדערן חדר? ― פרעגט ער בא סאשאן.
    
― קומט אריין צו מיר אין קאבינעט, ― זאגט צו אים סאשא זייער
פריינטלעך און פירט אים אריין צו זיך אין א קליין, ריין, ליכטיק חדרל.
איציקל שאסטעפאל באטראכט דאס חדרל, וואס איז פול מיט ספרים און
ביבער און צייטונגען, יידישע צייטונגען.
    
איציקל שאסטעפאל אטעמט אפ און רופט זיך אן צו סאשאן:
    
― דאס איז זייער שיין פון אייך, וואס איר זיצט נישט ליידיק,
יונגעלייט, וואס איר טוט עפעס, וואס איר זארגט פארן כלל ישראל ...
מיר קאנען נישט, מיר האבן קיין צייט נישט, טאג ווי נאכט פארטארעראמט, איר זעט דאך, געשעפטן, פאדריאדן, עסקים...
    
― אט דאס איז טאקע די צרה, ― זאגט צו אים סאשא ― וואס
איר זענט פארטארעראמט מיט א יי ע ר ע  געשעפטן, פאדריאדן, און
מיר זיינען פארטארעראמט מיט א ו נ ד ז ע ר ע געשעפטן, און דערווייל
דאס יידישע פאלק גייט אונטער...
    
― אט־אט־אט! ― מאכט צו אים דער גאסט און ווייזט אים מיטן
פינגער, אז ער האט געטראפן אין רעכטן קארב אריין. ― גערעכט!
לאמיך האבן אזא יאר, ווי איר זייט גערעכט! די אייגענע טענות האב
איך מיט מיין טאכטער: צו וואס טויג אונדז, זאג איך, זיך פארנעמען
מיט פאליטיק, רעוואלוציעס־שמוציעס? הלואי איך זאל ליגן זאגן, זאג
איך, עס וועט זיך דאך געוויס אויסלאזן, זאג איך, צו אונדזערע קעפ.
מיט א קעשינעוו, מיט א פאגראם און מיט ארויסטרייבן, זאג איך, יידן
  
פון די דערפער און פון די שטעט, זאג איך. אט האב איך, זאג איך,
צו טאן מיט פריצים, טייטן זיי, זאג איך, מיט די פינגער און ווייזן אן
אף אונדז, אז אומעטום זיינען מיר שולדיק! איך זאג, אז א ייד טאר זיך
 נישט מישן, א ייד דארף וויסן, אז ער איז א ייד...
    
― און קושן דעם פריץ די האנט און זינגען מה־יפית? אדער
זיצן און ווארטן, ביז מע וועט קומען און מע וועט אים צערייסן די
קישעלעך, צעברעכן די בענקלעך, צעראבעווען דאס פארמעגן, פייניקן דאס
ווייב, שענדן די טעכטער? ― זאגט סאשא צום גאסט, און דער גאסט
ענטפערט אים:
    
― טע־טע־טע! זייט איר דאך דער אייגענער פויגל, וואס זיי אלע!
וואס איז דאס פאר ווערטער געווארן: קעמפן? שלאגן זיך? איך
האב געמיינט, איר זייט א שטילינקער, צום סוף... מיין טאכטער
אויך אזוי...
    
― דער חלוק צווישן אונדז איז, וואס איך זאג קעמפן פאר אונדזערע
א יי ג ע נ ע אינטערעסן פון אונדזער א יי ג ן  פ א ל ק, וואס מיר איז
דאס נאענטער, און אייער טאכטער איז אוועק ווייטער...
    
― יא, מיין טאכטער איז אוועק ווייט, שוין צו ווייט!...
    
אזוי זאגט איציקל שאסטעפאל מיט א זיפץ און מיט א ביטער
שמייכעלע, און זיינע גרויסע שווארצע אויגן דריקן אויס זייער פיל פארשטעלטן טרויער, פארבארגענעם שמערץ, און ער הייבט אן מיט א טאן
נידעריקער:
    
― אט דאס בין איך טאקע צו אייך אריינגעקומען. ערשטנס, זיך
אויסריידן אביסל דאס הארץ. אייך האב איך דערקענט פאר א ווויל
מענטשל, כ׳לעבן, איר זייט מיר געפעלן, דאס הייסט, איר הייבט מיר
אן צו געפעלן, איר האט אין זיך כאטש א קאפל יידישקייט.
    
― א דאנק, ― מאכט צו אים סאשא מיט א האלבן שמייכל.
    
― נישטא פאר וואס. ― זאגט אים שאסטעפאל גאנץ ערנסט. ―
און, צווייטנס, האב איך אייך געוואלט ווייזן עפעס א זאך. איך וועל
דאס אייך באלד ווייזן. נאר קודם דארף איך אייך זאגן א הקדמה, אז
איר זאלט נישט מיינען חס ושלום, אז איך קלער עפעס איבער אף מיין
טאכטער. איך קען מיין טאכטער זייער גוט, מעגט איר מיר גלייבן אף
נאמנות.
    
― איך גלייב אייך.
    
― אלזא, איז אפגערעדט דערפון. ― זאגט שאסטעפאל און פאר־
 גנבהט זיך מיט א קוק צו סאשאן אין די אויגן אריין. ― אלזא וואס
דען? איך פארשטיי זי נישט! איך הייב זי נישט אן צו פארשטיין!
געוויס דארפט איר קענען מיין טאכטערס לערער, דעם קריסט, ראמאנענקאס זונדל, פון דער גימנאזיע דער לערער, א ווויל גויעצל, אן ערלעכער, נאר א פארברענטער „חברה־מאן״! פון די ד א ז י ק ע  לייט...
מיין טאכטער האלט פון אים. איך האלט אפילו אויך פון אים; נאר זי
― גאר לעילא ולעילא! א גאנצער גאט בא איר! איך אבער זאג איר:
א מענטש איז נישט קיין גאט. זאגט זי: דו קענסט נישט ראמאנענקאן.
זאג איך: איך קען גרעסערע לייט פון אים; איך קען דעם פראקוראר,
איך קען דעם פרעדסעדאטעל, איך קען דעם גובערנאטאר אליין... לאכט
זי פון מיר. איר ווייסט דאך, בא די ד א ז י ק ע  איז דער גובערנאטאר
טריפה... מילא, דאס ביז איך אייך נישט אויסן. א גאט איז א גאט...
איז ער אבער נישטא חי, דער גאט, דער יונגער ראמאנענקא מיין איך.
ער איז ערגעץ ווייס איך ווו, אין סיביר מסתמא. מע ווייס נישט ווו...
פרעגט זיך א קשיא: וויבאלד אז ער איז נישטא, דער גאט, דער יונגער
ראמאנענקא מיין איך, היינט וואס האט מען אהין צו גיין?
    
― וווהין? ― פרעגט סאשא.
    
― איך ווייס וווהין? צו זיינע עלטערן, אפנים?... דעם פאטער
ווייסט איר דאך, וואס פאר א צורר־היהודים ער איז... וואס האט זי
דארט צו טאן אלע טאג?
    
― ווער? ― פרעגט ווידער סאשא.
    
― מיין טאכטער, טעמע, טאמארא הייסט דאס! ביז איך בין געוואר געווארן, וווהין זי גייט! אלע טאג, אלע טאג ווערט זי פארפאלן
אף צוויי־דריי שעה, און איך האב נישט געוווסט וווהין... וואס הייסט,
איך האב נישט געוווסט? נישט געוווסט ― און אן עק!... בקיצור,
איך בין געוואר געווארן, אז זי גייט אהין... וויאזוי איך בין געוואר
געווארן? ― אבי איך ביז געוואר געווארן... וואס טוט זי דארט?...
איך ווייס וואס זי טוט?... וואס זאל איך קלערן? וואס קאן איך אף
איר קלערן? זי איז א יידישע טאכטער, זיי זיינען גויים, און דער פאטער
איז א רשע מרושע, א צורר־היהודים... און איך קען מיין טאכטער און
ווייס, אז זי האט פיינט דעם אלטן ראמאנענקא גלייך מיר . שייך
זאגן פיינט? מיר לעבן דאך מיט אים צוזאמען. נאר וואס געהערט ער
זיך אן מיט אונדז? איך ווייס, אז בא איר איז ער טריפה, אזוי ווי בא
מיר. וואס דארפט איר? זי האט מיר אליין דערציילט א מעשה, איך
גיב אייך דאס איבער בסוד, איר זאלט זיך נאר נישט ארויסריידן פאר
מיין טאכטער...
    
― קיין סודות פון אייער טאכטער דארפט איר, אייגנטלעך, מיר
נישט דערציילן. ― זאגט סאשא און קוקט מיט אומרויקייט אפן גאסט.
    
― מענטש! דאס איז נישט קיין סוד! דאס ווייסן אין פעטערבורג אלע, גאנץ פעטערבורג ווייס! מילא, בין איך אייך, דאס אויך
נישט אויסן... פרעגט זיך אבער א קשיא: וואס פאר עסקים קאן זי
מיט זיי האבן?...
    
― מיט וועמען?
    
― איך ווייס מיט וועמען? מיט זיינע עלטערן, אפנים? מאלט
אייך, איך בין נישט געשלאפן, איך האב נאכגעקוקט, נאכגעשמעקט, ―
איך ווייס נישט, איך ווייס גארנישט!... דאס קינד, זע איך, פון טאג
צו טאג גייט־איין, איך זע, זי טראגט יסורים, נאר וואס ― ווייס איך
נישט! איך ווייס נישט און קאן נישט וויסן!... היינט למשל, קום
איך אריין, טרעף איך זי פארוויינט מיט א בלאט־צייטונג אין די הענט...
וואס איז דיר, טאכטער? גארנישט. איצט איז זי אוועק אהין און געלאזט אט דאס בלאט אונטערגעשטראכן מיט רויטן. דאס בלאט איז אן
אויסלענדיש בלאט, א סוד פאר מיר. איך וואלט זייער וועלן וויסן וואס
דא שטייט... פאר קיין אנדערן וואלט איך נישט פארגלייבט. צו אייך
האב איך עפעס מער צוטרויען...
    
― איך דאנק אייך זייער. ― מאכט צו אים סאשא צערודערט פונעם
גאנצן שמועס. ― מיר איז אבער נישט אנגענעם אריינצומישן זיך אין
די פערזענלעכע ענינים פון אייער טאכטער... אינטימע, סעמיינע
זאכן...
    
― מענטש וואס איז זייט! ― שרייט אויס איציקל שאסטעפאל.
― וועמען דען זאל איך גיין דערציילן? וועמען דען זאל איך געבן
איבערלייענען? פארגעסט נישט, אז ס׳איז מיין איין־און־איינציק קינד!
זי איז בא מיר א בת־יחידה, און איך האב זי ליב...
די לעצטע ווערטער זיינען געזאגט געווארן מיט אזא פייער, אז
 סאשא סאפראנאוויטש האט רחמנות געהאט אף טאמאראס פאטער, און
 אפשר ווילט זיך אים אליין אויך וויסן, וואס שטייט אין בלאט? וועלכער
 מענטש קאן גיין פארביי אן ארט, ווו ער ווייס, אז דארט איז א סוד, און
 נישט א קוק טאן כאטש מיט איין אויג אף דעם אראפגעלאזטן פאר־
 האנג?.... מע דארף נישט פארגעסן דאס אויך, אז טאמארא שאסטע־פאל האט פאר סאשאן אויך א שטיקל אינטערעס. אויב נאך עמעצער
איז פארליבט אין טאמאראן, איז ער געוויס נישט אזוי פארליבט, ווי
סאשא, און געוויס נישט פריער פון סאשאן. און ער נעמט דאס בלאט
באם פאטער און לייענט:
  
„דעם 10־טן, 12 אזייגער האלבן טאג, איז אין דער קאמער פון
פעסטונג, דארט ווו עס האט זיך אויפגעהאלטן דער געוויסער ראמאנענקא,
געקומען דער פראקוראר און האט מודיע געווען דעם ארעסטירטן, אז
צוויי אזייגער וועט ער הינגעריכטעט ווערן דורך הענגען. אף דעם פנים
פונעם פארמשפטן האט אפילו איין מוסקול נישט א ריר געטאן זיך.
דער פראקוראר האט אים דערלאנגט א פארטיקע בקשה וועגן באגנאדיקן,
ער זאל זיך אונטערשרייבן. דער פארמשפטער אבער האט זיך קאטעגאריש
אפגעזאגט און האט געבעטן, מע זאל אים געבן טיי. דער פראקוראר איז
ארויסגעגאנגען און איז נאכדעם צוריק אריינגעגאנגען און געבעטן בא
אים, ער זאל זיך חתמענען אף דער ביטע, דאן וועט מען אים שענקען
דאס לעבן. דער פארמשפטער האט אים נאכאמאל געזאגט, אז ער וועט
אזא ביטע קיינמאל נישט אונטערשרייבן. אז מע האט אים געפרעגט,
אויב ער פארלאנגט א גייסטלעכן פארן טויט, האט ער געענטפערט, אז
ער דארף נישט קיין גייסטלעכן, קיין אפיציעלן פארשטייער פון א גלויבן.
זיין גלויבן, זיין רעליגיע איז א אינעווייניקסטע, זיין געוויסן איז ריין,
ער איז איבערצייגט, אז ער האט קיין שלעכטס נישט געטאן. פון דער
קאמער איז דער פארמשפטער ארויס מיט שטאלץ און רויק, גלייך ווי
ער וואלט גיין אפן שפאציר. אז מע האט אים צוגעפירט צום עשאפאט,
האט ער זיך ליבלעך געווענדעט צו אן אפיציר מיט פאלגנדע ווערטער:
„גיט איבער מיינע חברים, אז איך שטארב רויק און אז איך וועל אייביק
זיין מיט זיי״... זיינע לעצטע ווערטער זיינען געווען: „גריסט מיין
מוטער!״ אזא איבערנאטירלעכע רויקייט האט מען נאך קיינמאל נישט
געזען אין די ווענט פון פעסטונג.
    
אזוי שטארבט א רוסישער העלד״.
    
 קאפיטל ה.
    
 א שטילע טראגעדיע מיט א רעשדיקן סוף
    
 (ארויסגענומען פון די צייטונגען)
    
נ ו מ ע ר   א יי נ ס: „איבער א מיידל, וואס האט זיך געהאנגען
היינט אין איינע פון די טורמעס, האבן אלע ארעסטאנטן דערקלערט א
הונגער אף דריי טאג און אויפגעהויבן א גרויסן סקאנדאל. מע האט
געמוזט אנקומען צו דער הילף פון מיליטער. דריי בונטאוושטשיקעס
זיינען געהרגעט אף טויט. עלף פארווונדעט. אכט פון זיי טויטלעך״.
    
נ ו מ ע ר  צ וו יי: „דאס מיידל, איבער וועלכער עס האט אויסגעבראכן דער גרויסער אויפשטאנד פון די ארעסטאנטן אין די טורמעס,
האט מען געפונען געהאנגען אף די אייזערנע גראטעס פונעם פענצטער
אף צונויפגעדרייטע פאסן פון א צעריסן העמד. די סיבה, וואס האט
געצווונגען דאס מיידל צו באגיין זעלבסטמארד אף אזא מוראדיקן,
מאוימדיקן שטייגער אין טורמע, איז נאך מער מאוימדיק, ווי איר טויט״.
    
נ ו מ ע ר  ד ר יי: „אונדז איז געראטן ארויסצוקריגן אייניקע פרטים
וועגן דעם געהאנגענעם מיידל, וואס מע האט דא נישט לאנג געפונען
אין איינע פון די טורמעס. און אט וויאזוי עס ווערט אונדז געמעלדעט
פון זייער א זיכערע קוועלע: מיט א קורצער צייט צוריק זיינען אנטלאפן
פון געפענקעניש עטלעכע ארעסטאנטן דורך א ווונדערלעכן אופן. וואס
איז כמעט אומגלייבלעך: ארום האלבע נאכט האט מען אנגעקלונגען
צום סמאטריטעל פון דער טורמע אין טעלעפאן מיט א געוויסן „פאראל״,
אז באלד וועט קומען צו פארן אין טורמע אריין א ראטמיסטער מיט
עטלעכע סאלדאטן, צו פארנעמען און ברענגען צו פירן צום פראקוראר
אין א באזונדערער קארעטע אייניקע פאליטישע פארברעכער, צווישן זיי
איינס א מיידל, א געוויסע פאליטישע, וואס ווערט באשולדיקט אין פיל
פארברעכנס. און, ווירקלעך, אין עטלעכע מינוט ארום איז אנגעקומען
דער ראטמיסטער מיט די סאלדאטן, זיך געמעלדעט מיט א פארחתמעטן
פאקעט פונעם פראקוראר, אין וועלכן עס זיינען געווען ריכטיק אויסגערעכנט די זעלבע נעמען פון די פאליטישע פארברעכער, וואס דער פראקוראר האט זיי אויפגעפאדערט דורכן טעלעפאן.
    
אין פארלויף פון איין האלבע שעה זיינען אלע פארמאליטעטן אפגעטאן געווארן, און דער ראטמיסטער מיט די ארעסטאנטן זיינען אפגעפארן. ערשט אפן אנדער טאג אינדערפרי, נאכדעם, אז מע האט זיך
נישט געקאנט דערווארטן צוריק אף דער קארעטע, און נאכדעם, ווי מע
האט זיך אנגעפרעגט דורכן טעלעפאן באם פראקוראר, האט זיך ארויסגעוויזן, אז דאס איז געווען נישט מער ווי א פאקוס, א קונציקער שווינדל
פון רעוואלוציאנערן.
    
דעם זעלבן טאג אינדערפרי איז אבער געראטן איינעם פון די
טיכטיקע פאליציי־שפיאנען צו דערקענען איינע פון די אנטלאפענע, און
ער האט זי ארעסטירט און אפגעפירט אין אוטשאסטאק. פון דארט האט
מען זי אפגעפירט אינעם צווייטן אוטשאסטאק, פונעם צווייטן אינעם
דריטן... אף מארגן ארום פארנאכט האט מען געפונען די אומגליקלעכע
א געהאנגענע. דער נאמען פון דער אומגליקלעכער, ווי מיר האבן דערפארן, איז מאניא, אדער מאשא באשעוויטש״.
    
נ ו מ ע ר  פ י ר: „היינט זייגער 10 אינדערפרי האבן זיך צונויפגעקליבן עטלעכע הונדערט סטודענטן און אריבער צען טויזנט ארבעטער
און האבן געוואלט אפהאלטן א פאניכידא פאר דער געהאנגענער בא־שעוויטש. גיך האט זיך באוויזן פאליציי און האט צעטריבן דעם גאנצן
עולם. קיין ערנסטער צוזאמענשטויס איז נישט פארגעקומען. עטלעכע
און דרייסיק זיינען אפגעפירט געווארן אין האספיטאל״.
    
נ ו מ ע ר  פ י נ ף: „דעם זעלבן טאג, מיט צוויי שעה שפעטער,
איז אפגעהאלטן געווארן א פאניכידא פאר מאשא באשעוויטש, און ווייל
דערביי זיינען געהאלטן געווארן אנצינדענדיקע רעדעס און ס׳איז ארויסגעווארפן געווארן א רויטע פאן, איז דער צוזאמענשטויס מיט דער פאליציי געווען א סך ערנסטער. מע ציילט צוויי און צוואנציק געהרגעטע
און מער אלס הונדערט שווער פארווונדעטע; אונטער זיי פיל פרויען
און קינדער.
    
איצט איז רויק״.
    
נ ו מ ע ר   ז ע ק ס: „אלס נאכווייעניש פונעם צוזאמענשטויס אי־
 בער דער פאניכידא פאר דער געהאנגענער באשעוויטש, האט אין אייניקע פאבריקן אויסגעבראכן א שטרייק, וועלכער פארשפרייט זיך אויך
אין אנדערע שטעט. עס ווערט געפלאנט אן אלגעמיינער באן־שטרייק.
    
אין די הויפן איז אנגעגרייט מיליטער, אף די גאסן איז רויק״.
    
 * * *
די לופט איז געווארן וואס א טאג געדיכטער און שטיקנדיקער.
שווערע וואלקנס האבן באצויגן דעם הימל. עס האט זיך געטראגן א
ריח פון שוועבל. דער שטורעם האט זיך געדריקט אלץ נענטער און
נענטער. יעדע מינוט האט מען געקאנט דערווארטן א וואלקנברוך, אן
אויסגוס, א מבול.
    
נאר אויב די טרויעריקע געשיכטע מיט מאשא באשעוויטש האט
אומעטום ארויסגערופן אזא שטורעם, קאן מען זיך שוין פארשטעלן וואס
פאר א רעש זי האט באדארפט ארויסרופן אין דער שטאט, ווו מאשא
באשעוויטש איז געבארן, ווו כמעט אלע האבן זי געקענט, ווו א מינדסט
קינד האט געקאנט אנווייזן אף איר מיטן פינגער און זאגן: „אן גייט
מאשא״. די זעלבע שכנים פון ליפא באשעוויטש, וואס פלעגן פריער
אנטלויפן פון דעם האלץ־ייד מיט זיינע חדושים ונפלאות פון זיין טאכטער מאשא, די זעלבע גוטהארציקע לייט האבן מיטאמאל באקומען
רחמנות אף דעם ארעמען פאטער אין זיין גרויסן טיפן אומבאשרייבלעכן
טרויער און האבן באקומען חשק צו טרייסטן מיט ווערטער דעם, וואס
קאן נישט זיין געטרייסט, פארהיילן מיט א קרעכץ דעם גרויסן ווייטיק,
וואס קאן נישט אויסגעהיילט ווערן קיינמאל. די גוטהארציקע מענטשן,
וואס האבן זיך קיינמאל נישט אינטערעסירט מיט ליפאס טאכטער, האבן
זיך מיטאמאל אנגעהויבן דערמאנען אן דעם דאזיקן מיידל מיט די אונטערגעשארענע האר און אן אירע אלע גוטע מעלות, און יעדער האט
באקומען חשק צו זאגן דעם אומגליקלעכן פאטער כאטש א גוט ווארט,
און אגב זיך אויספרעגן בא אים, וויאזוי און וואס און ווען, און צי
האט ער עפעס געהאט פון איר בריוו די לעצטע צייט, און וואס האט זי
אים געשריבן, און צי ס׳איז אמת איר אנטלויפן פון דער טורמע, ווי מע
 שרייבט, און וויאזוי איז זי צו דערצו געקומען?
    
― דאכט זיך, אזוי איז זי געווען א מיידל, גארנישט, גלייך מיט
 אלע... גיי זיי א נביא, אז פון דעם מיידל וועט אמאל אויסוואקסן
 אזא... אזא... וואס פון איר וועט ריידן די גאנצע וועלט;
    
ליפא באשעוויטש, אין דער ערשטער מינוט, אז ער האט דערפארן
 פונעם גרויסן אומגליק, האט ער זיך אויסגעריסן א שטיק בארד, זיך
 געלאזט לויפן מיט אויסגעשטרעקטע הענט, אליין נישט צו וויסן, וווהין
 ער לויפט. נאכדעם האט ער זיך אומגעקערט צוריק, אראפגעווארפן די
 שטיוול פון די פיס, זיך אנגעריסן די לאץ פון דער סיי־ווי־סיי צעריסע־
 נער קאפאטע, געריסן קריעה אויך מיט ווייב און קינדער, און אלע האבן
 אוועקגעזעצט זיך „שבעה״. נאר איין אליק (א בחורל פון אכצן יאר)
 האט נישט געוואלט זיך אוועקזעצן אף דער ערד. ער האט נישט ארויס־
 געלאזט אפילו קיין טרער. עס האט זיך אים נאר אנגעצונדן דאס פנים,
 די אויגן זיינען בא אים געווארן ווי איבערגעקערט, זיך א טאפ געטאן
 אין די הויזן־קעשענעס און א זאג געטאן:
    
― טאטע! איך פאר גלייך אהין. איך בעט אייך, איר זאלט מיך
נישט צוהאלטן.
    
און עס האבן נישט געהאלפן נישט דעם טאטנס בייזערן זיך, נישט
דער מאמעס טרערן, נישט דאס געוויין פון די קלענערע קינדער, ― אליק
איז אוועק און איז ווי אין וואסער אריין. ווו איז אהינגעקומען אליק ―
ווייס נישט ליפא באשעוויטש. לאזט אים צורו ― ער ווייס נאר איין
זאך: ער ווייס, אז ער האט געהאט א מאשא, וואס קיינער פארמאגט
נישט אזא מאשא, און איצט איז זי נישטא! ליפא ווייס, אז די גאנצע
שטאט, די גאנצע וועלט וויגט זיך מיט זיין מאשא! אפילו איציקל
שאסטעפאל, וואס פלעגן פון אים אנטלויפן, שטעלט זיך אויך היינט
אפ אלעמאל, ווען ער דערזעט אים, און פרעגט זיך אויס אף מאשאן.
פון איציקלס טאכטער שמועסט מען נישט! ווען נישט זי, וואלט ער
מיט זיין ווייב און קינדער שוין לאנג אויסגעגאנגען פון הונגער...
אפילו גויים, קריסטן, סטודענטן האלטן אפ פאניכידעס, אומעטום, אומעטום, דא אויך, עס וועט היינט זיין, זאגט מען, אין דער גרויסער שול
אן אסיפה, א מין הזכרת־נשמות. אהינצו דארף מען גיין, כאטש אפילו
זיין ווייב שלאגט אים אפ דערפון. זי זאגט: מע דארף נישט גיין. נאר
וואס ווייס א יידענע? למאי זאל מען נישט צולאזן אים דאס שטיקל
פארגעניגן, הארכן, וואס לייטן וועלן זאגן וועגן זיין מאשאן?... און
ליפא לאזט זיך גיין אין דער גרויסער שול, און טרעפט אינדרויסן שוין
אזא עולם, וואס ער האט שוין לאנג אזעלכן נישט געזען. דער גרעסטער
מיליאנער זאל שטארבן, וועט ער נישט צונויפנעמען אזא עולם! און
אינעווייניק אין שול וואס טוט זיך! מע קאן דען אהין אריין? מע
לאזט דען? א גליק, וואס מע האט אים דערקענט.
    
― דעם פאטער!... לאזט אריין דעם פאטער!...
    
און ליפא באשעוויטש גייט מיט גדלות, קוים וואס מע שטופט אים
דורך, אהין ארויף, ארויף, ווו איציקל שאסטעפאל, ווו די בערנשטיינס
מיט די חיילפערנס מיט די אלע איבעריקע גרויסע... ער זעט פאר זיך
א סך באקאנטע פנימער. דעם אפטייקער סאפראנאוויטש, נחמיה דעם
שוסטער מיט זיינע בנים, יודל קטנתי און נאך און נאך... אלצדינג איז
דעקארירט מיט טרויער, באהאנגען מיט שווארצן... אן אומעט איז
אויסגעגאסן אף אלע פנימער... מאנצבילן און ווייבער צוזאמען... אף
דער בימה שטייט עפעס אן אומבאקאנט בחורל מיט געלע האר, שיינט
אים א סטודענטל צו זיין, אויב נישט דעם אפטייקערס זונדל, און האלט
זייער א פייעריקע רעדע. ליפא פארשטייט אים נישט... ריידן רעדט
ער אפילו זייער שיין, זיס, געשמאק, נאר ער פארשטייט אים נישט...
פסוקים גאנצע ברענגט ער... פילגש בגבעה... סדום און עמורה...
דוד המבול... דער עולם ווישט די אויגן, און אים, דעם פאטער, גארנישט; און ער פארשטייט אליין נישט, פארוואס אים איז גארנישט...
און אפילו נאכדעם, ווען עס קומט ארויף דער חזן מיטן כאר, און דער
כאר הייבט אן זינגען, און דער חזן פיסקלט זיך, און עס לאזט זיך הערן
דער טרויעריקער וויינענדיקער נוסח אויסגעצויגן: „אל מלא רחמים״...
און די שול ווערט פול מיט געוויין... עס וויינען יונגע קינדער... עס
וויינען אלטע יידן...ווייבער חלשן... און ער, דער פאטער, גארנישט; און ער פארשטייט אליין נישט, פארוואס אים איז גארנישט...
נאר אז עס קומט צו די ווערטער: את נשמת הבתולה מרים גיטל בת
רב ליפא שהלכה לעולמה״, ― דערפילט דער אומגליקלעכער פאטער, ווי
עפעס מיטאמאל האט זיך געגעבן א ריס אפ בא אים אין הארצן, א
שטיק ארויף אין גארגל און א זעץ, ווי מיט א האמער, איבערן מח, און
עס רייסט זיך ארויס בא אים פונעם האלדז, נישט ווי בא א מענטשן,
נאר ווי בא א געקוילעטן אקס, ארויף און אראפ, און ער אליין דערשרעקט
זיך פאר זיין משונהדיקן קול און צעלאכט זיך פון זיין אקסן־שטימע
שטיל צו זיך אין בארד אריין... און דער כאר הערט נישט אויף צו
זינגען, און דער חזן הערט נישט אויף צו מאכן פיסקעס, באווייזן, וואס
ער קאן... און דער ארעמער ליפא פילט, אז ער האט פארגעסן אין
דער מינוט, צו וואס ער איז אהער געקומען, און וואס טוט דא דער
עולם? און אז אף דער בימה גייט ארויף א נייער פארשוין, עפעס אן
אומבאקאנטער, א געזונטער, א באוואקסענער, א האריקער, ווי א בער,
מיט א שטימע פון א בער, און דונערט מיט זיין בערן־שטימע: „ווייסט
איר, ווער איז געווען מאשא באשעוויטש!״ ― דא דערמאנט זיך ליפא,
צו וואס ער איז אהער געקומען און וואס עס טוט דא דער עולם... נאר
ער קאן נישט פארשטיין איין זאך: וואס זאגט עפעס אט דער באוואקסענער נפש אף זיין מאשא, אז זי איז ג ע וו ע ן? וואס הייסט, זי איז
ג ע וו ע ן? נו, און א י צ ט  ווו איז זי?... און בשום אופן קאן זיך
ליפא באשעוויטש נישט דערמאנען, ווו זיין טאכטער מאשא איז?...
און ליפא באשעוויטש קאן נישט פארשטיין וואס טוען די סאלדאטן אין
שול? סאלדאטן רייטנדיק אף פערד? און וואס לויפט אזוי דער עולם?
וואס שפרינגט מען דורך די פענצטער? פאר וואס א מהומה אף זיי?
וואס פאר א בהלה? און א זעץ פון א „נאגייקע״ ניכטערט אים אויס,
און מע טרייבט אים צוזאמען מיט נאך מענטשן אין אוטשאסטאק אריין,
און דארטן אין הויף שרייבט מען זיי איבער, און אז עס קומט צו אים,
גיט מען אים האלדז אין נאקן און מע ווארפט אים ארויס:
    
― איר זעט נישט, אז דער אלטער איז גערירט?...
    
 * * *
― דער רוח האט מיך געטראגן אין שול אריין! ― האט געזאגט
איציקל שאסטעפאל, נאכדעם אז ער איז ארויס פון שול פריי, אפגעקומען
סך הכל מיט איין נאגייקע אין פלייצע. ― א גליק, וואס איך בין א
ריינער מענטש און בין נישט פארמישט אין די „דאזיקע״ זאכן...
    
― וואס דו ביסט נישט פארמישט אין די „דאזיקע״ זאכן איז פון
די קלייניקייטן; זעסטו, דאס, וואס אונדזער טעמע איז ארויס פון זייערע
 הענט ריין ― דאס איז יא א גליק!
    
אזוי ענטפערט אים זיין פרוי שיווקע און דאנקט גאט יעדן טאג,
יעדע שעה, יעדע מינוט, וואס איר טאכטער איז מיט איר. איר זאגט
דאס הארץ, ― א מוטערס הארץ פילט ― אז נישט אף לאנג האט איר
גאט געשענקט די מתנה; איז נישט היינט ― איז מארגן וועט חלילה
קומען אן אויסכאפעניש אף איר קינד.
    
אזוי האט זיך אביסל דורכגערעדט דאס הארץ שיווקע שאסטעפאל
פאר איר קעכן חוה די יידענע, און קיינער האט זי נישט געקאנט אזוי
פארשטיין און אזוי מיטפילן איר, ווי חוה די יידענע, וואס האט אליין
אויך געהאט אן „אומגליק״.
    
חוה דער יידענעס „אומגליק״ איז באשטאנען אין דעם, וואס זי
האט געהאט א זון אן „אומגליק״. געהייסן האט ער שמואליק, נאר גערופן האט זי אים „דער אומגליק״.
    
― גלאט, מע טאר נישט זינדיקן, נאר דעם אמת פארלייקענען טאר
מען אויך נישט. גאט האט מיך געבענטשט מיט אן אומגליק. אזוי א קוק
טאן אף דער מצבה, דאכט זיך, א גאנץ פיינער בחור, א הויכער, א
גלאטער, א לעבעדיקער, און רעדט מיט אים ― דאכט זיך, נישט קיין
נאר אויך, און א שטילער, א סטאטעטשנער בחור, און אן ארבעט־יונג,
גאלדענע הענט! ער איז א זייגערמאכער; זיין בעל־הבית, יאסי דער
זייגערמאכער, קאן זיך פון אים גארנישט אפלויבן. אז מע שמועסט א
געראטענער! איז אבער דער שווארץ יאר זאל אים וויסן ― זינט ער
האט זיך „זניוכעט״ מיטן שוסטערס בנימלעך, פארכאפט זאלן זיי אייך
ווערן, איז דאס קינד געווארן אן אנדער קינד! ערשטנס, וואס פאר א
מחותן ביסטו גלאט מיט א שוסטערס א יינגל? דיין טאטע איז נישט
געווען קיין שוסטער, און דיין זיידע אויך נישט... וואלט דאס נאר
נישט געווען אזא אומגליק, ווען ער זאל נישט לייענען קיין ביכלעך פון
עקספרא... טפו! איר האב פארגעסן, ווי ס׳הייסט! ― און ער זאל
נישט מישן זיך אין פרעמדע געשעפטן, דארן דעם קאפ פאר יענעמס ארבעטער. וואס גייט דיך אן, צי יענעמס ארבעטער וועלן ארבעטן צוועלף
שעה, צי פערצן, צי אכצן שעה? פון מיינטוועגן מעגן זיי זיך שלאגן
קאפ אן וואנט מיט די בעלי־בתים אינאיינעם אפילו זעקס־און צוואנציק
שעה אין מעת־לעת. וואס, אפשר נישט אזוי?...
    
― געוויס אזוי! ― זאגט שיווקע און קוקט זיך ארום, צי טאמארא
הערט נישט זייער שמועס. ― ס׳איז היינט מיט זיי אומעטום צרות און
צרות און צרות!
    
פריער, איידער די טאכטער איז געקומען פון פעטערבורג, האט זי
געציילט די מינוטן, זי זאל שוין קומען בשלום, און אז זי האט דערהערט,
אז עס זיינען געשלאסן אלע גימנאזיעס און אוניווערזיטעטן, האט זיך
שיווקע פשוט מחיה געווען.
    
אן עק, א סוף ― מע וועט אויפהערן שטודירן, מע וועט שוין קאנען
אמאל א שידוך טאן מיט א קינד, שוין צייט...
    
צום סוף, גיי זיי א נביא, אז מע וועט נישט לערנען, וועט זיין נאך
ערגער! ווארעם וואס קאן נאך זיין ערגער פון דעם, ווי זען א קינד גייט
ארום ווי א שאטן, נודעט זיך, ווערט פארפאלן אף צוויי־דריי שעה, מע
ווייס נישט ווו, גיט זיך אפ מיט פוסטע זאכן, פירט קענטשאפט מיט
אזעלכע מענטשלעך, ווי דעם שוסטערס קינדער, ― אסור אויב זי פארשטייט, וואס דאס איז מיט איר! היינט די שרעקן, וואס מע הערט זיך
אן אצינד! הרגענען, שיסן, אויפרייסן איז היינט געווארן א וואכעדיקער
גאנג, און דא רעדט מען ערשט פון אומגליקן, פון בלוט־פארגיסונגען,
וואס וועלן זיין!... גוואלד, וויאזוי לעבט מען איבער אט די אלע
פחדים?!
  
דעם זעלבן טאג, אפדערנאכט, איז בא טאמארא שאסטעפאל געווען
א שטיקל פארזאמלונג. פון פארנאכט אן האט זי געהייסן צומאכן די
לאדן און געבעטן מאכן טיי. ארום זייגער עלף האבן זיך איינציקווייז
אנגעהויבן צונויפקלייבן, און מייסטנס אף דער הינטערשטער טיר, יונגעלייט, צווישן וועלכע עס זיינען געווען דעם שוסטער צוויי בנים, יודל
קטנתיס א זונדל, היינט דער באוואקסענער האריקער נפש, ניידיטש, און
צום לעצט (אחרון אחרון חביב) האט זיך אריינגעכאפט אויך שמואליק,
חוה דער יידענעס יינגל. די גאנצע צייט, וואס די יונגעלייט זיינען געגאנגען, האט איציקל שאסטעפאל נישט גערוט, געקנייטשט מיט די פלייצעס, אויפגעכאפט זיך פונעם ארט און ארומגעלאפן איבערן שטוב,
פארלייגט די הענט ארונטער, און געפייערט מיט די אויגן ― מלא גזלן!
נאר אז ער האט דערזען אריינגיין צו דער טאכטער דער קעכנס בנאק,
איז ער געווארן געפלעפט, אנידערגעפאלן אף דער קאנאפע, זיך געכאפט
מיט ביידע הענט באם קאפ און גענומען שאקלען זיך און שרייען:
    
― גוואלד! גוואלד! גוואלד!...
    
― איצי! גאט איז מיט דיר! ― זאגט צו אים שיווקע, און איציקל
מאכט צו איר מיט די הענט און לייגט צו א פינגער צום מויל:
    
― שא! שטילער! שריי נישט! דו מאכסט אונדז אומגליקלעך!... אומגליקלעך מאכסטו אונדז!... מיר הערן נישט! מיר
זעען נישט! מיר ווייסן גארנישט! מיר זיינען נישטא אינדערהיים ―
שששא!!! ...
    
 קאפיטל ו.
    
 א ביטער שטיקל צייט
    
 איציקל שאסטעפאל איז פונדעסטוועגן נישט געשלאפן. ער האט
געטאן וואס ער האט געקאנט. אז מע האט אזא טאכטער, אזא געראטענע
טאכטער, ווי ער האט, באדארף מען זען זי חתונה מאכן, איר ריידן א
שדוך. נאר וויאזוי? געוויינטלעך, אפן נייעם שטייגער, מאדערן, נאך
דער צייט. די רעכטע האנט טאר נישט וויסן וואס די לינקע טוט. חתן־כלה אליין דארפן נישט וויסן, אז זיי זיינען חתן־כלה. דער שדכן דארף
שטיין אין א זייט, און דער בחור דארף זיך באקענען מיטן מיידל און
ארומטאנצן ארום איר אזוי לאנג, ביז די צייט וועט קומען. ביז די
שעה וועט שלאגן ... נישטא קיין שענערע זאך אף דער וועלט, ווי זען
א בחור, אדער עטלעכע בחורים טאנצן ארום א מיידל, ווילן זיך אויספיינען פאר איר, איבערשטייגן איינער דעם אנדערן.
    
ארום טאמארא שאסטעפאל האבן געטאנצט פיינע בחורים, די
פיינסטע בחורים אין שטאט. און מחמת זיי האבן געטאנצט ארום אזא
רעוואלוציאנערקע, ווי שאסטעפאלס טאכטער, זיינען זיי געווארן, זעלבסטפארשטענדלעך, ברענענדיקע אנהענגער פון דער רעוואלוציע, אריינגעווארפן אלעמאל א הויך ווארט, ארויסגעווארפן א שיינע פראזע. טאמארא
שאסטעפאל האט אבער געפאדערט פון די בורזשואזע רעוואלוציאנערן,
אז זיי זאלן ארויסווייזן זייער סימפאטיע צו דער באוועגונג נישט נאר
מיט שיינע פראזן, נישט נאר מיט הויכע ווערטער אליין, נאר מיט דעם,
וואס זיי פארמאגן, ― און וואס קאנען פארמאגן אזעלכע „בורזשואזע
פרינצן״, אז נישט קיין געלט? און וואס נאך קאן מען פאדערן פון
אזעלכע בורזשואזע רעוואלוציאנערן, אז נישט קיין געלט? און די בורזשואזע רעוואלוציאנערן האבן געעפנט זייערע בייטעלעך און האבן געגעבן געלט צוליב דער „באוועגונג״, איינער איבערן אנדערן, ― און מער
האט טאמארא פון זיי נישט פארלאנגט, און איז געווען צופרידן פון דער
באקאנטשאפט, און זיי אוודאי ― אלע זיינען געווען צופרידן, און מער
פון אלעמען איז געווען צופרידן דער שדכן, וואס האט זיך געדרייט
„הינטער די קוליסן״. זיין גאנצע ארבעט איז געווען „הינטער די קוליסן״.
ער האט זיך נאר אריינגעכאפט איין מאל אין וואך, צווישן טאג און
נאכט, צו די שאסטעפאלס, געכאפט עטלעכע ווערטער מיט איציקלען
אדער שיווקען, נאכגעפרעגט זיך:
    
― נו? ווו האלט דאס?...
    
― דאנקען השם יתברך, דאכט זיך, עם גייט אף א גאנג... ―
האט געזאגט איציקל שאסטעפאל, און שיווקע האט צוגעלייגט:
    
― דער וואס לעבט אייביק זאל וועלן העלפן, ס׳זאל שוין זיין וואס
גיכער...
    
דער וואס לעבט אייביק האט זיך אבער נישט געכאפט העלפן וואס
גיכער. דער וואס לעבט אייביק האט צייט. און דער זומער איז זיך געגאנגען מיט זיינע הייסע לאנגע טעג, און ס׳איז געקומען א נאכט, א
ווארעמע, א שיינע זומער־נאכט, אן אויסגעשטערנטע, מיט א טיפן בלויען
הימל, מיט א זינגען פון פייגלען פונעם נישט־ווייטן גארטן. עס ליגט זיך
בא אפענע פענצטער און עס שלאפט זיך נישט, און עס דענקט זיך, און
עס פלאנטן זיך גאלדענע מחשבות בא אונדזער איציקל שאסטעפאל אין
קאפ, גוטע, ליכטיקע, טייערע מחשבות: א קנס־מאל... א חופה...
פאר יידן א חופה־וועטשערע... פאר קריסטן א באל... אפן באל
פריצים א סך: דער „פרעדסעדאטעל״ פון „אינטענדאנטסקע פראוולע־ניע״... דער „סמאטריטעל״ פון דער טורמע... צוויי גענעראלן...
און נאך פריצים... זיי טרינקען געשמאק פון גרויסע כוסות, הייסן זיך
צופירן צו דער כלה, לויבן זי אין טאג אריין, לויבן אלע יידישע מיידלעך:
„אלע יידישע מיידלעך, זאגן זיי, זיינען שיין, זיינען מלא חן, רייצנד,
רייצנד!״...
    
פלוצים דערהערט איציקל שאסטעאפל א קלונג. ווער קאן דאס צו
אים קלינגען אזוי שפעט? די דינסטן אלע שלאפן שוין. ער הערט נאך
א קלונג און נאך א קלונג. מע מוז זיך אליין מטריח זיין גיין עפענען.
    
און איציקל שאסטעפאל איז זיך מטריח בכבודו ובעצמו און גייט
אליין עפענען די טיר, און ער דערזעט... אנטאן איוואנאוויטש!
    
אנטאן איוואנאוויטש כאלאדקאוו איז שאסטעפאלס אן אלטער באקאנטער. ער איז דא פריסטאוו שוין פון כמה וכמה יארן, און איז א
וווילער גוי ― ער נעמט א קערבל... מיט איציקל שאסטעפאל איז ער
גאר א גוטער ברודער: ער זאגט שאסטעפאלן „דו״ און פאטשט אים
אין די פלייצעס. אלע יום־טוב כאפט ער זיך אריין צו שאסטעפאלן אף
א גלעזל וויין, לויבט די פיש און רעדט אים אויס, למאי ער האט א
גדלנטע א טאכטער. טאמארא, אלעמאל ווען זי זעט אים, באהאלט זי
זיך, וויל בשום אופן נישט ארויסקומען צו אנטאן איוואנאוויטשז. אנטאן
איוואנאוויטש פארשטייט דאס, ווינקט מיט איין אויג צום פאטער און
זאגט: „דו באלעוועסט זי צופיל! צופיל איז זי בא דיר געפעסטעט!
מע טאר א טאכטער אזוי נישט נאכגעבן!״... אזוי מוסרט אים אנטאן
איוואנאוויטש פאר דער טאכטער, און איציקל שאסטעפאל קוועלט אן,
ווערט ברייטער ווי לענגער:
    
דערזען כאלאדקאוון, האט זיך איציקל שאסטעפאל געגעבן א לאז
צו אים:
    
― אנטאן איוואנאוויטש! ― און איז אבער באלד אפגעשפרונגען
צוריק, ווארעם ער האט דערזען הינטער כאלאדקאווס פלייצעס אן אומבאקאנטן נאדזידאטעל מיט א זשאנדארמסקי אפיציר מיט עטלעכע סאלדאטן א צוגאב ...
    
א גליק, וואס איציקל שאסטעפאל איז נישט קיין יידענע און האט
נישט קיין טבע פון חלשן... ער לאזט אריין די פאליציי, בייגט זיך און
נייגט זיך צו זיי און בעט זיי, זיי זאלן אריינגיין. מע פארשפארט זיי
אבער בעטן, זיי גייען אליין.
    
― ווו איז דיין טאכטער?
    
אודאי האט איציקל שאסטעפאל געוווסט, אז זיי וועלן זיך נאכפרעגן
אף דער טאכטער... צו וועמען דען וועלן קומען אזעלכע געהויבענע
געסט?... ער בעט זיי צוווארטן, ער וועט גיין אויפוועקן די טאכטער
און וועט זי אריינרופן אהער... מע באדאנקט אים. מע דארף נישט. זיי
וועלן אליין... זיי לאזן זיך צו דער טאכטערס צימער... דער פאטער
האלט אויסגעשטרעקט די הענט און ציטערט...
    
שיווקע האט דערהערט אומבאקאנטע קולות, איז זי א דערשראקענע
ארויסגעשפרונגען פון בעט מיט א ליארעם:
    
― איצי, וואס איז?
    
― גארנישט, גארנישט, גיי צוריק! ― זאגט צו איר דער מאן און
מאכט אף איר מיט ביידע הענט, זי זאל אוועקגיין... נאר ווי קאן זי
אוועקגיין, וויסט איז איר, אז זי זעט בא זיך סאלדאטן אין שטוב, און
דאס הארץ זאגט איר, אז דאס איז צוליב דער טאכטער?...
    
― איצי! זאג מיר, וואס טוט זיך דא, איצי? ― אזוי בעט זיך
נעבעך די ארעמע פרוי בא איר מאן, ער זאל איר זאגן, און איר מאן
הערט נישט אויף צו מאכן מיט די הענט, זי זאל גיין.
    
שיין און רויק ווי תמיד, גרויסארטיק ווי א פרינצעסן, קומט אן
טאמארא פון איר צימער. דאס ווייסע שאלכל אף די קוים־צונויפגענומענע
האר גיט צו נאך מער חן צו איר שיין ליכטיק פנים. מיט איין קוק פון
אירע גרויסע שיינע שווארצע אויגן נעמט זי ארום דאס גאנצע בילד.
שטיל גייט זי צו צום פאטער און צו דער מוטער, וואס שטייען האלב־טויטע מענטשן, רעדט זיי אויס דאס הארץ:
    
― ס׳איז גארנישט, האט נישט קיין יסורים... עס וועט מיר גארנישט זיין... מע וועט מיך נישט קעפן...
    
און טאמארא נעמט ארום די מוטער, נאכדעם דעם פאטער, און
קושט זיי (דאס ערשטע מאל פארן גאנצן זומער), און עס מישט זיך אריין
פאליציי און זאגט, אז נישט איצט איז די צייט פון קושן זיך...
    
וואס א קראנקע אנגעשטרענגטע פאנטאזיע קאן איבערטראכטן אין
איין מינוט, וועט דאס א האנט נישט באשרייבן אין קיין טאג... עס איז
נישט געווען די שרעק און די צרה אף דער וועלט. וואס דער אומגליקלעכער פאטער האט נישט איבערגעטראכט וועגן דעם אין די מינוטן, וואס
די פאליציי מיט די זשאנדארמען האבן „געארבעט״, און שרעקלעכער פון
אלץ איז געווען דער געדאנק, טאמער האט דאס א שייכות מיט ראמא־נענקאן?... פון דער איינציקער מחשבה אליין איז אים געווארן קאלט
און הייס, און ווידעראמאל קאלט.
    
און אז טאמארא איז אפגעגאנגען, און די רעדער פון אן עקיפאזש
האבן איציקל שאסטעפאל געגעבן צו וויסן, אז זיין טאכטער איז אוועקגעפארן, אוועקגעפארן זיין איינציק קינד, זיין איינציקע ליבע, גוטע,
טייערע טאמארא, האט דער אומגליקלעכער פאטער גענומען ערשט ארומלויפן הין און צוריק איבער אלע חדרים, אייקען און אכקען, ברעכן די
הענט, רייסן זיך בא די האר, שלאגן זיך מיטן קאפ אן וואנט, און צום
סוף איז ער אנידערגעפאלן צו שיווקען אף די הענט און האט זיך צעוויינט: „פארפאלן! פארשפילט אונדזער קינד!״...
    
 * * *
דער ערשטער, צו וועלכן דער אומגליקלעכער פאטער האט זיך א
ווארף געטאן, איז געווען, זעלבסטפארשטענדלעך, אנטאן איוואנאוויטש.
דער פריסטאוו אנטאן איוואנאוויטש כאלאדקאוו איז נאך געשלאפן, אז
איציקל שאסטעפאל האט פון דער גרינג, קוים־קוים, אנגעקלונגען צו אים
אין דער טיר. אים איז ארויסגעגאנגען אקעגן א שרייבערל מיטן נאמען
נעטשיפארענקא, און א הונט סירקא. איציקל שאסטעפאל איז גוט באקאנט סיי מיטן שרייבערל נעטשיפארענקא, סיי מיטן הונט סירקא. ער
האט מיט אן אונטערטעניק שמייכעלע זיך נאכגעפרעגט באם שרייבער
אף אנטאן יאוואנאוויטשן, און געוואר געווארן, אז אנטאן איוואנאוויטש
שלאפט נאך, איז ער אריינגעגאנגען מיט שטילע־שטילע טריט צום
שרייבערל נעטשיפארענקא אין קאנצעלאריע אריין. דארט האט ער אים
אריינגעשמוגלט אין האנט אריין א זילבערן קערבל. נעטשיפארענקא, א
שווארצער בחור מיט א פלאטשיקן שטערן און מיט שטארק־אנגעשמירטע
האר, האט דאס זילבערנע קערבל שטיל אראפגעלאזט אין קעשענע, גע־
    
 געבן א הוסט אין האנט אריין און געבעטן שאסטעפאלן, ער זאל זיך
    
 זעצן נענטער צום אפענעם פענצטער: באם פענצטער איז בעסער.
    
 נעטשיפארענקא איז געווען גערעכט: באם פענצטער איז בעסער. א
    
 הייסער זומערדיקער פרימארגן. גרין און פריש איז בא כאלאדקאוון אונ־
    
 טער די פענצטער. א קליין גערטנדל מיט א צוויי־דריי יונגע ציבלקעס,
    
 גרינער סאלאט און שאר ירקות. א קיילעכיקע צעקודלטע הון פירט זיך
    
 ארום מיט איר כאליאסטרע און פארהילכט דעם קאפ מיט איר קוואקען
    
 און מיט זייער פישטשען. נעטשיפארענקא שרייבט, און די פען בא אים
    
 סקריפעט. איציקל שאסטעפאל קוקט אין גארטן ארויס און טראכט וועגן
    
 עולם הזה, וואס איז אינגאנצן אפגעגעבן געווארן צו עשון. „יעקב, וואס
    
 האט אויסגענארט בא עשון די בכורה און בא יצחקן די ברכה, האט מכות,
    
 צרות האט ער מיט שלעק, מיט ווייטיקן מיט געבראטענע לייד. אט איז
    
 ער, איציקל שאסטעפאל, א ייד א נגיד, מע קאן זאגן א גביר, האט איין
    
 קינד סך־הכל, ― וואס פאר א פארגעניגן האט ער געהאט אין זיין לעבן?
    
 האט ער זיך פארגונען ווען האבן אזא גערטנדל? אזעלכע גרינע פרישע
    
 ביימלעך? הינער מיט קליינע הינדעלעך?... וואס ווייס ער פון א לעבן
    
 צו זאגן, א חוץ געשעפט און געשעפט און ווידעראמאל געשעפט? א חוץ
    
 פריץ און פריץ און ווידעראמאל פריץ? שיין האט זיך אויסגעפיינט דער
    
 חכם יעקב אקעגן זיין פראסטן ברודער עשו!״...
    
 פון צווייטן צימער הערט זיך א באקאנט קול: נע־טשי־פא־רענ־
    
 קא!... דאס אין אנטאן איוואנאוויטש אויפגעשטאנען פונעם שלאף,
    
רופט צו זיך דעם שרייבער. אין עטלעכע מינוט ארום רופט מען אריין צו
    
 אים שאסטעפאלן. איציקל שאסטעפאל לייגט אוועק אנטאן איוואנאוויטשן
    
 אפן טיש א פארחתמעטן פאקעט. אנטאן איוואנאוויטש כאפט א קוק מיט
    
 איין אויג אפן פאקעט און טוט א זאג צו שאסטעפאלן: „צו וואס?״...
    
 איציקל שאסטעפאל ענטפערט אים נישט אף דער פראגע און פרעגט אים,
    
 צי ער איז גוט געשלאפן? א מינוט זיצן זיי ביידע שטיל. נאכדעם ווענדט
    
 זיך דער ייד צום פריסטאוו מיט זייער א אונטערטעניק שמייכעלע:
    
 ― אנטאן איוואנאוויטש דארף זיך שטויסן, וואס איך בין געקו־
    
 מען... אנטאן איוואנאוויטש מוז וויסן, וואס דא איז... איך פאדער
    
 פון אנטאן איוואנאוויטשן קיין זאך נישט, נאר דאס איינציקע ― ער זאל
    
 מיר זאגן, וואס דא איז?...
    
― ביסט א גרויסער נאר, שאסטעפאליעץ! (אזוי רופט אים דער
פריסטאוו.) אף דיר איז מיר א ווונדער. דו ביסט דאך עפעס א ייד, און
יידן זיינען אלע קלוג, ― ווי קומט דאס, דו זאלסט מיך פרעגן אזא זאך?
דו פארשטייסט דען אליין נישט, אז איך ווייס גלייך מיט דיר? וואס ווייס
פאליציי? פאליציי איז א בעזעם, א שטעקן אין די הענט פון דער העכערער מאכט. מע הייסט אונדז גיין ― גייען מיר, מע הייסט אונדז נעמען
― נעמען מיר...
    
― אנטאן איוואנאוויטש וועט מיר זאגן כאטש, ווו זי איז? ווו
מיין טאכטער איז?...
    
― דיין טאכטער, שאסטעפאליעץ, איז אין טורמע.
    
― אין טורמע?...
    
איציקל שאסטעפאל פילט, ווי מע האט אים געגעבן מיט א פיסטויל
אין הארצן. עס באשלאגט אים א שווייס, און ער ווערט קלענער מיט א
גאנצן קאפ.
    
― אנטאן איוואנאוויטש זאל זיין א גוטער, וואלט ער מיר געזאגט,
צו וועמען איך זאל גיין, צו וועמען איך זאל מיר ווענדן?...
    
― צום סמאטריטעל פון דער טורמע פארוואס גייסטו נישט? ―
פרעגט אים דער פריסטאוו. ― ביסט דאך מיט אים א גאנץ קנעפל!...
איר מאכט דאך ביידע „כאפעס״... (אנטאן איוואנאוויטש באווייזט אים
מיט דער האנט, וויאזוי זיי ביידע מאכן כאפעס.) גיי זיך דורך צו אים,
אפשר וועט ער דיר עפעס קאנען זאגן, פארוואס מע האט זי פארנומען?
כאטש איך גלייב נישט אין דעם. ערשטנס, ווייס ער גלייך מיט אונדז
ביידן. דאס ווייס נאר די זשאנדארמעריע, ווייטער קיינער נישט... און,
צווייטנס, איז ער א גרויסער הונט, דיין סמאטריטעל. איא, ער איז א הונט?
    
― נאך א מין הונט! א הונט שבהונט! ― זאגט איציקל שאסטע־פאל, שטייט אויף, גלייכט זיך אויס די ביינער, לאזט ארויס א טיפן זיפץ,
און אז ער שטייט שוין בא דער טיר, באקומט ער פון אנטאן איוואנאוויטשן
אן אויסרייד, למאי האט ער אזויפיל נאכגעגעבן דער טאכטער? אנטאן
איוואנאוויטש האט אים וויפל מאל געזאגט, אז א קינד טאר מען אזוי נישט
נאכגעבן, אזויפיל באלעווען!...
    
― אצינד זעסטו, שאסטעפאליעץ, אז איך בין דיר א גוטער פריינט?...
    
מיט א היץ אין קאפ און מיט א קעלט אין הארצן כאפט זיך ארויס
    
פונדאנען איציקל שאסטעפאל און לאזט זיך צוס סמאטריטעל פון דער
    
טורמע.
    
 די טורמע איז א טורמע ― אזוי ווי אלע טורמעס. אן אומעטיקע,
    
א הויכע, א שטומע, מיט א סך קוימענס און מיט א סך פענצטערלעך
    
פון אויבן ביז אראפ, ווי א מלאך־המות מיט אויגן. וויפל מאל איציקל
    
שאסטעפאל איז דא געווען, האט ער קיינמאל נישט קיין טראכט געטאן
    
וועגן די נשמות, וואס רייניקן זיך אינעם דאזיקן גהינם... און אז ער
    
האט יא ווען א טראכט געטאן, איז דאס געווען א מחשבה אף א רגע.
    
ווען האט ער צייט דערויף?... קיינמאל האט ער זיך נישט פארגע־
    
שטעלט, אז פאר אים וועלן אמאל האבן אן אינטערעס אט די קליינע
    
פענצטערלעך, אט די אייזערנע גראטעס, אט די שטומע ווענט, וואס
    
שווייגן, ווילן נישט זאגן, וואס דארטן, אינעווייניק, טוט זיך... שוין־
    
זשע געפינט זיך דארטן איצטער זיין טאכטער גלייך מיט אלע די, פאר
    
וועלכע ער שטעלט צו „פראוויאנט״? עס קאן נישט זיין! עס איז א
    
חלום! א בייזער חלום!...
    
 ער פארט צו צו דער טורמע, שפרינגט אראפ פון דער דראזשקע און
    
קלינגט אן צום סמאטריטעלס טויער, וואס פון דער רעכטער זייט פארקאן.
    
א קליין, ווייס שטיבל מיט גרויסע טעפ מיט בלומען אף די פענצטער און
    
מיט א גרינעם פאפוגיי אין א געגילט שטייגל.
    
 דער סאלדאט וואס בא דער טיר קען שוין שאסטעפאל דעם פאד־
    
ריאדטשיק און ער ווייס, אז אף א טרונק בראנפן וועט שוין דא זיין
    
געוויס. אלעמאל, ווען דער ייד קומט אהער, רוקט ער אים אריין א
    
זילבערנע מטבע אין האנט אריין. פאר וואסערע מעשים טובים ― ווייס
    
ער אליין נישט...
    
 ― איר דארפט צום פריץ? זייט זיך מטריח אהער, אין קאנצע־
    
לאריע; דארטן זיינען זיי...
    
 אזוי זאגט צו אים דער שומר, האלט שוין גרייט די האנט אף צו
    
מקבל זיין די מטבע, און לאזט אריין דעם סוחר שאסטעפאל צום סמאט־
    
ריטעל אין קאנצעלאריע.
    
 דער סמאטריטעל פון דער טורמע, מיראן פאדייאיטש קאבאלקין,
    
איז א גוי א סוחר. אים האט נאך קיין ייד נישט אפגענארט; און דער
    
ייד, וואס מיינט, אז ער האט אפגענארט קאבאלקינען, האט זיך נאכדעם
    
געוויס ארומגעקוקט, אז קאבאלקין האט א י ם אפגענארט... איין אייגל
    
בא אים קוקט ארויס קיין צפון־זייט, און דאס אנדערע קוקט גלייך אין דער
    
נשמה אריין. ער האט א טבע, אז ער רעדט מיט אייך, צעשפילעט ער דעם
    
מונדיר און פארשפילעט זיך, האט צו טאן כסדר מיט די קנעפ. און ריידן
    
רעדט ער גיך, צו דער זאך, האט פיינט פוסטע רייד. דערזען איציקל שאס־
    
טעפאל בא זיך אין קאנצעלאריע, האט ער צו אים א מאך געטאן מיט
    
ביידע הענט, געקוקט מיט איין אייגל:
    
 ― ניין, ברודערל, בא מיר פרעג נישט, איך ווייס גארנישט ניט!
    
גארנישט ניט! און בין פארנומען היינט! און איך האב קיין צייט נישט!
    
האב קיין פאריבל נישט!...
    
 און איציקל שאסטעפאל מוז נעבעך גיין צוריק און מיט א וויסט
    
הארץ כאפן נאכאמאל א קוק אף די שטומע ווענט פון דער הויכער טויטער
    
טורמע.
    
 „וווהין פארט מען?״ ― טראכט זיך איציקל שאסטעפאל און הייסט
    
זיך פירן אף דער רייכסטער גאס און שטעלט זיך אפ און קלינגט אן פריער
    
צו יענע מחותנים, וואס זייערע קינדער שדכנען זיך צו זיין טאכטער. זיי
    
וווינען ווי „מאנארכן״ אין די שענסטע פאלאצן, און דוקא אקעגן גובער־
    
נאטאר... יידן זיינען אף זיי להרג ולאבד, למאי זיי רייסן אויף גויים די
    
אויגן, און די גויים שמועסט מען נישט! זיי פרעגן: „ווער איז בא ווע־
    
מען אין גלות ― די יידן בא אונדז, צי מיר בא די יידן! ׳׳...
    
 געטראפן א לאקיי בא דער טיר מיט א שווארצן פראק און מיט א
    
ווייסן שניפס, און דוקא א גוי, און דוקא א רשע, וואס לאזט נישט צו קיין
    
יידן אריבער דער שוועל: „אין קאנטאר אריין! ״ ― איין ענטפער פאר
    
אלעמען, ― איז ער געפאלן אף אן עצה: ער האט אריינגעשמוגלט דעם
    
„גויישן פריץ״ וואס בא דער טיר א „חצי פויגל״ און האט אים געזאגט,
    
ער זאל זאגן דעם „יידישן פריץ״, אז אים וויל זען איסאק שאסטעפאל...
    
אזוי טאקע מיט די ווערטער: איסאק שאסטעפאל!... עס האט גע־
    
האלפן! ברייט זיינען אויפגעעפנט געווארן פאר אים די טירן, אין א
    
שיינעם זאל האט מען אים אריינגערופן, אף א ווייכן שטול האט מען אים
    
באזעצט, און מיט זייער א פריינטלעך שמייכעלע האט מען אים אויפגע־
    
נומען, געוואלט מכבד זיין מיט טיי, ― האט ער זיך אפגעזאגט, נאר אז
    
ס׳איז געקומען צו דער זאך, צוליב וועלכער ער איז אהער געקומען, איז
 דאס פריינטלעכע שמייכעלע פארשווונדן געווארן, און עס האט זיך באוויזן
 אף זייערע פנימער א שטיקל בהלה.
    
― וואס? אייער טאכטער אין טורמע?... וואס זאל דאס בא־
 דייטן?... שרעקלעך! שרעקלעך! א קלאפ, פשוט ווי מיט א קויל אין
 הארצן!... וואס פאר אן עצה זאל מען אייך געבן? ליידער קאן מען
 נישט העלפן דערצו גארנישט... נישט באקאנט מיט די „דאזיקע״ לייט...
    
אט אזא מין ווארעמען „ברוך־הבא״ האט געהאט איציקל שאסטע־
 פאל בא זיינע געהויבענע מחותנים, וואס זייערע זינדלעך שדכנען זיך
 צו זיין טאכטער.
  
דער איינציקער, וועלכער האט באמת מיטגעפילט דעם ארעמען פאטער אין זיין גרויסן אומגליק און אין וועלכן איציקל שאסטעפאל
 האט געפונען אן אמתן איבערגעגעבנסטן פריינט, איז געווען, ווי דער
 לעזער קאן זיך שטויסן, סאשא סאפראנאוויטש.
    
דעם אפטייקערס זונדל האט נישט געווארט, ביז שאסטעפאל וועט
קומען צו אים און וועט אים בעטן, ער זאל עפעס טאז. סאשא, וויבאלד
ער האט נאר דערהערט, אז באנאכט האט מען צוגענומען טאמאראן,
איז ער גלייך ארויפגעלאפן ארויף צו שאסטעפאלן און האט געטראפן די
אומגליקלעכע מוטער, שיווקע שאסטעפאל, אין אזא לאגע, וואס מע
האט געמוזט רופן באלד א דאקטער, מינטערן און ברענגען רפואות פון
דער אפטייק, און שפעטער, אז דער פאטער איז געקומען פון זיין גליקלעכער רייזע איבער זיינע קריסטלעכע און יידישע גוטע פריינט און איז
אריינגעפאלן אין שטוב אריין מיט אזא פנים, וואס מע האט פארשפארט
ווערטער, ― האט סאשא זיך אליין ארויסגערופן, אז טאמער דארף מען
ערגעץ גיין געוואר ווערן ― גייט ער; טאמער דארף מען אנווענדן פראטעקציעס, אויסנוצן זכות־אבות, האט ער א וועג דורך זיין פאטער. דער
אפטייקער האט פיל באקאנטע קריסטן, אפיצירן, וואס ער שפילט מיט זיי
אין קארטן...
    
― שאט! ― האט א זאג געטאן סאשא און האט זיך געגעבן א
פאטש אין שטערן. ― איך האב! איך האב! בא מיין פאטער איז דא
    
א באקאנטע פערזאן, אן אלטע „בארישני״, נאדיעזשדא אלעקסאנדראוונא
הייסט זי, זי קומט צו אונדז אלע טאג אין דער אפטייק. האט די נאדיעזשדא
אלעקסאנדראוונא א ברודער א זשאנדארמסקי ראטמיסטער, וואס ער מוז
וויסן אלץ. אויב איר וועט מיר דערלויבן, טו איך שוין א גיי צו דער
נאדיעזשדא אלעקסאנדראוונא... איך בין בא איר א גאנצער חשוב...
    
― אויב איך וועל אייך דערלויבן? ― זאגט איציקל שאסטעפאל
און קאן מער נישט ריידן, און ווען ער זאל זיך נישט שעמען פארן
אפטייקערס זונדל, וואלט ער אים געפאלן אפן האלדז קושן, ווארעם ער
פילט, אז ער, סאשא, איז אים א פריינט, אן אמתער, אן איבערגעגעבענער
פריינט, דער איינציקער צווישן אלע גוטע פריינט! ...
    
סאשא איז אוועק צו דער „אלטער בארישני״ און האט זי געטראפן
בא זיך אין גארטן איבערזעצן קווייטן. דערזען דעם יונגן סאפראנאוויטש,
האט זי זיך אויפגעהויבן פון איר ארבעט און איז אים געגאנגען אקעגן
מיט א שיינעם „גוטמארגן״, אים אויסגערעדט, פארוואס ער קומט נישט
אפט אהער, אין דעם קליינינקן גן־עדן, וואס זי אליין מיט אירע אייגענע
הענט האט באשאפן. דא האט אים נאדיעזשדא אלעקסאנדראוונא מיט
איר הענטל באוויזן באמת א קליינעם גן־עדן פון פארשיידענע בלומען,
וואס שמעקן, יונגע ביימלעך, וואס בליען, סאמעטן גראז, וואס בעט זיך,
מע זאל דאס א גלעט טאן, און געלע שמאלע סטעזשקעלעך, מיט זאמד
אויסגעשיט, וואס ציען זיך, ווי געלע סטענגעס אף גרין זיידנצייג, מיט
בלומען באפוצט פון דער מילדער האנט פון דער דאזיקער פעע, אדער
פרינצעסן פון גן־עדן, נאדיעזשדא אלעקסאנדראוונא. עס איז נאר געווען
אן עבירה און א פארדראס, וואס די פעע, אדער די פרינצעסן פון דעם
גן־עדן, מיט די ברילן אף דער נאז, האט מיט איר גראבלעכער מאנצבילשער שטימע גענומען אויסרעכענען, וואס דאס קאסט, וואס דאס
גאנצע הויז קאסט, און וואס דאס הויז ברענגט איין, און וואס דער
גארטן ברענגט איין, ― „ס׳איז נישט כדאי, עס טראגט נישט אפילו קיין
פינף פראצענט״... א פעע מיט ברילן... א פרינצעסן מיט פראצענט...
אך, ווי ווינציק דאס שטימט מיט דעם קליינינקן גן־עדן!... און סאשא
טרעט צו צו זיין זאך, וואס צוליב דעם איז ער געקומען.
    
די גאנצע צייט, וואס דער יונגער סאפראנאוויטש האט גערעדט,
איז די אלטע „בארישני״ געשטאנען, די הענט פארלייגט אהינטער, געקוקט דורך די ברילן ארויף אפן הימל און געהערט מיט קאפ. און אז
סאשא האט געענדיקט, האט זי אוועקגעשטעלט די ברילן אף אים און
געזאגט מיט איר גראבלעכער מאנצבילשער שטימע:
    
― ווילט איר, הייסט דאס, איך זאל דורך מיין ברודער אייך איבערגעבן אלץ, וואס באלאנגט צו דער געפאנגענער, וויאזוי הייסט זי?
טאמארא? א פאעטישער נאמען... זייער א פאעטישער נאמען!...
אבער, איך מוז אייך זאגן, מיין ליבער יונגערמאן, אז די אויפגאבע איז
נישט פאר מיר. איר ווילט וויסן, פארוואס? איך וויל נישט האנדלען
מיט א זשאנדארמסקי.
    
― אייער ברודער דער ראטמיסטער... ― וויל איר סאשא אפענטפערן.
    
― מיין ברודער איז דער זעלבער, וואס זיי, דער זעלבער זשאנדארם,
איך וויל אים נישט קענען! איך וויל זיין פנים נישט אנקוקן!
    
אף אזא קלאפ האט זיך סאשא נישט געריכט. סאשא איז אבער נישט
פון די מענטשן, וואס פארלירן זיך באם ערשטן אפשטויס. ער האט
אנגעווענדעט אלע קרעפטן. ער האט אנגעשיקט אויך זיין פאטער אף דער
„אלטער מויד״, און ער האט געפועלט, אז זי זאל זיך איבערבעטן צוליב
דעם מיט איר ברודער דעם זשאנדארמסקי ראטמיסטער. און עס איז
נישט אוועקגעגאנגען קיין עטלעכע טעג, האט נאדיעזשדא אלעקסאנדראוונא געבראכט צו טראגן אין דער אפטייק אריין א גאנצן פאק מיט
נייס, פארדרייטע, פארפלאנטערטע, פארקריפלטע, דער רוח אליין קאן דא
ברעכן דעם קאפ: עפעס א מיידל, וואס האט זיך אויפגעהאנגען אין
טורמע... און א באקאנטשאפט מיט א מענטשן, וואס האט אוועקגעשיקט איינעם אף יענער וועלט...
    
― דער שווארצער יאר זאל זיי וויסן דארטן! זאלן זיי אייך אלע ברעכן
די קעפ! און מיך זאלט איר לאזן צורו און נישט בעטן מער, איך זאל
מיר שמוצן די הענט! און פאלגט מיר, יונגערמאן, טוט א שפיי אף
דעם גאנצן עסק און קומט בעסער צו מיר אין גארטן היינט, וועל איך
אייך מכבד זיין מיט „שפאנקעס״, מיין אייגענע פלאנצונג, איך האט
נאך אזעלכע שפאנקעס נישט געגעסן! ווען איך האב אזעלכע ביימער
א סך, וואלט איך געקאנט פארגרעסערן די הכנסה פונעם גארטן אין
צווייען, אויב נישט אין דרייען ...
זעלבסטפארשטענדלעך, אז סאשא סאפראנאוויטש האט איבערגעגעבן טאמאראס פאטער די דאזיקע ידיעה אין זייער אן איידעלער פארעם,
אדער ווי זיין פאטער דער אפטייקער האט זיך אויסגעדריקט אף זיין
אפטייק־לשון: „א ביטערע פיל איינגעוויקלט אין גאלד״. ער האט געמאכט די גאנצע געשיכטע צו קליין געלט, און אז איציקל שאסטעפאל האט
מיט שרעק און מיט האפענונג אויסגעהערט די דאזיקע באפוצטע געשיכטע,
האט אים דאס פנים געשיינט, די אויגן געלויכטן, ווי בא א קליין קינד, וואס
מע האט נאר וואס באשטראפט און איבערגעבעטן מיט א שפילעכל: „ער
ווייס שוין, ער פארשטייט שוין ― אלץ איבער אט דעם ראמאנענקא,
ימח שמו וזכרו״...
    
פון יענעם טאג האט סאשא נישט גערוט. ער האט דורכגעשלאגן,
ווי ער אליין האט זיך אויסגעדריקט, אייזערנע מויערן, און זיך באקאנט
מיט אזעלכע מענטשן, וואס ער וואלט זיינע יארן אויסגעלעבט און וואלט
זיי נישט געקענט. ער איז געוואר געווארן סודות... עס אין אים געראטן, געוויינטלעך, פאר געלט (שאסטעפאל האט נישט געזשאלעוועט קיין
געלט), צו לייענען א קאפיע פון טאמאראס בריוו צו איינעם א חברהמאן מיטן נאמען מארטשענקא. א בריוו א הייסער, א פלאם־פייעריקער
בריוו... סאשא וואלט זיך גערעכנט גליקלעך, ווען טאמארא שרייבט
צו אים, צו סאשאן אזא בריוו... ער האט נעבעך אלץ געמוזט אראפשלינגען, נאר עס האט זיך נישט געהאנדלט דא אום זיינע אייגענע געפילן צו טאמאראן; דא איז געווען נייטיק ארויסצורייסן זי פון די
אייזערנע נעגל, ארויסשלעפן זי פונעם אפגרונט, אין וועלכן זי איז אריין
און אין וועלכן זי האט וואס ווייטער אלץ מער געזונקען. עס האט זיך בא
זיי געוויקלט איין ענין אינעם אנדערן: דער נאמען מארטשענקא איז
געווען געבונדן מיט ראמאנענקא. ראמאנענקא־מארטשענקא איז געווען
איינגעפלאנטעט אין דער געשיכטע פון מאשא באשעוויטש, וואס האט
אזוי טראגיש געמאכט א סוף צו איר לעבן אין טורמע...
    
אן אפטער גאסט איז געווארן איציקל שאסטעפאל בא זיין שכן
דעם אפטייקער אין הויז... ער האט זיך באפריינדעט נישט נאר מיטן
אפטייקערס זונדל, נאר אויך מיטן אפטייקער אליין, און מיט סאשאס
חבר, קעסלער. עס איז געווען צו זען אלע פארנאכט באם אפטייקער אין
שטוב א קליינע אסיפה פון היימישע מענטשן: סאלאמאן סאפראנא־וויטש, איציקל שאסטעפאל, סאשא סאפראנאוויטש און זיין חבר שמעון
קעסלער, און מע האט גערעדט נאר פון איין פערזאן ― פון טאמאראן,
און נאר פון איין זאך ― פון איר באפרייונג.
    
― דו ווייסט, וואס איך וועל דיר זאגן? ― אזוי מאכט איציקל
שאסטעפאל צו זיין פרוי שיווקע. ― אט דער סאפראנאוויטש (שוין אויס
, אפטייקער״) איז א גאנץ ווויל מענטשל. מיר איז געפעלן, וויאזוי ער
פירט זיך מיט זיין זון (שוין אויס „זונדל״, נאר „זון״!), וויאזוי ער גיט
אים אפ כבוד און וויאזוי ער האט אים ליב ― און ס׳איז טאקע דא
וועמען!...
    
אויך דער אפטייקער האט געביטן די מיינונג אף זיין שכן שאסטע־פאל. ער זאגט צו זיין זון:
    
― א רחמנות נעבעך אף אונדזער שאסטעפאל! (שוין אויס
„יידאש״!) ער איז גארנישט אזא ווילדער מענטש, כ׳לעבן!
    
 קאפיטל ז.
    
 אלצדינג רוט
    
 מיט ריזנטריט איז זיך די באוועגונג געגאנגען איר וועג איבער אלע
שטעט און שטעטלעך אין איין גרויסן ווידער־קול, אין וועלכן עס האט
אפגעקלונגען דאס איינציקע ווארט פ ר יי ה יי ט... אלע רעדער פון
דער גרויסער לאנד־מאשין האבן זיך ווי דורך א באפעל פון א גרויסן
מעכאניק, אדער דורך א כשוף פון א צויבער־שטעקן, אפגעשטעלט, און
אלץ איז ווי פארשטארבן געווארן, און א מאדנע רו און א מערקווירדיקע
שטילקייט איז אריינגעטראטן אין גאנצן לאנד, א מין נאטירלעכער פייערטאג, א גרויסער יום־טוב, נישט אזא יום־טוב, וואס ס׳איז איבערגעגעבן
געווארן צו די מענטשן בירושה, נאר אזא מין יום־טוב, וואס מענטשן
אליין האבן אים באשאפן, וואס מענטשן אליין האבן, נאך א סך יארן
שווער ארבעטן און נאך א סך יארן זיך ארומרייסן איינער מיטן אנדערן,
מיטאמאל אים, דעם יום־טוב, ארויסגערופן אין לעבן, האבן זיך פאראייניקט אונטער איין אידעע און זיך צונויפגעקליבן אלע אין איין ארט
.
  
און געזאגט צו זיך אליין: היינט זאל זיין שבת נפש ― גערוט און
אויסגערוט!...
    
― א גוט יום־טוב אייך! ― האט געזאגט יודל קטנתי, אריינגעפאלן צו נחמיה דעם שוסטער מיט אזא יום־טובדיק אויסזען, ווי סיידן
שמחת־תורה קאן א ייד זיין אזוי בגילופין. אפשר איז דאס געווען דערפאר, ווייל יודל קטנתי איז שוין געווען אין א פאר ערטלעך בא באקאנטע
בעלי־מלאכות און געטרונקען לחיים לכבוד דעם גרויסן יום־טוב, וואס
„מיר בעלי־מלאכות״ האבן געמאכט? און אפשר איז דאס געווען דערפאר, ווייל זיין „זוגתי״ (אזוי האט ער זי גערופן: „מיין זוגתי״) האט
אים ארויסגעטריבן, ער זאל גיין קריגן ערגעץ אף שבת? און אפשר איז
די פריילעכקייט אים געקומען דערפון, וואס זיין „קדיש״ איז איבערגעפירט געווארן פון איין געפענגעניש אינעם אנדערן, און ס׳איז א סברה,
אז מע זאל אים משפטן מיט פעלד־געריכט, אדער, ווי יודל רופט דאס אן,
„בחסד וברחמים ― מיט יושר און מיט סאוועסט, א שטריקל אפן האלדז
און פאזשאלויטע אווו קאזנאו״?...
    
― א מצוה, זאל זיך א הונט נישט גלוסטן קיין המנטאש, אז ער
הערט נישט די מגילה!
    
אזוי לאזט אויס יודל קטנתי מיט זיין בלומענשפראך און באקומט
א פארציע פון נחמיה דעם שוסטערס ווייב, זיסל:
    
― א חרפה און א בושה אין אייער ווייטן האלדז אריין! ווי שעמט
זיך דאס נישט א ייד היינטיקע צייטן ריידן אזעלכע ווערטער און מאכן
חוזק פון אן אייגענעם זון, וואס האט איינגעשטעלט זיין לעבן פאר אייך
און פאר מיר און פאר אונדז אלעמען? אייער גליק, וואס מיינע קינדער
זיינען איצט נישטא אינדערהיים; מיין חיים וואלט אייך געגעבן א
פעטשאטעק, אז ס׳וואלט אייך פינצטער געווארן אין ביידע אויגן!
    
― וואט טיבע יוצר המאורות! ― זאגט יודל קטנתי, און נחמיה
דער שוסטער זעצט דאס איבער אף יידיש:
    
― אט האסטו דיר א חתונה!
    
― וואס דען? זעצט זיך אוועק אזא ייד אפלאכן פון זיין אייגן
קינד, וואס איז זיך מפקיר פאר דער וועלט...
    
― פאר דער וועלט? ― זאגט יודל. ― די „וועלט״ האט, הייסט
עס אריינגעשיקט א בריוול צו מיין זון: „ידידי רב וועלוול! חנה כפי
כאשר אזוי ווי איך, „וועלט״, בין פארביי, איך דארף האבן פרייהייט,
לכן בקשתי, זאלסט זיך מטריח זיין צו מיר למען השם מיט נחמיה דעם
שוסטערס צוויי בנים און מיט חוה דער יידענעס קדיש, און מיט נאך
אזעלכע אנשי־חיל פון אונדזער פאלק עמך... שא! ברוך הבא, א
ייד רב ליפא!...
    
דאס איז געווען ליפא באשעוויטש.
    
ווען יודל קטנתי זאל נישט געבן צו וויסן, אז דאס איז ליפא בא־שעוויטש, וואלט מען אים זיכער נישט דערקענט. אזוי שטארק האט זיך
דער ארעמער „האלץ־ייד״ איבערגעביטן. זיין בעזעמדיקע בארד איז געווארן ווייס ווי שניי און צעשפרייט אין דער ברייט איבערן גאנצן פנים.
און דאס פנים אליין איז געווארן מאדנע געל־גלאנצנדיק און געקנייטשט,
ווי א צעקנייטשטע מגילה אף דער לינקער זייט. דער שטערן האט זיך
ארויפגערוקט ארויף מיט צוויי גאנץ טיפע ווינקלען. דאס היטל טראגט
ער איבער די אויגן, דאס הארץ בא אים איז צעכראסטעט, די קאפאטע
איז צעפליקט, איין ארבל אויסגעריסן, און א גרויסן שטעקן אין האנט
טראגט ער, און די אויגן בא אים ברענען ווי קוילן, קוקן אין איין פינטל
אריין, און ריידן רעדט ער מיט א ניגון, אן אן אפשטעל, שטייט נישט
אף איין ארט, גייט פון איין שטוב אין דער אנדערער און וועקט דעם
עולם, גרייט אים צו צום גרויסן אומגליק, צום אויסגוס, צום שטורעם,
וואס קומט אף דער וועלט.
    
― הערט צו, פעלקער! ― אזוי האט ליפא אנגעהויבן מיט א ניגון
פון פסוק, אז ער איז אריינגעקומען צו נחמיה דעם שוסטער. ― פארנעמט, איר מענטשן פון דער וועלט, וואס מיין מויל טוט צו אייך ריידן
אצינד. וואכט אויף פון אייער שלאף, הייבט אויף אייערע אויגן ארויף
און אראפ, ארום און ארום, און זעט, ווי עס כמארעט זיך דער הימל.
שווארצע וואלקנס טראגן זיך אין דער לופטן, דער ווינט טוט זיי טרייבן
מיט גרויס איילעניש, און זיי פארדעקן דעם גאנצן הימל. אט באלד
ברעכט אויס א שטורעם, אט באלד קנאלט אויס א דונער און עס טוט
א זעץ א רעגן, א שלאגס־רעגן, אבער נישט קיין רעגן פון וואסער, נאר
א רעגן פון בלוט. עס פליסן טייכן, טייכן פון בלוט לויפן בארג־אראפ,
פילן אן די הייזער, טרייבן ארויס די מענטשן אף דער גאס, לויפן ארום
ווי משוגעים, שרייען און פילדערן, קוקן ארויף, גייען ביזן האלדז אין
בלוט און רופן צו גאט, ער זאל זיי העלפן. אבער ער הערט נישט, דער
גאט, ער איז א גאט פון נקמה. ער קאן אייך נישט פארגעסן אייערע
זינד און אייער שולד, וואס איר טוט פאלשן, נארן איינער דעם אנדערן,
שווינדלען און ליגנערן און פארגיסן אומזיסטיק בלוט...
    
― אט וועט איר באלד הערן, ווי ער וועט אויסלאזן מיט א מאד־
 נעם געזאנג! ― אזוי באמערקט יודל קטנתי, און ער האט געטראפן:
ליפא באשעוויטש פאלט אריין פונעם פריעריקן נוסח אינעם נוסח פון
קינות און לאזט אויס זיין דרשה אזוי:
    
― זאמלט אייך צענויף אלע, איידער עס קומט דער בלוטיקער
מבול אף דער וועלט, טוט תשובה, זייט מתפלל און זאגט: אנא ד׳
הושיעה נא ― עגעדען, מאגעדען, מאגדאדען! עעעעעגעדען, מאגעדען,
מאגדאאאאדען!!!...
    
― רב ליפא! אפשר וועט איר עפעס עסן? ― פרעגט אים נחמיה
דעם שוסטערס ווייב.
    
― עסן? ― פרעגט ליפא און פאלט אריין צוריק אין זיין פריעריקן
נביאותדיקן טאן אריין. ― אייער אייגן פלייש וועט איר עסן, איינס דאס
אנדערע לעבעדיקערהייט, א מוטער וועט אויפפרעסן איר אייגן קינד, און
קינדער וועלן מאכן א סעודה פון זייערע עלטערן, א ברודער וועט פארקויפן זיין אייגענע שוועסטער, א חתן ― זיין כלה. עס וועט אויסגעמעקט ווערן דאס ווארט „רחמנות״ פון דער וועלט, ביז גאטס צארן וועט
נישט אויסגעגאסן ווערן אין א גרויס דערטרינקעניש, א מבול פון בלוט
און פון טרערן. דאס זיינען די טרערן פון אלמנות און יתומים, פון אלטע
פאטער און מוטער, פון שוועסטער און ברידער, וואס האבן זיך געלאזט
פייניקן פון די אומריינע רשעים און האבן נישט געוואלט רופן צו גאט
און לויבן זיין נאמען און זינגען צו אים אף א קול: עגעדען, מאגעדען,
מאגדאדען! עעגעדען, מאגעדען, מאאגדאאדען! עעעעעגעדען, מאגעדען,
מאגדאאאאדען!!! ...
    
― ווו איך האב ערגעץ א שונא און ווו איר האט א שונא און אף
אלע גויישע שונאים געזאגט געווארן אזא סוף, רבונו של עולם!
    
אזוי זאגט זיסל די שוסטערן און ווישט די אויגן מיטן פארטוך.
ליפא באשעוויטש הערט נישט אויף צו זאגן נביאות אלץ מיט דעם
זעלבן נוסח:
― זעט איר דען נישט, ווי עס פאלן שטיינער פונעם הימל?
 פייעריקע שטיינער, פעך און שוועבל, און פעדערן, פעדערן, פעדערן אן
 א שיעור? הערט איר דען נישט קיין געשריי פון געשענדעטע ווייבער,
 פון צעריסענע קינדער, און פון אלטע לייט מיט צוויעקעס אין מוח?
 זעט איר דען נישט קיין אויפגעשניטענע בייכער, אנגעפילט מיט לעבע־
 דיקע קעץ?...
    
― זאל שוין זיין גענוג, רב ליפא, גייט אייך געזונטערהייט! ―
 זאגט צו אים זיסל און באגלייט אים ארויס פון דער טיר. און עס הערט
 זיך נאך פון יענער זייט ליפאס געזאנג אלץ מיטן אייגענעם טרויעריקן
נוסח פון קינות: „עגעדען, מאגעדען, מאגדאדען! ׳׳...
    
 קאפיטל ח.
    
 מזל טוב! גוט יום־טוב!
    
 . . . . . . . . . . . . .
    
 . . . . . . . . . . . . . .
    
וואס האט זיך אזעלכעס געטראפן? פונוואנען האבן זיך גענומען
אזויפיל מענטשן אף דער גאס? וואס לויפן דאס ארום פון גאנץ פרי
אן סטודענטן מיט לאנגע פאפירן אין די הענט און טיילן יעדן איינציקן,
וועמען זיי באגעגענען, פראנק און פריי? וואס נעמט מען זיך ארום
אינמיטן גאס? וואס קושט מען זיך? וואס גראטולירט מען זיך? וואס
גיט מען זיך אפ מזל־טוב? און ווו איז ערגעץ פאליציע? פארוואס זעט
מען נישט קיין סאלדאטן, קאזאקן, זשאנדארמען?...
    
די גאסן ווערן אלע מינוט פולער, מענטשן ― מערער. קיין טראמוויי, קיין דראזשקעס זעט מען נישט פארן. אלץ באוועגט זיך, אלצדינג
גייט. ביידע זייטן טראטוארן און די גאנצע גאס אינמיטן זיינען געפאקט
מיט מענטשן. און די פנימער פון די מענטשן לייכטן. און אנגעטאן איז
מען יום־טובדיק. און רויטע בענדלעך האט מען זיך צוגעשפילעט אפן
הארצן. און רויטע פאנען האט מען אויפגעהאנגען אף די באלקאנעס,
רויטע קווייטן אף די פענצטער. אט האט זיך אפגעשטעלט א מיידל מיט
א רויט זיידן טיכל אפן קאפ. אין איין מאמענט רייסט זי אראפ פון קאפ
דאס רויטע טיכל, צערייסט דאס אף א סך קליינע שטיקלעך, צעטיילט
זיי צווישן די סטודענטן, וואס רינגלען זי ארום פון אלע זייטן און רייסן
די רויטע שטיקלעך בא איר פון די הענט. אלע זיינען יום־טובדיק,
פריילעך, אבער ערנסט. ס׳איז פארגעקומען עפעס א גרויסע, א מוראדיק־גרויסע זאך...
    
 * * *
איציקל שאסטעפאל איז נאך געשלאפן, אז מע האט אנגעקלאפט
צו אים אין דער טיר אריין.
    
― ווער איז? ― האט זיך געלאזט הערן איציקלס קול.
    
― ס׳איז איך, סאפראנאוויטש.
    
― סאשא? וואס איז דארטן?
    
― מזל־טוב, קאנסטיטוציע!
    
― וואס?
    
― א קאנסטיטוציע האט מען אונדז געשענקט... שטייט אויף,
עס קערט זיך די וועלט!
    
― שיווקע, דו הערסט?
    
― וויי איז מיר! וואס האט זיך געטראפן?
    
― קאנסטיטוציע!...
    
― איך בעט אייך, זאלט איר געזונט זיין, וואס איז דאס אזעלכעס?
― זאגט שיווקע צו סאשאן, און איציקל ווערט אין כעס, מאכט מיט די
הענט און גיט איר צו פארשטיין אף די פינגער:
    
― וואס פארשטייטסטו נישט? קאנסטיטוציע הייסט א קאנסטיטוציע!
    
און איציקל דרייט אויס דעם קאפ צו סאשאן, ווי איינער רעדט:
„גייט טענהט מיט א יידענע!״ סאשא סאפראנאוויטש אבער האט געדולד און גיט צו פארשטיין דער מאדאם שאסטעפאל, וואס הייסט דאס
קאנסטיטוציע, און ער גיט צו, אז ווי באלד מע האט אונדז געגעבן א
קאנסטיטוציע, קאנען מיר האפן אף אמנעסטיע.
    
― איר פארשטייט? אין א פאר שעה ארום וועלן מיר האבן די
זכיה צו זען טאמאראן פריי אט־דא־א אין שטוב!
סאשא זאגט דאס מיט אזא איבערצייגונג, אז די פאטער־און־מוטער
    
קוקן זיך איבער איינס מיט דאס אנדערע, קאנען זיך נישט איינהאלטן
    
און צעוויינען זיך. ער געזעגענט זיך אפ אף גיך און לויפט ארויס און
    
באגעגנט זיך אף די טרעפ מיטן פאטער.
    
― סאשא? פונוואנען איז?
    
― פון די שאסטעפאלס.
    
― האסט זיי אנגעזאגט די בשורה?
    
― נו געוויס.
    
― וואס האב איך דיר געזאגט?
    
― וואס האסטו מיר געזאגט?
    
― קאנסטיטוציע!...
    
― ווארט אויס, פאפא, ביסט נאך נישט פארטיק.
    
― וואס רעדסטו, סאשא, גאט איז מיט דיר! אט איז די צייטונג,
    
נא לייען!
    
― איך האב שוין געלייענט, געלייענט...
    
― נו?
    
― נו ― נו!...
    
קיין ווערטער האט מען מער נישט באדארפט. דער פאטער האט
 פארשטאנען, וואס דער זון מיינט. ער קען אים. דער אפטייקער איז
    
אויסער זיך פון סאשאס ענטפער. ער האט אויפגעשטעלט אף אים די
 בלויע ברילן און וויל אים עפעס זאגן, קומט אן די „אלטע מויד״ מיטן
 הונט העקטאר און פאלט ארויף דעם אפטייקער אפן האלדז און קושט
 זיך מיט אים און גראטולירט אים מיט דער קאנסטיטוציע און זאגט, אז
 איצטער זיינען אלע מענטשן גלייך... און וויל זיך צעקושן אויך מיטן
 אפטייקערס זון. קומט אן פון דער אנדערער זייט קעסלער און שלעפט
 אים אוועק, און נאדיעזשדא אלעקסאנדראוונא בלייבט מיטן אפטייקער
 אין צווייען, און זי קוקט ארויף דורך אירע ברילן, און עס לאזט זיך הערן
 איר מאנצבילשע שטימע:
    
― זעט נאר וואס דארטן טוט זיך!
    
דאס, וואס זיי האבן דערזען, לאזט זיך נישט באשרייבן אזוי גרינג.
 דאס איז געווען א מבול פון מענטשן, וואס האבן זיך צונויפגעגאסן
 אינאיינעם מיט די גאסן, און צוזאמען מיט די גאסן האבן זיי געוואקסן
און באוועגט זיך. נישט מענטשן זיינען געגאנגען, נאר גאסן, גאנצע גאסן,
און קעפ, געדיכט ווי זאנגען איז פעלד, האבן זיך געוויגט קוים־קוים,
ווי עס וויגן זיך די זאנגען פון א קליין לייכט ווינטל, און פאנען האבן
געפלאטערט איבער די קעפ, און די באלקאנען פון די הייזער מיט די
דעכער און מיט די פענצטער זיינען געווען באהאנגען מיט רויטן און
באזעצט מיט מענטשן, און אלצדינג איז געווען צונויפגעגאסן אינאיינעם:
מענער און פרויען און קינדער, און קריסטן און יידן. און שטיל איז
געווען און רויק און יום־טובדיק, ווי יום־טוב אין א מקום קדוש. און
קיין זכר פון פאליציע איז נישט געוועזן. און כאטש ס׳איז געווען אן
אקטאבער־טאג, האט די זון געמאכט שלום מיט דער ערד צוליב דעם
גרויסן יום־טוב אף דעם דאזיקן טאג און האט געלויכטן, געשיינט און
געווארעמט, ווי אינעם שענסטן זומער־טאג. און פון די זייטיקע גאסן
זיינען אויסגעוואקסן נייע ימים פון מענטשן מיט פאנען און האבן זיך
צונויפגעגאסן אינעם גרויסן מבול פון קעפ, און אלע אינאיינעם האבן
שטורעמדיק באגריסט דעם גרויסן יום־טוב, דעם ערשטן פרייהייטס־טאג
אינעם גרויסן לאנד. און עס האבן זיך געהערט פארשיידענע לידער און
געזאנגען. און עס האבן זיך ארויסגעריסן אלעמאל פארשיידענע ווערטער און אויסגעשרייען. נאר אפטער פון אלע ווערטער האט מען געקאנט הערן דאס ווארט: „קאנסטיטוציע!״ „קאנסטיטוציע!״
    
טויזנטער קולות האבן זיך ארויסגעריסן פון טויזנטער העלדזער און
האבן אנגעפילט די לופט מיט דעם איינציקן ליבן טייערן ווארט: „קאנסטיטוציע!״
    
עס האט זיך אויסגעוויזן, אז נישט נאר די מענטשן ― די הייזער,
די דעכער, די גאסן, די ביימער, די שטאט, די שטיינער האבן געשריגן
„קאנסטיטוציע!״ עס האט זיך געדאכט, אז אויך די ערד ציטערט און
שרייט: „קאנסטיטוציע!״
    
איינער פון דעם גאנצן מבול מיט מענטשן איז ארויפגעשפרונגען
אף אן איבערגעקערטן פאס און האט אויסגעדונערט מיט א גראבער באסאווער שטימע, אין וועלכער ס׳איז געווען צו דערקענען דעם באוואקסענעם פארשוין מישא בערעזניאק־ניידיטש.
    
― בירגער! דאס ערשטע מאל ווערט איר אנגערופן מיט דעם
דאזיקן פרייען נאמען „בירגער״! דערלויבט מיר, אן אומבאקאנטן, צו
גראטולירן אייך מיט דעם גרויסן יום־טוב, מיט דעם גרויסן טריומף.
בירגער! מיר פייערן אונדזער טריומף, מיר פרייען זיך מיט אונדזער
יום־טוב! פארגעסט אבער נישט אונדזערע קעמפער, די, וועלכע האבן
פארגאסן זייער בלוט, די, וועלכע האבן געשענקט זייער לעבן, די, וועלכע
האבן אוועקגעטראגן זייערע קעפ אפן עשאפאט פאר אונדז און פאר אונדזער פרייהייט. אף די קני זאלט איר פאלן, אלע ביז איינעם!
    
און דער גאנצער מבול מענטשן שטעלט זיך אוועק, ווי איין מענטש,
אף די קני, און דער רעדנער טוט דאס אייגענע אף דעם איבערגעקערטן
פאס, הייבט אויף די האנט און לאזט ארויס מיט זיין באסאווער שטימע
דאס געוויסע טרויער־ליד:
    
 „ווי זשערטוואיו פאלי ―
    
 איר זענט א קרבן געפאלן״...
    
און דער גאנצער מבול פון מענטשן כאפט אונטער, ווי איין מענטש,
דאס דאזיקע טרויער־ליד, און עס לאזן זיך אראפ די רויטע פאנען, און
אלע קעפ זיינען אנגעבויגן, און אלע זינגען, און פיל־פיל וויינען, ווארעם
פיל־פיל האבן אייגענע און באקאנטע, וואס זיינען געפאלן... און א
הייליקע שטילקייט ווערט פארשפרייט איבער דעם מבול פון אפגעדעקטע
קעפ פון די אלע מענטשן, וואס האבן זיך דא צונויפגעזאמלט אינעם נאמען פון דער פרייהייט...
    
און אז דער רעדנער שטעלט זיך אף די פיס, שטייט אויף מיט
אים דער גאנצער מבול פון מענטשן, און זיין באסאווע שטימע דונערט
ווייטער:
    
― בירגער! מיר האבן אפגעגעבן אונדזער חוב צו די געפאלענע
קעמפער. איצט דארפן מיר זיך דערמאנען אן די קעמפער, וועלכע זיינען
נאך נישט געפאלן. זיי לעבן נאך און מוטשען זיך אין די ענגע פינצטערע
טורמעס. אן זיי( דערמאנט אייך. זיי ווייסן נאך נישט פון אונדזער גרויסן
יום־טוב, וואס זיי האבן אונדז באשאפן. צו זיי, צו זיי לאמיר גיין! צו
די מארטירער פאר אונדזער פרייהייט לאמיר קומען! אלע, ווי איין
מענטש, לאמיר זיך לאזן צו די טורמעס. קיין איינציקער זאל נישט בלייבן
דא. אמנעסטיע לאמיר פאדערן פאר אונדזערע שוועסטער און ברידער!
באפרייען זאל מען זיי באלד, די רגע, די טירן עפענען און ארויסלאזן די
  
אומשולדיקע. און זאל מען אונדז באגעגענען מיט פייער, וועלן מיר אלע
פאלן. צו די טורמעס, בירגער, צו די טורמעס!
    
― הוררררררא!!! ― קאטשעט זיך א הילך פונעם מבול מיט
מענטשן פון איין עק שטאט ביזן אנדערן, און גאנצע כוואליעס קעפ
טראגן זיך אהין, צו די טורמעס!
    
די ערד, וואס טראגט אף זיך די דאזיקע אלטע שטאט, האט נאך
קיינמאל נישט געהערט אזא הילך, פון וועלכע מויערן קאנען צעשפאלטן
ווערן. דער הימל, וואס דעקט איבער די דאזיקע ערד, האט נאך קיינמאל
נישט געזען אזא באוועגונג פון מוראשקעס־מענטשן. און די זון האט
פארגעסן אז עס איז אן אקטאבער־טאג, און האט א צופרידענע אראפגעקוקט מיט איר פייעריק פנים אף די צעהיצטע גליקלעכע מענטשן, און
די גאנצע נאטור האט גענומען אנטייל אינעם דאזיקן ליכטיקן הייליקן
פרייהייטס־יום־טוב.
    
 קאפיטל ט.
    
 פארשטערט דעם יום־טוב
    
 חדושים ונפלאות! וויאזוי האבן זיך מענטשן אינעם דאזיקן ים,
אינעם דאזיקן מבול, געקאנט געפינען איינס דאס אנדערע? אף אזא
בריהשאפט זיינען געווען פעיק נאר אזעלכע מזיקים, ווי סאשא סאפרא־נאוויטש און זיין חבר קעסלער. די צוויי חברים האבן מיטן כח פון
זייערע עלנבויגנס זיך דורכגעשלאגן א וועג און האבן, גייענדיק צו די
טורמעס, זיך אנגעשלאגן אף איציקל שאסטעפאל, וואס סע האט אים
ארויסגעטראגן פון שטוב איינעם אליין מיט זיין שירם ― ער ווייס אליין
נישט מיט וואסער א כח.
    
ווי מע דערזעט אן אייגן קינד, אזוי האט זיך שאסטעפאל דערפרייט,
אז ער האט דערזען דעם אפטייקערס זון. שוין זשע איז דאס אלץ אף
דער וואר? שוין זשע איז דאס אלץ אמת? קאנסטיטוציע? אלע זיינען
גלייך? און אפילו יידן אויך?... מע וועט באפרייען די פאליטישע?
און אט באלד וועט ער זען זיין באפרייטע טאכטער? זיין ליבע, איינציקע, טייערע טאכטער? ער קוקט זיך ארום אף אלע זייטן, באטראכט
די דאזיקע אלע „יינגלעך״, דאכט זיך, „גארנישטן״, און דאך האבן
טאקע ז יי אויסגעפירט!... און באקאנטע יידן באגעגנט ער, וואס
געבן אים אפ מזל־טוב, קושן זיך מיט אים: „מיר זיינען היינט גלייך
מיט אלעמען!״... נישט שוין זשע טאקע גלייך מיט אלעמען?... און
נישט נאר יידן ― קריסטן באקאנטע גריסן אים, קושן זיך מיט אים,
געבן אים אפ מזל־טוב. עפעס נאר משיחס צייטן!... פלוצים דערפילט
ער א האנט אף זיין פלייצע. ער דרייט אויס דעם קאפ:
    
― סאשא?...
    
און איציקל נעמט סאשאן אונטער דער האנט און ער קוקט אים
אין די אויגן אריין, ווי איינער רעדט: „איז דאס נישט קיין חלום?״...
און סאשא סאפראנאוויטש האט ווי געטראפן זיין מחשבה, און זאגט
צו אים מיט א שמייכל:
    
― יא. מיר גייען זיי באפרייען. נאך א האלבע שעה און טאמארא
וועט דא זיין מיט אונדז... מיט אונדז!...
אם ירצה השם! ― זאגט אים איציקל מיט א ירא־שמים־פנים,
האט מורא זיך אליין געבן א גוט אויג און קוועטשט סאשאן די האנט.
    
― איז די משמעות, הייסט עס, אז איצטיקס מאל האבן מיר אויסגעפירט?
    
דאס ווארט „ מיר ״, זאגט איציקל שאסטעפאל שוין מיט גדלות,
מיינענדיק דערמיט נישט אזוי זיך, ווי די טאכטער... און ער דערזעט
אינעם מבול פון קעפ א באקאנט מיידל מיט א בחור אונטער דער האנט
גייען זיי ביידע זייער יום־טובדיק. ער וואלט געמעגט שווערן, אז דאס
איז זיין שטוב־מיידל כאסקע. יא, עס איז כאסקע מיט איר חתן דעם
טרובאטש... „א יום־טוב ― טראכט ער זיך ― אלע זיינען גלייך,
אביסל טוט אים הנאה, וואס אלע זיינען גלייך און אביסל ארט
דאס אים: ווי געשיקט זיך עס, אז זיין שטוב־מיידל כאסקע זאל
זיין גלייך מיט זיין טאכטער טאמארא?... און צוריק טוט ער א
טראכט: „א שיינע ריינע כפרה, זאלן זיי זיין גלייך, אבי ער זאל שוין
דערלעבן זען די טאכטער געזונטערהייט!״... און נאך א באקאנט פנים
דערזעט ער פון מבול פון קעפ; דאס איז נעטשיפארענקא, דעם פריס־טאווס שרייבערל. „וואס טוט דא דער גויעץ?״ און ער קאן זיך נישט
איינהאלטן און טוט א ווונק צו אים און א מאך מיטן שירם, און דעם
קאפ האלט ער הויך, מיט גדלות:
    
― ווו איז אנטאן איוואנאוויטש? פארוואס זעט מען אים נישט
אף אונדזער יום־טוב?
    
נעטשיפארענקא לאזט אראפ די אויגן, טוט א טרייסל מיטן קאפ,
ענטפערט נישט שאסטעפאלן. מע ווייס נישט, צי איז ער צופרידן, אדער
נישט?...
    
― עס איז דעם פריסטאווס רעכטע האנט. ― זאגט שאסטעפאל צו
סאשאן מיט גדלות. נאר סאשא האט זיך פארקוקט אין אן אנדער זייט.
דארט גייט זיין פאטער, סאלאמאן סאפראנאוויטש, געארעמט מיט זייער
שכנה, נאדיעזשדא אלעקסאנדראוונא, זעען אויס גליקלעך, ווי א פארפאלק נאר וואס נאך דער חתונה. אף איטלעכנס פנים איז אנגעצייכנט
גליק, יום־טוב, יום־טוב, יום־טוב!
    
א געוואלטיקער „הורא״, א נייער שטראם פון מענטשן. אן אומבאשרייבלעכער ענטוזיאזם כאפט ארום די גאנצע מאסע. דאס האט געעפנט די טויערן פון טורמע דער גובערנאטאר אליין, און האט נאך געהאלטן דערביי א רעדע און האט באפרייט אלע פאליטישע, וועלכע דער
עולם האט באגעגנט מיט דער גרעסטער התפעלות. און עס איז נישטא
קיין ברעג צו דער שמחה פון די מאסן, און עס קייקלט זיך דער הילך פון
איין עק ביזן אנדערן:
    
― לעבן זאל די פרייהייט! לעבן זאלן די באפרייטע!
    
זעלבסטפארשטענדלעך, אז יעדער איינציקער וויל זען די באפרייטע
מיט זיינע אייגענע אויגן. אייניקע האבן עס געוואלט נאר פון נייגעריקייט,
אייניקע האבן געהאט אן אינטערעס: אן אייגענער, א קרוב, א גוטער
באקאנטער. און בכדי דער יום־טוב זאל זיין נאר פולער און די גאנצע
שטאט זאל וויסן פון דער אמנעסטיע, האט מען די באפרייטע גענומען
פירן מיט מוזיק, מיט געזאנג און מיט געשרייען „הורא״ איבער די
גרעסטע גאסן פון שטאט. אלעמאל האט מען אוועקגעשטעלט אף אן
אימפראוויזירטער בינע איינעם פון די באפרייטע, ער זאל זיך באווייזן,
ער זאל עפעס זאגן, כאטש עטלעכע ווערטער ― און א הורא האט פארהילכט זיינע רייד. נאר אט איז געווארן מיטאמאל א דערשטיקעניש. מע
האט זיך פשוט געשטעלט איינער דעם אנדערן אף די קעפ. און אף דער
    
 .
392  ש ל ו ם   ע ל י כ ם
    
אימפראוויזירטער בינע האט זיך באוויזן זייער א שיין מיידל מיט שווארצע
געקרייזלטע האר, מיט א יידישער נאז און מיט שיינע שווארצע גרויסע
אויגן. איציקל שאסטעפאל, וואס האט זיך געהאלטן די גאנצע צייט אן
זיין יונגן פריינט סאשא סאפראנאוויטש, האט זיך געגעבן א ווארף,
אויסגעצויגן ביידע הענט ארויף:
    
― מיין טאכטער! מיין קלוגע, טייערע טא...
    
מער האט דער גליקלעכער פאטער נישט געקאנט ארויסזאגן. ער
איז איבערגעהאקט געווארן אינמיטן ווארט. עס האט זיך געטראפן א
מאדנע זאך, א זאך, וואס קיין מענטש האט נישט געקאנט פארויסזען,
א זאך, וואס קיינער האט עס זיך נישט געקאנט פארשטעלן נישט אף
וואר, נישט אין חלום, א זאך, וואס האט פארשטערט דעם גליקלעכסטן
יום־טוב, פארשטערט, פארפינצטערט אף לאנג, אף לאנג, אויב נישט אף
שטענדיק... עס האט זיך פלוצים גאר אומגעריכט דערהערט א קנאק פון
א סך ביקסן, מע ווייס נישט פונוואנען, פון וועלכער זייט, און דער מבול
פון קעפ האט זיך אנגעהויבן ביסלעכווייז, ביסלעכווייז צו וויגן, און אלץ
האט באקומען א מאדנע אויסזען.
    
ווי פון א זיסן שלאף, ווי פון א גוטן חלום האט מען זיך אויפגעכאפט, און א קאלטער שרעק האט ארומגענומען אלעמען, און צווישן
דעם פארגליווערטן עולם איז מיטאמאל אויסגעבראכן א פאניק, א בהלה,
א לויפעריי און א שפרינגעריי איבער קעפ, אז ערדטרעטעניש... נישט
פארשטאנען נאר, וואס דא איז געשען, האט יעדער איינציקער אינסטינקטיוו געגעבן א טראכט פון זיך, וויאזוי ראטעוועט מען זיך ארויס פונדא־נען א לעבעדיקער? ― און מע האט גענומען ראטעווען איטלעכער זיין
אייגענעם נפש... סאשא סאפראנאוויטשעס ערשטער געדאנק איז געווען
― „טאמארא״... ווו איז טאמארא? וויאזוי דערשלאגט מען זיך צו
איר און מע שלעפט זי ארויס פון דער סאמע הושטשע? אנשטאט דעם,
ער זאל לויפן אף־צו־פריער, ווי אלע וואס ארום אים, האט ער זיך געגעבן
א ווארף צוריק, אהין, צום אויבנאן. דארט, ווו טאמארא איז נארוואס
געשטאנען. ער האט גענומען ארבעטן מיטן כח פון זיינע טרוקענע עלנבויגנס, שפאנען איבער קעפ, פארגעסן יעדע סכנה, און האט זיך סוף־כל־סוף טאקע דערשלאגן צו דער סאמע הושטשע, צו דער סאמע טריבונע.
דערזען די צעטומלטע פארלוירענע טאמארא צווישן א סך צעטומלטע
און פארלוירענע, געגעבן זי א נעם מיט גוואלד אונטער דער האנט, א
שלעפ ארויס פון דער מאסע און האט זיך געלאזט מיט דעם זעלבן כח
פון זיינע דארע עלנבויגנס און מיט דעם זעלבן שפאנען איבער קעפ,
איבער געהרגעטע און איבער לעבעדיקע מענטשן, און עס איז אים געראטן ארויסצורייסן זיך פון דער ענגשאפט אף א פריי שטיקל פלאץ.
    
אין דער ערשטער מינוט האט זיך טאמארא נישט געקאנט אפגעבן
קיין רעכענונג, וואס זי טוט און וווהין זי גייט און מיט וועמען זי גייט.
שפעטער, אז זי האט זיך ארויסגעמאכט פון דער ענגשאפט אף דעם פרייען
פלאץ און זי האט זיך ארומגעקוקט צוריק און האט דערזען בלוט, בלוט
פון אונטערגעשאסענע, צעהרגעטע, צעטראטענע מענטשן, ― האט זי
זיך געגעבן א רייס אויס פון סאשאס הענט און האט זיך געוואלט לאזן
לויפן צוריק. סאשא סאפראנאוויט אבער האט זיך באשלאסן, טאמאראן
פון די הענט נישט ארויסצולאזן, האט ער זי א כאפ געטאן צוריק מיט
זיינע דארע, נאר שטארקע הענט:
    
― צוריק וועט איר נישט גיין!
    
איבעריקע ווערטער. סיי ווי סיי איז שוין אוממעגלעך געווען גיין
צוריק. גיין האט מען געקאנט נאר ווייטער, אי דאס נישט גיין, נאר
לויפן, ווארעם א געדיכטע כוואליע פון מענטשן האט זיך, ווי א שטראם,
געטראגן און געטראגן...
    
און פון הינטן האט זיך געהערט א שיסעריי... און פערד האבן
געטראטן איבער לעבעדיקע מענטשן...
    
ערשט אז זיי זיינען שוין געווען אף דער וואסילטשיקאווער גאס,
באם הויז נומער 13, בא דער אפטייק פון סאלאמאן סאפראנאוויטש,
האט טאמארא באמערקט, אז איר באגלייטער סאשא האלט זיך מיט דער
לינקער האנט בא דער רעכטער פלייצע, און אז דאס פנים איז אים
בלאס, ווי בא א טויטן.
    
― וואס איז אייך? ― האט זי אים געפרעגט, געשעמט זיך קוקן
אים גלייך אין די אויגן.
    
― גארנישט, גארנישט, נישט געפערלעך.
    
אזוי האט איר געענטפערט סאשא מיט א פריינטלעך שמייכעלע,
אנווייזנדיק איר אף דער פלייצע, און האט אראפגעלאזט זיך פאוואלינקע
אף דער ערד. טאמארא האט זיך אנגעבויגן איבער אים, אויפגעהויבן
אים מיט ביידע הענט, ווי מע הייבט אויף א קינד, און מיט אלע
כחות איז זי צוגעגאנגען צו דער טיר און האט גענומען קלינגען אזוי
לאנג, ביז עס זיינען ארויסגעלאפן חוה די יידענע, כאסיע דאס מיידל
און דער סטאראזש דער גוי, און מע האט דעם אונטערגעשאסענעם סאשא
ארויפגעטראגן צו איציקל שאסטעפאל אין הויז אריין (דעם אפטייקערס
וווינונג איז געווען צוגעשלאסן), און ערשט דארט, אז מע האט אים
אוועקגעלייגט אף א קאנאפע, צעשפילעט דעם ארבל, האט מען דערזען,
אז ער גייט אפ מיט בלוט, און סאשא האט אנגעהויבן חלשן.
    
― דעם דאקטער! וואסער! אייז! דעם אפטייקער! ― און
אלע האבן זיך א ווארף געטאן אף אלע זייטן, ווער נאך וואסער, ווער
נאך אייז, ווער נאכן דאקטער. שיווקע, וואס האט שוין געוווסט אז
טאמארא איז פריי (נחמיה דעם שוסטערס ווייב האט פארדינט די מצוה;
זי איז געקומען צו לויפן אהיים איר אנזאגן די בשורה פריער פאר
אלעמען), האט זיך געלאזט לויפן מיט א גוואלד אין דער גאס ארויס און
באגעגנט זיך מיטן מאן, וועלכער איז געלאפן אהיים האלב א טויטער.
דערזען שיווקען לויפן, איז איציקל שאסטעפאל שיער נישט געשטארבן
פאר שרעק. ער האט מיטן שירם געוויזן נאר פון דער ווייטן צו שיווקען,
אז זי זאל גיין צוריק, ווארעם אין גאס טוט זיך חושך, מע שיסט.
    
― מע שיסט! ― שרייט צו איר דער מאן.
    
― מע שיסט?
    
― מע שיסט! מע שיסט! גיי צוריק!
    
― דא אויך, ― ענטפערט אים שיווקע, ― מע האט שוין געשאסן!
דערשאסן!
    
― ווו? וועמען? ― שרייט איציקל און פאל שיער חלשות.
    
― דעם אפטייקערס זון האט מען געשאסן...
    
 * * *
דעם פארווונדעטן סאפראנאוויטשן האט מען ארויסגענומען די קויל
און איבערגעבונדן די ווונד. דער דאקטער האט געזאגט, אז עס איז נישטא
קיין געפאר, דער קראנקער וועט אין דריי־פיר טעג ארום קאנען אויפשטיין. ער האט נאר אנגעזאגט, מע זאל אכטונג געבן אף דער טעמפעראטור, און ווייטער גארניש. דער קראנקער האט גערעדט, געשפאסט
און געפילט זיך זייער גוט. און וויאזוי האט ער זיך געקאנט פילן נישט
גוט, אז טאמארא איז געזעסן נעבן אים גלייך מיט אלע; זי האט זיך
אליין ארויסגערופן אף צו זיצן נעבן קראנקן. איציקל שאסטעפאל האט
געוואלט, אז זי זאל גיין רוען נאך א טאג פון גרויסע שרעק, און אגב
האט די מאמע זי שוין אזא צייט נישט געזען... האט אבער טאמארא
געזאגט, אז זי וועט פון דעם קראנקן נישט אפטרעטן... זיצנדיק אט
דא, האט טאמארא פארטראכט זיך, דאס ערשטע מאל פון זינט זי קען
זיך מיט סאשאן, איבער אלץ, וואס צווישן זיי איז פארגעקומען ביז
איצטיקן מאמענט. דאס ערשטע מאל, קאן מען זאגן, האט זיך טאמארא
אפגעגעבן אזוי נאענט מיט דעם מענטשן, און איר גאנצע פארגאנגענהייט איז איר דורכגעלאפן אין די געדאנקען, און זי האט זיך דערמאנט,
ווי דער דאזיקער סאפראנאוויטש איז איר נאך קינדווייז נאכגעגאנגען,
ווי א שאטן... און נאכדעם, אז ער איז אונטערגעוואקסן, געווארן א
„בחורל״, איז ער איר געווען כסדר פאר די אויגן, שטענדיק א רויטער,
תמיד א שעמעוודיקער... און נאכדעם, ווי ער איז געפארן מיט איר
קיין פעטערבורג, מורא געהאט צוגיין צו איר נאענט... נאכדעם אין
פעטערבורג זייערע באגעגענישן און געשפרעכן: „מ ע ה א ט מ י ך
ג ע מ א כ ט פ א ר א ן  א ו י פ ז ע ע ר ן  א ף וו יי נ ג ע ר ט נ ע ר,
מ יי ן  א יי ג ע נ ע ם  ג א ר ט ן  ה א ב  א י ך  פ א ר ל א ז ט״...
    
און טאמארא פארטראכט זיך אף דעם פשט פונעם פסוק און אף
דעם אלעם, וואס זי איז דורכגעגאנגען און דורכגעמאכט אין דער לעצטער
צייט: וואס איז זי, אייגנטלעך, געווען פאר דער באוועגונג? נישט מער
אלס א פאסיווע, א זייטיקע פערזאן... וואס האט זי אליין אויפגעטאן ?
גארנישט מיט גארנישט! מיט וואס האט זי אין דער דאזיקער קאנסטיטוציע א גרעסערן חלק, למשל, פון איר מוטער? א גאנצע ריי פון
אקטיווע פארשוינען גייען דורך פארביי איר: ראמאנענקא, מאשא, בע־רעזניאק און נאך און נאך ― וואס איז זי פאר זיי געווען, אז נישט קיין
גוטע באקאנטע און נישט מער? פארוואס האבן אלע אנדערע געהאט
מער אדער ווייניקער ארבעט, און זי נישט? צוויי מאל איז זי אפגעזעסן
אין טורמע, און ביידע מאל אלס א זייטיקע, א צוגעטשעפעטע, און קיינמאל נישט אלץ אן אקטיווע מיטארבעטערן, ווי אנדערע. און ווער האט
    
זיך נאך אזויפיל געריסן צו אקטיווער ארבעט, ווי זי? אט איז סאפרא־
    
נאוויטש נישט קיין רעוואלוציאנער, ― פארוואס האט ער שטענדיק
    
אזויפיל צו טאן אלס נאציאנאליסט פאר זיין אייגן פאלק? איז דען
    
ז יי ן פאלק נישט א י ר פאלק? איז זי דען נישט שולדיק, ווי סאשא
    
זאגט, צו איר פאלק מער אלס צו אלע אנדערע, פאר וועמען עס דארט
    
איר דער קאפ און עס טוט איר וויי דאס הארץ און זי איז גרייט אפילו
    
זיך מוסר נפש צו זיין?...
    
 ― וואס מאכט ער? ― פרעגט שאסטעפאל, צוגייענדיק אף די
    
שפיץ פינגער צום בעטל, ווו סאשא ליגט און די טאכטער מיט סאשאס
    
חבר קעסלער זיצן בא די זייטן.
    
― ער שלאפט, ― זאגט טאמארא שטיל.
    
― ששש... ער שלאפט! ― זאגט איציקל שאסטעפאל צו שיוו־
    
קען, וואס גייט אים נאך פון הינטן.
    
אין דער מינוט רייסט זיך אריין חוה די יידענע מיט א בשורה גלייך
    
צום בעל־הבית, צו איציקל שאסטעפאל:
    
― בעל־הבית! אף דער יידישער גאס, זאגט מען, איז פריילעך!
    
― ששש... וואס הייסט ס׳איז פריילעך? ― פרעגט איציקל.
    
― א פאגראם, זאגט מען.
    
אלע כאפן זיך אויף פון די ערטער.
    
― א וואס?
    
― א פאגראם ווייסט איר נישט? א יידישער פאגראם, דאס איי־
    
גענע, וואס אין קעשינעוו...
    
דאס דאזיקע עכט־רוסישע ווארט „פאגראם״, וואס קאן נישט אי־
 בערגעזעצט ווערן אף קיין שפראך אין דער וועלט, רופט ארויס בא יידן
 א געפיל, וואס קיין אומה ולשון קאן עס נישט פארשטיין, אויסער א
    
יידן. ווי ווילד דאס זאל נישט קלינגען, האט דאס אין דער מינוט, אין
 דעם דאזיקן טאג, געקלונגען נאך מער ווילד, ווי אלעמאל. היינט א
 פאגראם? ווי איז דאס מעגלעך?!...
    
אין די ווערטער קומען אן נחמיה דער שוסטער מיט זיינע ביידע
 זין מיט שטארק איבערגעשראקענע פנימער.
    
― מע שלאגט, ― זאגט חיים, און בעני חזרט איבער:
    
― מע שלאגט... ס׳איז א פאגראם...
    
אלע זיינען פארגליווערט געווארן. סאשא האט זיך אויפגעזעצט,
אנגעשפארט אפן עלנבויגן און באגעגנט זיך מיט טאמאראס אויגן. אינעם
דאזיקן קוק האט זיך אויסגעדריקט אלצדינג, וואס ס׳איז ביז אהער צווישן
זיי נאך נישט געזאגט געווארן. נחמיה דער שוסטער האט געפונען פאר
נייטיק צו בארויקן די בעלי־בתים.
    
― שרעקט אייך נישט, עס איז מיט חסד: ארעמעלייט שלאגט מען...
אף דער יידישער נאם איז א פארמענע פאגראם. נארוואס איז געווען בא
טיר מיינער א באקאנטער שניידער, יודל קטנתי...
    
― גייט אייך געזונטערהייט מיט אייער שניידער קטנתי! ― צעלאזט זיך איציקל שאסטעפאל מיט כעס אפן שוסטער, גלייך ווי דער
שוסטער איז דא דער גאנצער הייב, און טאמארא שטייט אויף, גלייכט
זיך אויס, דאס פנים פלאמט איר, די אויגן ברענען:
    
― ס׳א ליגן! עס קאן נישט זיין! עס קאן נישט זיין!...
    
― פארוואס קאן עס נישט זיין? עס קאן זייער זיין! ― זאגט
סאשא אין אויפרעגונג. ― דאס איז דער אמתער עפילאג, וואס מע האט
באדארפט ארויסזען...
    
― איר זאלט נאר ליגן רויק! ― שלאגט אים טאמארא איבער
מיט א ווייכן טאן, וועלכן ער האט נאך פון איר קיינמאל נישט געהערט.
― אייך האט דער דאקטער אנגעזאגט, איר זאלט ליגן רויק... איך
גיי און קום באלד צוריק... רויק זאלט איר ליגן!
    
סאשא פאלגט זי, ווי א קינד, לייגט זיך אוועק צוריק, ליגט כלומרשט
רויק און קוקט, ווי טאמארא טוט זיך אן, קלייבט זיך גיין. נישט שוין
זשע וועט זי אוועקגיין, און ער וועט דא בלייבן אליין, אן איר?... ער
פילט, ווי עס טראגט אים פון דער קאנאפע. אט־אט, דאכט זיך, שפרינגט
ער אראפ, טוט זיך א ווארף איר פאר די פיס: „נ יי ן ,  ד ו  וו ע ס ט
נ י ש ט  ג יי ן  א ל יי ן, ט א מ א ר א,  מ י ט  מ י ר  וו ע ס ט ו
ג יי ן!  מ י ט  מ י ר!  מ י ט  מ י ר! ׳׳...
    
 * * *
טאמארא איז אוועק, און סאשא איז געבליבן ליגן אין א העליש
פייער.
    
די טעמפעראטור האט זיך בא אים אויפגעהויבן.
    
 קאפיטל י.
    
 וואס טאמארא האט געזען און געהערט
    
 עס איז נאך געווען פרי, אז טאמארא האט זיך געלאזט איבער דער
שטאט אראפ־צו, דארט ווו די ארעמעלייט וווינען, אף דער יידישער גאס.
זי האט באגעגנט ארעמע ווייבער מיט קינדער, מיט פעקלעך און שמאטעס א סך, פארן אף פורלעך, איין פורל נאכן אנדערן, מיט איבערגעשראקענע פארשעמטע פנימער, גלייך ווי זיי וואלטן עפעס אפגעטאן א
מיאוסע מעשה, באגאנגען א פארברעכן... וווהין פארט מען? זיי
ווייסן אליין נישט וווהין זיי פארן. אין שטאט איז, זאגט מען, א פאגראם,
דארף מען פארן ערגעץ זיך באהאלטן; דער ― צו א באקאנטן קריסט,
דער ― אין א האטעל, און דער צום באן... לאנג האבן אבער די דאזיקע
נישט געקאנט פארן, ווארעם מע האט זיי נישט געלאזט; מע האט זיי
גענומען אפשטעלן, פארקערעווען די פערדלעך און אפשיקן צוריק, צוריק.
טאמארא איז צוגעגאנגען צו א פאליציאנט און געפרעגט, וויאזוי דערלאזט
ער אזא זאך? האט זי באקומען פון אים א תשובה, אז די בארישני זאל
זיך בעסער אפטראגן פונדאנען באצייטנס, ווארעם זי קאן כאפן דעם
אייגענעם פסק, וואס די דאזיקע יידן...
    
― וואס עפעס יידן? ― פרעגט אים טאמארא.
    
― ווארעם היינט איז אזא טאג... ― ענטפערט איר דער פאליציאנט מיט אזא טאז, גלייך ווי עס וואלט זיך גערעדט פון באגיסן די
גאסן וכדומה אזעלכע געוויינלעכע זאכן.
    
טאמארא גייט ווייטער און שלאגט זיך אן אף אזא סצענע: אן
ארעמע יידישע פרוי, נאך א יונג ווייבל, מיט צוויי קינדער, איינס בא
דער האנט, דאס אנדערע אף די הענט, לויפט מיט א קאשיק, און איר
לויפן נאך צוויי גויעס. איינע האט שוין דעם קאשיק צוגענומען, און די
אנדערע רייסט בא איר די שאל פונעם קאפ. טאמארא לויפט צו און
שטעלט זיי אפ.
    
― וואס טוט איר דאס? גאט איז מיט אייך!
    
― היינט מעג מען! ― ענטפערן איר די גויעס מיט א געלעכטער
און לאזן אפ דאס ווייבל. און טאמארא ווערט געוואר פון איר, אז דאס
לויפט זי פון דער יידישער גאס, ווו מע שלאגט יידן... וווהין זי לויפט
― ווייס זי נאך אליין נישט, נאר זי האט גערעכנט, אז דא, צווישן די
נגידים, און איבערהויפט ― צווישן קריסטן, וועט מען מן הסתם נישט
שלאגן, טאמער וועט עמעצער אף איר רחמנות האבן און אף אירע צוויי
יתומהלעך? זי וואלט וועלן זיך באהאלטן ערגעץ בא א גוטן קריסט,
בא א קריסט איז מען זיכערער...
    
טאמאראן פאלט איין א געדאנק צו פארבארגן דאס דאזיקע ווייבל
בא א קריסט. בא וועמען? עס איז נישט ווייט פון דער גימנאזיע ―
בא דער פרוי ראמאנענקא! און זי זאגט צום ווייבל, אז זי וועט זי
אפפירן צו א באקאנטן קריסט. „צו א קריסט? לאנג לעבן זאלט
איר!״... דאס ווייבל וויל זי ארומכאפן קושן. און זי כאפט זי פאר א
האנט און זי לויפט מיט איר, און לויפנדיק דערציילט איר דאס ווייבל
טויזנטער שרעקלעכע זאכן, וואס האבן זיך אפגעטאן בא זיי אף דער
יידישער גאס: מע שלאגט, מע הרגעט, מע הרגעט אף טויט. טאמארא
פארשטעלט זיך די אויערן, און נישט ווילנדיק דערמאנט זי זיך אין
ביאליקס בלוטיקע פאעמע, וואס סאשא האט איר אמאל געלייענט, און
וואס האט דעמאלט געמאכט אף איר אן איינדרוק פון א שיינער, הויכער
פאעזיע, נישט מער. איצטער קלינגען זיי איר אין די אויערן, ווי טראמפייטן, ווי הונדערט קעסל־פויקן:
    
 א פויסט ווו איז?
    
 ווו איז א גרויסער דונער,
    
 וואס זאל זיך אפרעכענען פאר אלע דורות?...
    
עס ציט זי צוריק אין שטאט אריין, כאפן וואס ס׳וועט איר אריינפאלן אין די הענט אריין, זיך נוקם זיין, זיך אפרעכענען פארן אומזיסטיקן בלוט. זי דערמאנט זיך, אז זי האט גענומען אפפירן דאס דאזיקע
ווייבל מיט די קינדער צו א קריסט. אט איז שוין די גימנאזיע. אט דא
זיצט אירער א באקאנטער קריסט...
    
― אט דא וועט אייך זיין גוט! ― זאגט טאמארא צום ווייבל און
זי קלינגט אן בא דער טיר איין מאל און צוויי מאל און דריי מאל ―
מע ענטפערט נישט. קלינגט זי אן אין טויער, באווייזט זיך דער דווארניק.
דערזען „יידן״, ווער ער מלא חמה: „דא איז נישט קיין יידישע סי־נאגאגא, טראגט זיך אפ באצייטנס, כל זמן מע האט אייך נישט געבראכן
די ביינער!״...
    
― איר קאנט אייך גיין, ― זאגט דאס ווייבל צו טאמאראן. ―
איך בלייב זיצן דא, עס מעג זיך זיין וואס עס וויל זיך, פארט צווישן
קריסטן, טאמער וועט זיך עמעצער דערבארעמען. איך בין אן ארעמע
אלמנה מיט צוויי ברעקלעך קינדער יתומים. וואס וועט מען בא מיר
נעמען?...
    
טאמארא לאזט זיך גיין און דערזעט פונדערווייטן א פראצעסיע מיט
נאציאנאלע פאנען. וואס זאל דאס באדייטן? און זי דערזעט פונדערווייטן
שוין זייער א שיין בילד, וויאזוי מע האקט טירן, מע ברעכט פענצטער
און מע ווארפט און מע שמיצט און מע שליידערט, און קליינע שקצימלעך און גויעס און שיקסעס הייבן דאס אויף, און מע שלאגט עפעס
עמעצן. און זי זעט, ווי מענטשן פאלן און מע טרעט אף זיי מיט די
פערד... און טאמארא לויפט צו, און דערזעט, אז אט האט זיך פלו־צים די פראצעסיע אפגעשטעלט נעבן דער גימנאזיע... אפן באלקאן
שטייט דער אלטער ראמאנענקא אן א היטל און בייגט זיך און נייגט
זיך, און עס לאזט זיך הערן א מוראדיקער „הוררא!״
    
― נידער מיט דער קאנסטיטוציע! א טויט צו די יידן!!!
    
― הוררא! א טויט צו די יידן!!!...
    
 . . . . . . . . . . . . . .
    
 קאפיטל יא.
    
 דער שטורעם פארשפרייט זיך
    
דעם אפטייקער סאלאמאן סאפראנאוויטש איז דאס אפגעראטן, ווי א
מוצלח. אים האט דאס נאכן ערשטן שאס אפגעריסן פון זיין פריינדן
נאדיעזשדא אלעקסאנדראוונא און אוועקגעטראגן מיטן שטראם אין אן
אנדער זייט שטאט, אין די ווייטע גאסן און געסלעך, ווו ער איז שוין
לאנג נישט געווען. ער האט דערהערט פון דארטן, פון אונטן ערגעץ,
טראגן זיך מאדנע קולות; עס האט אויסגעדאכט, ווי מענטשן שרייען,
רופן צו הילף, און ס׳איז אים געווארן קאלעמוטנע אפן הארצן, און ער
האט געוואלט שוין אומקערן זיך צוריק. נאר דער גוטער יאר האט אים
געטראגן, און ער האט זיך איינגעשטעלט און איז געגאנגען אביסל אראפ
בארג, צו דער יידישער גאס צו, און האט אנגעהויבן צו באגעגענען מאדנע
מינים נפשות, וואס ער האט שוין לאנג אזעלכע נישט געזען: בארוועסע,
אפגעריסענע, מיט געשוואלענע פנימער, מיט רויטע נעזער, מיט אונטערגע־בלויטע אויגן. יעדער פון זיי האט עפעס געטראגן פולע הענט און האט זיך
געאיילט מיט אזא אימפעט, ווי מע איילט זיך אף יום־טוב, אדער מע דארף
אפטראגן דאס און גיכער גיין נעמען נאכאמאל, ווארעם מע קאן פארשפעטיקן... צווישן דעם, וואס די נפשות האבן געטראגן, זיינען געווען נייע
שטיוול, אלטע קאלאשן, נייע קאלדרעס, אלטע זעק, זילבערנע וואזעס, פאפירענע פודלען, אייזערנע טעפ, פעקלעך מיט טיי, פארצעלייענע זייגערס
מיט היטלעך צוקער, וכדומה אזעלכע זאכן, וואס פארן זיך עפעס נישט...
נאך נישט געוווסט אקוראט וואס דאס איז, נאר דערפילט, אז דא איז
נישט פריילעך, האט ער חשק געהאט שוין א נעם טאן זיך צוריק. נאר
א מאדנער כח האט אים ווי געצויגן אלעמאל וואס ווייטער און ווייטער,
ביז ער האט באגעגנט פון א צווייטער גאס א כאליאסטרע יונגע שקצים
מיט דובינקעס. האבן זיי אים אפגעשטעלט און א פרעג געטאן, וויפל
געלט האט ער בא זיך? נאטירלעך, האט זיך דער אפטייקער ארויסגעשטעלט אקעגן זיי מיט גרויסקייט: וואס פאר א העזה האבן זיי אוועקשטעלן א רויקן מענטשן אינמיטן גאס, און נאך אין אזא צייט, וואס מע
האט אונדז געשענקט קאנסטיטוציע? ...
    
― אהא? קאנסטיטוציע? ― האבן די יונגע שקצים געענטפערט
דעם אפטייקער און מכבד געווען מיט א ברוך־הבא איבערן קאפ אזוי
געשמאק, אז ער איז באלד פריטשמעלעט געווארן, פארלארן דעם קאפעלוש מיט די בלויע ברילן און איז אנידערגעפאלן אף דער ערד. און
חברה האבן קודם אראפגענומען בא אים דעם גאלדענעם זייגער מיט
דער קייט, אויסגעטרייסלט אלע קעשענעס, און ערשט נאכדעם איז בא
זיי ארויס א סכסוך, צי איז דאס א ייד אדער א קריסט? זאל ער זיין
א קריסט? ― למאי איז ער א געלער? איז ער א ייד? למאי איז ער
געגאלט? און עס איז געבליבן בהסכם כולם, אז מע זאל פרעגן באם
אפטייקער אליין. זעלבסטפארשטענדלעך, אז דער אפטייקער האט באלד
געענטפערט, אז ער איז א קריסט, אן אמתער קריסט.
    
― וויבאלד ער איז א קריסט, זאל ער אונדז באווייזן; זאל ער
זיך אקארשט איבערצלמען דריי מאל!
    
אזוי האבן געפאדערט חברה, און דער אפטייקער, טויט ווי אלע
טויטע, האט זיך נעבעך געמוזט דריי מאל איבערצלמען.
    
― צלמען זיך קאן א ייד אויך! ― האט זיך אנגערופן איינער
א חכם. ― זאל ער אונדז ווייזן, אז ער טראגט א צלם.
    
דא איז אים געווארן שלעכט: טאמער, א קשיא אף א מעשה, וואס
חברה קאנען טאן מיט אים? איז ער געפאלן אף אן עצה (נישט אומזיסט האבן יידן א שם פון א כיטרע פאלק!) און האט זיך כלומרשט
מודה געווען פאר זיי, אז ער אליין קומט ארויס פון יידן, דאס הייסט,
ער איז אמאל געווען א ייד, נאר איצט איז ער א קריסט. איי, ווו איז
דער צלם? ―
    
― איך בין א פראטעסטאנט! ― האט זיך באצייטנס פארענטפערט דער אפטייקער און געבעטן זיך בא די חברה־לייט, זיי זאלן אף
אים רחמנות האבן, ער האט א קראנק ווייב מיט פיר קליינע קינדערלעך,
מיט אן אלטער מאמע, מיט א בלינדן טאטן (צוליב פקוח־נפש און מחמת
ער האט שוין אנגעהויבן זאגן ליגן, האט ער שוין געהאקט ווייטער).
    
און די חברה־לייט האבן רחמנות געהאט אפן געשמדטן פראטעסטאנט, וואס האט א קראנק ווייב מיט פיר קליינע קינדערלעך מיט אן
אלטער מאמע מיט א בלינדן טאטן, און האבן נאר צוגענומען בא אים
די מלבושים מיט די שטיוול, אים איבערגעלאזט דאס העמד מיט די
זאקן און געשענקט אים א פאר פעטש דערפאר, וואס ער איז א פראטעסטאנט, נישט קיין פראוואסלאוונער.
    
― האסטו זיך געשמדט, האסטו שוין באדארפט אננעמען דעם
ריכטיקן גלויבן פון א פראוואסלאוונעם, נישט אזא גלויבן, ווי בא די
פראטעסטאנטן! דאס אנדערע מאל, אז דו וועסט זיך שמדן, זאלסטו
זיך שוין שמדן ווי עס געהער צו זיין...
    
  . . . . . . . . . . . . . . . . .
    
דער על־פי־נס־געראטעוועטער אפטייקער סאפראנאוויטש האט בא
זיך אין הארצן געבענטשט גומל, וואס ער איז ניצל געווארן פונעם טויט,
וואס ער האט זיך מיט אים געזען נאר־וואס פנים אל פנים. ער האט נישט
געוווסט, אז דארט, אינדערהיים, איז פון זיין גאנצן גוטס, פון זיין אפטייק, נישט געבליבן קיין שריד ופליט. א גליק נאך, וואס זיין פריינדן
נאדיעזשדא אלעקסאנדראוונא האט אים כאטש אפגעראטעוועט זיין שטוב
און זיין זון סאשאן. ווען זי קומט מיט איין האלבע שעה פריער, וואלט זי
אפשר די אפטייק אויך אפגעראטעווט. די גוטע נאדיעזשדא אלעקסאנדראוונא, ווי באלד ס׳איז געווארן די גרויסע בהלה, געקומען אהיים און
געוואר געווארן, אז אין שטאט איז נישט רויק, ― אזוי איז זי אוועק
גלייך צו איר פריינט סאפראנאוויטש, זען וואס טוט זיך דארטן, און
אנגעקומען אקוראט צו דער רעכטער ארבעט. דערזען דעם חורבן פון
דער אפטייק, איז זי פארציטערט געווארן. געטראפן הינטן בא דער טיר
א באנדע חברה־לייט שוין גרייט אף צו גיין ארויף אין שטוב אריין זיך
נעמען דארט אויך צו דער ארבעט, האט זיך נאדיעזשדא אלעקסאנדראוו־נא צעשריגן אף א קול, אז זיי זאלן זיך די רגע אפטראגן פונדאנען,
ווארעם אט רופט זי ארויס א ראטע קאזאקן! זי איז א ראטמיסטערס
א שוועסטער, זי וועט נישט דערלאזן, מע זאל זיך צורירן צו דעם דאזיקן
הויז. דאס הויז איז אירס! „עטא אוזשאסנא! עטא וואזמוטיטעל־נא!״...
    
און נאדיעזשדא אלעקסאנדראוונא האט אויסגעזען שרעקלעך אין
איר נישט־געמאכטן כעס. די שווארצע חברה האבן זיך מיישב געווען:
יידן זיינען דא גענוג אין שטאט, דער טאג שטייט נישט, ― און זיינען
אפגעטראטן צום צווייטן הויז.
    
 * * *
איציקל שאסטעפאל און זיין ווייב שיווקע, וואס זיינען געשטאנען
באם פענצטער אין מוראדיקע פחדים, נישט געוווסט וווהין צו לויפן,
האבן דערזען, ווי די שווארצע חברה האבן עפעס מיטאמאל ווי אפגעטראטן פון זייער טיר, און זיי האבן געדאנקט גאט, וואס זיי זיינען עפעס
על־פי־נס ניצל געווארן פון אזא סכנה, גאר אליין נישט געוווסט וועמען
זיי האבן צו פארדאנקען מיטן דאזיקן נס...
    
אויך סאשאס חבר, קעסלער, איז געשטאנען באם פענצטער און
האט אלע מינוט אפגעגעבן דעם קראנקן סאשאן א ראפארט, וואס אין
דרויסן טוט זיך. סאשא האט געגעבן טאמאראן דאס ווארט, אז ער וועט
זיך נישט רירן פונעם ארט, ― מעג זיך קערן די וועלט, וועט ער זיין
 ווארט האלטן. סיידן די שווארצע חברה וועלן אריינקומען אין שטוב
 אריין! קעסלער האט אפילו פארבאריקאדירט די טיר מיט קאסטנס און
 מיט בענקלעך. אן אנגעלאדענעם רעוואלווער האט ער אויך. ער וועט
 שיסן יעדן איינציקן, ווער עס וועט זיך ווייזן אף דער טיר, און וועט
 צו זיין קראנקן חבר נישט צולאזן קיינעם, סיידן מע וועט אים, קעסלערן,
 הרגענען...
    
― די באנדע האט אפגעקערעוועט פון אונדזער שטוב און איז
 אוועק ווייטער, ― אזוי ראפארטירט קעסלער פאר זיין חבר, דעם אונ־
 טערגעשאסענעם סאשא, און איציקל שאסטעפאל טוט זיך א ווארף צום
פענצטער און דערזעט דעם פריסטאוו, אנטאן איוואנאוויטש כאלאדקאוו,
דורכפארן פארביי רייטנדיק אף א פערד, שאקלט זיך אהין און אהער
מיט דער גאנצער גראציע פון אן אפיציר, מאכט עפעס מיט דער האנט,
נאר ער הייסט נישט צעטרייבן די באסיאקעס. איציקל שאסטעפאל וויל
עפענען דאס פענצטער און אויסשרייען צו אנטאן איוואנאוויטשן, ער
זאל זיך אננעמען זיין קריוודע, ער זאל צעטרייבן אט די שכורים. לאזט
אים נישט שיווקע. זי האלט אים צו בא דער האנט.
    
― איצי! עפן נישט דאס פענצטער! מיר זיינען פארביי, איצי!
    
איציקל שאסטעפאל פארהאקט דאס פענצטער, נאר עס טראגן זיך
דורכן פארהאקטן פענצטער משונה־מאדנע קולות, טויזנטער קולות, א
מאדנער הילך, א מיש־מאש פון געשרייען, פון געוויין, פון מענטשן,
וואס בעטן זיך, מע זאל זיי ראטעווען, און פון מענטשן, וואס שרייען
,ביי זשידאוו״, און א קאמאנדע הערט זיך, און א שיסעריי פון ביקסן
הערט זיך, און א קלונג פון צעבראכענע שויבן הערט זיך, און א
מוראדיקער „הוררא״ פארהילכט די אלע קולות ― ס׳איז עק־וועלט.
אפנים?...
    
 * * *
    
נאר נחמיה דעם שוסטערס קינדער, יודל קטנתיס קדיש, חוה דער
דער יידענעס „אומגליק״, בערעזניאק־ניידיטש און די איבעריקע חברים
זייערע האבן נישט געווארט ביז מע וועט קומען צו זיי גוט־יום־טוב
ביטן... ווי באלד זיי האבן נאר דערהערט, אז אף דער יידישער גאס
איז „פריילעך״, אזוי האבן זיי אויסגעפויקט צווישן אלע חברים, מע
זאל זיין גרייט. זיי האבן זיך איינגעטיילט אין פארשיידענע פונקטן,
ארויסגעגעבן אלעמען דאס געווער, און א סך האבן זיך געלאזט אראפ
צו דער יידישער גאס, און אומעטום, ווו נאר עס האט זיך אנגעהויבן
ערגעץ ווו א חתונה, זיינען זיי אונטערגעקומען און האבן מיט זייערע
רעוואלווערן צעטריבן די חברה־לייט, אזוי ווי וואראנעס. אזוי איז דאס
געגאנגען אף איין גאס, אף דער אנדערער גאס: נאר אז ס׳איז געקומען
צו דער דריטער גאס, האט פון זיי מיטאמאל דאס גליק אפגעטראטן. זיי
האבן באגעגנט צו א שטארקן ווידערשטאנד, און זיי האבן אנגעהויבן
פאלן איינציקווייז, אזוי ווי שטרוי...
צווישן די ערשטע קרבנות איז געווען נחמיה דעם שוסטערס יינגערער זון, בעני, וועלכער איז ארונטערגעפאלן פון צוויי קוילן, וואס האבן
ים דורכגעלעכערט די לונגען און דאס הארץ.
ווי אן אונטערגעשאסענעם הירש אף דער אכאטע, האבן אים צוויי
חברים אונטערגעכאפט אף די הענט און האבן אים אף דער גיך אוועקגעטראגן אהיים, און האבן געטראפן אינדערהיים נאר די מוטער. דער
ברודער, חיים, איז געווען מיט זיינע חברים אף אן אנדער פונקט, און
דער טאטע נחמיה איז געגאנגען מיט זיין פריינט יודל קטנתי געוואר
ווערן, וואס טוט זיך.
    
זעלבסטפארשטענדלעך, אז יודל קטנתי איז געווען אויפגעלייגט ווי
תמיד, ובפרט ער האט דעם פרימארגן לכבוד דעם גרויסן יום־טוב געמאכט א פיינע כוסה, האט ער געשאטן מיט פסוקים און געלאכט פון
דער קאנסטיטוציע, זיך געהאלטן פשוט בא די זייטן, זיך גערייצט מיטן
שוסטער, זיך בארימט, אז ער האט געוווסט פריער, ער זאל אזוי האבן
אלדאס גוטס אף ד ע ר וועלט און אף י ע נ ע ר וועלט, אז דאס אלץ
דארף זיך אט אזוי ענדיקן, כא־כא־כא!...
    
לאנג לאכן האט מען אבער דעם דאזיקן פריילעכן שניידערל נישט
געלאזט. דערהערט, אז אף דער וואסילטשיקאווער גאס הייבט שוין אן
ווערן פריילעך, האבן זיי זיך אינצווייען מיט נחמיה דעם שוסטער געלאזט ארויף אהיים, און ווי זיי זיינען געקומען, האבן זיי געטראפן די
גאס שוין רעכט באלאגערט מיט מענטשן... מע איז נארוואס צוגעטראטן צו סאפראנאוויטשעס אפטייק.
    
― יודל, מיר זיינען אין דער ארבעט! ― זאגט נחמיה דער שוסטער.
    
― וואט טיבע יוצר המאורות! ― ענטפערט אים יודל דער שניידער.
    
בא די ווערטער קומט אן ליפא באשעוויטש אן א היטל, די האר
צעלאזט, דאס הארץ צעכראסטעט, אין האנט א שטעקן, און ער האלט
אינמיטן פרעדיקן מיטן נוסח פון ישעיהו:
    
― און עס וועט קומען א בראך אף אייערע לייבער, און איר וועט
זוכן הילף און וועט שרייען, און קיינער וועט אייך נישט ענטפערן,
ווארעם גרויס איז דער צארן פון גאט, וואס טוט ריכטן די וועלט מיט
זיין גרויסן שטורעם־ווינט, וואס ער ברענגט אף דער ערד, דערפאר וואס
איר האט נישט געוואלט צוהערן זיין געבאט... עגעדען, מאגעדען
מאגדאדען! עעגעעדען, מאגעדען, מאגדאאאדען! עעעעגעדען, מאנע־דעען, מאגדאאאאדען!...
    
 . . . . . . . . . . . . . . .
    
טרויעריק, זייער טרויעריק האט זיך אויסגעלאזט דער טאג, וואס
האט זיך אנגעהויבן אזוי גליקלעך, אזוי פריילעך, און שטיל האט זיך
אראפגעלאזט אף דער ערד די טונקעלע נאכט און האט פארשפרייט אירע
שווארצע פליגל אף דער מרה־שחורהדיקער וועלט. נאך דעם צו־פריילעכן
און גליקלעכן טאג האט די נאכט אויסגעזען ווי אז אלמנה, אנגעטאן אין
שווארצן. שטיל איז געווען ארום און ארום. קיין דורכגייער, קיין דורכפארער. אלע טעאטערן זיינען געשלאסן. אלע רעסטאראנען זיינען געשפארט, אויסגעלאשן זיינען די ליכט איז די גאס־לאמפן. עס איז חושך
און שטיל. ווען־נישט־ווען לאזט זיך הערן א ווייטער הילך, אן אפקלאנג
פון א הייזעריקן „הוררא״, א קול פון א געשלאגענעם, א גוואלד פון א סך
מענטשן, א געזאנג פון א שכור, וואס רייסט זיך דורך און ווערט פארשטארבן, און ווידער ווערט שטיל... שטיל קוקט אראפ אויך דער מרה־שחורהדיקער הימל מיט זיינע מיליארדן פינקלדיקע וועלטן אף דער קליינער
    
חושכדיקער ערד, וואס מיינט און וויל איינריידן אויך יענעם, אז צוליב
איר האט דאס גאט באשאפן אט די גרויסע רייכע מיליארדן־שטערנדיקע
וועלט. שטיל, פינצטער, חושך! זי וויל נישט דערציילן, די שטילע פינצטערע חושכדיקע נאכט, וואס ס׳איז פארגעקומען דארט, אין די חושכדיקע,
ארעמע, שמוציקע יידישע גאסן און געסלעך, אין די חושכדיקע, ארעמע,
שמוציקע יידישע הייזער און הייזלעך, בא די דערנידעריקטע, ארעמע,
הונגעריקע, אומגליקלעכע, נאקעטע און בארוועסע פארווארפענע, פארגעסענע און דערשלאגענע ― ― ― ניין, זי וויל נישט דערציילן, די שטילע
פינצטערע חושכדיקע נאכט, וואס עס איז פארגעקומען דארט! אויך
שווייגט די שטילע פינצטערע חושכדיקע נאכט פון די שטילע פינצטערע
געהיימע פארזאמלונגען אין שטילע פינצטערע געהיימע קעלערס, ווו
שטילע פינצטערע געהיימע מענטשלעך האבן אויסגעטיילט די ארבעט, זיי
זאלן זיין גרייט צו „מארגנדיקן טאג״... און נאך און נאך א סך זאכן
זיינען אפגעטאן געווארן אין דער דאזיקער שטילער, פינצטערער חושדיקער נאכט. און זי שווייגט, די נאכט. זי ווארט אפן ליכטיקן פרישן
פרימארגן. ער וועט קומען, דער געווינטשטער ליכטיקער פרימארגן. ער
וועט קומען און מע וועט עס אלצדינג דערציילן ― אין פריידן.
    
 קאפיטל יב.
    
 אייביקע וואנדערער
    
 עס איז געווען א נאסער, א קאלטער פרימארגן, איינער פון יענע
קאלטע נאסע אסיענדיקע טעג, וואס מע זאגט, אז עס איז „אן עבירה
א הונט ארויסצולאזן אף דער גאס״. דער וואקזאל, אף וועלכן עס האבן
זיך אמאל געטראפן שאסטעפאל מיט סאפראנאוויטש דעם אפטייקער, בשעת
זייערע קינדער זיינען אנגעקומען פון פעטערבורג אהיים אף פסח, איז
געווען פול געפאקט מיט מענטשן, און איבערהויפט ― די דריטע קלאס.
עס איז נישט געווען א נאדל דורכצוווארפן. מערסטנס פאסאזשירן זיינען
געווען אחינו בני ישראל. מע קאן זאגן, כמעט לויטער יידן. געזעסן און
געשטאנען קעפ אף קעפ ווייבער מיט קינדער מיט טשעמאדאנעס, טארבעס,
זעק און פעקלעך, און קישנס, קישנס, קישנס!... די פנימער בא אלע
אנגעשראקענע, קוקן זיך ארום אף אלע זייטן, ציטערן פאר א געשריי,
פאר א פייף... נאך די שמועסן פון די פאסאזשירן דארף מען רעכענען,
אז דאס זיינען עמיגראנטן, ווארעם עס לאזן זיך הערן די ווערטער
„ליבוי״... „האמבורג״... „שיפסקארטן״... „אמעריקא״ ... דאס
ווארט „אמעריקא״ ― אפטער פון אלץ. דאס ווארט „אמעריקא״ האט
פאר זיי א באזונדערע צוציונגס־קראפט, א מין כשוף. דאס איז א ווונטש,
אן אידעאל, וואס א סך, א סך פון זיי האבן לאנג וועגן דעם געחלומט.
אמעריקא שטעלט זיך זיי פאר ווי א מין יענע וועלט, א מין גן־עדן
הלוואי, רבונו של עולם, מע זאל זיי כאטש אריינלאזן, נישט אפשיקן
חלילה צוריק...
    
דאס געשריי איז גרויס, דער טומל מיטן לויפן מיטן שטופן זיך
איז נאך גרעסער. צווישן די פארשוינען זעט מען אייניקע מיט איבערגעבונדענע קעפ, מיט אונטערגעבלויטע אויגן ― סימנים פונעם נאך נישט
פארהיילטן אומגליק, נאך נישט אפגעקילטן פאגראם...
    
― מע וועט אייך דען אריינלאזן אין אמעריקע מיט אזא פאסאן?
― רייצט זיך א יינגל אן עזות־פנים, די הענט אין די קעשענעס, קעגן
א יידענע מיט אן איינגעקוועטשטן שטערן און מיט געלזוכט אין פנים.
    
― א מכה דער מאמע דיינער! ― ענטפערט אים די יידענע. ―
אבי איך האב געזונטע אויגן, האב איך דיך אין דער ערד!
    
א יונג ווייבל און זייגט א קינד און שלעפט א יידן פאר דער פאלע.
זי וויל וויסן, צי מע לאזט אריין קיין אמעריקא מיט זייגנדיקע קינדער?
דער ייד דאוונט, קאן איר נישט ענטפערן, טוט ער איר א מאך מיט דער
האנט, ווי איינער רעדט: „דו ביסט נעבעך א גרויסע בהמה!״ און
קוקט זיך ארום בשעת מעשה, צי זעט נישט דער זשאנדארם, ווי ער
דאוונט.
    
באזונדער אין א ווינקעלע זיצט א געזינדל: א פאטער, א מוטער,
זעקס קינדער; פיר יינגלעך, ― יינגלעך איז אין אמעריקא, זאגט מען,
א גליק, זיי גייען ארבעטן ― צוויי מיידלעך, ― מיידלעך, זאגט מען, אין
אויך א גליק אין אמעריקא, זיי גייען ארבעטן, און א באבע מיט א זיידן
זיינען אויך דא. די באבע וואלט אפשר אויך געפארן מיט די קינדער קיין
אמעריקא, קאן זי נישט איבערן זיידן, ווייל ער איז א בלינדער. א
בלינדן לאזט מען קיין אמעריקא נישט אריין. מוז זי דא בלייבן מיטן
אלטן. סיידן אמאל, איבער הונדערט און צוואנציק יאר, וועלן זיי איר
צושיקן פון דארטן א שיפסקארטע... דערווייל זאל ער נאך לעבן. גענוג,
אז גאט האט אים געשטראפט, מע האט אים בשעת פאגראם אויסגעשטאכן ביידע אויגן, דערפאר, וואס ער האט נישט געוואלט זאגן ווו איז
די קינדערס געלט, צוויי און צוואנציק קערבלעך... און דער אלטער
זיידע גלעט די אייניקלעך איבער די קעפלעך, וויינט מיט זיינע בלינדע
אויגן און זאגט צו זיי:
    
― איך וועל אייך שוין מער, קינדערלעך, אפנים, נישט זען קיינמאל! קיינמאל אייך נישט זען מער!...
    
צווישן די עמיגראנטן קאן מען דערקענען נחמיה דעם שוסטער,
זיין ווייב זיסל און זייער עלטערן זון חיים. דער יינגערער, בעני, ליגט
אפן הייליקן ארט נאך אן א מצבה. זיי האבן אויספארקויפט וואס זיי
האבן געהאט און פארן אין אזא לאנד, פונוואנען זיי וועלן שוין מסתמא
קיינמאל צוריק נישט קומען.
    
― האסט א טעות, אלטער, מיר וועלן נאך קומען צוריק אלע, און
איר אוודאי...
    
אזוי זאגט חיים צום פאטער און ער וויל אים איינריידן״ אז ער,
חיים, פארט נישט אהין אף שטענדיק; און נישט צוליב זיך פארט ער,
נאר צוליב זיי. און זאל זיך נאר אביסל איבערקאכן אט דא, וועלן אלע
פארן צוריק אהער, „צו אונדז ״ , אזוי ווי מע פארט אצינד אהין קיין
אמעריקא ...
    
― אם ירצה השם! ― מישט זיך אריין א ייד א ווילד־פרעמדער
פון דער זייט, וואס שניידט דינע ריפטלעך ברויט מיט א קליין שארף
מעסערל און באשמירט דאס מיט א געלכל פון אן איי און בעט אויס
אביסל זאלץ בא א פרעמדער יידענע מיט א פארוויינט פנים צו זיך אין
הויפן אריין.
    
― אהין געפארן, אהער געפארן ― ישראליק פארט!
    
אזוי רופט זיך אפ דער ייד, וואס האט ביז אהער געדאוונט און
איצט לייגט ער צונויף דעם טלית ותפלין, און די באקן פלאמען אים.
― אונדזער פאלק ישראל, פארשטייט איר מיך, איז מקיים דעם פסוק,
וואס גאט האט אמאל געזאגט צו אברהם אבינו: ל ך ־ ל ך ― זאלסט
ארויסגיין פון דיין לאנד און פון דיין געבורטס־ארט און פון דיין פאטערס הויז...
    
― א גליק האט אונדז געטראפן! ― רופט זיך אפ נאך א זייטיקער
פארשוין מיט א גילקע אף אן אויג, און אים ענטפערט אפ א דריטער,
אויך א ווילד־פרעמדער, נאר א יונגערמאן, ווייזט אויס, א שטיק אינטע־
 ליגענט, אן פאות און שטארק אונטערגעהאקט דאס בערדל:
    
― געוויס א גליק, ווארעם וואנדערן, גלות פראווען ― דאס איז
 אונדזער געבאט, אונדזער מיסיאן. האט איר פארשטאנען, צי ווער־וואס?
 אין דעם טאג, וואס יידן וועלן אויפהערן אפריכטן גלות, וועלן זיי חלילה
 אויפהערן צו זיין יידן...
    
דערזען, אז די צוהערער קוקן אף אים פארחדושט, פארענטפערט
ער זיך:
    
― איר מיינט, ס׳איז מיינס? דאס זאגט איינער א גרויסער, גאר
א גרויסער מענטש (און דרייט אויס מיטן גראבן פינגער און זאגט מיט
א ניגון): „מה־דאך, זאגט ער, אצינד, ווען מיר זיינען צו שאנד און
צו שפאט, פאדערט מען, זאגט ער, פון אונדז, מיר זאלן זיין ערלעכער
און ארנטלעכער און בעסער און פיינער פאר אלעמען, היינט לא כל שכן
וואס פאר פרעטענזיעס וועלן שוין האבן, זאגט ער, צו אונדז די פעלקער
אין דער צייט, ווען מיר וועלן זיין, זאגט ער, לייטן גלייך אף אונדזער
אייגענער ערד?״... ניין, ברידער! אונדזער מיסיאן איז וואנדערן,
שטענדיק זיין צווישן פרעמדע פעלקער, זיין א מוסר, א ביישפיל פאר
אלעמען... האט איר עס פארשטאנען, צי ווער־וואס?
    
דאס רעדל ארום דעם יונגנמאן, וואס פרעדיקט, ווערט אלע מינוט
ברייטער און גרעסער. יידן האבן ליב הארכן א גוט ווארט, עס מעג זיין
ווו איר ווילט און ווען איר ווילט, אפילו „א מינוט פאר פאיעזד״. מאנצבילן, די וואס האבן פארשטאנען, האבן פארשטאנען, אז דער יונגערמאן
באדארף זיין א ציוניסט, ווארעם ער רעדט צו שיין און היצט זיך צו
שטארק. און ווייבער, וואס האבן נישט פארשטאנען גארנישט, האבן אויך
צוגעשאקלט מיט די קעפ, אונטערגעהאלטן מיט א זיפץ און גרייט געווען
אלע מינוט לאזן א טרער ― עלעהיי, לאז זיך אייך דאכטן, א מגיד
רעדט...
    
צווישן דעם עולם וואס האט ארומגערינגלט דעם יונגנמאן דעם
אינטעליגענט, איז געווען סאשא סאפראנאוויטש, וואס איז ארויסגעקומען ארויסבאגלייטן זיין פאטער דעם אפטייקער ― ער פארט קיין ארץ־ישראל דארט ווערן אן אפטייקער. טאמער וועט מען באדארפן האלטן
עקזאמען, וועט ער האלטן. אזא אומגעריכטע מעטאמארפאזע האט געקאנט ארויסרופן בא אים נאר דער שטורעם מיט אלע רעזולטאטן פונעם
שטורעם, וועלכע ער האט איבערגעלעבט. פארשטייט זיך, אז סאלאמאן
סאפראנאוויטש האט געהאט אן אנדער מארשרוט ― קיין אמעריקא.
נאר עמיגרירן קיין ארץ־ישראל האט אים ארויפגעפירט זיין זון סאשא.
און אנדערש האט דאס נישט געקאנט זיין ― פארט אן איין־און־איינצי־קער זון. סאשא בלייבט דערווייל דא ביז ער וועט ענדיקן; אז ער וועט
ענדיקן, וועט ער סיי ווי סיי אריבערפארן קיין ארץ־ישראל. ארץ־ישראל
און אמעריקא ― צו א גרויסער תהום! שענער פון אלץ איז געווען
דאס, וואס דעם אפטייקערס קריסטלעכע פריינטן, נאדיעזשדא אלעקסאנדראוונא, האט צוגערעדט איר פריינט דעם אפטייקער, ער זאל בעסער
אריבערפארן קיין ארץ־ישראל. „פאלעסטינא ― האט זי געזאגט, און
טאקע גוט מכבד געווען אים ― פאלעסטינא ― דאס איז דאך אייער
באטקאוושטשינא, אייער פאטערלאנד, ווי קאנט איר עס פארבייטן אף
א פרעמד לאנד, אף אמעריקא?... עטא אוזשאסנא! עטא וואזמוטי־טעלנא!״...
    
א סך האט אויך מיטגעהאלפן זיין שכן איציקל שאסטעפאל, וואס
איז פון איצט אן נישט נאר א שכן ― א סברה, אז ער איז שוין גאר
א מחותן. עס איז נאך נישט אפיציעל, פארשטייט זיך, עס איז נאר
דערווייל א סוד, נאר אזא סוד, וואס אלע ווייסן עס און אלע ריידן,
שושקען זיך, ― היינט־מארגן קאן עס ווערן א פאקט. די קינדער באדארפן דערווייל ערשט ענדיקן זייער קורס. זיי פארן ביידע ווידעראמאל
 קיין פעטערבורג, און זיינען די לעצטע צייט אזוי באפריינדעט, אז ס׳איז
 שוין גאר בא קיינעם קיין שום ספק נישט, אז דאס זיינען חתן־כלה. א
 שטיקל מניעה איז נאך אין איין זאך: דער חתן איז א ציוניסט, און
 א פארברענטער ציוניסט, און די כלה איז צום ציוניזם דערווייל קאלט,
 זייער קאלט. נאר „מ ה  ש ל א  י ע ש ה ה ש כ ל י ע ש ה  ה ז מ ן״
 ― זאגט איציקל שאסטעפאל מיט א פסוק צו זיין האלב־אפיציעלן מחותן
 דעם אפטייקער, וואס כאטש ער פארשטייט נישט קיין לשון־קודש, פונ־
 דעסטוועגן טוט ער א גלאנץ מיט די ברילן, מע זאל מיינען, אז ער האט
 פארשטאנען.
    
― אלעקסאנדער סאלאמאנאוויטש, ווו זענט איר פארפאלן געווארן?
 עטא אוזשאסנא! עטא וואזמוטיטעלנא!
    
נאדיעזשדא אלעקסאנדראוונא האט דאס אזוי אויסגערופן, א פלעסק
געגעבן מיט די הענט, דערזען סאשא סאפראנאוויטשן אין דריטער קלאס
צווישן עולם, וואס ארום דעם יונגן אינטעליגענט. נאך איר זיינען באלד
אנגעקומען דער אפטייקער, וואס האט זיך שטארק אויסגעבלייכט, און
טאמארא און איציקל שאסטעפאל, וואס האט זיך שטארק פארעלטערט
אין דער לעצטער צייט: די אויגן זיינען געווארן ווי אונטערגעשוואלן,
מיט קישעלעך. זיין טאכטער טאמארא האט זיך אויך פארענדערט ― זי
איז שענער געווארן, נאך שענער ווי פריער.
    
― וואס טוט זיך דא? ― האט טאמארא א פרעג געגעבן.
    
― אונדזערע וואנדערער ― האט איר סאשא אפגעענטפערט, באוויזן מיט די אויגן אף דעם עולם עמיגראנטן ― אונדזערע אייביקע
וואנדערער.
    
― די אייביקע וואנדערער! ― האט אים, ווי א ווידער־קול, מעלאנכאליש נאכגעזאגט נאדיעזשדא אלעקסאנדראוונא מיט א טראגישער
אינטאנאציע און איז אבער באלד אנגעפאלן אף אירע גוטע פריינט:
וואס שטייט מען? ס׳איז שוין צייט זיך געזעגענען! און אויסגעלאזט
האט זי מיט איר שטענדיקן אויסרוף! עטא אוזשאסנא! עטא וואזמו־טיטעלנא!״...
    
און דאס גאנצע געזינדל לאזט זיך גיין אפן פעראן, און דארט
געזעגנט מען זיך מיטן אפטייקער סאפראנאוויטש, און מע קושט זיך
און מע ווינטשט אים אלדאס גוטס פונעם גאנצן הארצן.
    
 סוף פונעם צווייטן טייל.
   
 