

„איך בין ניט מסכים‟ 



 by באריס סאנדלער 
July 1, 2019July 1, 2019 Filed under:
ליטעראטור
פון דא און דארט 

ניקאליי באראדולין
מיט ניקאליי אלניאנסקין פון שוועדן האב איך זיך באקענט ווירטועל, צוליב זיין גוואלדיקער טעטיקייט אין געביט פון ארויסגעבן יידישע קינדער־ביכער. איך בין געווען ממש פארכישופט פון זיינע צוציענדיקע, מאדערנע ביכעלעך, און כ׳האב געוואלט וויסן מער וועגן מיין שוועדישן חבר. האב איך אים פארבעטן צו א טרעפונג אין מיין ווירטועלן קלאס „מיט יידיש איבער דער וועלט‟. ניקאליי האט תיכף מסכים געווען און אט איז אונדזער שמועס:
טייערער ניקאליי, דערצייל, ווי אזוי דו ביסט געקומען צו יידיש?
איך האב זיך דערוווסט וועגן יידיש טאקע צופעליק. איך בין א לערער. איך לערן געזעלשאפט און רעליגיע אין א גימנאזיע. ווען איך האב כמעט געענדיקט מיין לערנען אין אוניווערסיטעט, האב איך געוווינט אין א דירה פון א סטודענטן־אינטערנאט. ס׳איז דא א כלל אין שוועדן: דו קענסט ניט וווינען אין אזא דירה, אויב דו ביסט ניט קיין סטודענט. ווי איך האב געהאט געזאגט, האב איך כמעט פארענדיקט מיין לערנען און שוין געהאט א פארזיכערטע שטעלע, אבער געדארפט זיך ווייטער לערנען, כדי צו וווינען אין דער דירה. מיין פרוי, אידא אלניאנסקי, האט מיר געזאגט, אז מען עפנט א יידיש־קורס אינעם אוניווערסיטעט אין לונד. דעם קורס האט מען געפירט אין אוונט און דער לערער, שלמה שולמאן, איז ניט געווען פון דער אקאדעמישער סביבה. ער האט אונדז געזאגט, אז יידיש איז ניט קיין אקאדעמישע שפראך, און מיר וועלן ניט ניצן קיין אקאדעמישע פובליקאציעס אויף יידיש. מיר וועלן רעדן אויף דער שפראך. האב איך געטראכט: פאר וואס ניט? און כ׳האב עס דאך געטאן נאר, כדי צו בלייבן וווינען אין מיין דירה.
דאס איז געווען זייער מאדנע, ווייל איך בין ניט קיין מומחה אין שפראכן. עס קומט מיר שווער אן צו לערנען זיך א ניי לשון. איך האב זיך געלערנט פראנצייזיש במשך פון 7 יאר און קען קוים דריי ווערטער. אבער לערנען זיך יידיש איז געווען גרינג פאר מיר.
איך בין א גר צוליב מיין ווייב. איך האב אויך גענומען איר פאמיליע־נאמען נאך דער חתונה. איך ווייס ניט, פאר וואס צו לערנען זיך יידיש איז מיר געווען אזוי גרינג. אין דער זעלבער צייט דארף איך זיך מודה זיין, אז איך האב געארבעט מיט יידיש א סך מער, ווי מיט די אנדערע שפראכן. איך האב אלע מאל געשריבן, איבערגעזעצט, גערעדט… אפילו אז ס׳איז געווען ניט גוט, איז עס דאך געווען א דערפארונג. איך האב געשריבן פאעזיע און זי ארויסגעגעבן. ס׳איז ניט געווען אזוי איי־איי־איי, אבער ס׳האט מיר געהאלפן.
ווי אזוי ביסטו געקומען צום יידישן מעטאל־ראק?
איך בין א טוער, און ווען איך טו עפעס, דארף עס זיין זייער ערנסט. איך מוז ניצן מיינע קענטענישן, ניט סתם לערנען זיך. איך שפיל גיטארע און מיין ווייב איטקע איז א זינגערין. האט זי מיך אמאל געפרעגט: „אפשר קענען מיר טאן עפעס מיט יידיש און מוזיק?‟. איך בין א גרויסער אנהענגער פון „העווי־מעטאל‟. האבן מיר באשלאסן צו שאפן א יידישע מעטאל־ראק־גרופע. געזאגט און געטאן. אונדזער ערשט קאמפאקטל הייסט „אז א פויגל און א גולם טאנצן‟.
א סך יידישיסטן האבן זיך געווונדערט און אונדז געפרעגט, פאר וואס מיר פארנעמען זיך מיט מעטאל־ראק־מוזיק? זיי שפילן דאך קלעזמער־מוזיק. און די מעטאל־ראק־מוזיקערס האבן געפרעגט: פאר וואס שפילט איר מעטאל אויף יידיש? דאס איז זייער מאדנע. אבער ווען מיר זיינען אויפגעטראטן מיט קאנצערטן, איז עס געווארן גאנץ פאפולער. מיר האבן ניט סתם געשפילט מעטאל־ראק, נאר געמישט אים מיט אנדערע מינים מוזיק, עקספערימענטירט. מיר האבן איבערגעזעצט עטלעכע ראק־קאמפאזיציעס אויף יידיש, ווי למשל House of a rising sun. מיר האבן אריינגעמישט קלעזמער מוזיק אין די לידער פון Iron Maiden. דאס איז געווען א קורצער פראיעקט. מיר זיינען מער ניט אקטיוו און האבן כמעט אויפגעהערט שפילן מעטאל־ראק.
וואס האט דיך אינספירירט זיך פארנעמען מיטן ארויסגעבן די פובליקאציעס אויף יידיש?

מיר האבן באשלאסן ארויסצוגעבן דעם זשורנאל אויף יידיש און דאס איז געווען א שווערער פראצעס, ווייל לונד, ווו מיר וווינען, פארמאגט ניט קיין סך יידן. מיר האבן געמיינט, אז מיט אזא פראיעקט וועט מען קענען שאפן א נאטירלעכע אטמאספער פאר די מענטשן, וואס ווילן זיך טרעפן און רעדן יידיש. בשעתן ארבעטן מיט יידיש, וועלן מיר אויך אנטוויקלען אונדזער אייגענעם יידיש. מיר האבן אנגערופן דעם זשורנאל „דאס בלעטעלע‟. מיר האבן געוואלט אפשפיגלען אויף די זייטלעך פונעם זשורנאל די טעמעס, וואס מיר האבן ליב אליין; דערפאר האבן מיר דארט געשריבן וועגן די היינטצייטיקע נייעס אין דער וועלט פון מאדערנער קולטור און געזעלשאפט. מיר האבן דערציילט וועגן פאפולערע שטערן פון קינא, מוזיק און טעלעוויזיע־פראגראמען, וועגן נייע ביכער און מחברים, און אזוי ווייטער. ס׳איז ניט געווען א זשורנאל וועגן יידיש אדער יידישער ליטעראטור. אזעלכע זשורנאלן זיינען פאראן אויף דער וועלט. אין אונדזער זשורנאל האבן מיר געדרוקט מאטעריאלן וועגן וועלטלעכע פאפולערע היינטצייטיקע ענינים. א סך פון זיי האבן צו טאן מיט דער פאפ־קולטור פאר יוגנט. מיר אליין זיינען געווען אנהייבערס אין דער שפראך און האבן דאס גוט פארשטאנען. ניט אלץ איז געווען געראטן אינעם זשורנאל. מע מיינט, אז נאר די מומחים אין געביט פון דער קולטור קענען שאפן אט די קולטור, אבער איך בין ניט מסכים מיט דעם. איך מיין, אז יעדער קען צוגעבן, כאטש א ביסל צו דער אנטוויקלונג פון דער קולטור. מיר האבן געקראגן א שלל מיט קריטיק פון עטאבלירטע יידישיסטן, און איך בין ניט געווען מסכים מיט א סך פון זייערע ארגומענטן, ווייל איך שרייב, שפיל, זינג — איך טו וואס איך וויל, און איך האב דאס געטאן אויף יידיש.
אונדזער בעסטסעלער ביז אהער איז דאס קינדער־ביכל „הינטערן גארדין: אין א יידישער היים‟. מיר האבן פארקויפט 700 עקזעמפלארן. איצט דרוקן מיר נאך עטלעכע הונדערט עקזעמפלארן פונעם ביכל. אייניקע יידישיסטן האבן נאך א מאל קרום געקוקט אויפן פראיעקט און געטענהט, אז דאס איז ניט קיין עכטער אידיאמאטישער יידיש. איך האב זיי געענטפערט ווי איך ענטפער תמיד: איך האב געשריבן און געדרוקט נייע ביכער, ניט בלויז פאר קינדער, נאר אויך פאר דערוואקסענע. איך האב אנגעשריבן א ראמאן „דער לונדער ווונדער‟, וואס שילדערט דאס יידישע לעבן אין מיין היימשטאט לונד אין סוף 19טן יארהונדערט. ס׳איז א היסטארישער ראמאן, וואס פארנעמט זיך אויך מיט דער יידישער מיטאלאגיע: דיבוקים, א גולם און אנדערע פאנטאסטישע באשעפענישן. איך האב אנגעשריבן אן ארטיקל אין „פארווערטס‟, ווו איך האב פארבעטן אלע די, וואס שרייבן אויף יידיש, שיקן אונדז זייערע ווערק און מיר וועלן זיי אפדרוקן. א לעבעדיקע ליטעראטור נייטיקט זיך ניט בלויז אין דערפארענע שרייבערס, נאר אויך אין גראפאמאנען; אבי די גראפאמאנען זאלן נישט דערשטיקן די עכטע מחברים.
 
איך בין זייער שטאלץ און צופרידן, אז קאבי ווייצנער (א פעיקער זשורנאליסט און שרייבער, וואס איז פלוצעם געשטארבן אין ווארשע אין 2018) האט יא געענטפערט אויף מיין בקשה און אונדז צוגעשיקט עטלעכע ווערק זיינע. מיר האבן ארויסגעגעבן דאס ווונדערלעכע מעשהלע זיינס, וואס איז פריער געווען אן אנימאציע־פילם „דער גליקלעכער מענטש‟. איך האב אנגעשטעלט א קינסטלערין, לינדא סיווערט, צו שאפן נייע אילוסטראציעס צום בוך. שפעטער האבן מיר פארעפנטלעכט נאך א בוך פון קאבי, וואס הייסט, „דער תלמיד־חכם און דער גנב‟, מיט אילוסטראציעס פון עמא אולאוסאן.
קענסט דערציילן וועגן דעם נייעם בשותפותדיקן פראיעקט מיט צוויי יידישע פאעטן פון ישראל, וועלוול טשערנין און מיכאל פעלזענבאום, וועגן זייער זשורנאל „יידישלאנד‟?
איך האב פריער געהאט געארבעט מיט מיכאל פעלזענבאומען אויף עטלעכע איבערזעצונגען, וואס איך האב געמאכט פארן שוועדישן פארלאג. איר ווייסט דאך, אז יידיש איז אן אפיציעלע מינאריטעט־שפראך דא אין שוועדן און דערפאר דארף מען מאכן א צאל איבערזעצונגען אויף יידיש. איז ווען איך האב געארבעט מיט פעלזענבאומען אויף די איבערזעצונגען, האט ער מיר דערציילט וועגן זיין און וועלוול טשערנינס געדאנק צו גרינדן דעם שפאגל־נייעם זשורנאל „יידישלאנד‟. זיי האבן מיר פארגעלייגט צו ווערן א פארלעגער און א פארשפרייטער פונעם זשורנאל אין שוועדן, אייראפע און אמעריקע, און איך האב מסכים געווען, ווייל דאס איז זייער א וויכטיקע און אינטערעסאנטע אויסגאבע, מיט די בעסטע יידישע מחברים, און עס פרייט מיך זייער צו זיין א טייל פון דער אונטערנעמונג.
וואס איז דיין נייער פראיעקט?
מיר ארבעטן איצט אויף ארויסגעבן דאס ביכל „פאנטאסטיש‟, מיט ווונדערלעכע מעשהלעך פאר די יינגסטע יידישיסטן. די איינציקע זאך, וואס האט פארהאלטן דעם פראיעקט, איז דאס געבורט פון מיין דריט קינד, מרים. זי איז געקומען אויף דער וועלט ערב פסח.
צי רעדסטו יידיש מיט דיין זון?
ער רעדט א ביסל יידיש, ווי אן אמעריקאנער, א ווארט דא, א ווארט דארטן. ער איז רעדט ניט פליסיק און שעמט זיך, ווייל ער איז בכלל א שעמעוודיקער, אבער ווי זאגט מען, ס׳איז בעסער ווי גארניט.
ווער זיינען די קונים, וואס קויפן דיינע ביכער?
איך האב א וועבזייטל http://www\. olnianski.com דא קען מען קויפן מיינע ביכער. אין שוועדן איז דא א געזעץ, וואס איז זייער גוט פאר מיר: אלע ביבליאטעקן אין לאנד מוזן קויפן מיינע ביכער. ווען איך לאז ארויס א בוך, מוזן אלע דריי הונדערט ביבליאטעקן אין שוועדן עס קויפן. אחוץ דעם, קויפן די ביכער די יידיש־רעדנדיקע מענטשן איבער דער גאנצער וועלט. מיר דרוקן אן ערך 500־1000 עקזעמפליארן פון יעדער אויסגאבע.
צי רעדאגירט עמעצער דיין יידיש, ווען דו שרייבסט?
איך ארבעט מיט פארשידענע מענטשן און זיי העלפן מיר ארויס. אין אנהייב האב איך ניט געארבעט מיט קיין רעדאקטארן. איצט העלפן מיר מיט יידיש מיכאל פעלזענבאום, ארעלע ווישוואנאט און אנדערע, וואס קענען די שפראך זייער גוט און האבן א סך דערפארונג אינעם רעדאגירן יידישע שריפטן.
וויפל יידן וווינען אין שוועדן? צי עקזיסטירן אין לאנד יידישע שולן פאר קינדער?
עס וווינען אין שוועדן ארום 10,000 יידן. ס׳איז ניט קיין סך, אבער אין דרום־שוועדן, ווו איך וווין, עקזיסטירן טאקע ערנסטע פראבלעמען מיט אנטיסעמיטיזם און ס׳איז דא ביי אונדז א גאר קליינע קהילה פון ארום 500 יידן. ס׳איז געווען א גרעסערע קהילה מיט יארצענדליקער צוריק. ס׳איז היינט דא א שווערע צייט פאר יידן, אבער אין שטאקהאלם עקזיסטירט א בליענדיקע יידישע געזעלשאפט. די גרעסטע צאל יידן אין שוועדן לעבן היינט אין שטאקהאלם. וואס שייך די יידישע שולן פאר קינדער, איז שוועדן אזא לאנד, ווו ס׳איז זייער שווער, כמעט אוממעגלעך צו האבן א רעליגיעזע יידישע קינדער־שול, אזוי ווי, למשל, אין אמעריקע, אדער אין ישראל. ס׳איז דא נאר איין יידישע שול פאר די עלטערע קינדער. מיר האב אין שוועדן אפשר ארום פינף יידיש קינדער־גערטנער, אבער אן רעליגיעזע לימודים.
צי שרייבסטו מוזיק ווייטער?
יא, איך האב א פאר פראיעקטן, ווו איך שרייב לידער פאר די גרופעס. איך זעץ איבער די פאפולערע לידער אויף יידיש. איך האב עס זייער ליב, אבער דאס איז איצט אזא מין ארבעט אין הינטערגרונט, הינטער די קוליסן.
טייערער ניקאליי, א דאנק פארן אינטערעסאנטן שמועס. מיר ווינטשן דיר, דו זאלסט שעפן א סך נחת פון דיינע קינדער און דיינע יידישע פראיעקטן, ממשיך צו זיין דיין שאפערישע טעטיקייט!
איבערגעדרוקט פון דער צייטונג „ביראבידזשאנער שטערן‟

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
פון אונדזער עזבון: זיאמע טעלעסין (1912־1996) 

Next Post
יצחק באשעוויס־זינגער און זיין זון ישראל זמיר 



