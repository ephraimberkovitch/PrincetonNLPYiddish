 
 מעשיות פאר יידישע קינדער: די ערשטע קאמונע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 די ערשטע קאמונע
    
 א מעשה לכבוד פסח
    
 קאפיטל א.
    
 א מענטש ווערט מיט אלצדינג געוווינט
    
הערט איר? ס׳איז גאר נישטא די צרה אף דער וועלט, וואס א
מענטש זאל מיט איר ניט קאנען געוווינט ווערן. דאכט זיך, וואס קאן
שוין זיין ערגער פון ציינווייטיק? פונדעסטוועגן קאן איך אייך ברענגען א ראיה פון מיין רבין רב מאניש. מיין רבי רב מאניש האט געזאגט, אז
ווען ער זאל חלילה ליידן אף ציינווייטיק, וואלט ער זיך מעשה אנגעטאן. כך הוה. אז ס׳איז געקומען די צייט, וואס ער האט אנגעהויבן
רייסן זיך אף די ציין, האט ער תחילת געשריגן נישט מיט זיין קול, געקראכן אף די גלייכע ווענט, ארומגעטאנצט איבער דער שטוב און צעטריבן דעם גאנצן חדר אהיים. אף מארגן, אז מיר זיינען געקומען אין
חדר אריין, האבן מיר אים געטראפן מיט אן אונטערגעבונדענער באק
און מיט אן אויפגעטראגענער ליפ, און ער האט שוין געקרעכצט שטילערהייט. אף איבערמארגן זיינען שוין געווען בא אים ארומגעלייגט
ביידע באקן מיט קישעלעך, דאס פנים האט געגלאנצט, ווי באשמירט
מיט פוטער, און געזעסן איז ער שטיל, ווי א קעצעלע, ניט ארויסגעלאזט אפילו קיין פיפס.
    
― וואס הערט זיך, רבי, מיט אייער צאן?
    
― וואסער צאן? ― מאכט צו אונדז דער רבי מיט א ביטער
שמייכעלע: ― עס רייסן מיך שוין, ברוך השם, אלע ציין.
    
איך האב דאס אייך געבראכט אהער, בכדי עס זאל אייך קיין
חידוש ניט זיין, וואס מיר זיינען זיך געוווינט געווארן מיט הערשקע
מאמציסעס דירה, כמעט פארגעסן שוין, אז מיר האבן געהאט אמאל אן
אייגענע דירה, א גרויסע דירה, מיט א הויף, און מיט א גארטן, און
מיט א סוכה, און מיט א שפיזארניע, און מיט וואס ניט? אמת, די
מאמע האט נאך אלץ גאנץ אפט אונטערגעזיפצט און געגעבן אנצוהערעניש דעם טאטן, אז ס׳איז נישטא ווו עפעס אוועקצולייגן פון דאנען אהין. דערויף האט איר דער טאטע, געוויינטלעך, אדער גארניט
געענטפערט, אדער געענטפערט מיט א זיפץ... און זי האט אים גוט
דערגאנגען מיט ווערטער, אויסגעוויזן מיט ראיות, אז אין בעל־הבתיש־קייט מוז מען האבן א שטיקל קעמערל, כאטש א ווינקעלע א באזונדערס, האט איר דער טאטע א זאג געטאן: „זינדיק נישט, דאנקען גאט
דערפאר״. און דאס איז שוין געווען א תירוץ אף אלצדינג: אף דעם,
וואס זיי דארפן, דריי בעל־הביתטעס, שטיין בא איין אויוון; אף דעם
וואס אלע דריי שכנים באדארפן שעפן וואסער פון איין דייזשקע און
גיסן אין איין פאמעניצע; אף דעם, וואס פאר אלע עופות איז פאראן
סך הכל איין שטייג, און אף דעם, וואס אז עמעצנס ציגן טוען־אן
שאדן ― ווייס מען אפילו ניט וועמענס.
    
― צביה־לאה, אייער ציג טוט מיר צום טויט: זי האט מיר
היינט געפטרט דאס מילכיקע טעפל! ― קלאגט זיך די מאמע פאר
דער בעל־הביתטע.
    
― און אז אייער ציג האט מיר נעכטן אויסגעזעצט א טאפליע?
― ענטפערט איר אפ צביה־לאה, א יידענע א גראבע מיט א קול פון א
מאנצביל.
    
― פון וואנעט ווייסט איר, אז מ יי ן ציג האט אייך אויסגעזעצט א טאפליע? ― זאגט די מאמע.
    
― פון וואנעט ווייסט איר, אז מ יי ן ציג האט אייך צעבראכן
דאס טעפל? ― זאגט צביה־לאה.
    
― מיינע געוויס ניט! ― מישט זיך אריין די דריטע שכנה, א
קליין ווייבל מיט שווארצע אייגעלעך, וואס הייסן הייסט זי פערעלע,
און רופן רופט מען זי „שוועבעלע״, דערפאר, וואס זי צינדט זיך גיך
אן און ווערט באלד פארלאשן ― פונקט דער היפוך פון איר מאן,
אונדזער אלטן באקאנטן משה, דעך וואס מע רופט אים „שוין איינמאל
משה״. איר דארפט אים געדענקען פונעם פארגאנגענעם סוכות, אויב
איר האט געלייענט מיין מעשה „שוין איינמאל א סוכה״.
    
 קאפיטל ב.
    
 א ים שכנות ― וואלוול שלייערס
    
די וואס מיינען, אז די דריי שכנות, וואס זיינען געשטאנען בא
איין אויוון, גענומען וואסער פון איין דייזשקע, געגאסן אין איין פאמעניצע און אזוי ווייטער, האבן חלילה שטענדיק געהאט צווישן זיך
א שלעכט לעבן, ― האבן זיי א גרויסן טעות. אמת, מע קאן ניט זאגן,
אז ס׳איז בא זיי געווען א לעבן ווי אונטער אויוון; מע זאל זיך, הייסט
דאס, שטארק ליב האבן, חלשן איינס נאך דאס אנדערע ― דאס אויך
ניט. א מענטש איז אומעטום, קודם כל, נישט מער ווי א מענטש, און
מענטשן בכלל האבן זיך ליב נאר פון דערווייטן. די אלע שיינע בילדער, וואס מענטשן מאלן־אפ, וויאזוי מע וועט לעבן אמאל אלע אינאיינעם גאנץ ברידערלעך, אלע אף איין קעשענע, מע וועט צעשטויסן
די שווערדן אף גראבאייזנס און ביקסן אף שניידמעסערס, און מע
וועט זיך מער נישט קריגן, נישט זידלען, נישט טאן אף צו־להכעיס,
לעבן ווי גאט אין אדעס ― דאס אלצדינג וועט זיין, אז משיח וועט קומען. און ביז דעמאלט וועלן דריי שכנות, וואס שטייען בא איין אויוון,
מוזן אמאל צעקריגן זיך, צעאמפערן זיך, רעכט אויסזידלען זיך און
אפשר נאך עפעס ערגער אויך...
    
מילא, פון צביה־לאהן, הערשקע מאמציסעס ווייב, שמועסט מען
ניט. זי איז דאך די בעל־הביתטע פון דער שטוב, האט אן אייגענע
„נחלה״, מיינט זי גלאט, אז אלע באדארפן האבן פאר איר דרך־ארץ,
און אן א „זייט־זשע מוחל״ טאר מען גאר מיט איר ניט ריידן. בא
מיין מאמען האט זי דאס דווקא געפועלט; מיין מאמע רעדט גאר
אנדערש נישט מיט איר:
    
― זייט־זשע מוהל, צביה־לאה, די פאמעניצע איז שיין פול, ווי
אן אויג.
    
אדער:
    
― זייט־זשע מוחל, צביה־לאה, אייער קליינינקער האט שוין דארטן
מחילה אנגעארבעט א שיינע חתונה!...
    
דערפאר טאקע האלט צביה־לאה פון מיין מאמען אן עולם ומלואו,
און זי זאגט דאס איר אלע מאל אין די אויגן, בשעת זי צעקריגט זיך
מיט דער דריטער שכנה, מיט פערעלען.
    
― איר ווייסט, בתיה־לעבן, ― זאגט זי צו איר מיט א זיס שמייכל: ― איר ווייסט, פארוואס איך האלט מיט אייך אזוי? נאר דערפאר, וואס איר זיינט ניט קיין שוועבעלע.
    
פערעלע פארשטייט דעם שטאך, רופט זי זיך אן הויך צו מיין
מאמע, און אויך זיס, ווי קאנדלצוקער:
    
ווייסט איר, בתיה־לעבן, פארוואס איך האב אייך אזוי ליב? נאר
דערפאר, וואס איר האט ניט קיין אייגענע „כאטע״, וואס סע רינט פון
די ווענט און סע קאפעט פון דער סטעליע, און וואס איר מיינט נישט,
אז סע שפילט זיך מיט אייך דער מלאך המוות.
    
און אזוי טענהען זיך אויס ביידע ווייבער מיט מיין מאמען, גיבן
איר צו פארשטיין, פארוואס מע האט זי ליב, און רעכענען איר אויס
אזעלכע מעלות, וואס האבן ניט קיין שיעור.
    
די גרעסטע פון אלע מעלות אבער, וואס מיין מאמע האט באמת,
איז די מעלה, וואס זי האט ליב שלום. זי צענעמט די צדדים, פאררעדט
זיי די ציין.
    
― וואס טויג אייך, זייט־זשע מוחל, מיר דערציילן, פארוואס איר
האט מיך ליב? איר דערציילט מיר בעסער, זייט־זשע מוחל, צביה־לאה־לעבן, וויאזוי איז אייך געגאנגען מיטן לעצטן טראגן.
    
אדער:
    
― איר דערציילט אונדז בעסער, זייט־זשע מוחל, פערל־קרוין,
נאך אמאל, פארוואס האט איר זיך צעקריגט איבער־א־נייס מיט אייער
שוועגערן רחלע די גרינע? איר האט דאך ניט לאנג איבערגעבעטן זיך
מיט איר!
    
יא, ווען ניט מיין מאמע, וואלט געווען, ווי מע זאגט, דריי שלייערס א גראשן. ס׳איז אזוי אויך געווען, מאלט אייך, גענוג בזיונות,
אז מיין מאמע, וואס האט, זאגט זי, קיינמאל ניט געהערט קיין גראב־הייט, באדארפט אויסהערן א ז ע ל כ ע  ווערטער מיט א ז ע ל כ ע
קללות, און מיט אירע אייגענע הענט צענעמען די דאזיקע צוויי ווייבער, וואס אז זיי ווערן אין כעס, זיינען זיי ערגער, זאגט זי, פון די
חיות רעות; זיי זיינען גרייט איינס דאס אנדערע אדער אפבייסן די
נעז, אדער ארויסרייסן די אויגן! וויפל געזונט דאס קאסט דער מאמע
― דאס ווייס איך. איך האב ניט איינמאל געטראפן די מאמע
זיצן און וויינען (אף אלצדינג וויינט זי) און באקלאגן זיך אף וואס
פאר א לעבן זי איז איבערגעקומען! און קומט דער טאטע, ווישט זי
אויס די אויגן, גלייך ווי גארניט געווען.
    
― וואס איז? ― פרעגט זי דער טאטע דערשראקן.
    
― וואס „וואס איז״? ― מאכט די מאמע תמעוואטע.
    
― וואס ביסטו פארוויינט?
    
― איך? ― זאגט די מאמע כלומרשט פריילעך, און טרערן
קייקלען זיך פון אירע שיינע אויגן איבער אירע ווייסע שיינע באקן.
ווען איך שעם זיך ניט פארן טאטן, פאל איך איר אפן האלדז און קוש
איר אויס יעדער גליד, מיין טייערער־טייערער מאמען!
    
 קאפיטל ג.
    
 מען רעדט פון קליינווארג און פון ווייבער
    
און מיר, קליינווארג, קינדער פון די דריי שכנים אין איין שטוב,
ווערן דא אוודאי וואס ווייטער אלץ נענטער, און מיט דער צייט ―
די לעצטע גוטע ברידער, ווי עס געהער צו זיין חברים! און איבערהויפט ― די יינגלעך. ארום און ארום זיינען מיר זיבן יינגלעך. איר
מוז אייך זיי אויסרעכענען בא די נעמען: הערשקע מאמציסעס פיר
בנים, צוויי רויטע און צוויי שווארצע ― אייזיק, איציק, היליק און ישראליק; „שוין־איינמאל־משהס״ צוויי יינגלעך ― יואליקל און שוא־ליקל; און איך ― אברהמל, דער מחבר פון דער דאזיקער געשיכטע.
אחוץ די זיבן יינגלעך, זיינען פאראן זעקס מיידלעך: צוויי צביה־לאהס טעכטערלעך און ביידע מיט געלע הערעלעך: איטקע און ביילקע; און פיר פערעלעס מיידלעך: רייזעלע און פייגעלע און חנהלע
און יענטעלע.
    
די יינגלעך מיט די מיידלעך זיינען צווישן זיך פייער מיט וואסער... מע האט זיך אזוי פיינט, אז ממש מע קאן זיך איינס דאס אנדערע ניט אנקוקן. טאמער טרעפט זיך עפעס אין שטוב א שאדן, לייגט
מען ארויף די באד איינס אף דאס אנדערע, די יינגלעך אויף די מיידלעך און די מיידלעך אף די יינגלעך, ביז מע הייבט זיך אן געבן
קלעפ. מיר יינגלעך, פלאנטען זיך איין אין די רויטע הערעלעך פון די
מיידלעך, און זיי, די מיידלעך, מאכן אזא קוויטשעריי, ביז עס קומט
צו לויפן הערשקע מאמציס, א בייזער ייד, וואס האט פיינט „ספראוועס״; ער גיט פעטש פון דער פולער האנט אף אלע זייטן: „פיטש־פאטש ― זאגט ער ― אי ניקאקיך!״ א גליק, וואס סע מישט זיך
אריין „שוין־איינמאל־משה״, רייסט־ארויס די יינגלעך פון הערשקעס
הענט:
    
― לאז שוין זיין איינמאל אן עק!
    
א מאדנער מענטש דער „שוין־איינמאל־משה״ ― א קינדערשע
נשמה בא אים. טאג ווי נאכט וואלט ער זיך מיט אונדז אפגעגעבן.
פון העלפן אונדז מאכן, בויען, צונויפשטעלן, צונויפלייגן וכדומה ―
פון דעם שמועסט מען ניט; דערויף איז דאך עפעס „שוין־איינמאל־משה״ א בעל־מלאכה, וואס האט א שם אף דער וועלט. ווי קאן ער
שטיין און קוקן בשעת יענער שניצט, שניידט, טוט עפעס? „גיב אהער,
דו שייגעץ איינער, וועל איך דיר ווייזן, וויאזוי מע שניצט מיט א מעסער!״ ― נאר דאס איז בלאטע. איך דארף אייך זאגן בסוד, אז „שוין־איינמאל־משה״ האט זיך ניט געפוילט פארקאטשען די פאלעס און
כאפן מיט אונדז אינאיינעם א שפיל אין „קאמער־קאמער־הויז״, „אקח־און־מקח״, „אום־צי־גראד״ וכדומה. און מיט אים שפילן איז געווען,
זאג איך אייך, א פארגעניגן! פריילעכער, ווי שמחת־תורה! וואס־זשע
טוט גאט? באדארף ער אים געבן א ווייב פערעלע, וואס מע רופט זי
„שוועבעלע״, לאזט זי אים נישט מישן זיך צווישן קינדער. אט אן
אומגליק! איך וועל זאגן מיטן לשון פון מיין רבין רב מאניש. מיין
רבי רב מאניש, אז די רביצין האט אים דאקוטשעט מיט געלט, פלעגט
ער זיך כאפן בא דער לינקער פאה און שרייען: „גוואלד! ווער האט
אויסגעטראכט דאס מין ווייב אף דער וועלט?״... אין יענער צייט,
ווען איך בין, למשל, קיסר און מען קומט צו מיר און מע פרעגט מיך:
וואס טוט מען מיט ווייבער? ― וואלט איך געוויס געזאגט: מע
זאל זיי אלע אויסקוילען, ווי די גענדז, נאר איינע זאל מען איבערלאזן ― די מאמע מיינע.
    
אצינד, אז מיר האבן זיך אביסל באקענט מיט אלע שכנים און
שכנות, וואס זיצן בא הערשקע מאטציס, און מיט זייערע געזינדלעך,
― גייען מיר אריבער צום ענין המעשה, דאס הייסט צו דער „קאמונע״ גופא, פונוואנען זי האט זיך גענומען, וויאזוי זי אין געווארן,
און וואס מיט איר איז געווען דער סוף.
    
 קאפיטל ד.
    
 דער ערשטער געדאנק פון „קאמונע״
    
ס׳איז שוין לאנג ידוע פאר דער גאנצער וועלט, אז אלע גרעסטע
אידעען קומען אומגעריכט, דורך א קלייניקייט. אויך די אידעע פון
„קאמונע״ בא אונדזערע דריי שכנות איז געבוירן געווארן אומגעריכט,
דורך א נארישקייט. ס׳איז אזוי געווען די מעשה: באלד נאך פורים,
אז דער עולם האט אנגעהויבן שמועסן מכח מצה אף פסח און אויסרעכענען וויפל יעדער באדארף האבן מעל, האט זיך געטראפן א מאדנער
נס: עס האט זיך ארויסבאוויזן, אז מיר אלע באדארפן האבן גלייך,
ניט מער און ניט ווינציקער. אט האט איר אייך דעם חשבון פון אויבן־אויף: דער טאטע, די מאמע און איך ― זיינען דריי אירע; היינט
ווארטן מיר, עס דארפן קומען צו אונדז געסט: מיין עלטערע שוועסטער אסנה מיט איר מאן דניאל מיט דריי קינדערלעך פון א קליין
שטעטל פון בעסאראביע (עס איז זיי היינט נעבעך נישט גוט די צייט
און זיי קלייבן זיך קיין אמעריקע) ― האט איר א קיימא־לן פון אכט
אירע. היינט הערשקע מאמציס מיטן ווייב, מיט זייערע פיר בנים און
מיט צוויי טעכטערלעך ― האט אין אייך פונקט אכט. איצט נעמט
„שוין־איינמאל־משהן״ מיטן ווייב, מיט צוויי יינגלעך און פיר מיידלעך.
― ווידעראמאל אכט.
    
― פלאי־פלאים! טאקע נאר מן השמים! ― האבן א זאג געטאן די מאנצבילן אף צו־כלומרשט.
    
― א באשערטע זאך! ― האבן אונטערגעכאפט די ווייבער שוין
אביסל ערנסטער.
    
― הערט נאר אויס, יידישע קינדער, טאמער וואלט געווען א
סברא, אז מע זאל מאכן אף די אכט טאג א מין יד־אחת?
    
אזוי האט זיך א זאג געטאן איינער פון די מאנצבילן, דאכט זיך,
„שוין־איינמאל־משה״, און הערשקע מאמצים האט אים אונטערגעכאפט:
    
― א מין שותפות, בחברותא הייסט דאס, וואס גאט גיט, אבי
אינאיינעם, אי ניקאקיך!
    
― אף זייער לשון ווערט דאס אנגערופן „קאמונע״. ― שטעלט־אריין דער טאטע, און „שוין־איינמאל־משה״ מאכט דערויף א פירוש,
צעלייגט די זאך אף טעלערלעך:
    
― „קאמונע״ הייסט: מיינס־דיינס, שלי־שלך, שלך־שלי, איין
שיסל, איין קעשענע, איין דעה.
    
― ובפרט פסח, ― זאגן שוין אלע מאנצבילן מיטן איין מאל,
― וואס אלע יידן עסן איין ברויט, די ארעמע מצה, אלע יידן טרינקען
איין משקה, צימוקים־וויין, און אלע ― צו פיר כוסות, און אלע עסן
איין מאכל, מרור, און אלע זאגן פון איין הגדה. פסח איז דער בעסטער
יום־טוב. פסח וואלטן אלע יידן געמעגט מאכן „קאמונע״.
    
אפגעזאגט, האבן די מאנצבילן געכאפט א קוק אף די ווייבער:
וואס וועלן זיי עפעס זאגן דערויף? די ווייבער האבן אבער גאנץ
קלוג אונטערגעשוויגן. זיי האבן זיך, אפנים, געטראכט: „וואס דארפן
מיר, ווייבער, נעמען אף זיך דעם הארמידער? איר ווילט „קאמונע״
― לאז זיין „קאמונע״! א קשיא אף א מעשה, טאמער מאכט זיך
נאכדעם, עס לאזט זיך אויס א בוידעם, ― זאלט איר אף אונדז ניט
ארויפלייגן די באד״... בקיצור, די ווייבער האבן דאס אפגעארבעט
גאנץ דיפלאמאטיש, ווי געוויינלעך ווייבער, און דער פלאן פון „קאמונע״ איז אנגענומען געווארן, נאר ניט מיט אמאל, ביסלעכווייז.
    
קודם־כל האבן אלע דריי שכנות געקויפט בשותפות א זעקל מעל,
און מען איז אוועק אין איין קלאפ באקן מצות. און די מצות זיינען
דאס יאר דווקא געראטן. און מע האט געבראכט צו פירן די מצות, און
מע האט זיך געווינטשעוועט איינס דאס אנדערע, מע זאל דערלעבן
איבעראיאר מיט די מאנען און מיט די קינדערלעך געזונטערהייט און
מע זאל ווידער אלע אינאיינעם באקן מצות. ס׳איז געווען א חיות אנצוקוקן די גוטפריינדשאפט מיט דער ליבשאפט פון די ווייבער, גלייך
ווי מע האט זיך קיינמאל נישט געקריגט, נישט געזידלט, נישט פארביטן מיט קיין ווארט אפילו. און נישט נאר די ווייבער ― די מאנצבילן, און אויך מיר, קליינווארג, האבן זיך אין יענעם טאג געפילט
אזוי גוט, ווי נאך קיינמאל ניט, זינט מיר זיצן אלע אונטער איין דאך.
און מערקווירדיק! אפילו הערשקע מאמציס, וואס איז תמיד בייז און
אין כעס אף דער גאנצער וועלט (דערפאר, וואס זיינע צוויי שוואגעריקעס האבן אמאל געוואלט אויסלאדן בא אים די דירה), איז דעם
טאג געווען עפעס מאדנע אויפגעלייגט, נישט געגעבן פעטש, „פיטש־פאטש אי ניקאקוך״, ווי זיין שטייגער איז, און האט גאר אונטערגעזונגען לידלעך שטילערהייט! און צביה־לאהס מאנצבילשע שטימע איז
יענעם טאג געווען עפעס דינער און ווייכער. מיט איינעם ווארט, א גוטער מלאך איז דורכגעפלויגן איבער הערשקע מאמציסעס דירה. די
שכינה האט גערוט אף איר.
    
געפטרט די מצות, האבן די ווייבער אוועקגעשטעלט אלע אינאיינעם א דייזשקעלע בארשט (דאס דייזשקעלע האט פארזארגט, געוויינלעך, „שוין־איינמאל־משה״), און מע האט ווידעראמאל געווונטשן
זיך, מע זאל דערלעבן איבעראיאר מיט די מאנען און מיט די קינדערלעך געזונטערהייט און מע זאל ווידער שטעלן אלע אינאיינעם פסחיקן
בארשט, און אין שטוב איז ווידער געווען ששון ושמחה, גוט אפן
הארצן. נאכדעם האט מען אנגעקויפט אלע אינאיינעם עטלעכע פאר עופות מיט א פאר אינדיקעס, וואס גאט האט זיך צוגעשיקט א כשרע
מציאה (א משוגענער גוי האט זיך מער ניט געהייסן באצאלן ווי צען
גילדן פאר צוויי אינדיקעס, ווי די קעלבלעך די גרויס), און מע האט אלע
עופות פארווארפן אין איין שטייג (די שטייג האט צורעכט געמאכט,
געוויינלעך „שוין־איינמאל־משה״), און די אינדיקעס האט מען געלאזט
שפאצירן איבער דער שטוב, און פאר אונדז, קליינווארג, איז דאס
געווען א שטיקל געשעפט: מיר האבן זיך מיט זיי גערייצט, מיר האבן
צי זיי געפייפט, און זיי האבן געשריגן: „האלדיר־האלדיר!״ ― און
קיינער האט אונדז ניט געזאגט קיין ווארט. און די ווייבער האבן זיך
געווינטשעוועט, מע זאל דערלעבן איבעראיאר מיט די מאנען און מיט
די קינדערלעך געזונטערהייט און מע זאל ווידער קויפן בשותפות אלע
אינאיינעם אזעלכע עופות און אזעלכע אינדיקעס. נאכדעם האט מען
געקויפט אלע אינאיינעם צוויי זעקלעך קארטאפלעס אין גלייכן געלט,
און אייער עפעס גאר א מציאה פון א גנב ― דריי גילדן א שאק! גאט
האט זיי צוגעשיקט א גויע מיט אייער, אף קיין שלעכט ארט זאל זי
ניט שטיין! ― און די ווייבער האבן געלאכט פון דער גויע, א נארישע גויע א געשלייערטע האנזי! און מע האט זיך ווידער געווינטשעוועט, מע זאל דערלעבן איבעראיאר מיט די מאנען און מיט די קינדערלעך געזונטערהייט און מע זאל ווידער איינקויפן אלע אינאיינעם
בחברותא אזעלכע געראטענע קארטאפלעס און אזעלכע פרישע אייער!
וואס דארפט איר מער? פסחדיקע קוילן צום סאמאוואר האט מען געקויפט אלע אינאיינעם א זעקל כמעט אומזיסט, ס׳איז גאר א חרפה
אויסצוזאגן פאר וויפל; היינט כריין און פאסטערנאק און שאר ירקות
― אלצדינג בזיל הזול! „אן ערב פסח פון גאלע מציאות״ ― האבן
געזאגט די ווייבער און האבן געלאכט, און מיר, קליינווארג, האבן געפייפט צו די אינדיקעס, און די אינדיקעס האבן געשריגן: „האלדיר־חאלדיר!״, און מען האט זיך געווינטשעוועט, מע זאל דערלעבן איבעראיאר מיט די מאנען און מיט די קינדערלעך געזונטערהייט און מע
זאל ווידער מאכן אינאיינעם אלע איין פסח. מע האט ארויסגעזען באשיינפערלעך, אז עס קאן גארניט זיין קיין גרעסערע חכמה אף דער
וועלט, ווי אז מע מאכט יד־אחת.
    
― קאמונע! איר שפילט זיך מיט קאמונע? ― האבן א זאג געטאן די מאנצבילן אף א ליצנות. און די ווייבער האבן אונטערגעכאפט
דאס ווארט „קאמונע״, נאר גערופן האבן זיי דאס „קאמונעס״, און
האבן ארויסגעזאגט בפירוש, אז זיי וואלטן זיך ניט אפגעזאגט, ס׳זאל
א גאנץ יאר זיין בא זיי „קאמונעס״. און די ווייבער זיינען געווען אויפגעלייגט, און די מאנצבילן ― אוודאי, און מיר, קליינווארג, ― אוודאי
און אוודאי!
    
געבליבן איז אפן לעצטן טאג נאר פיש און פלייש און וויין אף
ארבע כוסות, מילא, פיש ― דאס האט גענומען אף זיך, געוויינלעך, „שוין־איינמאל־משה״, ווארעם ווו האט איר אף דער וועלט נאך אזא בריה אף
קויפן פיש, ווי ער? ער וועט ברענגען צו טראגן פיש, וועט זיין שוין
איינמאל פיש! מיט וויין און מיטן חרוסת האט מען זיך פארלאזט
אינגאנצן אף מיין טאטן, מחמת דער מבין אף וויין איז ער. און טובלען
דאס געפעס האט מען געשיקט אונדז, יינגלעך (פאר די מיידלעך האט
מען געפונען אן אנדער ארבעט: העלפן די מאמעס כשרן און רייבן
און שייערן און פוצן), און מיר האבן פארקאטשעט די הייזלעך און
זיינען אוועק צום טייך לעבעדיק, פריילעך. בקיצור, ס׳איז געווען „ליהודים״, אלע זיינען געווען פארנומען, אלע הענט האבן געארבעט, קיינער
איז ניט געזעסן ליידיק א מינוט אפילו, ביזן לעצטן טאג ערב פסח, ביז
מע האט פארברענט דעם חמץ, געגאנגען אלע אין מרחץ אריין, געקומען
אהיים, איבערגעטאן זיך אלע יום־טובדיק און מע האט גענומען גרייטן
זיך צום סדר.
    
 קאפיטל ה.
    
 די זיילן פון דער קאמונע שאקלען זיך
    
עס פארשטייט זיך פון זיך אליין, אז צונויפשטעלן די טישן מיט
די בענקלעך, אויסשטעלן די כוסות מיט די קערות און אויסבעטן די
הסב־בעטן האט גענומען אף זיך „שוין־איינמאל־משה״. ווער עס האט
אים נישט געזען ארומטאנצן דעם דאזיקן פארנאכט, דער האט גאר
קיין שיינס ניט געזען! די בעקלעך האבן אים געפלאמט, דאס היטל
איז אים אראפגעפארן אף א זייט, איין וואנצע, די לאנגע, האט זיך בא
אים אויסגעצויגן נאך לענגער. ער האט אויסגעזען, ווי א קאמאנדיר
פון א שיף, אדער ווי א פעלדמארשאל אף דער מלחמה, אדער ווי א
גבאי צו הקפות. ער האט נישט געלאזט קיינעם זיך צורירן צו קיין
זאך: אליין האט ער צונויפגעטראגן בענקלעך, אליין צונויפגעשטעלט
די כוסות, אויסגעשטעלט דאס זאלצוואסער מיטן חרוסת מיט די שאר
ירקות, און אליין אויסגעבעט אלע פיר הסב־בעטן (מיין שוואגער דניאל
איז אויך געווען פאררעכנט אין קאן). און אז ס׳איז געקומען צו די
הסב־בעטן, האט ער געקאמאנדעוועט, מע זאל אים צונויפטראגן וואס
מער קישנס.
    
― נאך א קישן!
    
― נאט אייך נאך א קישן.
    
― נאך א קישן!
    
― נאט אייך נאך א קישן.
    
― נאך א קישן!
    
― וואס טויג אייך אזויפיל קישנס?
    
― נאך א קישן!
    
און ס׳איז אויסגעוואקסן פיר הויכע הסב־בעטן... וואס זאג איך
הסב־בעטן? פיר הויכע מויערן, וואס אז מע איז געקומען פון שול, האבן
די פיר בעלי־הבתים באדארפט זיך מיט אנגסטן ארויפדראפען ארויף.
און אז זיי האבן זיך ארויפגעדראפעט ארויף און באזעצט זיך, האבן זיי
מורא געהאט, זיי זאלן חלילה ניט אראפפאלן.
    
דער ערשטער האט זיך ארויפגעכאפט דער בעל־הבית, הערשקע
מאמצים. ער האט ניט געזאגט חס ושלום קיין שום חסרון אף די
הסב־בעטן; ער האט נאר א קנייטש געטאן מיט די פלייצעס, א מאך
געטאן מיט כעס:
    
― נ־נ־א, א עסעבעט!
    
― הא? שוין איינמאל א עסעכעט? ― האט זיך אנגערופן צו
אים „שוין־איינמאל־משה״ מיט א שמייכעלע פון א גרויסן קינסטלער,
וואס איז אליין צופרידן מיט זיין ארבעט.
    
― ס׳זאל ניט זיין דאס אייגענע, וואס מיט דער סוכה. ― רופט
זיך אן דער בעל־הבית, הערשקע מאמציס, מיט א שטאך.
    
― איך האב שוין אויך געקלערט דאס אייגענע. ― זאגט דער
טאטע מיינער און מאסטעט זיך אף דעם הסב־בעט, האלט זיך מיט
ביידע הענט אן גארטל און טרעט־איין די קישנס, ווי מע טרעט־איין
א וואגן היי.
    
― מיט פרעמדע הענט איז גוט פייער שארן. ― רופט זיך אפ
די בעל־הביתטע צביה־לאה מיט גאל, און „שוועבעלע״ שטעלט זיך איין
פאר איר משהן און טוט א זאג צום מאן מיט כעס:
    
― אומעטום באדארפסטו ארויסבאווייזן, אז דו קאנסט! עסעבעטן
וואלט איך זיי געבעט! לאזן זיי זיך בעטן!
    
עס פארשטייט זיך, אז צביה־לאה קאן דאס נישט איבערטראגן און
טוט א זאג צו מיין מאמען כלומרשט אין גוטן מוט:
    
― איר זעט, בתיה־לעבן? דאס שוועבעלע האט זיך שוין אנגעצונדן...
    
― און „שוועבעלע״ בייגט זיך אן צו מיין מאמען און רוימט איר
איין א סוד פאר גאנץ בראד:
    
― איר הערט, בתיה־לעבן? דער סאמאוואר, ברוך השם, זידט
שוין...
    
און אלע דערפילן, אז א כמארע רוקט זיך אן אף הערשקע מאמציסעס שטוב, און די פריילעכקייט מיט דער לעבעדיקייט, וואס ס׳איז
געווען ערב פסח, איז ניטא ― אוועק, אוועק מיטן ווינט און מיטן רויך.
    
― זאלט איר מיר זיין געזונט און שטארק, צביה־לאה־לעבן און
פערל קרוין, פארגעסט נישט, אז ס׳איז יום־טוב און מיר זיצן בא איין
טיש! ― זאגט זיי די מאמע שטילערהייט, און אף איר פנים ליגט אזוי
פיל טרויער, אזוי פיל אנגסט, אז עס נעמט מיך באם הארצן.
    
איך פארשטיי איר טרויער, איך פיל איר אנגסט. איך האב באמערקט נאך בשעת ליכט־בענטשן, אז זי וויינט, וויינט אף דער דירה,
וואס מיר האבן פארלארן, און וואס מיר באדארפן זיצן אין שכנות מיט
אזעלכע גראבע מענטשן, זיצן מיט זיי בא איין טיש, בא איין סדר!
ערשט פאראיארן אין דער צייט איז געווען בא אונדז אביסל א שענערער טיש, אביסל א רייכערער סדר. פאראיארן איז דער טאטע געווען
א יי ן מלך, די מאמע איז געווען  א יי ן  מלכה, און איך בין געווען א יי ן
פרינץ. היינט זיצן דא צונויפגעקוועטשט  ע ט ל ע כ ע  מלכים, ע ט ־
ל ע כ ע  מלכות, און א סך־א סך פרינצן, און אלע פרינצן גייען אנגעטאן
יום־טובדיק, אזוי שיין, ווי איך, און אפשר נאך אביסל שענער... ניין,
זאגט אייך וואס איר ווילט, ס׳איז נישט דער פאראיאריקער פסח! ס׳איז
נישט דער פאראיאריקער סדר!
    
מאמע, איך פארשטיי דיין טרויער! איך פיל דיין אנגסט!
    
 קאפיטל ו.
    
 דער פרינץ נעמט זיך איבער
    
און כאטש עס זיצן דא א סך פרינצן, און אלע גייען אנגעטאן יום־טובדיק, אזוי שיין, ווי איך, און אפשר נאך שענער ― דאך פיל איך,
אז איר בין נישט דאס, וואס אלע. און כאטש עס זיצן דא עטלעכע מלכים
מיט עטלעכע מלכות, דאך פיל איך, אז מיין טאטע איז נישט דאס, וואס
אלע טאטעס, און מיין מאמע איז נישט דאס וואס אלע מאמעס. אויב
יענע זיינען מלכים, איז ער א מלך איבער די מלכים, ווארעם ער איז
דא דער שענסטער און דער איידלסטער פון אלע; און אויך די מאמע
איז די שענסטע און די איידלסטע פון אלע. ער קוקט־אריין אין
סידור אריין, פירט דאס רעדל, ווי אן עלטערער, ווי א פעלדמארשאל,
און אף אים קוקנדיק וואס ער טוט, טאן אים נאך אלע. אויך די מאמע
איז א וועג־ווייזער פאר די איבעריקע ווייבער, האלט פאר זיך א גרויסן
  
גראבן קרבן־מנחה, מישט־מישט די בלעטלעך מיט אירע שיינע ווייסע
פינגער, און דאס ווייס, ליכטיק פנים בשעת־מעשה שיינט איר, ווי
די זון, און די איבעריקע ווייבער זעען־אויס קעגן איר עפעס מאדנע
שווארץ, ווי די ציגיינערנס. מאלט אייך, מיין שוועסטער אסנה איז,
קאן מען זאגן, אויך נישט קיין מיאוס ווייבל, נאר ווי קומט זי צו דער
מאמע! אנו, פארט־אויס די גאנצע וועלט און געפינט מיר נאך אזא
יפת־תואר, ווי מיין מאמע! אן עבירה, וואס פונעם אפט וויינען, וואס
זי וויינט, וואקסן איר קישעלעך אונטער די אויגן. אן עבירה, וואס
פונעם קאכן, וואס זי קאכט אליין, ווערן איר די שיינע ווייסע הענט באצויגן ווי מיט א קארע פון אויבן. אן עבירה, וואס צוליב מיין שוועסטער
אסנה האט זי נעבעך געמוזט נישט־לאנג פארקויפן די פערל אירע מיט
די אויערינגלעך מיט די פינגערלעך, און זי קאן זיך איצט נישט באווייזן
מיט איר גאנצער שיינקייט און מיט איר גאנצן גלאנץ פון אמאל. די
מוטער רחל, אסתר המלכה, שולמית פון שיר־השירים, די מלכה־שבא ―
די זיינען נאר א דמיון! גיט איר אפ צוריק די פערל מיט די אויערינגלעך מיט די פינגערלעך, וועט איר זען, וואס הייסט א יפת־תואר!...
נאר פארפאלן! ניטא קיין פערל! ניטא קיין אויערינגלעך! ניטא קיין
פינגערלעך! אויסגעטאן! אוועקגעגעבן! גוואלד, וואס האט צו אונדז
דער רבונו־של־עולם? פאר וואס שטראפט ער אונדז אזוי?...
  
. . . . . . . . . . . . . . . .
    
― ק ־ ד ־ ש! ― זינגט־אויס דער מלך פון די מלכים, דאס הייסט,
דער טאטע מיינער, קוים־קוים וואס ער קריכט־ארויס פון דעם הסב־בעט,
נעמט דעם כוס אין איין האנט, שפארט זיך אן מיט דער אנדערער האנט
אן טיש, פאררייסט דעם קאפ ארויף, מאכט־צו די אויגן און הייבט־אן
דעם שיינעם פסחיקן קידוש מיטן שיינעם פסחיקן נוסח, נאר מיט
עפעס א מאדנעם טרויעריקן ניגון, ― ניין, ס׳איז נישט דער ניגון, וואס
פאראיארן! און עס מאלט זיך מיר אויס, אז אינעם טאטנס קידוש
הערט זיך א קלאג צום בית־דין־של־מעלה, א קלאג פאר דער דירה, פאר
דעם אין־שכנות־זיצן, פאר דער מאמעס פערל מיט די אויערינגלעך מיט
די פינגערלעך און פאר די איבעריקע צרות, יסורים און הארצווייטיק,
וואס גאט האט אונדז מיט זיי באוויליקט היינטיקס יאר פון זיין ברייטער האנט.
    
איר ווייסט נישט, וואס האט צו אונדז דער רבונו־של־עולם? פאר
וואס שטראפט ער אונדז אזוי?!...
    
 קאפיטל ז.
    
 די זיילן סון דער קאמונע הייבן אן פאלן
    
ווי אלע גרויסע אידעען, אזוי אויך אלע גרעסטע אומגליקן, וואס
טרעפן זיך אף דער וועלט, נעמען זיך אפטמאל פון א קלייניקייט, פון
א נארישקייט. אויך די „קאמונע״, וואס ווערט באשריבן בא אונדז אט
דא, איז פלוצים אנידערגעפאלן אין סאמע אנהייב, און איבער א קלייניקייט, איבער א נארישקייט. ומעשה שהיה כך היה:
    
ווי באלד דער טאטע האט אפגעמאכט דעם קידוש און האט צוריק
אריינגעזעצט זיך אין דעם הסב־בעט, האבן זיך אויפגעכאפט ביידע מיט
א מאל, מיין שוואגער דניאל און אונדזער בעל־הבית הערשקע מאמציס,
און האבן זיך אבער באלד ביידע צוריק אנידערגעזעצט, געווארן רויט,
ווי פייער, זיך פארשעמט, אפנים.
    
מאכט דער טאטע צו הערשקע מאמציס אף שטום־לשון (מחמת
נאך קידוש טאר מען שוין נישט מפסיק זיין): „נו־א!״ ― דאס הייסט,
ער איז אים מכבד, ער זאל מאכן פריער קידוש. ענטפערט אים הערשקע
מאמציס אף דער זעלביקער שפראך: „אי־א!״ ― און באווייזט מיט
דער האנט אף מיין שוואגער דניאל (א גראבער יונג! ער מיינט, אז
ער טאר שוין אויך נישט מפסיק זיין!). רופט זיך אן מיין שוואגער דניאל
און מאכט מיטן קאפ: „אי־אי!״ ― דאס הייסט: איך ניט, לאז אן
אנדערע מאכן פריער קידוש! מישט זיך אריין „שוין־איינמאל־משה״
(ער האט תמיד ליב אריינמישן זיך!) און טוט א מאך מיט די הענט:
„מי־א־נו?״ ― דער פשט איז: „ממה־נפשך, אדער דער, אדער יענער!״
ענטפערט אים דערויף דער טאטע אלץ אפן ווונק: , מע־א־אי!״ ―
דאס הייסט: „אז נישט דער און נישט יענער ― טא מאכט שוין איר
פריער קידוש!״
    
איך ווייס ניט, וואס פאר א פריילעכקייט עס ליגט פארבארגן אין
דער דאזיקער מימיקע, נאר אף אונדז, קליינווארג, פאלט־אן דערפון
פלוצים א געלעכטער, און נאך וואס פאר א געלעכטער! מיר שטיקן
זיך שטילערהייט אין די קולאקעס, האבן מורא א קוק טאן איינס אף
דאס אנדערע, מע זאל חלילה נישט אויסשיסן. נאר וויפל קאן זיך
א מענטש איינהאלטן? א מענטש איז דאך נישט קיין אייזן, ובפרט,
אז סע זיצן באם טיש, קיין עין־הרע, אזוי פיל קלאפערס, ווייסע־חברה־ניקעס, וואס קאנען לאכן, ― איז גענוג, אז עמעצער פון אונדז זאל
געבן א כליפ, א הוסט, אדער א שלוקערץ, זאל זיך דער איבעריקער חברה
אויסווייזן, אז דאס האט שוין איינער געוויס אויסגעשאסן. אין אזעלכע
מאמענטן, הערט איר, איז געפערלעך, מע שפילט זיך מיט פייער, ווארעם וואס מער מע האט מורא ― מער לאכט מען. איר קאנט דאס
פרווון אף אייערע קינדער. לאזט־ארויס א באפעל, אז מע טאר באם
טיש נישט לאכן, וועט איר זען וואס ס׳וועט זיך טאן: תחילת וועט
מען זיך שטיקן ווי ווייט מע וועט קאנען, נאכדעם וועט ווערן אזא שיסעריי, אז איר וועט סוף־כל־סוף אליין אויך אויסשיסן א געלעכטער.
דעם שכל דערפון ווייסן מיר נישט; לאזן די חכמים, וואס גיבן זיך
אפ מיט אלערליי חכמות, אויפקלערן די דאזיקע חכמה אויך, און מיר
וועלן זיך אומקערן צוריק צו אונדזער קידוש.
    
אז גאט האט געהאלפן, די מלכים האבן שוין מיט גאטס הילף
אלע אפגעמאכט קידוש, און ס׳איז געקומען צו אונדז קליינווארג, איז
אויפגעשטאנען הערשקע מאמציסעס בן, דער עלטערער (אייזיק), און
האט אנגעהויבן זאגן דעם „סברי מרנן ורבנן ורבותי״ אף א מאדנעם
קול, גלייך ווי עמעצער ווערגט אים. האט דער יינגערער ברודער זיינער
(איציק) ארויסגעלאזט א מין „קכי״. האט זיך דער דריטער (היליק)
צעלאכט, און דער קליינער (ישראליק) ― נאך אים, און נאך זיי שוין
מיר אלע, און אייזיק אליין אויך בתוכם, און אזוי איז ער זאסטרעמפעט
געווארן אין מיטן, ניט אהין, ניט אהער, אזש געווארן ברוין און בלוי,
ס׳איז געווען א רחמנות צו קוקן אף אים! איז אויפגעשטאנען הערשקע
מאמציס און האט אים אראפגעלאזט א פאטש פון אויבן אראפ און
ארויסגעווארפן אים פונעם טיש און א זאג געטאן דערביי, ווי זיין שטייגער איז: „פיטש־פאטש אי ניקאקיך!״ און א מאך געטאן צום אנדערן
(צו איציקן), ער זאל אויפשטיין מאכן קידוש.
    
האט זיך איציק אויפגעכאפט, ווי א מזיק, און א זאג געטאן דעם
אייגענעם „סברי מרנן ורבנן ורבותי״ שוין אביסל צו הויך, צו גייציק,
אזוי אז ער האט זיך, אפנים, אליין איבערגעשראקן פאר זיין קול און
האט זיך געוואלט אראפלאזן נידעריקער מיט א טאן. האט איינער פון
דער חבריא א מאך געטאן: „עהיט!״ ― האט שוין איציק דערפאר
נישט געקאנט זאגן א ווארט, אזוי שטארק האט דאס אים געשטיקט.
האט ער נעבעך געכאפט פון זיין טאטן, הערשקע מאמציס, דעם זעלבן
פסק, וואס אייזיק, דאס הייסט: „פיטש־פאטש אי ניקאקיך!״ און אף
איציקס ארט איז שוין געשטאנען דער דריטער (היליק).
    
דער דאזיקער היליק האט נאר אפגעזאגט א האלבן „סברי מרנן״
― דעם „רבנן ורבותי״ האט ער שוין נישט געקאנט ארויסזאגן. אים
איז געפעלן געווארן גראד אצינד א קוק טאן אף מיין שוואגער דניאלס
קינדערלעך און דערזען, ווי די דריי האלטן זיך בא די נעזלעך, אנגעבלאזן די בעקלעך, ווי די פאכירלעך, אט־אט ווערן זיי צעזעצט.
    
און אט אזוי האט איטלעכער באזונדער באקומען פון הערשקע
מאמציס זיין פסק: „פיטש־פאטש אי ניקאקיך!״, געמוזט אפטרעטן
דעם ארט איינער דעם אנדערן, ביז ס׳איז געקומען צו „שוין־איין־מאל־משהס״ קינדער (צו יואליקלען מיט שואליקלען). און אז יואליקל האט
זיך אוועקגעשטעלט מאכן קידוש, האט ער שוין ניט געקאנט ארויסלאזן
אפילו דאס ערשטע ווארט „סברי״ און האט זיך באלד אפן ארט פארגאנגען
אף טויט. דעמאלט איז אנגעפאלן א געלעכטער שוין אף אלעמען. עס האבן
געלאכט גרויס און קליין: דער טאטע און די מאמע און „שוין־איין־מאל־משה״ און אלע ווייבער. עס האט זיך מיר אויסגעוויזן אין דער
מינוט, אז עס לאכן די כוסות, די טעלער מיט די לעפל, מיט דעם לאמפ,
מיט די ווענט ― אלע און אלץ האט געלאכט.
    
נישט געלאכט האט נאר איין הערשקע מאמציס מיט די בייזע
אויגן. ער האט געלאזט יואליקלען אביסל זיך אויסלאכן; נאכדעם איז
ער אויפגעשטאנען, פאר כעס, אפנים, פארגעסן, אז יואליקל האט אליין
א טאטן ביז הונדערט און צוואנציק יאר, א טאטן, וואס האט אליין
אויך הענט און קאן זיך אליין אפרעכענען מיט זיין קינד, און ער האט
אים אראפגעלאזט דעם אייגענעם „פיטש־פאטש אי ניקאקיך!״, וואס
זיינע אייגענע פיר בנים, און דער גאנצער עולם איז געווארן איבערראשט. געוויינטלעך, האט די דאזיקע מעשה באדארפט פארדריסן
יואליקלס מאמע, און „שוועבעלע״ האט א בלישטשע געטאן מיט די
אייגעלעך און א זאג געטאן צו צביה־לאהן:
    
― טאמער וואלט איר געזאגט אייער מאן, סע זאל אים אפדארן
די הענטעלעך?
    
האט צביה־לאה לאנג נישט געקלערט און באלד אפן ארט א זאג
געטאן צו „שוין־איין־מאל־משהן״ אף איר מאנצבילשער שטימע:
    
― טאמער וואלט איר געזאגט אייער ווייב, ס׳זאל זיך איר שטעלן
דאס שווארצע פיסקעלע אף א זייט?
    
וואס ווייטער איז געווען ― קאן איך אייך נישט באשרייבן. דאס
הייסט, קאנען קאן איך, נאר איך וויל נישט. עס פאסט נישט. ס׳איז
נישט שיין פאר קיין מלכהס, וואס זיצן אויבן־אן בא דער רעכטער
האנט פון זייערע מלכים, ס׳איז נישט שיין נישט פאר זיי און נישט
פאר אונדז און נישט פאר אייך, ס׳איז א חרפה, א בזיון פאר לייטן...
לאמיר בעסער מאכן א שווייג.
    
 עפילאג פון דער קאמונע
    
אף מארגן, צום צווייטן סדר, איז שוין יעדער געזעסן בא זיך, בא
זיין טיש, און אפגעריכט דעם סדר, ווי גאט האט געבאטן, ― געזעסן
טאקע אלע אין איין חדר, בא הערשקע מאמציס אין זאל, נאר איינס
צום אנדערן מיטן הינטן, שטארק אנגעדרודלט... און מע האט קוים
דערלעבט דעם ערשטן טאג חול־המועד, מע זאל זיך קאנען צעטיילן
צוריק מיט די מצות, מיט דער שמאלץ און מיט די אייער און מיט די
קארטאפלעס און מיט די שאר ירקות, אפילו דאס דייזשקעלע בארשט
האט מען געמוזט צעגיסן אין באזונדערע טעפ, און בשעת מעשה האבן
די ווייבער, געוויינטלעך, נישט געלייגט קיין כבוד איינע אף דער אנדערער, זיך דורכגעווארפן מיט שטעכווערטלעך און אנצוהערענישן אף
די מאנצבילן.
    
― „קאמונעס״ האט זיך זיי פארגלוסט! משוגעים האבן דאס
אויסגעטראכט און נאראנים טאנצן נאך! נאט אייך גאר „קאמונעס״!
זיבעצן „קאמונעס״ די שונאים אין קאפ און אין הארצן און אין די
קישקעס!
    
נאך פסח איז דער טאטע געגאנגען איבער דער שטאט זוכן אן
אנדער דירה אף צו דינגען, און אף אים קוקנדיק ― אויך „שוין־איין־מאל־משה״. צביה־לאה איז אפילו געווארן ווייך ווי טייג, און הערשקע
מאמציס האט א זאג געטאן, כלומרשט פארבייגייענדיק, אז תיכף נאך
שבועות, אם ירצה השם, שטעלט ער זיך איבערדעקן דעם דאך; עס האט
זיי אבער געהאלפן, ווי א טויטן באנקעס. מיין מאמע האט געזאגט
שטילערהייט דעם טאטן, איין מאל פאר אלע מאל, אז אומזיסט וויל
זי דא אויך נישט זיצן! אין דרויסן חלילה, אבי נישט בא הערשקע
מאמציס!
    
אט אזוי האט זיך פון דער ערשטער „קאמונע״ בא אונדז אין
כתרילעווקע אויסגעלאזט א טייך.
    
(געשריבן אין יאר 1904.)
   
 