 זינט 1979 האט מען געשאפן צענדליקער אנימאציע־פילמען אויף יידיש. לייבל באטוויניק, א יידישער שרייבער און טעכנישער שרייבער אין א היי־טעק־פירמע וואס שאפט אליין אזעלכע פילמען , וועט דינסטיק, דעם 20סטן יולי, האלטן א רעפעראט אויף ענגליש וועגן דעם אין נתניה ביים ארטיקן קהילה־צענטער פאר ענגליש־רעדנדיקע עולים. 
 אין דער פראגראם וועט באטוויניק ווייזן אויסצוגן פון מער ווי 50 פילמען, וואס מע האט געשאפן אין אמעריקע, רוסלאנד, אוקראינע, פוילן, ישראל, קאנאדע, שוועדן, דייטשלאנד און ליטע. צווישן די פילמען, וואס זענען מערסטנס 1 ביז 17 מינוט לאנג, געפינט מען געשיכטעס פונעם חורבן, יידיש־רעדנדיקע ראבאטן און אפילו א רב וואס פליט אין קאסמאס. 
 דער רעפעראט וועט פארקומען 7:30 אין אוונט ישראל־צייט (12:30 נאך מיטאג ניו־יארקער צייט). דער איינטריט איז 50 שקלים פאר די מיטגלידער פונעם צענטער וואס פארשרייבן זיך פון פריער, 60 שקלים פאר די וואס באצאלן ביים אריינגאנג און 70 שקלים פאר די וואס ווילן זען די פראגראם דורך „זום״. כדי זיך צו פארשרייבן, גיט א קוועטש דא . 
