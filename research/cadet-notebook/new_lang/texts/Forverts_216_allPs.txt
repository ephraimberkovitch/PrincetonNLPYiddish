 היינט איז דער ברוקלינער קווארטאל וויליאמסבורג באקאנט ווי איינער פון די וויכטיקסטע חסידישע צענטערס אין דער וועלט, ווו דער עולם רעדט אויפן אונגערישן דיאלעקט פון יידיש. צו טרעפן דארטן אן עכטן ליטוואק איז א זעלטנקייט ווייל די וויליאמסבורגער אייניקלעך פון ליטוואקעס האבן איבערגענומען דעם מערהייט־אקצענט. 
 ס׳איז אינטערעסאנט, אז דער באקאנטער מוזיקער, ר׳ יום־טוב עהרליך (1914־1990), וועלכער האט פרעכטיק באזונגען וויליאמסבורג איז זיינע לידער, איז געווען דווקא א ליטוואק, ווי מע קען הערן ביי זיין זינגען. געבוירן איז ער אינעם רייסישן שטעטל, קאזשאן־האראדאק. אויף דער אינטערנעץ קען מען אראפלאדן א יזכור־בוך פונעם שטעטל , ווו עס ווערט פרטימדיק דערציילט וועגן דער יידישער געשיכטע פון אט־דעם ארט. די ערשטע 112 זייטן זענען אויף העברעיש; נאך דעם איז אלץ אויף יידיש. 
 אזוי ווי א סך יידן אין דער געגנט, איז יום־טוב עהרליך דערצויגן געווארן ביי א קארלין־סטאלינער משפחה און געבליבן זיין גאנץ לעבן געטריי דער דאזיקער חסידישער טראדיציע. זיין טאטע, משה עהרליך, איז אויך געווען א מוזיקער און א בעל־תפילה אינעם הויף פונעם סטאלינער רבין. 
 בעת דער צווייטער וועלט־מלחמה איז ערליך עוואקוירט געווארן אינעם סאוועטישן אוזבעקיסטאן, צוזאמען מיט די אנדערע יידן פון דער געגנט. א דאנק דעם, האט ער איבערגעלעבט דעם חורבן. די יארן, וואס ער האט פארבראכט אין צענטראל־אזיע, האבן טאקע משפיע געווען אויף זיינע שפעטערדיקע מוזיקאלישע ווערק. 
 נאך דער מלחמה איז יום־טוב עהרליך אוועקגעפארן קיין אמעריקע און זיך באזעצט אין וויליאמסבורג. זייענדיק א באגאבטער מוזיקער, האט ער זיך מפרנס געווען מיטן זינגען אויף שימחות; זיין ערשטער אלבאם, „יידיש נחת‟, איז ארויס אין 1960; זינט דעמאלט זענען זיינע אוידיא־קאסעטן געווארן באקאנטע חסידישע בעסטסעלערס. בסך־הכל, האט ער ארויסגעגעבן, צום ווייניקסטן, 36 מוזיק־אלבאמען. 
 עהרלעך האט כסדר באנוצט מאטיוון פון דער קלאסישער און סלאווישער פאלק־מוזיק, ווי אויך פון דער כלי־זמרישער ירושה. דערפאר קלינגען זיינע לידער א סך מער טראדיציאנעל און מיזרח־אייראפעיש, ווי די נייע מוזיקאלישע פראדוקציע פון די היינטיקע חסידים. למשל, אין דעם ווייטערדיקן ווידעא אויף „יוטוב״, אנהייבנדיק פון דער אכטער מינוט, קענט איר הערן זיין ליד, „ווו איז מיין געסעלע, ווו איז מיין שטוב, ווו איז דאס מיידעלע, וואס איך האב ליב‟. לכתחילה איז דאס געווען א רוסיש ליד, וואס איז שוין פאר זיין באארבעטונג געווען באקאנט אין דער יידישער איבערזעצונג. אגב, די שוועסטער בארי האבן אויך געזונגען דאס ליד , אבער דאס ווארט „מיידעלע‟ האבן זיי, אוודאי, פארביטן אויף „יינגעלע‟. יום־טוב עהרלעך האט דערנאך אריינגעגעבן אינעם טעקסט א ריין־פרומען תוכן. 
 ס׳רוב פון זיינע מוזיקאלישע ווערק זענען גאנץ אריגינעל. אברהם פריד, ליפע שמעלצער און מרדכי בן דוד זינגען זיי כסדר. ווייניק מענטשן ווייסן מסתמא ווער ס׳איז דער מחבר. דאס ליד „וויליאמסבורג – איז א נייע וועלט‟ האב איך צום ערשטן מאל געהערט זינגען אויפן וויליאמסבורגער אונגערישן יידיש. ערשט מיט יארן שפעטער האב איך זיך דערוווסט וועגן די רייסישע ווארצלען פון אט־דעם שיינעם ווערק. 
 די לעצטע פאר יאר פון זיין לעבן האט יום־טוב עהרלעך פארבראכט מיט זיינע קינדער און אייניקלעך אין ארץ־ישראל; באערדיקט איז ער אויפן הר־הזיתים אין ירושלים. 
