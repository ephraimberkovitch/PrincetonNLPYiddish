 
 מאטל פייסי דעם חזנס: 1\. 9: נאכווייענישן פון דער טינט־פארפלייצונג 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
נאכווייענישן פון דער טינט־פארפלייצונג
  
― א. ―
    
מיין ברודער אליהו גייט ארום אין איינע צרות. וואס טוט מען מיט
דער טינט?
    
― ווידער אמאל טינט? ― זאגט אים די מאמע.
    
― איך רייד נישט פון קיין טינט! ― ענטפערט איר מיין ברודער
אליהו. ― כאפט דער רוח די טינט! איך רייד פון די פלעשער! עס
ליגט א קאפיטאל אין די פלעשער! מע דארף זען אויסליידיקן די פלעשער און מאכן פון זיי געלט!...
    
פון אלצדינג מאכט ער געלט! און עס בלייבט, אז מע דארף די
טינט אויסגיסן צו אלדי שווארצע יאר! שלעכט איז נאר איין זאך: וווהין
גיסט מען אויס אזויפיל טינט? עס איז פשוט א בזיון!...
    
― עם וועט זיך ניט העלפן. ― זאגט מיין ברודער אליהו. ― מע
וועט מוזן צוווארטן ביז באנאכט. באנאכט איז פינצטער, וועט קיינער
ניט זען.
    
קוים דערלעבט נאכט. אף צו־להכעיס, שיינט די לבנה, ווי א לאמטערן. דעמאלט ווען מע דארף, וועט זי זיך באהאלטן. איצט איז זי דא.
מע האט געשיקט נאך איר!... אזוי זאגט מיין ברודער אליהו, און
מיר טראגן־ארויס א פלאש נאך א פלאש ― און פליוך אין דרויסן ארויס.
פון גיסן אף איין ארט ווערט א טייך. מע דארף נישט גיסן כסדר אף
איין ארט. אזוי זאגט צו מיר מיין ברודער אליהו, און איך פאלג אים.
איך זוך אויס אלע מאל א פריש ארט. יעדע פלאש האט בא מיר אן
אנדער ארט. דער שכנהס וואנט ― פליוך! דעם שכנס פארקאן ― פליוך!
צוויי ציגן ליגן אקעגן דער לבנה און מעלה־גרהן ― פליוך!
    
― היינטיקס מאל גענוג! ― זאגט מיין ברודער אליהו, און מיר
גייען שלאפן. שטיל און פינצטער. עס לאזט זיך הערן דער טשירקון.
פון אונטערן אויוון הערט זיך א מרוקען פון דער קאץ. א גרויסע פעפערן:
טאג ווי נאכט וואלט זי זיך נאר געווארעמט און געדרימלט. אין הויז
אף יענער זייט טיר הערן זיך שטילע טריט. אפשר א ניט־גוטער?...
די מאמע שלאפט נאך ניט. זי שלאפט, דאכט זיך, קיינמאל ניט. איך
הער זי שטענדיק, ווי זי קנאקט די פינגער, זיפצט און קרעכצט און
רעדט צו זיך אליין. אזא טבע בא איר. אלע נאכט טענהט זי זיך אויס
אביסל. זי דערציילט אירע גרויסע צרות. מיט וועמען רעדט זי דא?
מיט גאט?... אלע מינוט לאזט זי אויס מיט א קרעכץ:
    
― אוי, גאט! גאט!...
    
― ב. ―
    
איך ליג נאך אף מיין געלעגער, אף דער ערד, און הער פונעם שלאף
א הו־הא. עס לאזן זיך הערן אלערליי באקאנטע קולות. ביסלעכווייז עפן
איך אויף די אויגן ― ס׳איז שוין גרויסער טאג. די שיין פון דער זון
האט זיך אריינגעריסן דורכן פענצטער. רופט מיך אין דרויסן ארויס.
איך וויל מיך דערמאנען, וואס איז געווען נעכטן ― אהא! טינט!...
איך כאפ מיך אויף און טו זיך אן אף גיך. מיין מאמע איז פארוויינט
(ווען איז זי ניט פארוויינט?). מיין שוועגערן ברכה איז אין כעס (ווען
איז זי ניט אין כעס?). און מיין ברודער אליהו שטייט אין מיטן שטוב,
דעם קאפ אראפ, כאטש מעלק אים אויס. וואס איז די מעשה? ניט איין
מעשה, נאר עטלעכע מעשיות! אונדזערע שכנים זיינען אויפגעשטאנען
אינדערפרי, האט זיך אנגעהויבן א חתונה ― מע האט זיי געקוילעט.
איינעם האט מען אפגעשפריצט די גאנצע וואנט מיט טינט. דעם אנדערן האט מען אפגעגאסן דעם פארקאן, א נייעם פארקאן. דער דריטער
האט געהאט צוויי ווייסע ציגן. האט מען זיי אים געמאכט שווארץ, ניט
צו דערקענען. דאס אלץ וואלט נאך געווען צו דערליידן, ווען ניט דעם
שוחטס זאקן. א נייע פאר זאקן, ווייסע זאקן, האט די שוחטקע אויסגעהאנגען בא אונדזער שכנה אפן פארקאן, האט מען פון זיי געמאכט
א תל. עמעצער האט זי געבעטן, זי זאל אויסהענגען זאקן אף א פרעמדן
פארקאן. די מאמע האט איר צוגעזאגט אפקויפן א פאר נייע זאקן, אבי
ס׳זאל זיין שטיל. וואס־זשע וועט זיין מיט דער וואנט? מיטן פארקאן?
ס׳איז געבליבן, אז מיין מאמע מיט מיין שוועגערן ברכה זאלן מחילה
זיך אוועקשטעלן מיט צוויי בערשטלעך און מיט ווייסער ליים און פארשמירן די פלעקן.
    
― אייער גליק, וואס איר האט אנגעטראפן אף ערלעכע שכנים.
ווען איר טרעפט מיט אייער טינט אף מנשה דעם רופאס גארטן, וואלט
איר געוווסט וואס פאר א גאט מיר האבן!
    
אזוי זאגט אונדזער שכנה פעסיע צו מיין מאמען.
    
― וואס־זשע מיינט איר? צו שלים־מזל באדארף מען אויך האבן
מזל! ― ענטפערט איר די מאמע און קוקט אף מיר.
    
― וואס מיינט זי, א שטייגער?...
  
― ג ―
    
 ― איצט וועל איך שוין זיין קליגער. ― מאכט צו מיר מיין ברודער אליהו. ― לאז נאר ווערן נאכט, אזוי טראגן מיר אפ די פלעשלעך
צום טייך.
    
גערעכט, ווי איך בין א ייד! וואס קאן זיין נאך קליגער דערפון?
סיי ווי סיי גיסט מען אין טייך אריין כל הפאסקודסטוועס! דארט וואשט
מען גרעט, דארט באדט מען פערד, דארט פאליאסקען זיך חזירים. איך
בין מיטן טייך א נאענטער מחותן. איך האב אייך שוין אמאל באשריבן,
ווי איך כאפ דארטן פיש. דערפון וועט איר לייכט פארשטיין, ווי איך
האב ארויסגעקוקט אף דער מינוט, ווען מיר וועלן גיין צום טייך. עס
איז נאר געווארן נאכט, האבן מיר אנגעפאקט פולע קוישן מיט פלעשער
און גענומען טראגן זיי צום טייך. אויסגעגאסן די טינט, אפגעטראגן
די ליידיקע פלעשער אהיים און אנגענומען ווידעראמאל פולע פלעשער.
א גאנצע נאכט האבן מיר אזוי געארבעט. איך האב שוין לאנג נישט
געהאט אזא גוטע פריילעכע נאכט. שטעלט אייך פאר: די שטאט שלאפט.
דער הימל איז אויסגעשטערנט. די לבנה שיינט אראפ אין טייכל אריין.
ס׳איז שטיל־מחיה. דאס טייכל איז א לעבעדיק טייכל. קומט נאך פסח,
אז עס צעגייט דאס אייז, ארבעט דאס מעשים! בלאזט זיך אן, צעשפרייט
זיך און צעגיסט זיך. וואס ווייטער ווערט דאס קלענער, שמעלער און
פלאטשיקער. צום סוף זומער ווערט דאס גאר אנטשוויגן. עס כאפט
א דרעמל. עמעצער אפן דנא אין בלאטע מאכט: בול־בול־בול. א פאר
זשאבקעס רופן זיך אפ פון יענער זייט: קרוא־קרוא! ס׳איז א בזיון, ניט
קיין טייך! איר קאנט פארשטיין, אז איך קאן אים איבערגיין צופוס
פון ברעג צו ברעג, נישט אויסגעטאן די הויזן!
    
פון אונדזער טינט איז דאס טייכל געווארן אביסל גרעסער. א קלייניקייט, אפשר טויזנט פלאש טינט! דערפאר אבער האבן מיר זיך אנגעהארעוועט, ווי די אקסן. אנטשלאפן געווארן זיינען מיר, ווי די געהרגעטע.
אויפגעוועקט האט אונדז די מאמע מיט א געוויין:
    
― פארפינצטערט בין איך געווארן און וויי איז מיין וועלט! וואס
האט איר געטאן אזעלכעס מיטן טייך?...
    
עם האט זיך ארויסגעשטעלט, אז מיר האבן אומגליקלעך געמאכט
א גאנצע שטאט: די וועשערנס האבן ניט ווו צו וואשן גרעט. די בעלי־עגלות האבן ניט ווו אנצוטרינקען די פערד. די וואסער־פירער... אט
וועלן זיי זיך צונויפנעמען אלע אינאיינעם און וועלן קומען זיך רעכענען
מיט אונדז. אזוי זאגט אונדז אן די מאמע א בשורה. מיר אבער ווילן
אף זיי ניט ווארטן. מיר ווילן ניט זען, וויאזוי וואסערפירערס וועלן זיך
מיט אונדז רעכענען. איך און מיין ברודער אליהו נעמען די פיס אף
די פלייצעס און ― מארש צו זיינעם א חבר פיניע.
    
― דארט לאזן זיי אונדז זוכן, אז זיי באדארפן!...
    
אזוי זאגט מיר מיין ברודער אליהו, נעמט מיך פאר א האנט, און
מיר לאזן זיך גיך און געשווינט בארג־אראפ, צו זיין חבר פיניע. אז מיר
וועלן זיך זען, וועל איך אייך אמאל באקאנט מאכן מיט מייז ברודער
אליהוס חבר פיניע. ס׳איז כדאי, איר זאלט זיך מיט אים באקענען: ער
האט אויך אין זיך גוטע געדאנקען.
א גאס ניסט
  
― א. ―
    
ווייסט איר, וואס פאר א סדרה עס גייט בא אונדז היינט? ― מייז!
מיין ברודער אליהו האט א גאנצע וואך געלערנט דאס בוך, וואס מע
מאכט דורך דעם געלט, „פאר א רובל ― הונדערט״. ער האט זיך שוין
אויסגעלערנט, זאגט ער, ארויסטרייבן מייז, טאראקאנעס און אנדערע
מיאוסקייטן. שטשערעס אויך. לאז מען אים נאר אריינלאזן ערגעץ מיט
זיין פראשעק ― אזוי בלייבט נישט איין מויז. זיי צעלויפן זיך. א סך
פגרן אוועק. נישטא מער קיין מייז! וויאזוי ער מאכט דאס ― ווייס
איך ניט. ס׳איז א סוד. פונעם סוד ווייס נאר דאס בוך און ער, ווייטער
קיינער ניט. דאס בוך האלט ער אין בוזעם־קעשענע. דעם פראשעק אין
א פאפיר. דער פראשעק איז רויטלעך און צעריבן דין, ווי שמעק־טאבאק.
    
רופן רופט זיך עס „שעמעריצי״.
    
― וואס הייסט דאס שעמעריצי?
    
― טערקישער פעפער.
    
― וואס הייסט דאס טערקישער פעפער?
    
― איך וועל דיר געבן א „וואס־הייסט־דאס״, וועסטו בא מיר עפענען מיטן קאפ די טיר!
    
אזוי זאגט צו מיר מיין ברודער אליהו. ער האט פיינט, אז מע פרעגט
אים קשיות סאמע בא דער רעכטער ארבעט. איך קוק און שווייג. איך
זע, אז חוץ דעם רויטן פראשעק, איז דא בא אים נאך א פראשעק. אויך
גוט צו מייז. נאר מע דארף זיין מיט דעם געהיט!
    
― סם־המוות! ― זאגט מיין ברודער אליהו אפשר הונדערט מאל
 
 