<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 7: דער יום־הדין אין אוניווערסיטעט</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאס זיבעטע קאפיטל
</p><p></p><p>
  ד ע ר  י ו ם ־ ה ד י ן  א י ן  א ו נ י וו ע ר ס י ט ע ט
</p><p></p><p>
אין דער צייט, וואס ביי די שאפיראס אין שטוב איז פארגעקומען
דער אויבן־באשריבענער געשפרעך וועגן זייער נייעם קווארטיראנט,
איז דער קווארטיראנט גופא געווען אין אוניווערסיטעט ― געוווירע
ווערן, ווו ער האלט.
</p><p></p><p>
דאס איז געווען דער לעצטער טאג ― א יום־הדין פאר יידישע
סטודענטן. עס זענען געבליבן זייער ווינציק פרייע וואקאנסיעס
אויף העכער הונדערט קאנדידאטן, צווישן זיי א פאר צענדלינג
מעדאליסטן, וואס האבן זיך צונויפגעזאמלט אין א באזונדער גרופע
אין גרויסן קארידאר פון אוניווערסיטעט און האבן אויסגעזען ווי
נאוואבראנצעס, וואס זענען געקומען זיך שטעלן צום פריזיוו. מע
ווייסט נאך ניט, ווער פון זיי וועט גיין דינען און ווער ניט. עס
איז א גורל, א לאטעריע.
</p><p></p><p>
אונדזער גייציקער העלד, וואס אין דורך א יינגלשן קאפריז פון
א קונדס פארוואנדלט געווארן פון א גליקלעכן, פרייען,
גלייכבארעכטיקטן דוואריאנין גריגארי איוואנאוויטש פאפאוו אין א
אנבארעכטיקטן שקלאווער מיעשטשאנין הערש מאוושאוויטש ראבינאוויטש,
האט ניט מיט אמאל, נאר ביסלעכווייז אנגעהויבן צו פארזוכן דעם
אמתן טעם פון „אתה בחרתנו מכל העמים״, דעם טעם פון גיין
טאג־טעגלעך אין דער קאנצעלאריע פון אוניווערסיטעט, אנקוקן דאס
בלאסע אויסגעטריקנטע פנים פונעם סעקרעטאר, וואס האט פיינט א
יידן, כאטש ער באהאלט עס, און אויסהערן פון אים אלע מאל
די אייגענע חכמה: „ה ע ר ש  מ א וו ש א וו י ט ש גאספאדין ראבינאוויטש,
איך קאן אייך, ליידער, ביי מיין בעסטן ווילן, קיין גוטס נאך אלץ
ניט אנזאגן...״ דאך האט ער עס ניט געקאנט פילן אזוי, ווי דאס
האבן געפילט זיינע באמת יידישע חברים, וואס בלאנדזשען ארום ווי
די שאטנס אין די דאזיקע גרויסע ווענט מיט די הויכע פענצטער.
עפעס רעדן זייערע איבערגעשראקענע פנימער ― ער ווייסט ניט וואס.
עפעס זאגט אים דער בלאנדזשענדיקער קוק פון זייערע טרויעריקע יידישע
אויגן ― ער פארשטייט נאך ניט זייער לשון... ווען ער זאל
פארשטיין די דאזיקע שפראך, וואלט ער געקאנט איבערלייענען כמעט
אויף יעדנס פנים די געשיכטע פון זיין לעבן, א טרויעריקע
געשיכטע, א גאנצע טראגעדיע. א טראגעדיע פון א נשמה, וואס האט זיך
פון קינדווייז אן געפרייגלט אויף א לאנגזאמען פייער פון דלות, עלנט,
נויט, אונטערגעשלאגן מיט אומזיסטן ראסן־האס, אלערליי
דערנידערונגען און כל־המינים באליידיקונגען מיט שלאנגען־גיפט און
סם־המוות...
</p><p></p><p>
צווישן די דאזיקע עלנטע און באליידיקטע, צווישן די דאזיקע
„נאוואבראנצעס־קאנדידאטן״ האט ראבינאוויטש סך־הכל צוויי באקאנטע:
טומארקין און לאפידוס.
</p><p></p><p>
די באקאנטשאפט מיט טומארקינען איז ביי אים פארגעקומען מיט
עטלעכע טעג פריער, טאקע דא אויפן אייגענעם פלאץ, דאס הייסט,
אין הויף פון אוניווערסיטעט. טומארקין איז אים פון דער ערשטער
מינוט געפעלן געווארן פאר זיין לעבעדיקייט, רירעוודיקייט און
בארעדעוודיקייט. אויף זיין בלאס דורכזיכטיק פנים שוועבט שטענדיק
א שמייכעלע. די אויגן, כאטש זיי זענען איבערגעצויגן מיט א
טרויעריק רויכל, לאכן שטענדיק. די שווארצע גלאנצנדיקע הערלעך
גרייזלען זיך ווי ביי א יונג שעפעלע. אפילו דאס קליינע נאר־וואס
ארויסגעשפראצטע בערדעלע גרייזלט זיך ביי אים, און דערצו האט
ער א טבע, אז ער רעדט אדער ער טראכט, גרייזלט ער יעדעס
הערעלע גיך־גיך מיט זיינע דינע ווייסע פינגער. לייגט צו צו דעם
א ביסל אן אויסגעבויגענע נאז, א שטארק איינגעבויגענע פלייצע,
א פאפירענע מאנישקע, אן אפגעבליאקעוועט האלדזטיכל, אן
אפגעניצט רעקל, אויסגעטראטענע שיך און אן אפגעבארעט היטעלע ―
און אט האט איר אייך אינגאנצן דעם פארטרעט פון דער דאזיקער
טראגי־קאמישער פיגור.
</p><p></p><p>
די ערשטע מינוט, אז פאפאוו־ראבינאוויטש האט אים דערזען,
האט זיך אים אפגעריסן אין הארצן. עס האט זיך אים
אויסגעדאכט, אז דאס איז יאסקי דער פאפיראסניק מיט די דינע פינגער ―
דער איינציקער ייד, וועלכן ער האט געקענט אין זיין ניט־יידישער
שטאט.
</p><p></p><p>
באמערקט, אז מע קוקט אויף אים , איז טומארקין צוגעגאנגען,
אויסגעצויגן א דין ווייס הענטל און מיט א שמייכעלע זיך
פארגעשטעלט:
</p><p></p><p>
― טומארקין.
</p><p></p><p>
ערשט דא האט פאפאוו־ראבינאוויטש באמערקט, אז ער האט א
טעות געהאט , און האט זיך אויך פארגעשטעלט:
</p><p></p><p>
― ראבינאוויטש...
</p><p></p><p>
דערהערט דעם נאמען ראבינאוויטש, האט זיך טומארקין ווי
דערפרייט און גענומען רעדן מיט זיין נייעם באקאנטן גלייך אויף יידיש:
</p><p></p><p>
― אחינו אתה? שלום־עליכם. פון וואנעט איז א ייד? וויפל
האט איר? וויפל פעלט אייך? און דער וויפלטער זענט איר
אין דער ריי?
</p><p></p><p>
― איזוויניטיע , איר רעדט אויף א שפראך , וואס... וואס איך
פארשטיי זי ניט.
</p><p></p><p>
טומארקין איז אזש אפגעשפרונגען צוריק.
</p><p></p><p>
― אבער איר זענט דאך א...
</p><p></p><p>
― א ייד? נו , פארשטייט זיך. איך זאל ניט זיין קיין ייד,
וואלט איך דאך ניט געשטאנען אט דא... איך וואלט שוין לאנג געווען
אט דארטן...
</p><p></p><p>
ער האט א ווייז געגעבן מיט דער האנט ארויף , ווו אויף
אייזערנע טרעפ האבן געקלעטערט איינס נאך דאס אנדערע א גאנצע
ריי פון גליקלעכע שוין פארשריבענע סטודענטן , אייניקע שוין מיט
ביכער אונטער די ארעמס. עס איז אים אויסגעקומען נאך א מאל
אויסטראכטן א ליגן , אז ווייל ער האט געלערנט אין א רוסישער
שטאט , ווייט פון די עלטערן , האט ער אינגאנצן פארגעסן יידיש
רעדן... און בעת־מעשה האט אים געפלאמט דאס פנים , וואס
טומארקין האט אנגענומען פאר א סימן , אן ער שעמט זיך דערמיט,
וואס ער האט פארגעסן יידיש רעדן. האט ער אים גענומען
אויסרעדן דאס הארץ: ווו ווערן אונדזערע יידן נישט פארווארפן?
און וועמען גייט עס אן ― קאנסט יא רעדן יידיש, קאנסט ניט
רעדן יידיש , קוים ביסט דו א ייד, ביסט דו מחויב טראגן דעם גלות
און אויסשטיין אלצדינג, וואס אונדז איז אנגעצייכנט געווארן.
</p><p></p><p>
ראבינאוויטש האט געפילט, ווי עס ברענט אים דאס פנים,
און טומארקין האט ניט אויפגעהערט אים צו טרייסטן:
</p><p></p><p>
― נארישקייטן! איר דארפט זיך ניט שעמען דערמיט, וואס
איר פארשטייט ניט מאמע־לשון. איך שטעל עס מיר פאר גאנץ
פשוט. איר זענט געבוירן געווארן אין א גויישער שטאט,
אויסגעוואקסן צווישן קריסטן, און, מסתמא, אן עלטערן, און ווי
איך פארשטיי, איז נישטא קיין שום זאך, וואס זאל אייך צובינדן
צו אייער יידישקייט ― אויסער אייער נאמען ראבינאוויטש ― און דאך
שטעל איך אייך אוועק א סך העכער פון די, וואס קאנען ניט אויסשטיין
דעם נסיון און ווארפן זיך מיט צוגעמאכטע אויגן אין וואסער אריין,
אנטלויפן פון די געפייניקטע צו די פייניקער. א! אויף זיי בין איך
גזלן! די דאזיקע לייט וואלט איך צעריסן אויף שטיקלעך! זעט איר
אט א יענעם פראנט מיטן טשאקנדיקן שטעקעלע? לאפידוס איז זיין
נאמען. דאס איז איינער פון די דאזיקע פארדאמטע טרוסן, וואס
אנטלויפן ביי דער ערשטער געפאר, וואס זענען גרייט צו פארקויפן
זייער געוויסן, זייער פאלק, זייער גאט צוליב דער קאריערע...
שאט! ער גייט אהער, צו אייך, ווייזט אויס. איר זענט מיט אים
באקאנט? איך וואלט אייך געעצהט, איר זאלט מיט אים זיין פון
דער ווייטן... ווארעם אחוץ וואס ער איז א קאנדידאט אויך שמדן
זיך, איז ער נאך, האב איך מורא, א שטיקל פראוואקאטאר אויך...
</p><p></p><p>
 דאס אכטע קאפיטל.
</p><p></p><p>
  ט ו מ א ר ק י ן  א ו ן  ל א פ י ד ו ס
</p><p></p><p>
טומארקין ווערט פארשווונדן, און אויף זיין ארט וואקסט אויס
לאפידוס, דער פראנט מיטן טשאקנדיקן שטעקעלע.
</p><p></p><p>
― וואס הערט זיך עפעס ביי אייך, ראבינאוויטש? נישטא נאך
קיין נייעס? איך האב געהערט, אז מיט פינף צוועלפטלעך וועט ניט
אריין איינער אפילו... וואס האט גערעדט מיט אייך אט דער פאנאטיק?
</p><p></p><p>
― וועלכער פאנאטיק?
</p><p></p><p>
― אט דער שווארצער קאטער מיט די גרייזלעך... אנקוקן
קאן איך זיי ניט, אט די ציוניסטן!
</p><p></p><p>
- וואס האט איר צו די ציוניסטן? ― פרעגט אים ראבינאוויטש,
אליין ניט צו וויסן אקוראט, וואס איז אזעלכס „ציוניסטן״.
</p><p></p><p>
― איר קענט זיי דען נישט? איר ווייסט ניט, אז זיי זענען
שאוויניסטן, וואס וואלטן וועלן, אז אלע זאלן דענקען אט דאס
וואס זיי?...
</p><p></p><p>
כאטש די דאזיקע באקאנטשאפט איז געשלאסן געווארן נאר
ניט לאנג, אי דאס פארבייגייענדיק, פונדעסטוועגן האט לאפידוס
אנגענומען ראבינאוויטשן פארן קנעפל, גאנץ יידישלעך, און האט
גענומען שיטן פעך און שוועבל אויף טומארקינען און אויף אלע
ציוניסטן, רעדן וואס אין דער קארט, המנס מסירות:
</p><p></p><p>
― אנקוקן קאן איך זיי, ניט אט די צבועקעס, גאטס
סטראפטשעס, וואס נעמען זיך אן די קריוודע פונעם רבונו־של־עולם! ס׳איז
זייער עסק, וואס טאמער האבן זיך געטויפט עטלעכע אומגליקלעכע
קינדער, צוליב דעם, זיי זאל זיך אויפהערן ארומדרייען אט דא
אין דרויסן, ווי איך מיט אייך... איך פרעג אייך, וואס און צוליב
וואס ליידן מיר טאקע, איך און איר? הי? און ביז ווי לאנג נאך
</p>
</body>