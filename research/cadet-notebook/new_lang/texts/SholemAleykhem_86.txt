 
 אלט־ניי כתרילעווקע: כתרילעווקער נשרפים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
כתרילעווקער נשרפים
(א מעשה פון די קליינע מענטשעלעך)
  
א.
  
די אויסדערוויילטע
    
די גרויסע שיינע אלטע גויישע שטאט  י ע ה ו פ ע ץ, וואס
האט זיך פון פאר טויזנט יארן, נאך בימי וולאדימיר דעם הייליקן, צעווארפן אין דער לענג און אין דער ברייט, בארג אראפ, בארג ארויף,
אפן ברעג פונעם אלטן גרויען דניעפער, האט שוין לאנג אזעלכע מינים
יידן נישט געזען, ווי איין מאל אין א פרימארגן ― סוף זומער איז דאס
געווען. מע קאן נישט זאגן, אז די דאזיקע נישט־יידישע שטאט איז,
חלילה, זשעדנע א יידן אף א רפואה. אדרבא, עם איז באוווסט, אז זי
האט צו טאן פון קדמונים נאר מיט יידן, גלייך ווי איר פעלט שוין מער
נישט, ווי מע זאגט, קיין זאך, נאר יידן און קאפווייטיק. ווען איר זאלט
נישט עפענען א בלאט־צייטונג, איז דאס ערשטע, וואס קומט אייך פאר
די אויגן ― „יידן״. אזויפיל און אזויפיל יידן האבן זיך אנגעגעבן אין
אוניווערזיטעט ― און מע האט זיי  נ י ש ט  צוגענומען. אזויפיל און
אזויפיל יידן האט מען געפאקט באנאכט אף אן „אבלאווע״ ― און מע
האט זיי י א צוגענומען. אשטייגער, ס׳זאל זיך אמאל טרעפן, חלילה,
פארקערט: אז די יידן פון אוניווערזיטעט זאל מען יא צונעמען, און
די פון „אבלאוועס״ נישט ― דאס איז א זאך, וואס עס קאן נישט זיין,
למשל, אז בעת איר זייט שטארק הונגעריק, זאלט איר על פי טעות טרעפן
 מיטן ביסן צו יענעם אין מויל אריין.
    
הכלל, וואס זשע זיינען דאס געווען פאר א מינים יידן אין יענעם
פרימארגן וואס מיר דערציילן? ― דאס זיינען געווען כתרילעווקער
בעלי־בתים. און נישט נאר סתם בעלי־בתים, נאר אויסגעקליבענע, אויסדערוויילטע צוליב זייער־זייער א וויכטיקער זאך, צוליב זייער־זייער א
גרויסער מצווה; דאס זיינען געווען איינס אין איינס, די שענסטע, די
חשובסטע בעלי־בתים פון שטאט, דער סאמע צימעס פון כתרילעווקע.
איך וואלט אייך זיי אנגערופן בא די נעמען ― איז נישט נייטיק. א
כתרילעווקער ייד, אן עוסק במצווה, זוכט נישט בא דער וועלט קיין
כבוד און איז נישט געוווינט געווארן, אז זיין נאמען זאל זיין געדרוקט
אין דרויסן אף די בלעטער; פאר אים איז גענוג דאס ביסל כבוד, וואס
ער האט אפן ארט, און ער דאנקט גאט, אז ער ווערט כאטש נישט
געזידלט פון די זייניקע...
    
צווישן די דאזיקע אויסדערוויילטע איז געווען איינער אן עלטערער,
גאר אן אלטער מאן, א ייד א זקן, אריבער שמונים, וואס גייט שוין
איינגעבויגן, אנגעלענט אף אן אלטן שטעקן, אבער ער האלט זיך נאך,
קיין עין־הרע, גאנץ נישקשהדיק. אנגעטאן איז ער געווען שבתדיק: אין
א זיידענער שרייענדיקער רעזעווולקע, אן ארבל, אף אן אלטער נאר
אטלעסענער צעהאקטער קאפאטע, מיט א שטריימל אפן קאפ און מיט
שיך און זאקן אף די פיס. דער איבעריקער עולם איז שוין געווען נישט
אזוי יום־טובדיק אנגעטאן. דערפאר זיינען זיי אבער געווען יום־טובדיק
געשטימט. געגאנגען מיט אימפעט, א ביסל אנגעצויגן, נערוועז, געטראגן
בייכיקע טלית־ותפילינס און זאנטיקעס, משונה־מאדנע גרויסע פאראסאלן,
וואס נאר איין גאט ווייס דעם אמת ― אף וואס באדארף מען זיי, אז קיין
רעגן גייט נישט און די זון ברענט נישט? דער מחבר פון דער דאזיקער
געשיכטע האט שוין לאנג באמערקט, אז עס געפינען זיך יידן אזוינע,
וואס קאנען זיך נישט צעשיידן מיטן שירם סיי זומער, סיי ווינטער.
וויפל איך האב מיך שוין אנגעזען אף מיין לעבן מיט די דאזיקע מינים
יידן, האב איך נאך כמעט קיינמאל נישט געזען, דער שירם זאל זיין בא
זיי אן אויפגעשטעלטער איבערן קאפ, ווי עס וואלט, אייגנטלעך באדארפט
צו זיין. מערסטנטייל באגעגנט איר א יידן לויפן איינגעבויגן, דער ווינט
בלאזט, שמייסט אין פנים אריין, צענעמט אים די פאלעס פון דער קאפאטע און פארקאטשעט אים פון הינטן, מחילה, איבערן קאפ ― און
ער מיטן שירם: טיאפ־טיאפ, פיטש־פאטש איבער די ליטקעס פון די
פיס. איך בין א בעלן געווען אמאל אפשטעלן אזא יידן, באטראכטן דעם
שירם, אים נעמען אין האנט אריין ― וועגט ער, נישקשה, שיינע
עטלעכע פונט. ס׳איז אים כמעט אוממעגלעך צו עפענען. און אז איר
האט אים שוין אויפגעעפנט, מעג איר זיך שוין געזעגענען: איר וועט
אים צוריק אזוי גיך נישט פארמאכן. די שטעקלעך זיינע שטעלן זיך
פאפעריק מיט די קעפלעך ארויף, און פון דעם שירם ווערט א מין פאראשוט, וואס בא א רעכטן ווינט קאן דאס אייך, חלילה, אויפהייבן און
אוועקטראגן אינאיינעם מיטן זאנטיק ווייט־ווייט ארויף, אונטער דער
כמארע, כמעט ווי מיט אן אעראפלאן... נאר לאמיר אוועקווארפן די
זאנטיקעס און זיך אומקערן צוריק צו אונדזערע יידן.
    
געגאנגען זיינען זיי געשמיידיק, גלייך ווי עמעצער וואלט זיי געטריבן האלדז־און־נאקן, אדער גלייך ווי זיי וואלטן מורא האבן פארשפעטיקן ערגעץ אף א שמחה, א סעודה אדער אזוי אן אסיפה. און גערעדט
האבן זיי הויך אף א קול, און אלע אינאיינעם, און מיט הענט, ווי געוויינטלעך. נאר זעלטן האט געטראפן, אז מע האט זיך אפגעשטעלט,
פארלייגט די הענט ארונטער און באטראכט די הויכע שיינע רייכע מויערן
פון שטאט, זיך גארנישט געקאנט זאט אנקוקן.
    
― געפעלט אייך, אשטייגער, אט דאס הייזל? ― רופט זיך אן
איינער, פאררוקט דאס היטל, אטעמט ווי א בלאז־זאק און מאכט מיט
די זייטן, ווי אן איינגעמידט פערדל. ― איר זייט עפעס א מבין אף
דאס הייזל? שוין איין מאל א הייזל!
    
― יא, נישקשה פון א הייזל, ― ענטפערט אים דער אנדערער
שטיל און קוים וואס ער זשיפעט.
    
― וואס, רעכנט איר, באדארף עס קאסטן דאס הייזל? ― מאכט
איינער א יאדישליווער מיט גלאנצענדיקע אויגן און נעמט זיך מיט ביידע
הענט אונטער די זייטן.
    
― דאס הייזל? ― ענטפערט אים איינער מיט א ברייטן שטערן,
ווייזט אויס, א בעל־חשבון און א מבין אף הייזער. ― איך רעכן, אז
דאס הייזל מיטן פלאץ באדארף זיין ווערט אט דא, אין דעם שטעטל,
נישט ווינציקער פון א מאה אלף.
    
― כא־כא־כא! ― צעלאכט זיך א יונגערמאן מיט א בלאס פנים,
וואס נאר־וואס האט זיך אנגעהויבן שיטן אף דעם א בערדל. ― מאה
אלף, זאגט איר? לאמיר עס אלע פארמאגן, וואס מער...
    
― בהמה! ― רופט זיך אן דער יאדישליווער מיט די גלאנצנדיקע
אויגן. ― וויבאלד אז ווינטשן, לאמיר זיך שוין בעסער ווינטשן פארמאגן,
וואס מען איז שולדיק אפן דאזיקן הייזל!...
    
און עם קייטלט זיך א שמועס וועגן הייזער, א לאנגער שמועס, אן
א שום צוועק; דאס איז מער נישט אן אויסרייד. אייגנטלעך, זיינען
שוין אלע רעכט מיד פונעם גיין בארג־ארויף און וואלטן אלע חשק געהאט
זיך אפשטעלן אף א וויילע איבערכאפן דעם אטעם.
    
― אפנים, ס׳איז אייך שווערלעך, רבי, צו גיין בארג־ארויף? אפשר
וואלט איר אייך צוגעזעצט אט דא ערגעץ אף א וויילע אפרוען?
    
דאס איז געזאגט געווארן צום אלטן, וואס איז געגאנגען, נישט
קוקנדיק אף זיינע אכציק יאר, מיט פעסטע טריט, אף־צו־פריער. און
אלע אויסדערוויילטע פון כתרילעווקע האבן זיך אפגעשטעלט אף א וויילע,
אויפגעהויבן די אויגן און גענומען זוכן אן ארט פארן אלטן אף צו
צוזעצן זיך. נאך איידער זיי האבן צייט געהאט ארומקוקן זיך, ווו זיי
זיינען אין דער וועלט, איז ארויסגעוואקסן, ווי פון אונטער דער ערד,
א נפש, א באוואפנטער פון אויבן ביז אראפ, מיט א רויט פנים און מיט
ווייסע הענטשקעס, און ― גלייך אף זיי!... אלע אויסדערוויילטע
האבן דערפילט, אז ס׳איז בא זיי פארקילט געווארן דער מאמעס מילך,
און אלע אויגן האבן זיך געווענדט צום אלטן, וואס וועט ער זאגן? דער
אלטער האט אבער נישט געזאגט דאס צווייטע ווארט. ער האט זיך
נאר אנגעלענט אפן אלטן שטעקן און געגאנגען מיט די זעלבע פעסטע
טריט פארויס, ווי אן אמתער גבור, און אלע נאך אים, אזוי אז דער
אנגעוואפנטער נפש איז געבליבן שטיין אין דער הינער־פלעט, נישט צו
וויסן, וואס טוט מען מיט זיי? פארהאלטן? ― ווייס ער נישט פאר
וואס? וועמען שטערן זיי? דורכלאזן? ― ווי אזוי ווערט מען נישט
געוואר, וואס דאס זיינען פארא מינים באשעפענישן אף דער וועלט?
האט ער אויסגעדרייט דעם קאפ צוריק און נאכגעקוקט זיי מיט די אויגן
ביז העט־העט ארויף. דארט האבן זיי זיך אפגעשטעלט אין א טויער פון
א רייך גרויסארטיק הויז.
    
איצט פרעגט זיך: וווהין זיינען דאס געגאנגען, אייגנטלעך, די
דאזיקע אויסדערוויילטע פון כתרילעווקע? צו וועמען און צוליב וואס?
    
דאס איז מען געגאנגען צו די נגידים קלייבן נדבות, בעטן ברויט,
וועגן רחמנות אף די ארעמע עלנטע שטאט כתרילעווקע. אן אומגליק האט
  
געטראפן אין כתרילעווקע. איר קענט מיך נישט פון נעכטן. איר ווייסט,
אז איך בין נישט קיין מענטש פון אנזאגן שלעכטע בשורות. נאר וואס
זאל מען טאן ― עס איז געקומען די צייט, וואס איר דארפט עס וויסן:
    
רבותי! כתרילעווקע איז אפגעברענט געווארן!
  
ב.
  
פישל רייסט די וועלט
    
יא, ליבע פריינט, כתרילעווקע איז אפגעברענט געווארן. נאר איר
מיינט, עפעס גלאט אזוי אפגעברענט געווארן?
    
עס זיינען דעם זומער, נישט צו פארזינדיקן, אפגעברענט געווארן
גענוג יידישע שטעט און שטעטלעך. נאר וואס דען? ס׳איז א חילוק;
ברענען צו ברענען איז נישט גלייך. כתרילעווקע האט זיך געוואלט, אפנים,
אויספיינען פאר דער וועלט, האט זי זיך אנגערופן צו די איבעריקע יידישע
שטעט: „וואס? איר ברענט? כא־כא! לאזט מיך, אט וועט איר זען,
ווי א שטאט ברענט!״ און כתרילעווקע האט זיך אנגעצונדן ווי א
ליכט... נאר ניין. מיר לאזן איבער די באשרייבונג פון כתרילעווקער
שרפה פאר אונדזער קאלעגע, פישל דעם קארעספאנדענט ― דאס איז
זיין ארבעט. באלד אף מארגן נאך דער גרויסער שרפה האט פישל קארעספאנדענט, וואס איז אליין אויך אפגעברענט געווארן, קוים מיטן לעבן
ארויס, ערגעץ געקריגן מיט נסים א טינט־און־פעדער און האט צעשיקט
קארעספאנדענציעס אין אלע יידישע צייטונגען אין זייער א שיינער
מליצה־שפראך און מיט א זעלטן שיינער האנטשריפט, בזה הלשון:
    
„א קול אין הימל טוט זיך הערן! די טאכטער כתרילעווקע וויינט
אף איר גרויסן אומגליק ― זי וויל זיך נישט טרייסטן! א בראך אף א
בראך! א ווונד אף א ווונד! כתרילעווקע איז נאך נישט געקומען צו
זיך נאך דער „בהלה״, וואס אף איר איז געווען, האט זיך אויסגעגאסן
אף איר א נייער גרימצארן, זי האט אויסגעטרונקען דעם ביטערן כוס
פון גאטס האנט ― א פייער האט אראפגענידערט פונעם הימל און אנגעצונדן די שטאט פון איין עק ביזן אנדערן עק, אויסגעלעקט ביזן אפגרונט
― נישט געהאט קיין רחמנות אף די הייליקע בתי־מדרשים, און אף
קינדער, קליינע, זייגנדיקע פון דער ברוסט, וואס זיינען ארויף מיטן פייערדיקן פלאם אין הימל אריין. און אויך אלטע מענטשן, ארעמע, קראנקע און
שוואכע זיינען געווען אן עסנווארג פארן פייער אינעם טאג, וואס גאט
האט אונדז געטאן באשטראפן בכפל כפלים פאר אונדזערע גרויסע זינד,
און אפילו אף זיין הייליקער תורה האט גאט קיין רחמנות נישט געהאט,
זי איז פארברענט געווארן אינאיינעם מיטן אלטן בית־המדרש, און מיר
געפינען זיך איצט אונטער דער דעק פונעם הימל עלנטע, נאקעטע און
בארוועסע, הונגעריקע און דארשטיקע, און ווי די אינדן אף די אויסגאנגען פון די וואסערן, אזוי קוקן ארויס אונדזערע אויגן צו אונדזערע
בארעמהארציקע ברידער, די קינדער פון די בארעמהארציקע: מיר בעטן
אייך! דערבארעמט אייך! לייטזעליקט אונדז! לאז אויפגעוועקט ווערן
רחמנות אין אייערע גוטע הערצער און לאזן אייערע באוויליקטע הענט
אויסשטרעקן אונדז הילף וואס גיכער, ווארעם מיר זיינען פארארעמט
געווארן זייער! זייט אונדז א דערנערונג און לאזט נישט פארלוירן גיין
דאס איבערגעבליבענע ביסל יעקב!״...
    
דאכט זיך, וואס וואלט געווען פאר אן אומגליק, אז די דאזיקע הארצרייסנדיקע קארעספאנדענציע, וואס איטלעכס ווארט פון איר איז א זיפץ
און איטלעכס אות ― א טרער, זאל טאקע, חלילה, זיין געדרוקט אין א
יידיש בלאט? ניין. האט מען גענומען פישלס הארעוואניע נעבעך צו
פארקירצן, קוועטשן און ארויסקוועטשן פון איר דאס תמצית, און מע
האט ערגעץ אין א ווינקעלע מיט גאנץ קליינע אותיות אריינגעקוועטשט
קוים דריטהאלבן שורהלעך.
    
„אפגעברענט כתרילעווקע, נישט באגאנגען זיך אן מענטשלעכע
קרבנות. מע בעט הילף״.
    
אמת, די צייטונגען פארענטפערן זיך אפילו, אז זיי זיינען נישט
שולדיק. זיי האבן, זאגן זיי, פונעם דאזיקן פישל פון כתרילעווקע כמעט
אלע טאג א קארעספאנדענציע; זיי זאלן וועלן, זאגן זיי, דרוקן אלצדינג,
וואס דער דאזיקער קארעספאנדענט שרייבט זיי, וואלטן זיי באדארפט,
זאגן זיי, ארויסגעבן פון די קליינע מענטשעלעך וועגן א באזונדער בלאט
און האלטן א באזונדערע דרוק מיט באזונדערע מענטשן.
    
טאקע נאר חידושים און גענוג! קומט צו עפעס, אזוי ווערט כתרילעווקע בא איטלעכן גרויס אין די אויגן. די זעלבע רעדאקטארן און
ארויסגעבער, אז זיי האלטן בא ארויסלאזן נייע בלעטער מיט נייע ביכער,
זשאלעווען זיי נישט פאר כתרילעווקע קיין לאנגע שיינע ברייטע פראספעקטן, שעמען זיך נישט אנרופן די קליינע מענטשעלעך מיטן נאמען
 „פיל געערטע און זייער געליבטע אבאנענטן״. אמת, מיט קיין סך אבא־
 נענטן אף זייערע בלעטער אין כתרילעווקע קאנען זיי זיך נישט בארימען
― ארום און ארום האבן זיי אין גאנץ כתרילעווקע בסך־הכל איין אבא־
 נענט, זיידל, אונדזער אלטער באקאנטער זיידל רב שעיהס, וואס בא
אים געניסט שוין אף צו לייענען אונדזער קארעספאנדענט פישל, און
נאך אים אלע איבעריקע, וואס גארן נאך א געדרוקט ווארט. נאר וואס
געהער זיך עס אן מיט פישלען? פארוואס גייען זיינע אלע בריוו מיט
אלע זיינע שרייבעכצן גלייך אונטערן טיש אין קויש אריין, נאך איידער
מע ווייס, וואס דארטן שטייט? פארוואס, אז סע קומט אונטער א
יום־טוב און דער רעדאקטאר טרעט ארויס מיט שיינע געצאצקעטע ווערטער וועגן דעם פאלק ישראל, צעהיצט ער זיך און זאגט:
    
„ווער האט געציילט דעם שטויב פון יעקבן?
    
און ווער האט גערעכנט די צאל פון די ריטער ישראל?״
    
מיינט ער נישט אויך די קליינע מענטשעלעך בתוכם? צי, למשל,
יענע מוסר־זאגער, די וואס זעצן אויס אונדזערע פעלערן, רופן אונדז אן
מיט די שיינע נעמען „עקספלאאטאטארן״, „וועלט־פרעסערס״, „בלוטזויגערס״ וכדומה, ― מיינען זיי דען נישט אויך די כתרילעווקער יידן
בתוכם? כתרילעווקע מעג טאקע אף זיך זאגן: „צו א פגירה בין איך
אויך א בהמה״.
    
מיינט נישט פונדעסטוועגן, אז נאך דער שרפה האט מען זיך באנוגנט נאר מיט פישלס קארעספאנדענציעס אליין: עס זיינען צעשיקט
געווארן אויך בריוו ― זייער שיינע מליצה־בריוו, טאקע פישלס ארבעט,
בכל תפוצות ישראל, אומעטום ווו עס איז פאראן ערגעץ א גביר מיט א
נאמען, וואס לאזט זיך הערן אף דער וועלט: קיין יעהופעץ, קיין אדעס
און קיין מאסקווע, און קיין לאנדאן, און אפילו קיין פאריז, צום גרויסן־גרויסן רויטשילד אליין. עס זאל אייך קיין חידוש נישט זיין, ווי קומט
דאס, וואס כתרילעווקע זאל אנשפארן אזש קיין פאריז, צו רויטשילדן!
שטעלט אייך פאר א מעשה, אז א צייט מיט יארן פלעגט כתרילעווקע
באקומען אלע ערב פסח פון פאריז, פון רויטשילדן, אף ר׳ יויזיפלס
אדרעס הונדערט פראנק מעות־חטים. אמת, שוין פון א צייט, אז רויטשילד האט אויפגעהערט זיי צו שיקן מעות־חטים, מע ווייס נישט, פאר
וואס; נאר פונדעסטוועגן שרייבן זיי צו אים בריוולעך אלע מאל, ווען
עס מאכט זיך עפעס בא זיי א שמחה אדער, חלילה וחס, נישט אין אזא
שעה אויסגערעדט זאל זיין, אן אומגליק. אי, פארוואס האבן זיי פון אים
קיין שום תשובה נישט שוין אזויפיל יארן? דאס איז קיין קשיא נישט!
אפשר האט זיך אים צוגעגעסן לייענען זייערע לאנגע מגילות? ―
קרעפלעך עסן, זאגט מען, ווערט אויך נמאס! און אפשר איז דער אדרעס
נישט געשריבן, ווי עס געהער צו זיין? און אפשר האט זיך געטראפן
דארטן בא רויטשילדן אין פאריז דאס, וואס, להבדיל, בא פרעה מלך
מצרים האט זיך געטראפן, ווי אין פסוק שטייט: ויקם מלך חדש ―
ס׳איז אויפגעשטאנען אן אנדער מלך, אשר לא ידע את יוסף ― וואס
האט זיך געמאכט נישט וויסנדיק... איך רייד פון רויטשילדס סעקרעטאר, פון דעם, וואס נעמט־אפ די פאסט און לייענט איבער אלע בריוו.
די, וואס געפעלן דעם סעקרעטאר, די באווייזט ער אים, און די בריוו,
וואס געפעלן אים נישט, זאגט ער: „זה חליפתי, זה כפרתי״ ― און
מארש אונטערן טיש... פאר געוויס ווייס איך נישט; נאר איך מיין,
אז אזוי באדארף עס זיין.
    
הקיצור, איר זעט שוין, אז כתרילעווקע איז, ברוך השם, אזא שטאט,
וואס זי שטייט אין פארבינדונג, קארעספאנדירט מיט דער גאנצער וועלט.
און וויבאלד עס האט זיך נאר געטראפן בא זיי דאס גרויסע אומגליק,
אזוי האט מען שוין די רגע געגעבן צו וויסן דורך פישל קארעספאנדענט,
אויסגעפויקט איבער דער גאנצער וועלט, און ארויסגעקוקט: טאמער
וועט זיך עמעצער אנרופן אף דער גרויסער צרה, וואס זיי איז געשען.
    
 ג.
  
כתרילעווקע ברענט ווי א ליכט
    
פון וואנען האט זיך גענומען דאס אומגליק? ― פון דעם אלטן
כתרילעווקער מרחץ, וואס מיר האבן עס שוין אמאל באשריבן. אן
אבאפעלעק האט זיך איינמאל אין א דאנערשטיק אנגעצונדן, און עס
האט באלד א כאפ געטאן דעם דאך, און עס האט נישט געדויערט קיין
סך ― איז דאס גאנצע מרחץ געווען איין שטיק פייער. און אז „אדם״
מיט „חווהן״, דער בעדער מיט דער בעדערן, זיינען ארויסגעשפרונגען
פון באד קוים לעבעדיקע, איז דאס ערשטע, וואס זיי איז געקומען אף
דער מחשבה: „אוי־וויי, דער רבי!״ ― אין איין כהרף־עין איז „אדם
הראשון״ (דער בעדער) געווען אין שטוב, און ווי מע טראגט א קליין
קינד פון וויגעלע, אזוי האט ער ארויסגעטראגן דעם רב רב יוזיפל אף
זיינע געזונטע גרויסע הענט, און רב יוזיפל דער רב האט ווי א קליין
קינד זיך פארשטעלט די אויגן פונעם פייער, וואס האט באלויכטן דעם
גאנצן טייך מיט די ווערבעס, מיטן געמויזעכטס, מיט א גאנצן שטיק
הימל, וואס אהין האט זיך געצויגן דאס פייער און זיך געקייקלט דער
רויך, דער געדיכטער רויך, דורכגעווארפן אלע מאל גרויסע און קליינע
פונקען, און אלץ האט מיט א מאל באקומען אן אנדער פנים, א מאדנעם
חן, געווארן רויט: דער טייך רויט, דער הימל רויט, די מענטשן רויט
― רב יוזיפל האט נאך קיינמאל אזא מין רויטקייט און אזא מין שיינקייט
נישט געזען, און ער האט נישט געקאנט איינהאלטן זיך פון התפעלות.
און אז „אדם הראשון״ האט אים אנידערגעשטעלט אף דער ערד, האט
ער א זאג געטאן צו זיך אליין: „ווי שיין איז גאטס וועלטל און ווונדערלעך!״ ― און האט זיך אבער באלד פארכאפט און א קער געטאן
זיך צו „אדם״ מיט „חווהן״:
    
― קינדערלעך, האט עס אייך, חלילה, נישט געשארט אין די נפשות?
דאנקען השם יתברך, וואס איר זייט נישט געשטראפט געווארן מיט
פייער...
    
― נישט געשטראפט געווארן מיט פייער? ― האט זיך דער בעדער
נישט געקאנט איינהאלטן און א זאג געטאן מיט א ביטער געלעכטער.
― מיט וואס דען האט אונדז גאט געשטראפט: מיט וואסער?
    
― נישט דאס מיין איך. ― פארענטפערט זיך דער רב. ― איך
מיין דעם נס, וואס מיר זיינען ניצול געווארן מיטן לעבן, געלויבט דער
בורא.
    
― מיטן לעבן? וואס טויג אונדז שוין דאס לעבן, אז מיר האבן
נישט קיין באד?
    
― רעדסט ווי א קינד ― מאכט צו אים רב יוזיפל און פארשטעלט
זיך מיט ביידע הענט פונעם פייער ― ווי א קינד רעדסטו! ווו שטייט
דאס געשריבן, אז דו באדארפסט האבן א באד? אז דו ביסט געבוירן
געווארן, ביסטו דען געבוירן געווארן, נארעלע, מיט א באד? צי דו
האסט גערעכנט איבער הונדערט יאר אף יענער וועלט, אם ירצה השם,
קומען מיט א באד? אמאל איז געווען א מלך...
    
און רב יוזיפל האט געוואלט דערציילן זייער א שיינעם משל מיט
א מלך, ווי זיין שטייגער איז; האט אים דער בעדער, מחילה, איבערגעשלאגן סאמע אין אנהייב:
    
― וואס מיר מלך? ווער מיר מלך? איר טוט בעסער א קוק,
זייט מוחל, ווי דאס פייער קייקלט זיך מיר עפעס, עפעס אהין, אין שטאט
אריין, און דער ווינט בלאזט מיר עפעס צו געשמיידיק! איך האב מורא,
עס זאל נישט אננעמען לוי־מרדכי דעם קצבס שטוב מיט די שטאלן,
דעמאלט איז ― זיי געזונט, כתרילעווקע!...
    
און ווי אין אזא שעה אויסגערעדט ― עס האט א ווארף געגעבן
דאס פייער אף לוי־מרדכי דעם קצבס שטוב מיט די שטאלן, און עס איז
מיט א מאל באלויכטן געווארן א נייער שטיק הימל. עס האט זיך
געלאזט הערן א קנאקן מיט א טרישטשען, מיט א מעקען פון ציגן, און
עופות פאר האבן זיך פון ערגעץ געלאזט לויפן הענדום־פענדום, אראפ־א־בארג, צעלאזט די פליגלען און אויפגעבלאזן די פעדערן, און גיך איז
באלויכטן געווארן דער גאנצער בארג מיט דער גאנצער שטאט מיטן
גאנצן הימל. א משונה־מאדנער געשריי מיט א הילך לאזט זיך הערן
פון שטאט אזש אהער, דאס געשריי וואקסט אלע מאל שטארקער און
שטארקער און שטארקער און ווערט צונויפגעגאסן אינאיינעם מיט א
בילן פון הינט, מיט א רעווען פון קי, מיט א קוויטשען פון ווייבער, מיט
א וויינען פון קינדער און מיט א שרייען: „וואסער! וואסער! ראטעוועט! גיכער! סע נעצט! סע ברענט!״ ― פלוצעם זעט מען
שפרינגען אראפ־א־בארג צום טייך א האלעוועשקע אף פיר פיסלעך; די
האלעוועשקע טאנצט, מאכט מיט די הערנער און פליט גלייך צום טייך,
דערלויפט נישט אבער און פאלט אנידער און ציט זיך אויס אף דער
ערד מיט די פיסלעך ארויף, און ציטערט, ווי פארן טויט, און לאזט
ארויס אף א צוגעלעגערט קול א מאדנע „מע־ע־ע!״ ― דאס האט א ציג
נעבעך פאר גרויס נארישקייט גענומען און איז אריינגעשפרונגען אין
פייער אריין און האט באלד חרטה געקריגן און ארויסגעשפרונגען צוריק;
ס׳איז שוין אבער געווען שפעט ― ס׳האט זיך אנגעצונדן אף איר דאס
פעלצל און גיך פארסמאליעט געווארן, האט זי זיך געלאזט לויפן, האפ־האפ, משוגענערווייז, גלאט אזוי אין דער וועלט אריין, אן א שום פלאן
און אן א שום שכל.
    
נישט קיין גרעסערער שכל איז געלעגן אינעם לויפן פון די כתדי־
  
לעווקער יידן און ווייבער, וואס האבן זיך געווארפן פון איין גאס אין
דער אנדערער, ווי פארסמטע מייז, אדער ווי נישט־דערקוילעטע הינער,
שווארץ פון רויך, ווי די מלאכי־חבלה, און אנגעזאגט איינס דאס אנדערע
א בשורה:
    
― איר ווייסט? אלי־דווד ברענט!
    
― איר ווייסט? עס האלט שוין באם מארק!
    
― איר ווייסט? סע ברענט די גאנצע שטאט! א דונער איז מיר,
די גאנצע שטאט!
    
― ווי א ליכט! ווי א סטערינעווע ליכט.
    
און סע בושעוועט דאס פייער און סע שטורעמט, ווי דער ים, אז ער
צעשפילט זיך, און דער ווינט טראגט גאנצע האלעוועשקעס, גאנצע סנאפעס שטרוי, און פונקען פליען אן א שיעור. די פונקען פאלן אף די
גוט־אויסגעטריקנטע פון אלטקייט שטרויענע און הילצערנע דעכער, און
עס הערט זיך א קנאקן מיט א וואלגערן, א פאלן מיט א זעצן, א ברעכן
מיט א טרישטשען ― און דאס אלץ ווערט ווי צונויפגעגאסן אינאיינעם
מיטן געשריי און הילך, מיטן קוויטשען און מיטן וויינען, און שדים,
רוחות, נישט קיין מענטשן, לויפן, דער אהין, דער אהער, משוגענערווייז,
ווארפן זיך אף אלע זייטן, ווי פארסמטע מייז ווי נישט דערקוילעטע
הינער און דאס גרויסע ליכטיקע פייער באלייכט און באשיינט זייערע
וויסטע פינצטערע איבערגעשראקענע פנימער ― און כתרילעווקע ברענט,
ברענט ווי א ליכט.
  
ד.
  
רב יוזיפל האלט מלחמה מיטן רבונו־של־עולם
    
אז דאס מרחץ האט נאך געהאלטן אין ברענען, האט זיך נישט
„אדם״, נישט „חווה״ ארומגעקוקט אפן רב ר׳ יוזיפל. נאר שפעטער, אז
פונעם באד איז נאר געבליבן דער אייזערנער קעסל מיטן קוימען (אפילו
די מקווה האט אויך אויסגעברענט ביזן דעק), האבן „אדם״ מיט „חווהן״
זיך געגעבן א כאפ צום רבין ― נישטא דער רבי! אומזיסט האבן זיי
אים געזוכט באם ברונעם, באם ברעג פונעם טייך, באם געמויזעכטס,
און נאכדעם אין שטאט, צווישן די ברענענדיקע גאסן.
    
― האט איר נישט באגעגנט ערגעץ דעם רבין? ― האט דער בעדער זיך נאכגעפרעגט בא די אנטלאפענע אומגליקלעכע נשרפים פון
שטאט. נאר די אומגליקלעכע אנטלאפענע פון שטאט זיינען געווען אזוי
צעטומלט, אז זיי האבן גארנישט געהערט, וואס מע רעדט צו זיי, און
געפרעגט, ווי פארחידושטע, געקוקט מיט מוראדיקע אויגן:
    
― וואסער רבין? וועמענס רבין?
    
ווו־זשע איז געווען דער רב רב יוזיפל? רב יוזיפל דער רב, אז
ער איז געקומען צו זיך און דערזען, אז די גאנצע שטאט שטייט אין
סכנות, האט דאס אים אויפגעטראגן אין דער לופטן, און ער האט
געכאפט דאס אלטע ארויסגעראטעוועטע שטריימל מיטן אלטן שטעקן
און האט זיך געלאזט גיין צו זיינע יידן אין שטאט אריין, גארנישט
טראכטנדיק, וווהין ער גייט און צוליב וואס. פאר זיינע אכציק יאר איז
דאס געווען נישקשה פון א שפאציר. נאר דערזען פאר זיך א גאנצן ים
פון פייער, האט ער נישט געפילט די פיס. עס האט אים געטראגן ווי אף
פליגלען אהין, אהין, צום אלטן בית־המדרש צו, ווו ער האט כמעט דאס
גאנצע לעבן זיינס פארבראכט מיט גאט. שוין־זשע וועט דער אייבערשטער
נישט טאן קיין נס מיט זיין אייגן הויז? שוין־זשע וועט דער רבונו־של־עולם נישט באשיצן זיין תורה, זיין אייגענע תורה?
    
מיט די דאזיקע מחשבות איז אונדזער רב יוזיפל אנגעקומען צום
אלטן בית־המדרש פונקט אין דער צייט, ווען ארום און ארום האט געבושעוועט דאס פייער. רויטע צונגען האבן זיך געריסן מיט אלע זייטן
און האבן באלויכטן דעם האלב־איינגעפאלענעם דאך מיט די אפגעקאלופעטע געלע ווענט פון דעם אלטן־אלטן כתרילעווקער בית־חמדרש. אט־אט,
נאך א מינוט ― און גאטס הויז ווערט ארומגענומען מיט פייער.
    
און רב יוזיפל קאן נישט משיג זיין מיטן שכל, ווי שווייגן דאס
יידן? פארוואס ראטעוועט מען נישט דאס בית־חמדרש? די הייליקע
ספרים? ספרי־תורות? אנשטאט דעם זעט ער לויפן יידן הין און צוריק,
ווי ווילדע ברואים, שפרינגען אין פייער אריין, ראטעווען אלטע קראנקע
ווייבער, קליינע קינדער, בענקלעך, בעטלעך, קישנס, טעפלעך, סקארב
און בעבעכעס ― און גאטס הויז האט מען פארגעסן, מפקיר געווען ―
ווי געשיקט זיך עס?!... רב יוזיפל פרוווט זיך שרייען, רופן צו הילף:
„דאס מקום־קדוש! דאס בית־המדרש!״ ― קיינער הערט אים נישט.
נאך א מינוט ― און רב יוזיפל איז אריין אין שול, און גלייך צום
ארון־קודש, ארויסגעצויגן איין ספר־תורה און די אנדערע ספר־תורה, קוים
  
ארויס מיטן לעבן אף דער גאס, אוועקגעלייגט זיי ווייט פאר דער טיר,
אף א צעבראכן בענקל, וואס עמעצער האט ארויסגעשליידערט פון א
שטוב, און אליין אוועקגעשטעלט זיך לעבן זיי און אנגערופן זיך צום
רבונו־של־עולם:
    
― וואס איך האב געקאנט, האב איך געטאן. וויפל איך האב געקאנט, האב איך ארויסגעראטעוועט; די איבעריקע ספרים האב איך
איבערגעלאזט אף דיר. איך טרעט נישט אפ פון דאנען אף א רגע אפילו.
לאמיר זען, ווי אזוי דו וועסט פארברענען דיין אייגענע תורה, וואס דו
האסט אונדז געגעבן דורך משה דיין קנעכט אפן בארג סיני!..
    
אין דער מינוט איז אנגעקומען דער בעדער אונדזער באקאנטער
„אדם הראשון״. דאס הארץ האט אים געזאגט, אן דער אלטער דארף
זיין ערגעץ בא דער שול. דערזען דעם רבין שטיין לעבן ברענענדיקן
בית־המדרש, האט „אדם הראשון״ נישט געמאכט מיט אים קיין לאנגע
מחזקות, אים א נעם געגעבן אין זיינע געזונטע הארעפאשנע ארעמס
און אינאיינעם מיט די צוויי ספרי־תורות אים אוועקגעשלעפט פון פייער
צוריק, אראפ־אראפ, צום אפגעברענטן מרחץ, וואס באם ברעג פונעם
טייך.
  
ח.
  
נאכן חורבן
    
דער מנהג פון דער וועלט איז, אז בשעת מלחמה קוקט מען זיך
אזוי נישט ארום אפן אומגליק, ווי נאכדעם, און די געפאלענע ציילט מען
ערשט דעמאלט, אז עס ווערט אויס געשלעג, און אז אלץ גייט איבער,
הייבט מען ערשט דעמאלט אן אונטערפירן חשבונות, וויפל מע האט
אין דער הריגה פארלוירן.
    
אין כתרילעווקע איז אויך אזוי געווען. מע האט אנגעהויבן זיך
ארומקוקן, ווי ווייט דאס אומגליק איז גרויס, ערשט אף מארגן נאך דער
שרפה, תחילת האט מען, געוויינטלעך, דערציילט איינער דעם אנדערן
חידושים, ווי אזוי און ווען און ווו מען איז געוואר געווארן, אז עס ברענט;
דערביי האט איטלעכער, געוויינטלעך, געהאט צו דערציילן זיין מעשה,
א לאנגע מעשה: ווי אזוי ער איז נעכטן, ווי אף צו־להכעיס, געקומען
פרי פארנאכט אהיים, מחמת א גאנצן טאג איז נישט געווען וואס צו
טאן, און, ווי אף צו־להכעיס, איז ער דעם אפדערנאכט געווען הונגעריק,
ווי א הונט, און, ווי אף צו־להכעיס, איז נישט געווען וואס צו עסן, האט
ער זיך אף צו־להכעיס געלייגט פרי שלאפן, און, ווי אף צו־להכעיס,
האט ער מחמת הונגער נישט געקאנט אנטשלאפן ווערן, און, ווי אף
צו־להכעיס, איז ער א האלבע שעה פאר דער שרפה דווקא אנטשלאפן
געווארן, און דווקא געשמאק. פלוצעם הערט ער א גוואלד: „סע נעצט,
סע ברענט!״...
    
דער אנדערער דערציילט א שענערע מעשה, און נאך א לענגערע,
ווי יענער: ווי אזוי ער איז נעכטן אויפגעשטאנען גאנץ פרי, כמעט
פארטאג, און איז ארויסגעקומען אין מארק אריין, געמיינט, טאמער
וועט ער עפעס האנדלען, וואס ס׳וועט זיך מאכן: א טכוירל, א ביסל
פאלאווע, א זעקל קארטאפלעס, אבי עפעס פארדינען. צום סוף ― איז
נישטא קיין לעבעדיקער נפש: סך הכל איין ערל מיט א זעקל קוילן.
פרעגט ער אים: „גוי, וואס ווילסטו פאר די קוילן?״ זאגט ער: „א
גילען״. ער האט זיך איינגעחזרט א גילן ― כאטש נעם גיב אים א
קרענק! האט ער אוועקגעקויפט באם ערל דאס זעקל קוילן, גענומען
דאס זעקל קוילן, מחילה, אף די פלייצעס ― און אזוי ווייטער און
ווייטער, א מעשה אף דריי זייגער שעה, ביז ער קומט ארויף אף דער שרפה.
און סע לאזט זיך אויס, אז בשעת די שרפה האט זיך אנגעהויבן איז ער
געשלאפן ווי א געהרגעטער, מע האט אים קוים־קוים אויפגעוועקט.
    
דער דריטער דערציילט נאך א שענערע מעשה. הייבן הייבט ער אן
אזש פון אייערנעכטן, און דערציילט א לאנגע־לאנגע מעשה, נאך א
לענגערע פון יענער, וואס מיטן זעקל קוילן, און פלוצעם מישט זיך אריין
אינעם שמועס א יידענע און לייקנט־אפ די גאנצע מעשה:
    
― ווייס איך וואס זיי וועלן אייך דערציילן מעשיות, נעכטיקע
טעג! אט וועל  א י ך  אייך דערציילן, ווי אזוי ס׳האט זיך אנגעהויבן:
איך האב דעם דאזיקן דאנערשטיק, וואס פאר דער שרפה, גערעשטשינעט
חלה פון דער מעל, וואס בערל ברכהס האט געבראכט צו פירן, שיינע
מעל, גאט זאל מיך נישט שטראפן, אזא יאר אף אונדזערע שונאים, אז
בסך־הכל כאפט זי גאר א ביטערקייט...
    
און סע גייט אוועק א געשיכטע פון דריי זייגער שעה, א דערציילונג פון ביטערע מעל, מיט ביטערע הייוון, מיט א מולטער, וואס אירע
א שכנה, פעסל הייסט זי, א פעסל פון גאט!... און אזוי ווייטער ―
א מעשה אן אן עק, און עס ווייזט זיך אייך אויס, אז צו דער שרפה
וועט זי נישט קומען קיינמאל, פיל זי וועט לעבן!
    
און אינאיינעם מיט די דאזיקע שיינע מעשיות און דערציילונגען
פון דער שרפה לאזט זיך הערן אויך א געוויין, א יללה, א יאמער, א
קלאג פון פארביטערטע הערצער, פון באליידיקטע נשמות, פון פארוואגלטע, עלנטע, ארעמע, ארעמע, ארעמע! דארט שטייט א מוטער און
ברעכט די הענט און קלאגט אף איר ברעקעלע קינד, וואס איז פארברענט
געווארן נעבעך אינאיינעם מיטן וויגעלע; און דארט באוויינט א ייד
שטילערהייט זיין אלטן קראנקן פאטער, וואס איז גראד יענע נאכט
געשלאפן אפן בוידעם ― קיינמאל נישט און איצטער יא, און איז דארט
פארברענט געווארן צו אש... און דא גייט ארום א מיידל און שלאגט
זיך מיט די הענט אין קאפ: די מאמע! די מאמע! די מאמע!
  
― ― ― ― ― ― ― ― ― ― ― ― ― ― ― ― ― ― ― ―
    
האב קיין פאריבל נישט, פריינט לייענער, וואס איך האק איבער אין
מיטן. מיין מוזע, די וואס שטייט איבער מיר בעתן שרייבן, איז, ווי אלע
כתרילעווקער לייט, א פריילעכע נשמה, אן ארעמע, נאר א פריילעכע. זי
האט פיינט טרערן, זי האלט נישט פון טרויעריקע סצענעס. זי זאגט,
אז טרערן זיינען נאר די, וואס זיינען נאס און געזאלצן; די אלע איבעריקע טרערן, וואס דער שרייבער גיסט אף פאפיר ― דאס זיינען, זאגט
זי, טרוקענע, געמאכטע טרערן, וואס האבן נישט קיין ווערט. זי האלט,
אז א ווייטיק איז נישט דער, וואס מע גיט אים איבער, נאר יענער,
„וואס טוט וויי״... דערפאר לאזן מיר איבער די שרעקלעכע טרויעריקע
סצענעס, גייען אוועק פון דאנען א ביסעלע ווייטער און שטעלן זיך אפ
נאר בא די היזקות, וואס מיינע כתרילעווקער בעלי־בתים האבן געהאט
פון דער שרפה. דער חסרון איז אבער, וואס עס לאזט זיך גארנישט
בארעכענען דעם גרויסן היזק, וואס כתרילעווקע האט געהאט. דאס איז
נומער איינס. והשנית, וואס וועט העלפן דאס רעכענען? אפנים, עמעצער
וועט זיי דען אומקערן? די געזעלשאפטן, וואס אסעקורירן פון פייער,
האבן זיך ווי צונויפגערעדט און האבן שוין כתרילעווקע לאנג אויסגע־שטרייכט פון דער לאנד־קארטע, גלייך ווי ס׳איז גאר קיינמאל קיין
כתרילעווקע נישט געווען אף דער וועלט אפילו! היינט גלאט, ווער איז
דאס אימשטאנד צו שאצן יענעמס גוטס, ובפרט נאכדעם, אז ס׳איז שוין
לאנג אוועק מיטן ווינט און מיטן רויך? בעל־הבתישקייט בכלל, און
כתרילעווקער בפרט, האט גאר אן אנדער ווערט, וואס לאזט זיך נישט
שאצן. אלטע שמאטעס, צעבראכענע דראבעס, זיינען באם ארעמאן אזוי
טייער (אויב נישט נאך טייערער), ווי די שענסטע שפיגלען מיט די
טייערסטע כלים באם נגיד, אז סע ווערט פארפאלן א זאך, קאן ער פאר
געלט קויפן אן אנדערע זאך; דעם ארעמאן ווער וועט אומקערן דאס,
וואס דאס פייער האט צוגענומען?...
    
אזוי האבן געחקירהט די כתרילעווקער נשרפים און האבן ארויסגעזען, אז מיט חקירהן און פילאזאפירן וועלן זיי גארנישט מאכן. מע באדארף זען עפעס טאן, עפעס צוטראכטן, געפינען אן עצה, ווי אזוי ראטעוועט מען די שטאט? ווי אזוי מאכט מען, אז די שטאט זאל בלייבן א
שטאט? ס׳איז קיין קונץ נישט, אז א גאנצע שטאט זאל זיך צעקריכן
איבער דער וועלט, זיך לאזן איבער די הייזער און בעטן נדבות, ווי
געוויינטלעכע „נשרפים״. פע, דאס איז נישט קיין תכלית! מע באדארף
זען, אז כתרילעווקע זאל בלייבן כתרילעווקע! אט אף וואס מע האט
זיך געבראכן די קעפ.
    
פון די אלע פלאם־פייערדיקע און הארץ־רייסנדיקע בריוו, וואס מע
האט צעשיקט בכל תפוצות ישראל, האבן זיך אנגערופן סך־הכל א פאר
שטעטלעך, אויך אזעלכע ארעמע, ווי כתרילעווקע, און האבן אריינגעשיקט
ווער א ביסל ברויט, ווער אלטע מלבושים און ווער עטלעכע קערבלעך
מזומנע, און געקלעקט האט דאס אף איין צאן; די לאגע האט אנגעהויבן
ווערן שרעקלעך! ס׳איז געווארן אזוי ביטער, אז מע האט שוין אויפגעהערט וויינען און קלאגן און אפילו קרעכצן. אזוי איז א מענטש, וואס
האלט בא דערפרוירן ווערן, הייבט אן שטילערהייט אויסגיין, אנטשלאפן
ווערן אף אייביק... אט דא האט זיך, ווי אלע מאל, באוויזן רב יוזיפל
דער רב מיט זיין קראפט, וואס גאט האט אריינגעגעבן אינעם דאזיקן
אלטן שוואכן גוף, און ער האט צונויפגעזאמלט אן אסיפה פון בעלי־בתים, און דווקא ער אליין מיט זיין אייגענעם כבוד, נישט געשיקט קיין
שמשים און נישט פארקליבן זיך אויבן־אן, נאר פראסט און פשוט אנידערגעשטעלט זיך און אנגערופן זיך צום גאנצן עולם בזה הלשון:
    
― הערט צו, יידישע קינדער, וואס איך וועל אייך זאגן. נישט איך
זאג עס, נאר דער, וואס לעבט אייביק, זאגט עס אייך מיט מיינע זינדיקע
ליפן: זארגט נישט ― איר זייט באוויליקט! איך בין אייך מבטיח,
אז עס וועט, אם־ירצה־השם, זיין גוט. וואס איז דער פשט? דער פשט
איז אזוי: אמת, מיר זיינען געשטראפט געווארן מיט פייער, אפגעברענט
געווארן אליין און פארברענט געווארן מיט די בתי־מדרשים, מיט די שולן,
מיט הייליקע ספרים און אויך מיט לעבעדיקע נפשות, קליינע ברעקלעך
קינדער, וואס זיינען נעבעך גאט די נשמה שולדיק. אוודאי איז דאס א
גרויסע, א ביטערע שטראף, וואס מסתמא האבן מיר עס כשר פארדינט
בא דעם, וואס לעבט אייביק. נאר שטארק טרויערן דערויף טארן מיר
אויך נישט. ערשטנס, וועלן מיר מיט אונדזער טרויערן, וואס מיר וועלן
טרויערן, גארנישט העלפן, והשנית, וועלן מיר באווייזן פאר דעם, וואס
לעבט אייביק, אז דער חורבן כתרילעווקע איז פאר אונדז, חלילה, ערגער
פון חורבן ירושלים, חורבן בית־המקדש. א משל קעגן א מלך. אמאל
איז געווען א מלך, האט ער געהאט א בן־מלך, א בן־יחיד...
    
און רב יוזיפל דערציילט זיי זייער א שיינעם משל מיט א מלך, ווי
זיין שטייגער איז תמיד צו דערציילן משלים פון מלכים, און ער לאזט
אויס מיט די דאזיקע ווערטער:
    
― דערפון אליין איז גרינג ארויסצוזען, אז מיר טארן נישט זינדיקן.
מיר דארפן זיך אנטאן א כוח און לאמיר, קינדער, נעמען די שטעקנס
אין די הענט און לאמיר גיין אלע אפריכטן גלות. פאלגט מיך, קינדערלעך,
איך גיי אויך מיט אייך. איך בין אייך מבטיח, אז וווהין מיד וועלן קומען
צו גיין, וועלן מיר, אם־ירצה־השם, געפינען חן אין די אויגן פון אונדזערע
רייכע ברידער, און זיי וועלן אונדז נישט לאזן פאלן. שטייט אויף, יידן,
גורט אן אייערע לענדן און לכו ונלכה ― לאמיר גיין!
    
און בשעת מעשה גלייכט זיך אויס בא רב יוזיפלען דער רוקן און
דאס פנים הייבט אים אן צו שיינען, און ער פילט זיך יונג און פריש,
ווי א בחור, ווי א גבור, וואס איז גרייט צו דער מלחמה. און אויך דער
גאנצער עולם דערפילט זיך, ווי עפעס אויפגעמונטערט, און מען איז
גרייט אין וועג אריין. עס בלייבט נאר איבער איין זאך: וווהין? וווהין
גייט מען פריער? ס׳איז פאראן, קיין עין הרע, אזויפיל יידישע שטעט
און, קיין עין הרע, אזויפיל נגידים!״...
ו.
לאז זיין שטיל ― כתרילעווקע פארט!
    
דער פסוק „מי ומי ההולכים״ ― ווער זאלן זיין די פארערס? האט
א ביסל אויפגערודערט די שטאט, אדער, ווי פישל דריקט זיך אויס אין
איינער פון זיינע קארעספאנדענציעס, „געמאכט פון איר א געפרעג־לעכטס״. אף דער דאזיקער נסיעה האבן זיך געפונען אין כתרילעווקע א
סך, א סך בעלנים. אלע, די גאנצע שטאט כמעט, איז געווען גרייט צו
פארן! איטלעכער האט געוואלט די מצווה, און אפשר טאקע פשוט ―
זיך א ביסל דורכלופטערן, דורכטרייסלען די ביינער, ― מע ווערט פארשימלט און פארקליאנעט, זיצנדיק אף איין ארט. בא איטלעכן מענטשן
איז פאראן א יצר־הרע, וואס רעדט־אן; עס ווילט זיך אמאל אנקוקן
א וועלט, זען זיך מיט מענטשן און ברענגען נאכדעם אהיים צו פירן
נייס, פעק מיט נייס. און באמת טאקע, וואס קאן זיין נאך מער אנגענעם
פון דעם, וואס אז איר קומט צו פארן פון ערגעץ אהיים, שטעקט מען
אייך פון אלע זייטן שלום־עליכמס, איטלעכער שטופט זיך, וויל אייך
זען, א קוק טאן גלייך אין פנים אריין? דאכט זיך, וואס? א פנים
ווי אלע פנימער, נאר פארט א בא מן הדרך, פארט אן אנדער פנים! און
אז איר רעדט, דערציילט נייס פון וועג, חידושים פון דער גרויסער שטאט,
קוקן אייך הונדערטער מענטשן אין פנים אריין, שלינגען מיט דארשט
אייערע ווערטער, און איר שטייט, קיין עין־הרע, פאר אזא עולם און
דערציילט, און דערציילט, און איר באקומט מיט א מאל א מאדנעס חן
בא אלעמען אין די אויגן. איר ווערט א גאנצער „יש״ אין שטעטל, אן
אדם, א העלד אף עטלעכע טעג. אמת, די עטלעכע טעג גייען איבער
און דער העלד ווערט אפילו באלד אויס העלד, ווערט אן דעם גאנצן חן
און ווערט דער אייגענער כתרילעווקער, וואס אלע; פונדעסטוועגן, ווער
וויל דאס נישט זיין קיין העלד? אף א שעה ― און דאך א העלד! נאר,
צוריק שמועסנדיק, איז דען מעגלעך, אז א גאנצע שטאט זאל זיך אויפהייבן און זיך לאזן אף דער וועלט? לכן איז געבליבן, מע זאל אויסקלייבן א דעפוטאציע פון עטלעכע געציילטע מענטשן. און דא האט זיך
ערשט אנגעהויבן אף דאס ניי: מי ומי ― וועמען קלייבט מען אויס?
דאס פארשטייט מען אליין, אז קלייבן קלייבט מען די נגידים מיט די
פיינסטע בעלי־בתים. נאר גייט, אשטייגער, זייט חכמים און מאכט א
גרענעץ אין כתרילעווקע צווישן א נגיד און צווישן נישט־קיין־נגיד, צווישן
א פיינעם בעל־הבית און נישט־קיין־פיינעם בעל־הבית! אז בסך הכל
זיינען אלע כתרילעווקער פיינע בעלי־בתים, און די נגידים אליין זיינען
אויך, עס זאל אייך צו קיין חרפה נישט זיין, כמעט ארעמע לייט! נאר
אז מע וויל שמועסן נאך א מאל דאס אייגענע ווידער צוריק, האט דאך
יעדע שטאט פארט אירע „פני״. נארישקייטן! דעם בעדער מיטן וואסערפירער קאן מען דאך נישט שיקן. איז געבליבן, מען זאל אויסקלייבן די
גבאים פון אלע שולן און פון אלע חברות, און דעם אלטן רב רב יוזיפל,
געוויינטלעך, אויך בתוכם. און מע האט זיך צונויפגעפאקט די פעקלעך,
מיטגענומען איטלעכער זיין קלאפער געצייג ― די טלית־ותפילינס מיט
די זאנטיקעס מיט די איבעריקע כלי־זיין, און מע האט געדונגען צוויי
גרויסע בוידן ― „בוכטעס״, און מע האט זיך גאנץ פיין אפגעזעגנט
מיט דער שטאט, וואס איז ארויסגעגאנגען באגלייטן די אויסדערוויילטע,
געווינטשעוועט, זיי זאלן מצליח זיין ― און מע האט זיך אין א גוטער
שעה א מזלדיקער געלאזט אין וועג אריין.
    
צוויי מעת־לעת האבן זיך אונדזערע אויסדערוויילטע געטרייסלט אין
די „בוכטעס״ איבער דער געהארטעוועטער בלאטע, איבערגעכאפט דעם
אטעם אף א קליינע צייט נאר דעמאלט, ווען מע האט באדארפט אפשטעלן
זיך ערגעץ אין א קרעטשמע דאוונען, אדער עפעס נעמען אין מויל
אריין, אדער אונטערפאשען די פערד ― און ערשט אפן דריטן טאג האט
מען זיי, צעבראכענע, צעהרגעטע, אויסגעמוטשעטע, געבראכט צו פירן
צו דער באן און די אויסדערוויילטע האבן זיך א לאז געטאן צו דער
קאסע אלע מיט א מאל אף דערשטיקעניש און גענומען בילעטן. דער
עולם וואס אפן וואקזאל, האט זיי אפגעטרעטן דעם וועג, געזאגט מיט
ליצנות: „לאז זיין שטיל ― כתרילעווקע פארט!״ און ווער שמועסט
קריסטן ― די האבן זיך אפגעשטעלט, מיט דרך־ארץ באטראכט די דאזיקע יידלעך, וואס האבן אלע אינאיינעם גערעדט אין איין אטעם, און
הויך אף א קול, און געמאכט בשעת מעשה מיט די הענט. און אז ס׳איז
געקומען צום ערשטן קלונג, אז מע האט זיך באדארפט זעצן אין די
וואגאנעס אריין, איז צווישן די אויסדערוויילטע געווארן א גוואלד,
מיט א בהלה, מיט א שטופעריי, א לויפעריי מיט א געפילדער, מיט
א געשריי: „לייזער! לאזער! חנניה! מיכאל!״ ― דער זשאנדארם
  
האט א קוק געגעבן אפן סטאראזש מיט אזעלכע אויגן, אז דער סטאראזש
האט זיך נעבעך געמוזט פארשטעלן דאס געשטופלטע פנים מיט ביידע
קולאקעס, מע זאל נישט זען, ווי ער לאכט מיטן גאנצן ברייטן מויל און
שטשירעט די גרויסע ווייסע ציין, און ארויסגעלאזט האט ער בשעת
מעשה א קוויטש: „יאק וואראני זליטאליסיא זשידי!״ ― און בא דער
„בריגאדע״ האבן די כתרילעווקער בעלי־בתים גאר ווינציק אויסגענומען.
די קאנדוקטערס האבן זיי אריינגעשטופט אלעמען אין א באזונדערן
וואגאן, צווישן פראסטן עולם, זיך באגאנגען מיט זיי עפעס נישט אזוי,
ווי מיט פיינע בעלי־בתים, גבאים, דעפוטאטן, וואס פארן מכוח אזא וויכטיקן ענין לטובת הכלל... און דא, אין דעם וואגאן, האט זיך פאר אונדזערע אויסדערוויילטע שוין אנגעהויבן א צעטל פון צרות מיט אנגסטן
מיט יסורים מיט ביזיונות ― דער אמתער גלות.
    
ראשית חכמה, זיינען זיי אריין אין וואגאן, וואס אז ,ס׳זאלן דארט
נישט זיצן קיין מענטשן, מענטשן מיט מענטשלעכע פנימער, וואלטן
זיי זיכער מיינען, אז מע האט זיי אריינגעלאזט, מחילה, צווישן דברים־אחרים. די בלאטע איז געווען אזוי גרויס, דער רויך איז געווען אזוי
בלוי, און געשמעקט האט דארט אזוי געדיכט, אז אונדזערע כתרילעווקער
בעלי־בתים, וואס זיינען אליין אויך נישט פון די גרויסע מפונקים, האבן
דערפילט, אז עס ווערט זיי ענג אין האלדז אף צו חלשן! היינט די
ענגשאפט, וואס דא איז! קעפ אף קעפ! און אלץ אזעלכע פראסטע
נפשות, ארבעטער, מיט גרויסע, מאדנע שמעקעדיקע טארבעס אף די
פלייצעס, און מיט נאך מער מאדנע שמעקעדיקע לאפטיעס אף די פיס,
און דערצו רייכערן זיי זיך אונטער מיט אזא מין טיטון, וואס מע קאן
דערווארגן ווערן. נישטא ווו צו זעצן זיך. ווו זיי האבן זיך נישט געגעבן
קיין קער, געוואלט זיך אנידערזעצן, האט מען זיי דורכגעטריבן: „פאשלא־וואן, פארכאטיע, זאניאטא!״ אף אונדזער לשון הייסט דאס: „זייט
זשע מוחל, רב ייד, ס׳איז פארנומען״... דורך פארנומען! אפילו
דארט, ווו ס׳איז נישט פארנומען, איז אויך געווען פארנומען... און
די כתרילעווקער אויסדערוויילטע האבן, מחילה, געמוזט שטיין אף די
פיס, זיך צונויפשלאגן אלע אינאיינעם אין א ווינקל, ווי די שעפעלעך,
א ביסל זיך געקוועטשט און געשטיקט, געשטיקט, און אלץ גערעדט,
גערעדט מיט הענט, און הויך אף א קול, און אלע אינאיינעם, ווי געוויינטלעך.
  
און גערעדט האט מען, פארשטייט זיך, פון דער באן, פון היינטיקע
פארעכצן, מבטל געווען, געמאכט פשוט א תל פון די שיינע המצאות,
וואס מע האט היינט אויסגעטראכט, שטארק געבענקט נאך דער כתרילעווקער בוכטע, וואס כאטש דארט איז אויך גארנישט פויגלדיק, דאך
נישט אזוי פאסקודנע, ווי דא...
    
― נאראנים! ― אזוי האבן זיך געשמועסט אונדזערע מפונקים.
― טפשים! משוגעים האבן אויסגעקלערט א באן! א טארעראם! א
טערעבענדע ― כא־כא!
    
און דארטן, אין די הויכע פענצטער, זיצן הונדערטער טויזנטער
געלערנטע, אויפגעקלערטע מענטשן, איינגעבויגן אין דרייען, סקריפען
מיט די פעדערס, שרייבן, מאלן, קלאפן דעפעשן, ברעכן זיך די מוחות,
טראכטן צו אלע מאל נייע המצאות, ווי אזוי מע זאל בעסער פארן,
בעסער, גיכער, און ביליקער, האלטן שוין בא לופט־שיפן, אעראפלאנען
― און זיי ווייסן גארנישט, עס חלומט זיך זיי אפילו נישט, אז דא, אין
וואגאן, פארן א בינטל כתרילעווקער בעלי־בתים, פארשטייער פון שטאט,
און קריטיקירן. זיינען מבטל, מאכן א תל פון אלע זייערע המצאות און
אויפטועכצן, און דווקא אף א קול, בפרהסיא...
    
לאז זיין שטיל ― כתרילעווקע פארט!
  
ז.
  
כתרילעווקע צווישן די „פעלקער״
    
אונדזערע כתרילעווקער אויסדערוויילטע האבן זיך אזוי לאנג געשליפן די צינגלעך, געמאכט חוזק איבער די באנען און איבער אלע
אנדערע היינטיקע אויפטועכצן, ביז ס׳איז זיי נמאס געווארן און זיי
האבן אנגעהויבן ארומקוקן זיך אף אלע זייטן און אויסקוקן ערטער און,
געוויינטלעך, קודם־כל אן ארט פארן אלטן רב רב יוזיפל, וואס איז שוין
געווען נעבעך שטארק אויסגעמוטשעט פון דער נסיעה. און גאט האט זיי
געהאלפן, זיי האבן דעם ארט געפונען און האבן באזעצט דעם רבין לעבן
איינעם א פארשוין, א רעכטן חברה־מאן מיט א רויט העמדל איבער די
הויזן און מיט א הארמאניקע אין די הענט. א ביסל איז דער חברה־מאן
געווען מבוסמדיק, דאס הייסט, טאקע רעכט בגילופין, אונטערן גלעזל,
מיט איבערגעקערטע אויגן, געשפילט אף דער הארמאניקע און געזונגען
בשעת מעשה זייער א שיין לידל:
    
 קאסטיושקינא מאט
    
 סאביראלאס פאמיראט ―
    
 סאביראלאס פאמיראט.
    
 אומיערעט ניע אומיערלא ―
    
 דאראם וורעמיא פראוויעלא!
    
און נאך א מאל דאס אייגענע, שוין העכער מיט א טאן:
    
 קאסטיושקינא מאט
    
 סאביראלאס פאמיראט ―
    
 סאביראלאס פאמיראט.
    
 אומיערעט ניע אומיערלא ―
    
 דאראם וורעמיא פראוויעלא!
    
און טאקע נאך א מאל דאס אייגענע, נאך העכער און נאך גיכער:
    
 קאסטיושקינא מאט
    
 סאביראלאס פאמיראט...
    
און אזוי ווייטער און ווייטער, אן אויפהער, ווי א מאשין.
    
מילא, איז דאס געווען א שכן כאטש א פריילעכער. פון דער אנדערער זייט אבער האט גאט מזכה געווען רב יוזיפלען מיט א נפש,
איינעם אין א באראשקענעם פעלץ, איז ער געווען בייז, אנגעברוגזט אף
דער גאנצער וועלט, און געהאלטן אין איין שפייען. יעדער שפיי, וואס
ער האט געטאן, איז געווען מיט אזא רציחה, גלייך ווי עמעצער וואלט
אים דא דעררגזנט מיט אן איבעריק ווארט. א גליק, וואס רב יוזיפל
האט דאס נישט באמערקט. רב יוזיפל איז געווען גארנישט בהאי עלמא.
זיינע מחשבות זיינען געווען ווייט פון דאנען, דארטן ערגעץ אין דער
גרויסער שטאט, אזש בא די „גדולים״...
    
ווי אלע כתרילעווקער יידן, האט אונדזער רב יוזיפל געלעבט אין
עולם־הדמיון, ארומגעגאנגען שטענדיק אין הרהורים, אין פאנטאזיעס.
האט אים די פאנטאזיע דא אויפגעכאפט אף די פליגלען און האט אים
אוועקגעטראגן גלייך אהין, צום גרעסטן פון די „גדולים״... עס האט
זיך אים פארגעשטעלט א פאלאץ א גרויסער מיט גילדענע כלים...
אויבן־אן, אף א שטול, זיצט דער גביר אליין... דערזען יידן, שטייט
אויף דער גביר און גיט זיי אפ שלום און פרעגט זיי, וואס איז זייער
באגער? שטעלט זיך ארויס ער אליין טאקע, רב יוזיפל הייסט דאס,
און זאגט אים: דאס און דאס, אזוי און אזוי... און ער לייענט אים
א צעטל פון כתרילעווקע מיט אירע יידן און מיט זייערע צרות, ווי אומגליקלעך זיי זיינען נעבעך פון תמיד אן, ובפרט אצינד, נאך דעם גרויסן
חורבן... און דער גביר הארכט־אויס די גאנצע מעשה ביזן סוף און
שטייט־אויף און גייט־צו צו דער שאפע און נעמט־ארויס א היפשע
פותיקי, און רופט זיך אן צו אים, צום רב הייסט דאס:
    
― ווי מיינט איר ― עס וועט זיין גענוג?
    
― שייך זאגן גענוג? ― ענטפערט אים רב יוזיפל און רעדט צו
זיך אליין, מאכט בשעת מעשה מיט די הענט, מיט די אויגן און מיטן
שטערן און זעט גארנישט, אז אקעגן אים, אף דער באנק, זיצן פארשוינען,
פארשיידענע פנימער, צווישן זיי אויך נקבות מיט רויטע פנימער, קנאקן
סעמעטשקעס, לאכן גאנץ געשמאק און מאכן חוזק פון אונדזערע כתרילעווקער לייט אין די אויגן, קרימען איבער, ווי אזוי זיי ריידן און ווי
אזוי זיי מאכן מיט די הענט און ווי אזוי זיי טרייסלען מיט די פאות!
און איבערהויפט האט מען זיך געמאכט לוסטיק איבער אים אליין,
איבער דעם אלטן רב יוזיפלען מיטן טיוליק און מיטן שטריימל.
    
דאס דאזיקע לאכן מיטן חוזק מאכן איז אבער געווען, ווי מע זאגט,
אפגעגעבן ברויט; די כתרילעווקער לייט פון זייער זייט האבן אויך
נישט געשוויגן. זיי האבן קריטיקירט, געפראוועט ליצנות צווישן זיך
איבער די דאזיקע פריילעכע פארשוינדלעך, און איבערהויפט ― איבער
דעם חברה־מאן, וואס מיטן רויטן העמדל, מיט דער הארמאניקע און מיט
דעם שיינעם לידל, וואס סע ווערט אים גארנישט נמאס איבערחזרן זיבן
הונדערט מאל אלץ די אייגענע ווערטער: „קאסטיושקינא מאט סאבי־ראלאס פאמיראט ― סאביראלאס פאמיראט״...
    
― אפנים, אז דער ערל האט שוין היינט געמאכט „שהכל נהיה
בדברו״, ― באמערקט איינער פון אונדזערע כתרילעווקער, און דער
אנדערער כאפט אים אונטער אף לשון־קודש:
    
― מע זעט דאס ארויס בחוש פון די עינים.
    
― א כוסה און דווקא א גרויסע! ― שטעלט אריין א דריטער
צום גראם.
    
― יא, ער איז מלא! ― רופט זיך אן נאך איינער און קוקט כלומרשט
נישט אף אים, נאר אף דער סטעליע, און נאך איינער ענדיקט דעם פסוק:
    
― וגדוש על כל גדותיו... ― און קראצט זיך אונטערן קאלנער.
    
― געפעלט אייך דער ניגון וואס ער דברט?
    
― א חסידיש לידל מסתמא.
    
― מיט קלוגע ברבורים!
    
― טיף ― שכלדיק! די אמא פון קאסטיושקינא איז שיער נישט
מת געווארן. א קלייניקייט!...
    
אפילו רב יוזיפל, וואס איז ווייט פון ליצנות, האט זיך נישט געקאנט איינהאלטן און איז א בעלן געווען א פרעג טאן מיט א שמייכל בא
זיינע כתרילעווקער יידן: וואס באדייטן די דאזיקע משונה־מאדנע ווערטער פונעם לידל? האט זיך געפונען איינער, וואס האט אים געגעבן
צו פארשטיין דעם פשט:
    
― ס׳איז געווען, פארשטייט איר, איינער, אפנים, א קאסטיושקע,
א מענטש, וואס מע האט אים גערופן קאסטיושקע, האט דער דאזיקער
קאסטיושקע געהאט א מאמע, האט זיך די דאזיקע מאמע, זאגט ער,
געקליבן שטארבן, און איז נישט געשטארבן...
    
רב יוזיפל לייגט־צו קאפ, נאר ער פארשטייט נישט דעם שכל, וואס
דא שטעקט? וואס הייסט ― זי האט זיך געקליבן שטארבן? שטארבן
איז דען געווענדט אן דעם מענטשן? בעל־כרחך אתה מת ― איבער
נויט שטארבט מען...
    
― עם הדומה לחמור! פון וועמען רעדט מען? ― רופט זיך אפ
איינער פון די אויסדערוויילטע און שאקלט מיטן קאפ און קוקט אף דער
חברה פון אויבן אראפ, און באלד באקומט ער א קאמפלימענט פון איינעם
פון דער חברה, וואס קרימט זיך נאך, ווי אזוי יידן דאוונען, דאס הייסט:
ער שלאגט זיך מיט דער האנט אין הארצן אריין און זאגט מיט א
מאדנעם ניגון: „טאטעלע! מאמעלע! טאטעלע! מאמעלע!״ ― און
דער גאנצער איבעריקער עולם ווערט צעשמאלצן פאר געלעכטער.
    
― מע לאכט דאס אפ פון אונדז! מע לאכט פון א יידן! אומעטום
  
מאכט מען פון אונדז חוזק! ― מאכט איינער פון די אויסדערוויילטע
מיט א זיפץ און ווינקט מיטן קאפ צום רבין, און דער רב רב יוזיפל קוקט
אף יענעם נפש, ווי ער ווארפט זיך און ווי ער קרימט זיך.
    
― נישט פון אונדז לאכט ער, קינדעניו, ― זאגט רב יוזיפל, ―
פון זיך לאכט ער אפ, פון זיך אליין! פון אונדז איז נישטא וואס צו
לאכן, נשמה מיינע; פון אונדז דארף מען וויינען און זיך א מוסר אראפנעמען, א מוסר: וו א ס  מ י ר  ז יי נ ע ן  ג ע וו ע ן  א ו ן
וו א ס  מ י ר  ז יי נ ע ן  ג ע וו א ר ן...
    
און רב יוזיפל דערציילט דערביי זייער א שיינעם משל, געוויינטלעך, מיט א מלך, און דער עולם הערט־אויס דעם משל, עס קאן זיין,
נישט דעם ערשטן מאל, און יענער חברה־מאן, וואס מיטן אראפגעלאזטן
רויטן העמדל און מיט דער הארמאניקע, לאזט זיך אראפ אלעמאל נידעריקער און נידעריקער מיט א האלבן טאן (אפנים, ס׳איז אים שוין אליין
אויך נמאס געווארן):
    
 קאסטיושקינא מאט
    
 סאביראלאס...
    
 פאמיראט...
    
 פאמיראט... פאמידאט...
    
― שלום־עליכם! ― רופט זיך אן פלוצעם א פרישער פארשוין,
גלייך ווי פון הימל אראפגעפאלן. ― פון וואנען פארן דאס יידן און
וווהין? און וואס האט איר זיך פארקליבן גאר אהער, צווישן אט די
דאזיקע?... קומט צו אונדז, אין אונדזער וואגאן אריין. דארטן וועט
איר כאטש זיין צווישן אונדזעריקע, צווישן אייגענע...
  
ח.
  
כתרילעווקע צווישן „אייגענע״
    
ווי פיש, נאר־וואס געכאפטע אין דער נעץ און אריינגעלאזטע צוריק
אין טייך אריין, אזוי האבן זיך געפילט אונדזערע כתרילעווקער דעלעגאטן, אז זיי האבן זיך איבערגעפעקלט אינעם אנדערן וואגאן, צווישן
„אייגענע״, צווישן יידן. מע קאן נישט זאגן, אז דארט זאל געוועזן זיין
א סך ריינער און א סך גראמער, ווי אינעם ערשטן וואגאן. עס קאן זיין,
אז דא, אפן נייעם ארט, איז זיי געווען נאך ערגער, ווארעם
דארטן, אינעם פריעריקן וואגאן, איז דער עולם כאטש געזעסן א סך
אף דער ערד, נישט געהאט קיין איבעריקע פעקלעך. א טארבע מיט א
פאר שטיוול ― און אן עק. און דא, אף דעם נייעם ארט, צווישן יידן,
איז געווען דער טומל א סך גרעסער, די ענגשאפט א סך ערגער, און
איבער די פעקלעך איז נישט געווען, ווו זיך א קער צו טאן.
    
דאס איז ידוע, אז יעדער ייד האט מיט זיך אונטערוועגנס נישט
ווינציקער ווי צוויי־דריי פעקלעך, און ווייבער האבן, אחוץ די פעקלעך,
אויך קישנס מיט קאלדרעס מיט שמאטעס. פון דער וועלט שמאטעס.
אין וועג זעען דעריבער יידן אויס נישט נאר ווי רייזנדער אליין, נאר ווי
וואנדערער, ווי  ע מ י ג ר א נ ט ן, וואס פארן אריבער ערגעץ זייער
אין א ווייטע מדינה, דארט ווו ס׳איז נישט צו קריגן פאר קיין געלט
נישט קיין קישנס, נישט קיין קאלדרעס, נישט קיין שמאטעס... און
זיי פילן זיך דערפאר אומעטום, ווי בא זיך אין דער היים. יידן, וווהין
זיי זאלן נישט פארן, פירן זיי, ברוך־השם, מיט זיך זייער היים, זייער
„געטא״ מיט זייער גלות און דערפאר, אפנים, האבן זיי אומעטום און
אלעמאל טאקע איין פנים, בייטן זיך אזוי גיך נישט איבער און פילן זיך
גוט נאר דעמאלט, ווען זיי זיינען אינאיינעם. און די וועלט טוט זיי
צוליב: איר ווילט אינאיינעם ― זייט אייך אינאיינעם...
    
אריינגעטראטן אינעם נייעם וואגאן און דערזען, אז מען איז אין
דער היים, צווישן „אייגענע״, האבן זיך אונדזערע אויסדערוויילטע צעלייגט, ווי באם טאטן אין וויינגארטן, אוועקגעלייגט זייערע פעקלעך אף
יענעמס פעקלעך, זיך געזעצט גאנץ נאענט איינס לעבן דאס אנדערע,
געבעטן יענעם זיך א ביסעלע א רוק טאן, און קוים אריינגעכאפט זיך,
מאכט שוין נישט אויס, מעג מען שוין יענעם א ביסל צוקוועטשן, און
פארוואס טאקע נישט אינגאנצן ארויסקוועטשן?... מען איז דאך
צווישן יידן!...
    
און האט קיין יסורים נישט: מע וועט זיך, חלילה, נישט קריגן,
נישט זידלען איבער אזעלכע נארישקייטן. ווערטלעך זאגן, געבן יענעם
אנצוהערעניש ― דאס מהיכא־תיתי. צום ביישפיל: אז איינער טרעט אן
דעם אנדערן רעכט אפן פוס, טוט יענער א שפרונג אונטער און א זאג
כלומרשט אזוי, פארבייגייענדיק:
    
― אוי האט איר, קיין עין־הרע, א הארטן טראט, פעטער!
    
אדער אז איינער שטעלט אוועק זיין טשעמאדאן כמעט גלייך אף
יענעמס פלייצע, מאכט יענער חוזק נישט איבער אים, נאר איבערן טשעמאדאן, און טוט זיך א זאג אונטער דער נאז:
    
― הערט איר? אייער טשעמאדאן האט, אפנים, קיינמאל נישט
געקרענקט.
    
אדער אז איינער פארשטעלט דעם אנדערן די שיין, טוט ער אים
א זאג:
    
― ווייסט איר, וואס איך וועל אייך דערציילן? איך האב מורא,
אז איר זייט נישט קיין גלעזערנער...
    
און אז סע מאכט זיך אפילו אמאל, אז צוויי יידן צעאמפערן זיך
שוין גאר איבער אן ארט אין וואגאן, הייבן זיי אן שיטן איינס אפן
אנדערע מיט ליצנות און שטעכווערטלעך:
    
― זייט־זשע מוחל, פעטער, דאס איז מיין ארט.
    
― טאקע באמת? מיט וואס איז דאס אייער ארט, למשל?
    
― ווייל דא בין איך געזעסן.
    
― וואס־זשע, איר האט דא שבת געהאלטן? צי עס שטייט אויפגעשריבן אף דעם ארט: „זה חמקום שייך״?...
    
און דער זיצנדיקער פארשוין פוילט זיך נישט, הייבט זיך אויף
און זוכט אפן ארט די אויפשריפט: „זה המקום שייך״. ווערט צווישן
עולם א געלעכטער, פארדריסט דאס דעם שטייענדיקן פארשוין און ער
רופט זיך אן צום זיצנדיקן:
    
― איר זייט, דאכט מיר, שוין א ביסל צו דאסיק.
    
― צו וואסיק? ― פרעגט אים דער זיצנדיקער, און דאס געלעכטער צווישן עולם וואקסט. אזוי לאנג, אזוי ברייט, ביז מע גיט זיך אן
עצה: מע ענגט זיך א ביסל, מע רוקט זיך צונויף און מע מאכט אן
ארט פארן שטייענדיקן. ממה־נפשך, עס זיצן, קיין עין־הרע, אזויפיל
יידן, וועט זיצן נאך איינער... און די דאזיקע צוויי, וואס האבן זיך
נאר־וואס געווערטלט, בלאזן זיך נאך א קליינע וויילע, נאכדעם נעמט
מען זיך צו די זייגערס: ווו האלט בא אייך דער זייגער? אדער מע
קוקט אין פענצטער ביידע: ווייסט איר נישט, וויאזוי הייסט די סטאנציע? און מע מאכט א שמועס פון סטאנציעס און פון באנען און פון
  
געשעפט ― און עס גייט אוועק, ווי א מזמור. דער פרישער פארשוין,
וואס קומט אריין און טרעפט די צוויי, מיינט ער, אז דאס זיינען אדער
צוויי שותפים, אדער קרובים, אדער מחותנים, אדער אזוי גוטע פריינט
פון איין שטאט...
    
לאזן חכמים זיך וויצלען, וויפל זיי ווילן. לאזן זיי צוטראכטן אזעלכע שפריכווערטלעך, ווי, למשל: „זיצן זאל מען צווישן גויים, ליגן
― צווישן יידן״, „מיט יידן איז גוט נאר קוגל עסן״, וכדומה. איך גיי
מיר מיט מיין וועג, אז יידן, און נאך כתרילעווקער דערצו, פילן זיך
צווישן אייגענע א סך בעסער און א סך היימישער, ווי צווישן פרעמדע.
  
ט.
  
„א ייד וואס קאטארי״
  
דער מענטש, וואס איז ווי אראפגעפאלן פונעם הימל און האט
אריבערגעפעקלט אונדזערע דעלעגאטן אהער פון יענעם וואגאן, איז געווען
איינער פון יענע זעלטענע פארשוינען, וואס מע קאן זיי זען נאר אונטערוועגנס. אז איר באגעגנט זיך מיט זיי, ווערט איר באלד חבר, אויסגעבונדן, גלייך ווי איר זייט שוין מיט זיי באקענט פון כמה וכמה יארן.
ווער ער איז ― ווייסט איר נישט. וואס ער איז ― ווייסט איר אויך
נישט. עס איז רעכט צו זאגן, אז ער איז א ייד, א קרעמער, און עס
איז רעכט צו זאגן, אז ער איז א מעקלער פון דער בערזע. נאר גיכער
פון אלץ איז ער גאר א שניידער, א חשוב בא נאטשאלסטווע און דרייט
זיך בא „פראוואזשיטלסטווע״...
    
אליין איז ער א מענטש פון מיטלמעסיקן וווקס און מיטלמעסיקן
שטאנד, א שווארצער מיט א גלאנץ פון ארמענישן טיפ, מיט א קליין
בערדל, מיט קליינע שווארצע אומרויקע אויגן, מיטן קאפעלושל אהינטער
― א רירעוודיקער, א לעבעדיקער פארשוין, וואס קאן נישט זיצן אף
איין ארט, מוז עפעס טאן, ערגעץ גיין, מיט עמעצן ריידן, און איבערהויפט ― ריידן. ריידן ― דאס איז זיין וועלט. געפינט זיך אין וואגאן
א ייד ― איז אוודאי גוט. אלא נישט ― איז א גוי, א סאלדאט, א
פריצה, א גלח. פאר נויט איז גוט א קאנדוקטאר, אן אויוונהייצער, א
רעדער־שמידער, א שווארציאר, אבי אינעם געשטאלט פון א מענטשן.
און א כוח האט ער: ווער ס׳זאל נישט זיין ― מוז בא אים ווערן
ריידעוודיק. סיידן א געבוירענער שטומער. מחמת ער ווייס, פארשטייט
איר מיך, פון וואס און וויאזוי מיט וועמען אנהייבן צו ריידן. און ריידן
וועט ער מיט אייך פון וואס איר ווילט, כמעט קאן מען זאגן, אז ס׳איז
נישטא אזא זאך אף דער וועלט, וואס ער זאל נישט וויסן, און נישטא
אזא מענטש אף דער וועלט, וואס ער זאל אים נישט קענען. מיט אזעלכע
איז א פארגעניגן צו זיצן אין איין וואגאן. דערצו איז ער גלאט א גוטער
מענטש. אן אפנהארציקער און זייער א צוגעלאזטער. ער מעג אייך זען
דאס ערשטע מאל אף זיין לעבן, איז ער גרייט צוליב אייך פונדעסטוועגן
גיין, וווהין איר ווילט: אפשר ווילט איר צו דער קאסע נאך א בילעט?
אדער העלפן אייך צונויפפאקן די זאכן? ― מיטן גרעסטן כבוד! ער
וועט אריינקוקן דערווייל צו אייך אין פעקל אריין, אפשאצן, וואס איז
ווערט אייער טשעמאדאנדל, אדער אייער פעלץ, אדער אייער זייגער,
אויסרעכענען פינקטלעך, אין וואסער שעה און וויפל מינוט איר דארפט
קומען אהיים, און וואס וועט אייך קאסטן דער באגאזש, און געבן אייך
אן עצה, וויאזוי, אף וואסער וועג, איר זאלט פארן, און ווו איר זאלט
זיך אפשטעלן. בשעת־מעשה וועט ער אייך האלטן בא א קנעפל, אדער
בויערן אייך מיטן פינגער א לעכל, און דאס קאפעלושל האלט שוין בא
אים ווייט, און די בעקלעך פלאמען, און די אויגן ברענען, גלייך ווי ער
טוט זייער א נייטיקע זאך. מיט איין ווארט ― דאס איז געווען אזא
מין פארשוין, וואס בא אונדז רופט מען אים: ,, י י ד וו א ס
ק א ט א ר י״.
    
פאר אונדזערע כתרילעווקער פאסאזשירן איז דער דאזיקער „ייד
וואס קאטארי״ געווען, קאן מען זאגן, אן אאזיס אין דער מדבר, א געזונט
אין בויך, א זאלץ אין די ביינער. א קלייניקייט ― זייער מיסיאן, וואס
זיי האבן אף זיך געהאט! דאס ערשטע מאל אין א פרעמדן ארט, אין
אזא גרויסער שטאט, וואס זייער באבעס באבע איז דארט קיינמאל נישט
געווען אין חלום אפילו! מע ווייס נישט, ווו א טיר עפנט זיך, און מע
פארט מכוח אזא ענין, אזא הייליקע זאך!...
    
אויך דער פארשוין האט זיך מחיה געווען מיט זיי, ממש דערקוויקט
זיך. געוואר געווארן, וווהין, צו וועמען און צוליב וואס זיי פארן, האט
ער זיי באשאטן מיט עצות, וויאזוי זיי זאלן זיך נוהג זיין פון דער ערשטער
מינוט, וואס זיי וועלן אנקומען אפן וואקזאל, ביז זיי וועלן זיך צושלאגן
צום פונקט, וואס זיי באדארפן. און די כתרילעווקער אויסדערוויילטע
האבן אים געקוקט אין מויל אריין, געשאקלט מיטן קאפ און געשלונגען
איטלעכס ווארט זיינס.
    
― איר פארט, מיינע ליבע יידן, ― האט ער איינגעטענהט מיט
זיי געטריי, ווי א פאטער, געשמייכלט און געגלעט זיך דאס בערדל, ―
איר פארט, מיינע ליבע יידן, וועגן זייער א וויכטיקן עסק. מע קאן זאגן,
א הייליקע זאך, הלוואי איר זאלט נאר מצליח זיין, און איר וועט, אם־ירצה־השם, געוויס מצליח זיין. איך בין זיכער, אזוי ווי מיר האבן היינט
יום גימל אף דער גאנצער וועלט. דער עיקר, איר זאלט וויסן, ווו איין
און ווו אויס. די שטאט איז א גרויסע און א צעווארפענע. א גויעשע
שטאט, פארשטייט איר מיך. נאר יידן זיינען, קיין עין־הרע, פאראן, און
דווקא רייכע יידן. דאס הייסט, ס׳איז פאראן קבצנים אויך גענוג, אפשר
מער קבצנים ווי נגידים. נאר צו די קבצנים דארפט איר דאך נישט האבן.
קבצנים, זאגט איר, האט איר אליין. עצתי, אז גיין זאלט איר נאר צו די
גרויסע, צו די סאמע גדולים. ווער זיינען בא אונדז די סאמע גדולים
― ווילט איר וויסן? נעמט, זייט מוחל, א שטיקל פאפיר מיט א בלייפעדער און פארשרייבט, וועל איך אייך זאגן אקוראט מיט די אדרייסים
און מיטן יחוס פון איטלעכן באזונדער. איך קען זיי, פארשטייט איר מיך,
אויסגעבונדן. גדולים זיינען זיי אלע, און וואלטן וועלן אריבערשטייגן,
אריבערשפרינגען, איינשלינגען איינס דאס אנדערע מיט די ביינער, זיי
זאלן נאר קאנען. און אלע רייסן זיי זיך ארויף, ארויף, טאנצן נאך גאר
דעם גרויסן, דעם אמתן גדול, דעם  ל יי ב  צווישן די חיות... איך
זע נאך אייערע פנימער, אז איר ווייסט שוין, וועמען איך מיין... אזוי
איז טאקע דער נאמען זיינער. און כשמו כן הוא... ער איז טאקע א
לייב. א קעניג איז ער, א גביר, א גרויסער גביר, אן אדיר, א מיליאנער.
איר ווילט וויסן, וויפל ער פארמאגט? פרעגט גארנישט. וויפל איר
זאלט אייך נישט פארשטעלן ― פארמאגט ער צוויי מאל, דריי מאל,
צען מאל אזויפיל. ס׳איז רעכט צו זאגן ― פופציק מיליאן, און ס׳איז
רעכט צו זאגן ― זיבעציק. און אז איר וועט מיך שטארק בעטן, איז
אפשר טאקע אלע הונדערט. אהין דארפט איר זיך דערשלאגן שוין צום
סוף, אז איר וועט פארטיק ווערן מיט אלע איבעריקע גדולים. ווייל איר
ווילט דאך מסתמא א גראבס, א מנה יפה. און וויבאלד א מנה יפה,
איז נאר בא אים. ווארעם וועט איר אים טרעפן אין דער גוטער מינוט
― איז נישט שייך צו זאגן. בא אים געבן א נדבה א טויזנטער, און
פופציק טויזנט, און הונדערט טויזנט ― איז טפו! אדער שא! ווייסט
איר גאר וואס? איך וועל אייך געבן א בעסערע עצה.
    
דא האט זיך דער „ייד וואס קאטארי״ פארטיפט אין מחשבות, נאכדעם האט ער זיך אנגענומען באם בערדל און אנגערופן זיך, ווי א מענטש,
וואס איז געפאלן אף זייער א גליקלעכע אידעע:
    
― הערט־זשע אויס, מיינע ליבע יידן, וואס  א י ך  וועל אייך
זאגן. בא אייך איז, זאגט איר, אפגעברענט געווארן דאס גאנצע שטעטל?
דארפט איר דאך געהילץ אף בויען הייזער? האט ער א וואלד, טאקע
נישט ווייט פון אייערע מקומות, אבער א וואלד, ווי זאגט איר, מיט
ביימער! וואס פאר א ווערדע האט בא אזא מיליאנער איינטונקען די
פען און אוועקשרייבן א קוויטל אין וואלד אריין: „אבקש ליתן על
חשבוני״?
    
און דער „ייד וואס קאטארי״ טוט א מאך מיט דער האנט אין דער
לופטן, ווי דער גביר מיט דער פען, און אונדזערע כתרילעווקער אויסדערוויילטע גיבן זיך בא די ווערטער א הייב־אויף, און טרערן האבן זיך
אזש געשטעלט בא זיי אין די אויגן. נאר דא האט זיי דער „ייד וואס
קאטארי״ א ביסל אראפגעווארפן. ער האט, אפנים, פארשטאנען, אז ער
האט זיי אריינגעגעבן א ביסל צופיל האפענונג, האט ער זיך א גלעט
געגעבן דאס בערדל און א זאג געטאן צו זיי:
    
― איך דארף אייך אבער זאגן, מיינע ליבע יידן, נאך א מאל דאס
אייגענע: עס ווענדט זיך אן דעם, אין וואס פאר א מינוט איר וועט
אים טרעפן... טאמער, חלילה, טרעפט איר אים אף דער לינקער זייט,
בין איך אייך נישט מקנא. ער איז א מענטש, וואס אלע קוקן אים אין
מויל אריין, פארשטייט איר מיך, און איז אזוי גרויס, אזוי תקיף, ווי
זאגט איר: „מה יעשה הבן״... אוודאי ווען איר זאלט זיין נישט קיין
יידן! ― עהע־הע!
    
די כתרילעווקער אויסדערוויילטע זיינען בא די ווערטער גאר מבולבל
געווארן. זיי האבן נישט פארשטאנען, וואס מיינט דערמיט אט דער
מענטש: וואס הייסט ― ווען זיי זאלן נישט זיין קיין יידן? וואס
דען זאלן זיי זיין ― אנדרוגוניסן?... דער „ייד וואס קאטארי״ האט,
אפנים, געזען, אז זיי פארשטייען אים נישט, האט ער גענומען זיי מסביר
זיין:
― פארשטייט איר מיך, מיינע ליבע יידן, דער מענטש איז זייער
גרויס, זייער תקיף און שטארק אנגענומען צווישן קריסטן. „גענערעלער״
קומען צו אים אין שטוב אריין, זיצן מיט אים אט אזוי־א, ווי איך מיט
אייך... נו, פארשטייט זיך, אז וויבאלד קריסטן זיינען מיט א יידן אט
אזוי־א, וועט זיך א ייד פאר זיי מפקיר זיין...
    
מע קאן נישט זאגן, אז דער דאזיקער פירוש איז געווען פאר אונדזערע כתרילעווקער לייט אינגאנצן פארשטענדלעך. זיי האבן נישט
אויפגעהערט צו האלטן אפן מויל און אויערן, און יענער האט נישט
אויפגעהערט צו גלעטן זיך דאס בערדל און לויבן אין טאג אריין די
סאמע גדולים, אויסגערעכנט זיי א גאנץ צעטל פון „גרויסע גדולים״
און פון „קליינע גדולימלעך״, און אלע מיט די נעמען און מיט די גאסן
און מיט די נומערן פון די הייזער, זיך אפגעשטעלט אלע מינוט כמעט
בא יעדן איינציקן גדול מיט א קורצער נאר א שארפער כאראקטעריסטיק,
וואס פון דעם אליין וואלט געקאנט זיין א באזונדער בוך, ווען דאס זאל
זיין בא אונדז דער עיקר. נאר אזוי ווי דער עיקר איז דאך די מעשה
מיט די כתרילעווקער נשרפים, לאזן מיר עס דורך פארביי און קערן זיך
אום צוריק צו אונדזערע כתרילעווקער דעלעגאטן אין דער גרויסער נישט־יידישער שטאט, ווו מיר האבן זיי איבערגעלאזט סאמע אין רעכטן
אנהייב פון זייער הייליקער ארבעט.
  
י.
אין עולם התוהו
    
דער עולם־התוהו, ווי עס ווערט באשריבן בא אונדז אין די הייליקע
ספרים, ― דאס איז געווען די גרויסע שטאט מיט אירע „גדולים״ פאר
אונדזערע אויסדערוויילטע פון כתרילעווקע. די גאנצע קונץ פונעם עולם־התוהו באשטייט אין דעם, וואס דעם מענטשנס נשמה בלאנדזשעט ארום
אף דער וועלט, איז אויסן אין אלע ווינקעלעך, זעט און הערט און פילט
אלצדינג, נאר דער גוף איז דערביי נישט אויסן. צי מחמת גרויס אויפרעגונג פון די מעשיות, וואס זיי האבן זיך אנגעהערט אין וואגאן פונעם
„יידן וואס קאטארי״, אדער אפשר ווייל זיי זיינען דאס ערשטע מאל
ארויס אף דער גרויסער פרייער לופט ― דאס איז זיכער, אז זיי זיינען
נישט געווען בהאי עלמא. דאס הייסט, די נשמה האט זיך בא זיי ארומגעבאמבלט דא, צווישן די „גדולים״, נאר דער גוף איז געווען ערגעץ
ווייס איך ווו, ווייט פון דאנען.
    
פון דער ערשטער מינוט איז זיי געגאנגען נישט כשורה, יעדנפאלס
― נישט אזוי, ווי זיי האבן זיך פארגעשטעלט. געגאנגען זיינען זיי
דווקא מיט א סדר, מיט א סיסטעם, לויט ווי יענער פארשוין מיט די
ברענענדיקע אייגלעך האט זיי געלערנט און לויט די נומערן פון די
הייזער מיט די נעמען פון די גאסן, וואס יענער האט אויפגעגעבן. פריער
האבן זיי אנגעקלונגען צו די „קלענערע גדולים״, דערנאך צו די „גרעסערע גדולים״, און געשטיגן וואס ווייטער אלץ העכער און העכער. מע
קאן נישט זאגן, אז זיי האבן נישט מצליח געווען. נדבות זיינען דווקא
איינגעגאנגען, אדער, ווי זיי האבן זיך נאכדעם בארימט פאר זייערע
כתרילעווקער: „א רעגן פון נדבות האט געגאסן אף זייערע קעפ״. אויב
עס האט באמת געגאסן א רעגן פון נדבות ― דאס ווייסן מיר נישט.
איינס איז זיכער, אז בא זיי אין דער היים זיינען זיי צו אזעלכע נסיונות
געוויס נישט געוווינט געווארן, און אזעלכע מטבעות, ווי מע האט זיי דא
דערלאנגט, האבן זיי געזען דארטן סיידן אין חלום, איז דאס ― נישט
אלע מאל... נישט מער, וואס האט זיי געקוועטשט? זיי האט געקוועטשט נאר איין זאך: עס האט זיך זיי אויסגעוויזן, אז זיי זיינען
נישט צווישן אייגענע... ווי ווילד־פרעמדע, ווי גאנץ ווייטע האט מען
זיי אויפגענומען, אפגעגעבן זייערס און ― האט קיין פאריבל נישט.
    
אנדערע האבן אפילו נישט געוואלט אנקוקן זייערע פנימער, ארויסגעשיקט זיי זייער נדבה נאך איידער זיי האבן אריבערגעטראטן די שוועל.
אנדערע זיינען געווען בייז אויך, נישט געלאזט זיך אויסריידן אן איבעריק
ווארט: „אפגעברענט געווארן? געהערט אזעלכע זאכן, איר זייט נישט
די איינציקע״...
    
עס זיינען געווען אויך אזעלכע, וואס האבן אנגעשריגן אף זיי,
אנגערופן זיי מיט עפעס זייער מיאוסע נעמען: „פלעכטלעך״, „פאגא־רעלצעס״, „שנארערס״... איינער א יונגערמאן מיט א בלאס פנים,
מיט א שפיציכיקער נאז און מיט צוויי קליינע בערדלעך, צעקעמט רעכטס
און לינקס, האט זיך געהייסן ווייזן א בוך.
    
― וואסער בוך?
    
― דאס בוך, ווו עס ווערן בא אייך פארשריבן די נדבות.
דא האט זיך שוין ארויסגעשטעלט דער זקן, רב יוזיפל דער רב:
    
― די נדבות, וואס ווערן געגעבן אף אונדזערע נשרפים, ווערן
פארשריבן מיט אזא כתב און מיט אזא לשון, וואס נישט איר און נישט
מיר וועלן דאס קאנען לייענען אפילו...
    
רב יוזיפל האט איצטיקס מאל גערעדט פארשטעלט, אפילו מיט
א בנעימותדיק שמייכעלע, ווי אלע מאל, נאר אין קול האט זיך געלאזט
הערן א פארדראס. רב יוזיפל דעם רב איז נישט געגאנגען אין דעם, וואס
מען איז זיי חושד בכשרים. ניין. אים האט געארט די קאלטקייט, וואס
האט זיי באגעגנט אומעטום, אין יעדער יידישער שטוב פון די דאזיקע
„גדולים״. רב יוזיפל איז געוווינט געווארן בא זיך אין כתרילעווקע, אז
א ייד גיט א נדבה, עס מעג זיך זיין נאר א פרוטה, לאז זיין אפילו א
האלבע פרוטה, גיט ער זי מיטן גאנצן הארצן. ווארעם אחוץ, וואס ער
איז מחיה אן ארעמאן, אחוץ וואס ער העלפט א נויטבאדערפטיקן, טוט
ער א גוטע זאך און פ א ר ד י נ ט  א  מ צ וו ה... רב יוזיפל
דעם רב האט געווונדערט, וואס צווישן די אלע גדולים האט זיך נישט
געפונען קיין איינער, וואס זאל זיי אפגעבן א יידישן, א פשוטן, א
היימישן שלום־עליכם. קיין איינער האט זיך נישט געפונען, וואס זאל
זיך נאכפרעגן אף כתרילעווקע, וואס זאל כאטש וועלן אויסהערן זייער
אומגליק, זייער הארץ, און האבן זיי זיך נאר געפרוווט אנהייבן ריידן,
אויסריידן זיך, דערציילן וועגן דעם גרויסן חורבן, וואס זיי האבן איבערגעלעבט, אזוי האט מען געעפנט דאס בייטעלע, ווי איינער רעדט: „נאט
אייך און גייט אייך געזונטערהייט״...
    
געוווינט געווארן פון תמיד צו פארענטפערן יעדן איינציקן, האט
רב יוזיפל געזוכט צו געפינען א זכות אויך אף די דאזיקע „גדולים״.
    
― מענטשן געפינען זיך אין אזא עולם־התוהו! ― האט ער זיך
געטראכט און געגאנגען מיט פעסטע טריט, גארנישט נאך זיינע יארן,
אלץ ווייטער און ווייטער.
    
עס איז געווען שוין נישט פרי, ווען אונדזערע דעלעגירטע פון
כתרילעווקע זיינען צוגעטרעטן צום סאמע גרעסטן גדול, צום „לייב צווישן
די חיות״, ווי יענער מענטש אין וואגאן האט אים אנגערופן. און דא
האבן זיי זיך דערמאנט אן דעם, וואס יענער מענטש האט זיי געגעבן
אנצוהערעניש אף דעם „גדול״, א ז  וו ע ן  ז יי ז א ל ן ז יי ן
נ י ש ט  ק יי ן  י י ד ן ― ע ה ע ־ ה ע!...
    
דער דאזיקער „עהע־הע״ מיט דער קילקייט, וואס זיי האט באגעגנט
אומעטום, אין יעדן הויז, האט זיי געבראכט דערצו, אז זיי זאלן ביסלעכווייז פארלירן זייער קוראזש און מורא האבן אנצוקלינגען בא אזא
גדול, וואס רעכנט זיך פאר „א לייב צווישן די חיות״... א היפשע
וויילע איז מען געשטאנען בא דער טיר און געדונגען זיך, צי מע זאל
טאקע אנקלינגען פשוט, ווי מע האט אנגעקלונגען אומעטום, צי
אפשר?...
    
― אפשר וואס?
    
― גארנישט.
    
― וואס זשע זאגט איר „אפשר״?
    
― ווער זאגט דען „אפשר״?
    
― אז איר זאגט נישט „אפשר״, פארוואס זאלט איר נישט אנקלינגען?
    
― ווו שטייט עס, אז איך? פארוואס נישט איר?
    
― הייבט זיך אן א מעשה מיט א יידן!
    
― שא, שא, קינדערלעך, לאז זיין שטיל! ― רופט זיך אן רב
יוזיפל און טוט א צי דאס גלעקל פון דער טיר, קוים־קוים, אף וויפל
עס דערלויבן אים זיינע אכציק יאר.
  
יא.
  
אין די הויכע פענצטער
    
שטייענדיק הינטן בא דער טיר באם סאמע גרעסטן פון די „גדולים״,
באם סאמע „לייב פון די חיות״, האבן אונדזערע כתרילעווקער דעלעגאטן
געהאט א געלעגנהייט א ביסל צו פארנעמען זיך מיט חקירה וועגן די
הויכע פענצטער: וואס טוט זיך דארטן? אשטייגער, וואס טוען די
„גדולים״ בא זיך אין די אפארטאמענטן אין דער צייט, ווען אונטן בא
דער טיר שטייען און ווארטן „קליינע מענטשעלעך״ מיט זייערע קליינע
עסקים, געשעפטן, בקשות, פלאנען און חלומות? אפשר זיצן זיי דארטן
בעת־מעשה איבער זייערע גרויסע געשעפט־ביכער, ברעכן זיך די מוחות
און זיינען אזוי פארטיפט, אז זיי ווייסן גארנישט, וואס אונטן טוט
זיך?... און אפשר זיצן זיי און קלערן, וואס זאלן זיי אויפטאן, מתקן
זיין אף דער וועלט מיט דעם כוח פונעם גאלד, וואס דער אייבערשטער
האט זיי באגליקט צוליב דער טובה פון זייער פאלק, אדער פון דער
גאנצער מענטשהייט? און אפשר זיצן זיי גלאט אזוי צונויפגעלייגט די
הענט, טוען זיך אן כל תענוגי העולם הזה, עסן און טרינקען און שלאפן,
ווי גאנץ געוויינלעכע מענטשן?
    
צייט אף צו חקירהן האבן אונדזערע דעלעגאטן געהאט גענוג: אף
דעם שוואכן קלונג פונעם אלטן רב יוזיפל האט מען זיך נישט געכאפט
צו עפענען. זיי האבן געהאט צייט אויך אף צו דורכשמועסן זיך וועגן דעם,
וויאזוי מע זאל זיך פארשטעלן פארן „גדול שבגדולים״ און ווער עס זאל
מיט אים ריידן. זעלבסטפארשטענדלעך, אז ריידן דארף מיט אים דער
רב. ווער דען? די פראגע איז נאר פון וואס ער זאל אנהייבן? ווארעם
לויט ווי דער פארשוין אין וואגאן האט זיי אנגעשראקן, דארף מען וויסן,
ווי מיט אים צו האנדלען און וואס אים צו זאגן. נישט אומזיסט שטייט
בא אונדז געשריבן: „החיים והמות ביד הלשון״ ― דער פשט איז:
אז מיט איין ווארט קאן מען אמאל קאליע מאכן אזויפיל, וואס איר וועט
דערנאך נישט פארריכטן מיט קיין צען טויזנט ווערטער.
    
און די דעות האבן זיך דא בא זיי צעטיילט אף צוויי כתות, צוויי
לאגערן:  ר ע כ ט ע  א ו ן  ל י נ ק ע .  די רעכטע, די עלטערע פון
די אויסדערוויילטע, זיינען געגאנגען מיט דעם  ר ע כ ט ן  וועג. זיי
האבן געדרונגען, אז מע קומט צו אזא גרויסן גביר, דארף מען קומען
מיט תחנונים, אויסמאלן דעם חורבן פון כתרילעווקע מיט אלע פיטשעווקעס: „אט ערשט נישט לאנג געווען א שטאט, ווי אלע שטעט. האט
זיך אויפגעהויבן אין מיטן דער נאכט א שטורעם־ווינט מיט א פייער פון
גאט, און עס איז אוועק מיטן רויך די גאנצע שטאט, אפגעמעקט געווארן
כתרילעווקע פון דעם פנים פון דער ערד״... דערביי דארף מען נישט
זשאלעווען קיין טרויעריקע פארבן, וויאזוי נאקעטע, בארוועסע, הונגעריקע ליגן אונטער גאטס הימל און בעטן ברויט, לאזן א טרער, און פארוואס טאקע נישט געבן קיין רעכטן וויין, ווי עס געהער צו זיין?... און
די  ל י נ ק ע, יונגעלייט געוויינלעך, האבן געטענהט פארקערט: וואס
זיינען מיר, ווייבער? צי איר מיינט, אז די נגידים זיינען זשעדנע
טרערן? זיי דארף מען נעמען מיט  י ו ש ר, מיט  ג ע ר ע כ ט י ־
ק יי ט. היתכן, ― דארף מען זיי פרעגן ― אז אין דער צייט, וואס
דא וואלגערט זיך גאלד אין די גאסן און מענטשן טוען נישט אריין קיין
האנט אין קאלט וואסער, גייט מען ד א ר ט ן אויס פאר א לעפל
געקעכטס ― לעבעדיקע נפשות, אייגענע ברידער, בלוט און פלייש?!...
„אי־אי! אי־אי! ― האבן זיך די רעכטע אנגעכאפט באם קאפ. ― זיי
ווילן אונדז איבערקוילען דעם האלדז אן א מעסער! אלה תולדות יונגע־לייט!״...
    
א גליק, וואס רב יוזיפל איז געווען דערביי, האט ער זיי גיך איינגעשטילט מיט ווייכע רייד, ווי זיין שטייגער איז.
    
― קינדערלעך, ― האט ער צו זיי געזאגט, ― אומזיסט אייער
קריגן זיך, וואס איר קריגט זיך. וואס קאן א מענטש, א בשר־ודם מישטיינס
געזאגט, וויסן, וואס ע ר וועט זאגן? און אז בלעם הרשע איז שוין
געווען אונטערגעקויפט און גאר פארטיק אף צו שילטן די יידן ― נו,
האט ער זיך דען געריכט, אז דער וואס לעבט אייביק וועט אים איבערדרייען די ווערטער מיטן קאפ אראפ? מיר וועלן, אם ירצה השם, אים
נעמען נישט מיט תחנונים און נישט מיט סטירדעס, נאר מיט א משל.
אז גאט וועט הייסן, וועל איך אים דערציילן א משל מיט א מלך, וואס
האט זיך צעבייזערט אף זיינע אייגענע קנעכט און האט פארברענט זיין
אייגענעם פאלאץ...
    
א שאד. אזא שיינער משל ― און איז געבליבן אין מיטן, איבער
א סיבה, וואס נישט רב יוזיפל און נישט די איבעריקע אויסדערוויילטע
זיינען געווען אין דעם שולדיק. שולדיק איז געווען אין דעם גאר א
זייטיקער פארשוין. דאס איז געווען דער אנגעוואפנטער נפש, וואס איז
דערמאנט בא אונדז אין אנהייב באשרייבונג. א סברה, אז דער דאזיקער
יון, וואס איז געשטעלט געווארן אכטונג צו געבן אף דער גאס, האט די
גאנצע צייט געהאלטן אונדזערע כתרילעווקער לייט אפן אויג. אים איז
די גאנצע קאמפאניע נישט געפעלן געווארן מיט זייער גיין פון שטוב
צו שטוב, מיט זייער פאררייסן די קעפ און קוקן אף די נומערן פון די
הייזער און מיט זייער אלע מאל אפשטעלן זיך איבערשמועסן זיך אף
א קול אלע אינאיינעם, ווי די גענדז: גער־גער־גער! דא, בא זייער
לעצטן אפשטעלן און אויסטענהן זיך האט ער שוין מער נישט געקאנט
אריבערטראגן און ער האט זיך ווידער א מאל געלאזט גלייך אף זיי ―
דאס מאל שוין מיט מער פרישקייט און מיט מער אימפעט.
    
דערזען פאר זיך דעם שונא אזוי נאענט און דערפילט א סכנה,
זיינען אונדזערע דעלעגאטן פארשטארבן געווארן, און ס׳איז געבליבן
בהסכם כולם, אז מע דארף זיך ראטעווען, מאכן פליטה. וווהין? צוריק
― הייסט גיין גלייך אף אים. האבן זיי גענומען קלינגען אלע מיט א מאל
אין דער טיר אריין, גוט קלינגען, מיט אלע כוחות, און גאט האט געהאלפן
― די טיר האט זיך טאקע עפעס ווי על־פי־נס, געגעבן אן עפן־אויף, און
עס האט זיך באוויזן א פארשוין מיט א רויט אויסגעהאדעוועט פנים,
מיט אויסגעשניטענע פאלעס און מיט ווייסע הענטשקעס אף די הענט.
ארויסגעלאפן איז דער פארשוין מלא רציחה, געמאכט מיט די הענט געשריגן און געשאלטן און געארבעט אזוי, גלייך ווי דאס וואלטן זיין ווילדע
מענטשן, אדער גזלנים, כוליגאנעס, וואס האבן געוואלט מאכן אן אנפאל
אין מיטן העלן טאג אף זיין בעל־הבית׳ס שטוב.
    
דערזעענדיק פאר זיך „אן אפענע טיר״, האבן זיך די כתרילעווקער
כוליגאנעס געגעבן אלע אינאיינעם א שפאר אריין. האט זיי אבער דער
פארשוין מיטן אויסגעהאדעוועט פנים מיט די ווייסע הענטשקעס
געגעבן מיטן גאנצן כוח א שפאר־ארויס צוריק. און אין דער מינוט איז
אונטערגעקומען דער יון מיטן שווערד, געגעבן א שטארקן פייף, און ס׳איז
אויסגעוואקסן, ווי פון אונטער דער ערד, נאך א יון, אויך אן אנגעוואפנטער פון קאפ ביז פיס.
    
אומזיסט האבן זיך אונדזערע כתרילעווקער אויסדערוויילטע געבעטן
באם פארשוין מיט די ווייסע הענטשקעס, ער זאל זיי אריינלאזן אינעווייניק, כאטש פון פארנט, כאטש אין קיך אריין. אומזיסט האבן זיי פארריסן
די אויגן ארויף, אריינגעקוקט אין די הויכע פענצטער אריין, טאמער וועט
דער אייבערשטער טאן א נס (ער אז ער וויל, קאן ער!), טאמער וועט
דער גביר אליין, אדער עמעצער פון זיין הויזגעזינד, דערזען יידן זיינען
אין א סכנה, וועט מען ארויסגעבן א באפעל פון אויבן, מע זאל זיי נישט
אנרירן...
    
האט אבער אף זייער מזל קיינער פון די הויכע פענצטער נישט
אראפגעקוקט, און אונדזערע דעלעגירטע, די פארנעמסטע בעלי־בתים פון
כתרילעווקע מיטן רב רב יוזיפל בראש, זיינען אפגעפירט געווארן מיט
גרויס כבוד אין אזא מקום אריין, וואס קיין דירע־געלט קאסט דארט
נישט און אלע זיינען דארט גלייכע מיוחסים: אפילו יידן, און אפילו
כתרילעווקער יידן, קאנען זיך דארטן זיצן און זיצן, אבי יארן.
  
יב.
  
דער נס
    
דער וואס מיינט, אז היינטיקע צייטן טרעפן זיך שוין גאר קיין נסים
נישט ― דער האט א טעות. אמת, א נס טרעפט זיך היינט זעלטן, זייער
זעלטן, אבער עס טרעפט. דעם בעסטן באווייז האבן מיר ― אונדזערע
כתרילעווקער געפאנגענע.
    
די לייענער מעגן זיך מיינען, אז, ווי יעדער מחבר, זיינען מיר
מסתמא מגזם און טראכטן אויס אזעלכע זאכן, וואס נישט געשטויגן,
נישט געפלויגן. מיר פארזיכערן אבער, אז דאס, וואס מיר דערציילן דא,
איז לויטער אמת. פונקט אין דעם מאמענט, וואס סע האט זיך געטראפן
דער אויבן־באשריבענער פאל מיט די כתרילעווקער דעלעגאטן בא דער
טיר פונעם גדול, פונעם „לייב צווישן די חיות״, פונקט אין דער מינוט, ווען
זיי זיינען געשטאנען אין איין ציטערניש און געקוקט ארויף־צו אין די
הויכע פענצטער און געטראכט זיך יעדער בא זיך אין הארצן: „מאין
יבוא עזרי ― פון וואנען וועט קומען די הילף, פון גאט, צי פון מענטשן?״
― פונקט אין דער צייט האט באדארפט גיין פארביי אונדזער באקאנטער
פארשוין פון וואגאן, דער „ייד וואס קאטארי״.
    
געגאנגען איז ער זיך וועגן זיינע אייגענע געשעפטן, און גיך, ווי
זיין שטייגער איז, מיטן קאפעלושל אהינטער, ווייזט אויס, פארטראכט.
דערזען זיינע באקאנטע יידן, ארומגערינגלטע מיט סאלדאטן, איז ער
שטיין געבליבן. ער האט באלד אנגעשמעקט מיט דער נאז, וואס דא
טוט זיך, און איז גרייט געווען די רגע אריינשפרינגען אין מיטן און
אויפהייבן א סקאנדאל, זיי מאכן א וויסטן סוף: „פאר וואס? פאר
ווען? גאט די נשמה!״...
    
נאכדעם האט ער זיך אבער מיישב געווען: אפשר ניין? ער קען זיך
 זייער גוט. א היציקער מענטש. מי יודע וואס פאר א ווערטער עס קאנען
 זיך ארויסרייסן בא אים פון מויל... ער האט זיך געטראכט, אז מיט
 תקיפות איז נישט גוט (ס׳איז תמיד גלייכער, אז מע באטראכט זיך), און
 ער האט אראפגערוקט דאס קאפעלושל, זיך גענומען באם בערדל, צוגע־
 מאכט אן אויג ― א סימן, אז דער מוח ארבעט, ― האט זיך אויסגעקע־
 רעוועט צוריק און איז מיט די זעלבע גיכע טריט אוועק, ווי א מענטש,
וואס איז געפאלן אף א גלייכע המצאה און האט פעסט באשלאסן דורכצופירן די אידעע ביזן סוף.
    
וווהין איז דער פארשוין אוועק?
    
מיר ווייסן נישט, וווהין, נאר מיר קאנען רעכענען, אז מסתמא האט
ער זיך געלאזט גיין טאקע אהין, צום „לייב פון די חיות״, מחמת דעם
זעלבן אפדערנאכט האט דער טעלעפאן אין די הויכע פענצטער אנגעהויבן
צו ארבעטן מיט סכנות־נפשות...
    
און אין דער פאליציע האט געקאכט. פענעס האבן געסקריפעט,
טינט האט זיך געגאסן, פאפירן זיינען אנגעשריבן געווארן, און די געפאנגענע, וועלכע זיינען שוין גרייט געווען צו גיין א לאנגן וועג מיטן
עטאפ זיינען פלוצעם אויפגעכאפט געווארן אין מיטן באנאכט,
ארויסגעצויגן געווארן פון דער פינצטערניש און אריינגעפירט געווארן
אין א גרויסע ליכטיקייט מיט אזא אימפעט, גלייך ווי דאס וואלטן זיין
נישט כתרילעווקער קליינע מענטשעלעך, נאר מי יודע ווער... אמת, מע
האט זיי קיין שטולן נישט אונטערגעטראגן, זעצן זיך נישט פארגעלייגט
און פון מחילה בעטן שמועסט מען נישט. דערפאר האט מען אבער נישט
געהערט, מע זאל אף זיי אנשרייען, חלילה, ברענגען פארן מויל דעם
יידישן טיטל „זשיד״; אדרבא ― פיין, שטיל, נאר זייער בחפזונדיק,
געכאפט, טאקע נאר ווי יציאת־מצרים, איז צוגעגאנגען די באפרייונג פון
די כתרילעווקער כוליגאנעס. די קלענערע שרייבער און שרייבערלעך האבן
זיך נישט געקאנט זאט באווונדערן, וואס טוט זיך דא: „איבער אזעלכע
יידלאקעס אזא בהלה!״...
    
די ערשטע מינוט, אז מען איז אריינגעקומען צו אונדזערע געפאנגענע און געזאגט, זיי זאלן זיך מטריח זיין ארויף, האבן זיי זיך איבערגעקוקט צווישן זיך און אפגעזעגנט זיך שטילערהייט, אן ווערטער. וואס
דערווארט זיי דארטן, אויבן? ― דאס ווייס נאר איין גאט אין הימל.
הלוואי, רבונו של עולם, זיי זאלן אפקומען נאך מיט תפיסה אליין.
ווארעם וואס איז היינטיקע צייטן תפיסה, אז תליה איז א וואכעדיקער
גאנג?... דאס איז אבער נאך נישט אינגאנצן: יעדער ייד האט א
ווייב און קינדער, און אז עס קומט צו א ווייב מיט קינדער, זיינען יידן
(מיר מוזן זיך מודה זיין) געפערלעכע עגאיסטן...
    
מיט אונטערגעהאקטע פיס און מיט צעבראכענע הערצער זיינען
אונדזערע דעלעגאטן אריינגעבראכט געווארן פאר די, אין וועמענס הענט
עס איז געלעגן איצט זייער גורל. נאר איינער איז געגאנגען פארויס מיט
פעסטע טריט, ווי אלע מאל, כאטש אפילו שטארק איינגעבויגן און אנגעלענט אפן שטעקן.
    
דאס איז געווען דער אלטער רב יוזיפל.
    
― ווער איז דא צווישן אייך דער „סאמע ראבין״? ― האט מען
זיי א פרעג געגעבן האלב ערנסט און האלב ליצנותדיק.
    
― דאס בין איך! ― האט א זאג געגעבן רב יוזיפל מיט א מאדנער
שטארקייט און איז ארויסגעטראטן מיט אזא מסירות־נפש, גלייך ווי ער
וואלט גענומען אף זיך דעם גאנצן בלבול און וואלט זיין גרייט די רגע
גיין אפן עשאפאט פאר זיינע אלע יידן.
    
שיין, גרויסארטיק שיין, איז געווען אין דער מינוט אט דער אכציק־יעריקער זקן. זיין געל־געקנייטשט, דורכזיכטיק געלייטערט פנים האט
געלויכטן, גלייך ווי די שכינה האט אף אים גערוט. אין זיינע אלטע
אויגן האט זיך אנגעצונדן א יונג פייערל, נאר די הענט האבן אים געציטערט און די אקסלען האבן זיך געטרייסלט. ער האט געווארט, וואס
וועט מען אים זאגן. ער איז גרייט געווען אויסצוהערן אלצדינג, דאס
ערגסטע, וואס בייזע מענטשן קאנען נאר צוטראכטן. וועמען הערט אט
דער אלטער מיט די אכציק יאר, וואס הינטער זיינע פלייצעס? ער האט
אזש פארלייגט איין האנט אהינטער און געקוקט גלייך אין די אויגן
אריין מיט א מין גדלות און מיט אן אזעס, וואס די אף־טויט איבערגעשראקענע כתרילעווקער אויסדערוויילטע האבן עס קיינמאל אף זייער רבין
נישט געזען.
    
דאס איז געווען א הויכע מינוט, וואס האט זיך געצויגן לאנג־לאנג,
אפשר א גאנצע אייביקייט.
    
ביסטו דאס, הייסט עס, דער „סאמע ראבין״? ― האט מען אים
נאך א מאל א זאג געגעבן מיטן זעלבן האלב־ערנסטן, האלב־ליצנותדיקן
טאן. ― נא, אט האסטו דיר צוריק דיין געלט, וואס איר האט צונויפגע־זשעברעט פאר אייערע אפגעברענטע יידעלעך, און נעמט אייך אייערע לייבסערדאקעס (דאס האט מען געמיינט, אפנים, די טלית־ותפילינס) מיט
די פאנטשאכעס (און דאס האט מען געמיינט, אפנים, זייערע בארימטע
זאנטיקעס) ― און היידא גלייך מיט דער באן צוריק אהיים. ביז טאג זאל
דא אייער פוס נישט זיין. מארש!
    
 * * *
    
געקומען אהיים, האבן אונדזערע אויסדערוויילטע געהאט גענוג צו
דערציילן חידושים און נסים ונפלאות פון זייער נסיעה און די נסיונות,
וואס זיי זיינען אויסגעשטאנען צוליב די נשרפים: וויאזוי מען איז
געפארן, און וויאזוי מען איז געקומען, און וואס מע האט געהערט, און
וואס מע האט געזען, וויאזוי עס האט זיך געגאסן אף זיי נדבות ― א
מבול פון נדבות (פריער איז געווען א „רעגן״, איצט איז שוין געווען
א „מבול״, און וויאזוי מע האט זיי געפאנגען דארט, בא די הויכע
פענצטער, און אפגעפירט אין גוטן „מקום״, צוגענומען בא זיי די „קלינגערס״ און אריינגעזעצט אין „חד־גדיא״ אריין... און נאכדעם ― דער
נס, וויאזוי דער אייבערשטער האט באוויזן, וואס ער קאן: מע האט
זיי באפרייט און אומגעקערט צוריק דאס גאנצע געלט ביז דער לעצטער
פרוטה, און נאך מיט א יתר־שאת: אז זיי זיינען שוין געווען גרייט
צו דער נסיעה אהיים, האט זיי אנגעיאגט איינער א מענטש מיט א הויכן
קאפעלוש און האט זיי איבערגעגעבן גאר איבעראנייס א שיינע מטבע,
א היפשע „פויטיקע״ ― א נדבה פאר די כתרילעווקער נשרפים, טאקע
פון אים אליין, פון דעם, וואס יענער פארשוין האט אנגערופן מיטן
נאמען: „דער לייב צווישן די חיות״ ― היינט גייט זאגט, אז ס׳איז
נישטא קיין גאט אף דער וועלט!
    
יא. די כתרילעווקער דעלעגאטן האבן געהאט וואס צו דערציילן, און האבן נאך צו דערציילן און צו דערציילן. איך מיין, אז סע
וועט קלעקן אף א גאנצן ווינטער, און אפשר וועט נאך בלייבן אביסל
אפן זומער.
    
נאר איין רב יוזיפל האט נישט דערציילט גארנישט. ער האט אנגענומען א פול מויל מיט וואסער ― און שא: ער האט זיך פון דער נסיעה
אומגעקערט זייער מיד און שוואך און צעבראכן. נישט אזוי צעבראכן
אין גוף, ווי אין נפש, אין דער נשמה... און דערצו איז ער געווען
פארנומען, באשעפטיקט טאקע מיט זיך אליין. ער האט זיך, פארשטייט
איך מיך, געגרייט צו אן אנדער נסיעה, ער האט זיך געגרייט אין ווייטן
וועג אריין ― אין א וועג, פון וואנען קיינער איז נאך ביז היינט צוריק
נישט געקומען... מיינט נישט, אז א ייד ווי רב יוזיפל, ער מעג זיך
זיין א רב און א זקן און אריבער שמונים. איין מענטש אליין, אן א קינד,
אן א רינד, אן א שום פארמעגן, ― נאר קוים האלט מען בא גיין פון
דער זינדיקער וועלט, איז פאראן, פאראן וואס צו טאן...
    
 געשריבן אין די יארן 1903―1915
    
 דאס נייע כתרילעווקע
    
 (באשרייבונגען)
  
ה ק ד מ ה
    
אין דער לעצטער צייט האבן אנגעהויבן ארויסגיין אף דער וועלט
אלערליי באשרייבונגען פון שטעט און פון לענדער, וכדומה אזעלכע
נוצלעכע ביכער. האב איך מיך מיישב געווען אזוי: אומעטום טאנצן
מיר זיי נאך: בא זיי זיינען פאראן גאזעטן ― בא אונדז זיינען פאראן
גאזעטן; בא זיי איז פאראן „נאווי־גאד״; בא אונדז איז פאראן „נאווי־גאד״; בא זיי איז פאראן „יאלקעס״, ― בא אונדז איז פאראן „יאלקעס״... בא זיי איז פאראן א בוך „גאנץ מאסקווע״, „גאנץ פעטערבורג״, „גאנץ בערלין״, „גאנץ פאריז״, ― פארוואס זאל בא אונדז נישט
זיין א בוך „גאנץ כתרילעווקע״?
    
ואני ― און איך ,שלום־עליכם, וואס איך בין אליין א דארטיקער
פון געבוירן און בין נישט לאנג געווען דארטן צו־גאסט אף קבר־אבות,
האב איך מיך מיישב געווען: מיט וואס קאן איך אפדאנקען מיינע
כתרילעווקער ברידער און שוועסטער פאר זייער גאסטפריינטלעכקייט,
ווען נישט מיט דעם, וואס איך וועל זיי מאכן א שטיקל נאמען אף דער
וועלט? דערביי האב איך אין זינען געהאט, געוויינלעך, מער טובת־הכלל ווי מיין אייגענע טובה: לאזן פרעמדע מענטשן וויסן, אז זיי וועלן
קומען קיין כתרילעווקע, ווו מען דארף זיך אפשטעלן, ווי אזוי
מע דארף פארן, ווו מע זאל עסן א גוטן מיטאג, פארטרינקען
מיט א גלעזל וויין, זיך דורכגיין אביסל אמוזירן אין טעאטער, וכדומה
אזעלכע פארגעניגנס, וואס זיינען דארטן פאראן לרוב, ווארעם ס׳איז
 
 