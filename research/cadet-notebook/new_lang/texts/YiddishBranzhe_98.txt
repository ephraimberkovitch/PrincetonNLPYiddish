

פון אונדזער עזבון: שפרה כאלאדענקא (1909־1974) 



 by באריס סאנדלער 
December 1, 2020December 1, 2020 Filed under:
ביכער און קאמפאקטלעך
לידער
ליטעראטור
ליטעראטור־עזבון
פערזענלעכקייטן 



שפרה איז די יינגערע שוועסטער פונעם דיכטער דוד האפשטיין. געבוירן איז זי אינעם דארף בארטקאווא־רודניא, אוקראינע. נאכן פארענדיקן די שול האט זי זיך געלערנט אין מאסקווע אויף אן אגראנאם, א ספעציאליסט אין לאנדווירטשאפט. געארבעט אויף ערד־ארבעט אין קרים, דערנאך זיך ווידער געלערנט אין מאסקווע; אנטיילגענומען אין וויסנשאפטלעכע עקספעדיציעס אויפן צפון. ווי א פאעט האט זי דעביוטירט אין 1922 מיטן ליד „אז מיינע פריידן…‟, אין מאסקווער זשורנאל „שטראם‟. די ערשטע לידער־זאמלונג „לעבן‟ איז דערשינען אין 1937. אין 1940 לאזט זי ארויס צוויי ביכער — א לידער־זאמלונג און דאס פראזע־בוך „גאנצפרי‟.
אין כאלאדענקאס פאעטישער וועלט זיינען בולט אויסגעדריקט די געפילן פון א פרוי און א מוטער. שווער האט די דיכטערין איבערגעלעבט די פיינלעכע טראגעדיע, וואס ס׳האט איר געבראכט דער גורל — דער אומקום פון איר ברודער, דוד האפשטיין, וועלכער איז שטענדיק געווען פאר איר סיי אן אנשפאר און סיי א טרייסט אויף אלע אירע לעבנסוועגן. דער אומגליק איז געווען נאך מער פיינלעכער, ווייל זי האט נישט געקאנט וועגן דעם שרייבן, און אפילו ריידן. בלויז נאכן טויט פון דער דיכטערין האט מען אין שופלאד פון איר שרייבטיש געפונען שורות, וועלכע האבן פארשטעלטערהייט אויסגעדריקט אירע גרויסע ליידן: „לעכצט דאס הארץ דיינס נאך דעם פריינד,/ וואס שוין לאנג/ ליגט פארשטארט אין ערד אין הארטער…/ און עס טראגט דיך דער געדאנק:/ ס׳קאן דאך טרעפן — ווער קאן וויסן /(קיינער דארטן ניט געווען)/ ס׳איז דער פאדעם ניט צעריסן/ כ׳וועל אים נאך א מאל דערזען…/ יא, ווי איך וועל זיך דערפרייען!/ כ׳וועלן אים פאלן אויפן האלדז,/ ווי מיר גייען, ווי מיר שטייען,/ כ׳וועל דערציילן אים פון אלץ,/ און מיט ווערטער לויטער־קלארע/ כ׳וועל אים געבן צו פארשטיין,/ ווי ס׳איז גרויס געווען מיין צרה,/ ווען איך בין געווען אליין…‟
א קראנץ לידער פון שפרה כאלאדענקא, געדרוקט אין דער לידערזאמלונג „האריזאנטן‟, „סאוועטסקי פיסאטעל‟, מאסקווע, 1965

פאראן איז דאך פלאץ אויף צו מיידן זיך,די וועלט איז גענוג, דאכט זיך, גרויס,איך פלייס זיך פון דיר זיך דערווייטערן,און שטענדיק אנטקעגן דו גייסט.
כ׳געדענק דיך אויך דאן, ווען כ׳פארגעס אין דיר,עס לאזט מיך דיין בליק ניט צורו,איז פרעגט זיך, פאר וואס זשע פון דעסטוועגןאיך גיי צו דיר קיין מאל ניט צו!
איך זע דאך, דו מיינסט, דו געפעלסט מיר ניט…איך האב אט דעם חשד ניט פארדינט,כ׳האב מורא נאר שטארק, ס׳זאל ניט פעלן זיךדי קראפט, וואס צוזאמען אונדז בינדט.
די קראפט אט־א די אומגעהויערע,וואס ביידן פארויס אונדז זי פירט,איך וויל, זי זאל לענגער געדויערן,דערפאר נאר איך היט זיך פאר דיר\. 1940
בערג
ביי ראנד פונעם הימל א ווונדערלעך ווערק,און ס׳איז גארניט מער ווי געוויינטלעכע בערג.
און ס׳איז גארניט מער ווי געוויינטלעכע ערד,וואס האט זיך אין פעלדזן פארטיפט און פארקלערט\. 1941

אפילו דער אייפער געשטילט איז אין מיר,ער האט ניט קיין שליטה אויף מיר און אויף דיר.
איך ווייס, אז מיט וועמען דו שטייסט ניט און גייסט —צו מיר איז געווענדעט דיין לייד און דיין טרייסט.
דיין פרייד, וואס וועט זיין ערשט צו מיר שוין געהער,און כ׳שפיר: אויף דיין אויג שווימט ארויס איצט מיין טרער\. 1945
מיטעלע יארן
געבענטשט זאלן זיין אט די מיטעלע יארן,ווען צו דעם געפיל, וואס מע טראגט פון געבארן,קומט צו דער געדאנק, וואס אומשטאנד איז באזינגעןדי פרייד און די לייד, וואס א הארץ קאן באשפינען.
געבענטשט זאלן זיין אט די מיטעלע יארן,ווען ס׳איז פון דער יוגנט נאך גארניט פארלארן,נאר ס׳זיינען ניט אייליק די ציין און דער גומען,ווייל ס׳איז פון דער רייפקייט דאס בעסטע געקומען.
געבענטשט זאלן זיין אט די ליכטיקע יארן,וואס שטייען אין מיט צווישן טויט און געבארן\. און וויל דער פארגאנג מיטן אויפגאנג זיך וועטן! צום ראנד פון מיין קבר מיט גוטן מיך בעטן\. עס פינקלט דער הימל מיט טויזנטער פארבן —פארשווונדן די גרענעץ פון לעבן און שטארבן\. 1947
א נעגערל
כ׳האב נעגערס גאר ווייניק געזען,איך האב ניט געלעבט צווישן זיי,איך ווייס ניט, פאר וואס און פאר ווען,נאר ס׳טוט מיר דאס הארץ פאר זיי וויי.
אין חלום א נעגעריש קינדדערזען כ׳האב אויף פרעכטיקער גאס,מע העצט עס, מע רייצט אויף דעם הינט,נאר ס׳איז ניט אימשטאנד ווערן בלאס!
נאר ס׳איז ניט אימשטאנד ווערן רויט,פון בושה, פון שינאה, פון שרעק,עס לויפט, און זיין שווארצינקע הויטמיט טראפנדלעך שווייס איז באדעקט.
נאר אט האט א הינטישער ביסדאס גלאנציקע פיסל פארקלעמט,און פייערלעך בלוט זיך צעגיסט,און פייערדיק בלוט זיך צעברענט!
איך טו צו דעם קינד זיך א ווארף,איך דריק עס צום הארצן און וויין, —און כאטש ס׳איז אין חלום, אין שלאף,פארחידושט מיט זיך בלייב איך שטיין.
איך בין אויף אזויפיל דען יונג,ווי האב איך געטאן אזא שפאן?!באוויזן האב איך מיט איין שפרונגאריבער דעם יום־אקעאן\. 1948
די יאגעדע
א יאגעדע האט זיך אין הארבסט נאכן שניטדאס צווייטע מאל היייאר, ווי פרילינג צעבליט.
שטיי איך און קוק אויפן זויבערן צוויט,און ס׳טוט מיר פאר פרייד אזש ביים הארצן א שניט.
ווי בויט בעת דער גסיסה די ליבע איר נעסט, —איך וויל, אז מיט מיר זאל געשען אט דער נס\. 1949
נו זאג מיר, מיין שיינהייט, דעם סוד מיר אנטפלעק,ווי ווערט אויף דער עלטער די יוגנט דערוועקט,

Share this:TwitterFacebookPrintLike this:Like Loading...

Related
 



Post navigation


Previous Post
לאפסוס־קאקטוס — 39 

Next Post
בוקארעשטער שריפטן (13) 



