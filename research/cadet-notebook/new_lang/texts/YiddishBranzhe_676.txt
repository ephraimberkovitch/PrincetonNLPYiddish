

מגילת־אסתי 



 by באריס סאנדלער 
September 7, 2017November 14, 2017 Filed under:
ארכיוו
באריס סאנדלער
ליטעראטור
פראזע 


פון באריס סאנדלער
דער בעסטער אופן אויסצומיידן זיך צו טרעפן מיט עמעצן פנים־אל־פנים, איז אים נאכפאלגן טריט ביי טריט״. ר׳ מאיר אקון האט דעם שארפזיניקן זאג ערגעץ אויסגעלייענט אדער געהערט, און דווקא, ווייל ער איז אים געפעלן געווארן, האט דער ״היימישער בלש״ אים פארגעדענקט. דאכט זיך, ווי צוגעפאסט צו דעם, וואס עס קומט נישט זעלטן אויס צו טאן יעדן דעטעקטיוו. ר׳ מאיר פלעגט זיך אבער באמיען זיך ארויסצודרייען פון אזא שטיקל ארבעט, כאטש נאכפאלגן איז, חלילה, נישט פארפאלגן. און דאך שטעקט אין דעם נאכפאלגן — דאס נאכגיין בגנבה נאכן מענטשן, אים נאכקוקן און אויסשמעקן וואס און ווען, כדי דערנאך צושטעלן א פולן באריכט — עפעס הינטיש. באזונדערס האט ער עס דערפילט נאך יענעם ענין, וואס האט זיך איינגעקריצט אין זיין זכרון מיט א נאגנדיקן ווייטיק און פארדראס אויף זיך אליין…
ר׳ מאיר האט זיך טאקע נישט געוואלט נעמען אויסצופארשן דעם ענין. דאס הארץ איז אים נישט געלעגן נאכצופאלגן די יונגע פרוי, און ווי איר מאן האט עס ביי אים געפאדערט: נישט פארשווייגן קיין שום פרט! צוליב דעם צאלט ער אים! איי, אייפערזוכט, עס מאכט בלינד דעם מאן און אומגליקלעך זיין פרוי!
דאס איז געווען א פארמעגלעכע חסידישע משפחה, וואס האט געהאלטן עטלעכע גרויסע ליקערס־קראמען אין ברוקלין. ר׳ מאיר האט געקענט איינעם פון די ברידער, איטשע בריימאן, מיט וועלכן ער האט זיך באקענט, זייענדיק נאך א ישיבה־בחור. טאקע ער, ר׳ איטשע, האט אים פארנאראיעט דעם דאזיקן ענין, געבעטן זיך נישט אפזאגן און ארויסהעלפן זיין זון. וואס איז געשען? זיין זון חנן, אן אלמן, נעבעך, מיט דריי קינדער האט דאס צווייטע מאל חתונה געהאט מיט א פרוי, יינגער פון אים מיט א פופצן יאר — א שטילע, א בריה, געפונען א וועג צו זיינע קינדער, דערצו האט זי דעם מאן צומאל ארויסגעהאלפן אין דער קראם…
״איר ווייסט דאך, ר׳ מאיר, — האט דערקלערט ר׳ איטשע, — לב יודע מרת נפשו, דאס הארץ ווייסט זיינע אייגענע ליידן. לאה, הייסט זי, און עס קומען מיט איר לעצטנס פאר מאדנע זאכן… זי איז בכלל אן איינגעשלאסענע, א ווארט פון איר איז שווער ארויסצוקריגן — א יוצא־מן־הכלל צווישן נשים…״
ער האט איבערגעריסן זיין דערציילן. אראפגעלאזט דעם קאפ אין א ווייליקער פארטראכטקייט, ווי עס טרעפט, ווען מע קומט אינעם סיפור צו א מאמענט, וואס האט, אייגנטלעך, ארויסגערופן דעם גאנצן שמועס.
״די זאך איז… — האט ער פאמעלעך ממשיך געווען, — נאך א מיידל איז זי פארגוואלדיקט געווארן, נישט דא געדאכט… איך ווייס עס, ווייל איך און איר פאטער זיינען שטיקל קרובים. אוודאי, איז עס געווען א גרויסע צרה אין דער משפחה. דאס מיידל אליין האט זיך נאך דעם אומגליק א היפש ביסל צייט געהיילט… כ׳פרעג אייך, ר׳ מאיר, אזא קלאפ! ווי עס פלעגן אבער די חכמים זאגן: מה שיעשה הזמן לא יעשה השכל*. זי האט זיך ביסלעכווייז אומגעקערט צום לעבן, אויב מע קען אזוי זאגן. חתונה געהאט, ווי ס׳איז איר שוין באשערט געווען… איר ווייסט גוט אונדזער וועלטל: הינקענדיקע בחורים ווילן אויך נישט קיין מיידן מיט א פגם. א קיצור, נאך דריי יאר האבן זיי קיין קינדער נישט געהאט און ער האט איר געגעבן א גט… מיין צווייטער זון חנן האט שוין צו יענער צייט פארלוירן זיין פרוי, נעבעך… ער האט געקענט לאהען און געוווסט, וואס מיט איר איז געשען… ער האט א גאלדענע נשמה, מיין חנן, איין חסרון — ער איז זייער אייפערזיכטיק. כ׳ווייס נישט, אין וועמען ער איז ענלעך… מיט איין ווארט, לעצטנס, קומט מיט זיין פרוי עפעס פאר. כמעט יעדן אינדערפרי גייט זי אוועק פון שטוב און ווערט ערגעץ פארפאלן אויף עטלעכע שעה. האט ער זי שוין געפרעגט וועגן דעם, קומט זי אפ מיט עפעס א תירוץ אדער שווייגט אין גאנצן, ווי איר שטייגער איז…״
ר׳ איטשע איז ווידער איינשוויגן געווארן, אריין מיט זיינע פליישיקע דריי פינגער אין דער בארד, זיך דארט א גריבל געטאן און דערנאך צוגעטראגן די פינגער צו דער נאז. ר׳ מאיר האט זיך באלד דערמאנט אין דער טבע פון זיין אלטן ישיבה־חבר, אבער דעמאלט איז זיין בארד געווען שווארץ און ווילד־געדיכט. צווישן די ישיבניקעס פלעגט זיך שטענדיק געפינען אן אפלאכער, וואס איז נישט קארג געווען אפחוזקן פון אים אלעמען אויף געלעכטער — ארויסשטעקן דריי פינגער און שטעכיק א פרעג טאן: ״נו, איטשעלע, מיט וואס שמעקט דיין בארד היינט?״
״כ׳וויל, ר׳ מאיר, איר זאלט פארשטיין, — האט זיך געהערט זיין שטיל אומרויק קול ווייטער, — איך מיין, חלילה, קיין שלעכטס נישט… זי איז א שטילע טויב, באציט זיך גוט צו מיינע אייניקלעך, א לעבן אויף זיי. ווי זאגט מען, ביי שלום־בית איז מען צופרידן מיט א כזית… יא, אויך אן אישה קאן האבן אירע קליינע סודותלעך, אבער מיין זון… ער איז זייער א היציקער… א געליטענער… האב איך יסורים, ער זאל נישט קאליע מאכן זיין לעבן… זייער לעבן…״
נאך פון זיין סאוועטישער קינדשאפט אין מארינא ראשטשא האט ר׳ מאיר — דעמאלט האבן אים אלע גערופן מיראן — פארגעדענקט, ווי אין א פארנאכט האבן זיינע עלטערן זיך שטיל איבערגערעדט, אז דאס יינגל זאל נישט הערן, וועגן א פרוי, געבראכט אין שפיטאל, וואס האט אויסגעטרונקען א פלעשעלע עסיק־עסענץ און זיך אפגעסמט אויף טויט. די קינדער, אפנים, האבן א שארפע שמיעה, ווי חיהלעך; דווקא דאס שושקען זיך אין שטוב בשתיקה, דער ״קליינער״ זאל עס נישט הערן, דערגייט צו זייערע הויערן און קריצט זיך איין אין זכרון. זי האט עס אפגעטאן, די אומגליקלעכע פרוי, איר מאן אויף צולהכעיס, ווייל זי האט שוין מער נישט געקאנט אויסהאלטן זיין אייפערזוכט; געשלאגן זי שיכורערהייט און געסטראשעט זי צו דערהרגענען. האט זי, נעבעך, אליין זיך גענומען דאס לעבן. באזונדערס האבן מיראנען איבערגעראשט דעם טאטנס ווערטער, אז אלץ ביי איר אינעווייניק איז ״אויסגעברענט געווארן״.
מיט א צייט שפעטער, ווען מיראן איז געבליבן אין דער היים אליין, האט ער געזוכט עפעס א נאש אינעם קיך־בופעט — ער איז תמיד געווען א גרויסער נאשער, — און האט אנגעטאפט אין א ווייטן ווינקל א קליין, גלעזערן פלעשעלע. ס׳האט אויסגעזען זייער שיין, נישט ווי אלע אנדערע פלעשעלעך, וואס זיינען געשטאנען אינעם זעלבן בופעט — א גרינס, א דריי־עקיקס מיט א דין אויסגעטאקט העלדזל. אין אזא שיין פלעשעלע וואלט דער טאטע געקאנט האלטן זיין אדעקאלאן… מיראן האט זיך איינגעקוקט אין די רויטע בוכשטאבן אויף דעם עטיקעטל און איבערגעלייענט: ״עסיק־עסענץ״… אין דער זעלבער רגע האט ער ממש דערפילט, ווי ס׳האט א ברי געטאן זיינע פינגער. ער האט שיער דאס שיינע פלעשעלע נישט פארלוירן אויפן דיל…
זינט דעמאלט, ווען ר׳ מאיר הערט, אז עמעצער האט זיך אליין אפגעסמט, בלייבט אים שטיין פאר די אויגן דאס קליין גרין דריי־עקיק פלעשעלע מיט ״עסיק־עסענץ״.
ס׳איז אלץ געשען אין א שיינעם זומער־טאג, וואס גאט שענקט דער וועלט; און נאר דער מענטש אליין, ווי א ליידיקע כלי, קאן דעם טאג אנפילן אדער מיט פרייד און גליק, אדער מיט צרות און ווייטיק. ר׳ איטשעס זון, באמת א נערוועזער מענטש ביי זיינע פערציקער, האט אפגערעדט מיט ר׳ מאירן פון פריער, אז דער דעטעקטיוו זאל אין יענעם טאג אפווארטן זיין פרוי נישט ווייט פון זייער שטוב אין קראון־הייטס. די שטוב האט זיך געפונען אין א שיינער געגנט, ווו ס׳האבן געוווינט נישט ווייניק פארמעגלעכע ליובאוויטשער חסידים. ארום צען אזייגער איז פון דער שטוב, וואס ס׳האט אים אנגערופן חנן, ארויסגעגאנגען א יונגע קליינוווקסיקע פרוי, אנגעטאן נישט א סך אנדערש פון די פרומע פרויען אין דער געגנט; סיידן אויפן קאפ, ווי צוגעטשעפעט צום שייטל, האט זיך באזעצט ביי איר א מאדנע הוט, ענלעך צו א גרויסער ברוינער רויז, וואס האט צוגעגעבן איר אויסזען אן עקסטראוואגאנטקייט. לויט דעם, ווי חנן האט ביי זייער איינציקער טרעפונג באשריבן זיין פרוי, ארויסהעלפנדיק זיך מיט זיינע פולע קורצע הענט און פינגער, האט אט די פרוי געזאלט טאקע זיין לאה.
א רגע האט זי זיך אומגעקוקט, ווי מע טוט, געוויינטלעך, פארן אריבערגיין דעם וועג, און זיך געלאזט אין דער ריכטונג פונעם באטאנישן גארטן. ר׳ מאיר, וואס איז ביז אהער געזעסן אויף א באנק, אונטער א בוים, האט נישט אייליק צונויפגעלייגט די ״דזשויש וויק״, און זי אריינגעשטופט אין זיין קעשענע ביי דער זייט פונעם רעקל. ווי זיין אלטער רבי, לאזער אראנאוויטש וואלט איצט געזאגט: ער איז אריין אין די פעדערן…
אין א האלבער שעה ארום איז לאה שוין געזעסן אויף א באנק אינעם באטאנישן גארטן, און שפעטער מיט פופצן מינוט איז צו איר צוגעקומען א הויכער מאנספארשוין. ער האט אויסגעזען יינגער פון לאהעס מאן, כאטש דער גרויער קאפ האר וואלט אים געדארפט מאכן עלטער. ער האט געהאלטן ביי דער האנט א מיידעלע פון א יאר פינף־זעקס. דערזען לאהען, האט זי זיך צו איר א צי געטאן, און לאה, פון איר זייט, האט צום קינד אויסגעשרעקט די הענט. ס׳האט אויסגעזען זייער רירנדיק, און עדות געזאגט, אז לאה און דאס קינד טרעפן זיך שוין נישט צום ערשטן מאל. דער מאנספארשוין האט זיך לאנג נישט פארהאלטן ביי דער באנק, זיך אנגעבויגן צום קינד, עס א קוש געטאן אין קעפל און זיך געזעגנט מיט לאהען.
אונדזער דעטעקטיוו, ר׳ מאיר, איז געזעסן אויף א צווייטער באנק, היפש ביסל ווייטער פון דעם ארט, ווו די אנומלטיקע טרעפונג איז פארגעקומען. זיין איצטיקע אויפגאבע איז געווען, קודם־כל, צו האלטן אן אויג אויף לאהען, ״נישט פארזען קיין פרט״; ער דארף נישט מאכן זיינע אויספירן, נאר אפגעבן א גענויעם באריכט פון דעם, וואס ער האט געזען; אנדערש געזאגט: איין אויג האט מער נאמנות ווי צוויי אויערן. אזוי האט געהאלטן ר׳ איטשע מיט זיין זון, נאר נישט ר׳ מאיר. ער האט זיך געהאלט מער ביים כלל, אז ווען די אויגן זאלן נישט זען, וואלט דער שכל געווען בלינד.
עס האט זיך אים נישט געלייגט אויפן שכל, אז לאה איז געקומען אהער צו זיין א ״בייבי־סיטער״, און טוט עס שוין, א פנים, נישט צום ערשטן מאל. זי וויל זיין אומאפהענגיק פון איר מאן? צו פארדינען א פאר דאלארן, ער זאל וועגן זיי נישט וויסן? עס קלעפט זיך נישט… און אפשר איז עס פארבונדן מיטן סימפאטישן מאנספארשוין? אויב אזוי ווערט קלאר, פאר וואס זי באהאלט עס אויס פון איר מאן? ניין, ער דארף בייטן זיין ״אבסערוויר־פונקט״. צוריק גערעדט, פארוואס זאל ער זיך טאקע נישט אריבערקלייבן אויף דער זעלבער באנק, ווו עס זיצט לאה מיטן מיידעלע. ס׳איז דאך ביי אים אויפן פנים נישט אנגעשריבן, אז ער איז צוגעשטעלט נאכצוקוקן נאך איר… פון דעסטוועגן, האט ר׳ מאיר ווידער איבערגעריסן דאס קאנספיראטיווע לייענען זיינס; צונויפגעלייגט די צייטונג, האט ער א קוק געטאן אויף דער זון, ווי א מענטש, וואס וויל זיך איבערצייגן, אז קיין אנדער ברירה האט ער טאקע נישט, ווי נאר זיך אריבערזעצן אויף אן אנדער באנק, אין שאטן. לעבן דער באנק מיט לאהען איז ער געבליבן שטיין.
״כ׳וועל אייך נישט שטערן?״ — האט ער געפרעגט, אנווייזנדיק אויפן פרייען ארט.
״לחלוטין נישט״, — האט די פרוי גוטמוטיק געענטפערט.
זי האט זיך ווידער אויסגעדרייט צום מיידעלע און ממשיך געווען זייער שפיל: זיך פארמאסטן, ווער וועט פון זיי מער ארויסבלאזן זייפן־בלעזלעך — איין מאל האט עס געטאן לאה, און איין מאל דאס מיידעלע. ווי עס זאל נישט זיין, האבן זיי ביידע אנגעקוועלט פון דער שפיל.
ערשט איצט האט ר׳ מאיר געקאנט זען, אז דאס מיידעלע איז נישט קיין ווייס, נאר ווי ״אויסגעגאסן פון שאקאלאד״. זעט אויס, האט ער א טראכט געטאן, די מאמע איז ביים קינד א שווארצע. אויף א קול האט ער אבער געזאגט:
״איר וועט מסתמא לאכן, אבער אלס א קינד, האב איך אויך ליב געהאט אויסצובלאזן זייפן־בלעזלעך…״
זי האט זיך צעשמייכלט:
״יא, מיין מאמע עליה־השלום, פלעגט זאגן, אז אויך א ייד מיט א בארד איז אמאל געווען א חדר־יינגל״.
״גוט געזאגט… זאל אייער מאמע האבן א ליכטיקן גן־עדן… כ׳באדויער…״
לאה האט ארויסגעשלעפט פון א קינדער־קיישעלע, וואס ס׳האט, אפנים, געבראכט מיט זיך דער מאנספארשוין, א פאפירענע סערוועטקע און אפגעווישט דעם מיידעלע די ליפן און הענטעלעך. ״ווילסט א ביסל זיך שפילן מיט דיין בייבי סאמאנטא?״ — האט זי געפרעגט, דערלאנגענדיק איר פונעם זעלבן קיישעלע א ליאלקע. דאס מיידעלע האט עס באלד ארומגעכאפט און א קוש געטאן. אראפגעקראכן פון דער באנק, האט זי זיך שוין אין גאנצן אפגעגעבן מיט איר ״בייבי״ סאמאנטא.
״איר זייט א גוטע בייבי־סיטער, — האט ר׳ מאיר באמערקט, — דאס מיידעלע האט אייך ליב.״
״א דאנק… כ׳בין אבער נישט אין גאנצן א בייבי־סיטער…״
״כ׳פארשטיי, איר זייט באפריינדעט מיט אירע עלטערן, — האט ער זיך אנגעכאפט פארן פאדעם פון שמועס. — כ׳האב געזען יענעם הויכן מאנספארשוין, ער איז דעם מיידעלעס טאטע, איא?״
לאה האט צו אים אויסגעדרייט דעם קאפ. ער האט געכאפט אין איר בליק דעם באקאנטן אויסדרוק, וואס האלט זיך געציילטע רגעס, נאך וועלכע ס׳איז אים, דעם פריוואטן דעטעקטיוו, שוין נישט איין מאל אויסגעקוקמען אדער אויסצוהערן א ווידוי, אדער זיך אנצושטויסן אין א וואנט פון שווייגן. ער האט געדענקט, וואס ר׳ איטשע האט אים געזאגט, אז זיין שנור איז קארג אויף א ווארט.
״ריכטיק…״ — האט זיך שטיל געהערט איר קול.
ר׳ מאיר האט בפירוש דערפילט אין דעם קורצן ענטפער א גרייטקייט צו רעדן ווייטער; און ער האט ביי איר האלב געפרעגט, האלב זיך מעשער געווען:
״זעט אויס, די מאמע איז א טונקעלע?״ — ער האט בכיוון אויסגעמיטן דאס ווארט, ״שווארצע״. דער ענטפער האט אים אבער פארחידושט.
״ניין… איר מאמע איז א ווייסע… אסתי איז אדאפטירט געווארן נאך גאר אן עופעלע״.
צום ערשטן מאל האט ר׳ מאיר דערהערט, ווי לאה האט אנגערופן דאס מיידעלע אויפן נאמען.
״אסתי?… עס מיינט, אסתר, — האט ער פארפינקטלעכט פאר זיך, — א שיינער נאמען…״
״אמת…״, — זי האט אויסגעקערעוועט דעם קאם צום מיידעלע און, קוקנדיק אויף איר, זיך אנגערופן:
״אזוי ווי איר זעט זי, האט אסתי אין אירע זעקס יאר שוין אזויפיל איבערגעלעבט, אז ס׳וואלט געסטייעט אויף א גאנצער מגילה… מגילת־אסתי. איר מזל איז, וואס זי איז א קינד און פארשטייט עס נישט.״
ס׳האט געקלונגען ווי אן אנהייב פון א פארכאפנדיקער געשיכטע, און ר׳ מאיר, ווי א געניטער צוהערער, האט שטיל צוגעשאקלט מיטן קאפ, וואס האט געדארפט מיינען: כ׳בין דווקא דער מענטש, וועלכער איז א בעלן עס אויסצוהערן.
״דאס קינד איז געבוירן געווארן נישט פון א געבענטשטן שידוך, — האט זיך ניט געלאזט ווארטן די פרוי, — איר מאמע איז פארגוואלדיקט געווארן ביי 17 יאר, און ווען ס׳איז קלאר געווארן, אז זי איז פארגאנגען אין טראגן, האבן די עלטערן זי אוועקגעפירט קיין ישראל, אויסצובאהאלטן די בושה. דארט האט זי שוין דאס קינד געהאט. ס׳איז געבוירן געווארן א שיין, געזונט מיידעלע, נאר מער ענלעך צום טאטן, וועלכן מ׳האט טאקע נישט געכאפט. גראד אט דער איינציקער חסורן האט
באשטימט דעם גורל פונעם עופעלע. דער יונגער מאמען האט מען געזאגט, אז דאס קינד איז געבוירן געווארן א טויטס…״
לאה האט ארויסגעשלעפט פונעם קיישעלע א ניילאן־פעקעלע מיט אן עפל, אנגעשניטן רעפטלעכווייז.
״אסתי, — האט זי זיך אנגערופן צום קינד, — סאמאנטא איז שוין מסתמא הונגעריק, לאמיר זי אנהאדעווען, — און זי איז שוין גרייט געווען צוטראגן צו דער ליאלקע א רעפטל, אבער זיך געכאפט אין לעצטן מאמענט: ״אפשר וועסטו פריער פארזוכן עס אליין, צי ס׳איז געשמאק,״ — און זי האט געגעבן אפבייסן א שטיקל דעם מיידעלע.
״יא, ס׳איז געשמאק, סאמאנטאן וועט עס אויך געפעלן ווערן״, — האט זיך דערפרייט דאס קינד.
״גוט… ווייסטו וואס, דו וועסט האדעווען דיין בייבי, און איך וועל האדעווען דיך, אקעי…״
ר׳ מאיר האט זיך ממש פארקוקט אויף דעם, ווי לאה פירט זיך אויף מיטן קינד; וויפל ווארעמקייט און צארטקייט ליגן אין אירע ווערטער און באוועגונגען; זי האט דאך אליין קיין מאל קיין קינדער נישט געהאט… און ס׳האט אים פלוצעם א ברי געטאן אין מוח — די צונג דערציילט, וואס דאס הארץ מיינט…
לאה האט בשעת־מעשה זיך אומגעקערט צו דער געשיכטע ארום דעם מיידעלע:
״מיט דריי יאר צוריק איז ביי דער יונגער פרוי געשטארבן די מוטער. אקוראט פארן טויט האט זי דערציילט דער טאכטער דעם גאנצן אמת, אז דאס קינד איז נישט געשטארבן, נאר געבליבן אינעם שפיטאל… שטעלט זיך פאר, וואס ס׳האט די יונגע פרוי ווידער געדארפט איבערלעבן; אבער זי האט געגעבן א נדר: זאל אפילו דער הימל פאלן אויף דער ערד — זי וועט איר קינד אפזוכט. אקיצור, ס׳האט גענומען נישט איין יאר, און ס׳האט אפגעקאסט נישט ווייניק געלט, ביז זי האט זיך דערוווסט, אז דאס מיידעלע איז אדאפטירט געווארן פון א יונג אמעריקאנער פארפאלק… אזוי איז אסתי, א געבוירענע אין ישראל, געבראכט געווארן קיין אמעריקע…״
לאה האט ווידער אפגעווישט דעם מיידעלע דאס מויל און זיך אנגערופן צו ר׳ מאירן:
״אנטשולדיקט, וואס כ׳האב זיך דא צערעדט פאר אייך… כ׳זע, איר זייט א וווילער מענטש, איר קענט אויסהערן א צווייטן… נישט יעדן גיט גאט אזא גאב…״
א וויילע איז זי געזעסן פארטראכט, ווי זיך געראנגלט מיט עפעס א דעה, און ענדלעך, זיך אנגערופן — שטיל, בנימוסדיק:
״איך האב אייך געזען זיך דריין נישט ווייט פון אונדזער שטוב… אויך אויפן וועג אהער האב איך באמערקט ווי איר גייט מיר נאך. כ׳פארשטיי מיין מאן, ער איז זייער באאומרויקט פון מיין אויפפיר לעצטנס… ער האט אייך געבעטן איר זאלט עס טאן, אמת?…״
ר׳ מאיר איז געבליבן זיצן געפלעפט. אזא אומדערווארטן קער האט ער געוויס נישט דערווארט. זיך אזוי באנארישן… זיין פלוניתטע וואלט שוין איצט געהאט וואס צו זאגן…
לאה, דערזען, ווי דער באיארטער ייד, מיט וועלכן זי האט ערשט אזוי הארציק געשמועסט, באדעקט זיך, נעבעך, מיט שווייס, שטאמלט זיך עפעס אין דער בארד אריין, האט אים אנגעהויבן טרייסטן:
״איר דארפט זיך אזוי נישט איבערנעמען… כ׳פארשטיי, ס׳איז אייער פרנסה… כ׳האב אויך געהאט אמאל צו טאן מיט פריוואטע דעטעקטיוון…״
זי האט זיך אויפגעהויבן פון דער באנק. האלטנדיק דאס מיידעלע ביי דער האנט, האט לאה, איידער זיך געזעגענען מיטן אומבאקאנטן ייד, געזאגט:
״יעדער פון אונדז געפינט זיך כסדר צווישן מידת־הדין און מידת־הרחמים, און נאר דער אייבערשטער באשליסט, וואסערע מידה צו אים ווענדן…״
די יונגע פרוי איז אוועקגעגאנגען מיטן מיידעלע, און ר׳ מאיר איז געבליבן זיצן אויף דער באנק אליין. א סתירותדיק געפיל האט אויפגעזאטן אין זיין הארץ. פון איין זייט, האט אים געעגבערט זיין פאכמענעריש ווערעמל, הלמאי האט ער געבראכן דעם הויפט־כלל פון ״נאכפאלגן דעם אביעקט״, און זיך מיט אים געטראפן. פון דער אנדערער זייט, האט אים די טרעפונג מיט לאהען אנטפלעקט א גורל פון אן אישת־חיל; אזא לאה וואלט געקאנט שטיין בשעתן מישפט ביי שלמה המלכס טראן, און כדי צו ראטעווען איר קינד פון א זיכערן טויט, מסכים זיין עס אפצוגעבן א פרעמדער פרוי, וואס האט ביי איר דאס קינד צוגעגנבעט. ר׳ מאיר האט לייכט אפגעאטעמט. ער ווייסט איצט וואס ער דארף טאן: ער וועט גיין נישט צו חנן, נאר צו זיין טאטע, ר׳ איטשען, און אים מעלדן, אז ער זאגט זיך אפ פון דעם ענין. אן א פאר וואס! נישט ער דארף זיי אנטדעקן דעם אמת וועגן זייער ווייב און שנור. לאה וועט עס מירטשעם אליין טאן, ווען זי וועט עס האלטן פאר נייטיק…
זיינע מחשבות האט איבערגעריסן א סירענע־געוווי פון אן אמבולאנס. ער האט זיך געהערט פון דער אנדערער זייט צוים, וואס האט אפגעטיילט דאס גן־עדן־ווינקעלע, דעם באטאנישן גארטן, פון יענער טומלדיקער וועלט, פול מיט האוועניש, טאג־טעגלעכער פרייד און לייד. א טייל פון אט דער וועלט איז געווען אויך ער, דער פריוואטער דעטעקטיוו, ר׳ מאיר אקון.
אויפן וועג צו ר׳ איטשען, האט ער דערזען פון דער ווייטנס, ווי עס פינקלען די סיגנאל־לעמפ אויפן דאך פון א צוויי פאליציי־אויטאס; ס׳איז דארט אויך געשטאנען אן אמבולאנס. א הייפל נייגעריקע האט זיך געשטופט צו זען אלץ מיט די אייגענע אויגן, צו האבן שפעטער, וואס צו דערציילן. זעט אויס, אן אויטא־אינצידענט, האט א טראכט געטאן ר׳ מאיר, נישט אויסגעשלאסן, מיט געליטענע. אן אנדערש מאל וואלט ער אליין צוגעגאנגען א קוק צו טאן, וואס גענוי עס האט דארט פאסירט, נאר איצט איז נישט די צייט. ער האט שוין אנגעקלונגען ר׳ איטשען, זיך צו טרעפן מיט אים אין זיין ליקערס־קראם אויף בעדפארד אוועניו.
דער באלעבאס האט אים באגעגנט גלייך ביים אריינגאנג. ער איז געווען מיט עפעס אויפגערעגט. דערזען ר׳ מאירן, האט ער צו אים אויסגעשטרעקט די הענט, ווי דערווארט פון אים הילף.
״חנן האט מיר ערשט געקלונגען… — האט געציטערט זיין שטים, — לאהען, זיין ווייב, איז איבערגעפארן אן אויטא…״
נישט איין חודש — א לאנגע צייט האט גענומען, ביז לאה האט זיך געשטעלט אויף די פיס. ר׳ מאיר האט זי עטלעכע מאל באזוכט אין שפיטאל. ער האט זיך שוין נישט געחידושט, הלמאי אין אזא קליינטשיקן, שוואכן נפש נעמט זיך אזוי פיל מוט און גבורה בייצושטיין א נייעם נסיון. ס׳איז שוין פאר קיינעם קיין סוד נישט געווען, ווער דאס ״שאקאלדאדנע מיידעלע״ איז. צו דעם האט אויך צוגעלייגט זיין האנט ר׳ מאיר. איין זאך האט אים געדראפעט דעם געוויסן, דהיינו: מעגלעך, אז ווען ער וואלט אין יענעם שיינעם זומער־טאג נישט אויפגערודערט אין לאהען די איינגעשטילטע דערמאנונגען, וואלט זי נישט געווען אזוי פארטיפט אין אירע געדאנקען, און נישט געטראפן אונטער די רעדער פונעם אויטא. מרים, זיין פלוניתטע, האט אים אבער אויף דעם גלייך געזאגט: גאט באשערט דעם בלינד א שפיגעלע, דעם טויבן א גראמאפאן און דעם אויסגעפרוווטן א גוט קוויטל…
*וואס די צייט קאן אויפטאן, וועט קיין שכל נישט טאן

Share this:TwitterFacebookPrintLike this:Like Loading...

Related
 


Tagged: detectivestoryYiddish 
Post navigation


Previous Post
א רינג/אנטאלאגיע 

Next Post
יאסל בירשטיין 



