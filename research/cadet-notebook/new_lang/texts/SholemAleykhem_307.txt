 
 פונעם יאריד: חבר „סירקא״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ארויסגעלאפן מיט א הונט און האט אים געכאפט. האט אים דער הונט
צעריסן, איך בעט איבער אייער כבוד, די הויזן, און דער גלח האט
אראפגעריסן בא אים דאס היטל און געלאזט אים גיין, ווו די אויגן טראגן.
    
וואלט דאס אפשר אויך נאך נישט געווען אזא־נ־אומגליק, ווען דאס
זאל ניט געווען זיין תשעה־באב! סטייטש, אלע יידן גייען־ארום אין די
זאקן, קלאגן און וויינען אף חורבן בית־המקדש, און ער, רב חיים דעם
רבס זונדל, שפאצירט־ארום אן א היטל און מיט צעריסענע הויזן!
    
די עקזעקוציע, וואס דער יונג איז נעבעך אויסגעשטאנען, לאזט זיך
ניט באשרייבן בא היינטיקע צייטן פון ריינעם פראגרעס. און נישט דאס
איז דער עיקר. דער עיקר איז, וואס מע האט שלום נחום וועוויקס געמוזט
אפנעמען פון חדר, און קוקנדיק אף נחום וועוויקס, האבן אנדערע טאטעס אויך אפגענומען זייערע קינדער. איז נעבעך רב חיים דער דב געבליבן אן א קנעלונג. האט אים דאס רבנות מיטן חזנות געגעבן ווינציק
פרנסה. האט ער זיך געמוזט אריבערפעקלען, מחילה, צוריק קיין ראקיטנע. איז דאס שטעטל געבליבן ווידער אן א רב.
    
נאר שרעקט זיך נישט ― דאס איז געווען ניט אף לאנג. נחום וועוויקס האט אראפגעבראכט א נייעם רב, פון בארישפאליע, מיטן נאמען
שמואל־אלי, א יונגערמאן, וואס קאן אויך אי גוט לערנען, אי שיין זינגען, און דערצו שפילט ער אין שאך, וואס ס׳איז גאר א חריפות! איין
חסרון נאר האט אט דער שמואל־אלי: ער איז א ביסל אן אינטריגאנט
און א חניפהניק און האט ליב ריידן מיט יונגע ווייבלעך, אז קיינער זעט
ניט...
    
און אט אזוי איז פארלוירן געגאנגען דער צווייטער חבר פון
אונדזער העלד.
    
10
  
חבר „סירקא״
  
א הונט א חכם און א בעל־דרך־ארץ ― צער־בעלי־היים. ― א גלגול פון א
    
 מענטשן ― א געטרייער חבר.
    
איך מיין, אז נאכן נאמען אליין איז ניט שווער צו שטויסן זיך, אז
סירקא איז געווען נישט קיין מענטש, נאר א הונט, א געוויינלעכער הונט
מיט א גרויער פעל, וואס דעריבער האט ער געהייסן „סירקא״.
    
איך זאג: א הונט א געוויינלעכער ― איך מוז מיך אבער באלד
פארענטפערן, אז ניין, ניט קיין געוויינלעכער, ווי מיר וועלן עס באלד
געוווירע ווערן. פריער אבער מוז מען זאגן א פאר ווערטער וועגן דעם
הונטס ביאגראפיע ― פון וואנען קומט צו א יידן א הונט? איז אזא
מעשה:
    
אז נחום וועוויקס איז אראפגעקומען פון שטאט אין שטעטל אריין
און איבערגענומען די „פאטשט״ מיטן הויף, מיטן גאנצן אינווענטאר, האט
זיך אין הויף געפונען דער הונט סירקא, נאך גאר א יונגער, נאר שוין
א פארשטענדיקער, אן אמתער „בר־דעת״, אף אזוי ווייט, אז ער האט געקענט די נייע בעלי־בתים ― איז איינס; און דאס צווייטע: פאר א יידן
האט ער געהאט דרך־ארץ, נישט זאטשעפעט, חלילה, ווי אנדערע הינט,
וואס האבן א טבע ― וויבאלד זיי דערזען פאר זיך א לאנגע קאפאטע,
אהא, אזוי ווערן זיי מלא רציחה...
    
פארשטייט זיך, אז מיט די נייע בעלי־בתים האט סירקא נישט געהאט קיין שום מגע־ומשא, אין שטוב ניט אריינגעשמעקט אפילו. מסתמא
האט מען אים לכתחילה געגעבן אנצוהערעניש מיט א שייט־האלץ איבערן
קאפ, אז אין א יידישער שטוב זאל א הונט ניט קריכן...
    
אין קיך אריין האט ער אויך ניט געהאט קיין דריסת־הרגל. „פרומע
די מויד״ מיטן בלינדן אויגל האט אים „אפגעלאנטשעט״ דערפון סך־הכל מיט איין אקרעפ זודיק וואסער, וואס זי האט איינמאל אין א ערב־שבת אויסגעגאסן אף אים מיט א כיוון און אפגעקאכט אים א שטיק פעל,
און דווקא גאר אין גוטן מוט, און נאך געלאכט אויך.
    
אך, אט די פרומע! א טאטערש הארץ האט געהאט אט די מויד!
ניט קיין הונט, ניט קיין קאץ האט זי נישט געקאנט פארטראגן. מיט
טרערן אף די אויגן האט שלום נחום וועוויקס איינמאל קוים ארויסגעראטעוועט פון אירע הענט די קאץ, וואס זי האט צוגעבונדן צום פיסל פון
טיש און מיטן שטעקן פונעם בעזעם אזוי אומברחמנותדיק געשלאגן, אז
די קולות פון דעם אומגליקלעכן באשעפעניש זיינען געגאנגען אין הימל
אריין!
    
― פרומעניו, הארצעניו, ליובעניו, וואס טוסטו? א צער בעלי־חיים!
גאט וועט שטראפן! שלאג מיך בעסער, שלאג  מ י ך ,  אבי ניט די
קאץ! ― האט זיך שלום געבעטן און אונטערגעשטעלט דעם רוקן אט דער
דעספאטישער מויד, וואס האט זיך אליין ארומגעקוקט, אז שוין צו
אכזריותדיק האט זי זיך באגאנגען מיט דער קאץ, און האט זי אפגעגאסן
מיט א קווארט קאלט וואסער ― קוים „אטכאיוטשעט״ דאס האלב־טויטע
באשעפעניש.
    
און דאס אלצדינג איז געווען, מיינט איר, איבער וואס? איבער א נארישקייט: פרומען האט זיך אויסגעדאכט, אז די „נאשערין״ (קיין אנדער
נאמען האט זי בא איר ניט געהאט!) האט שוין עפעס געכאפט, ווארעם זי
האט זי געטראפן באלעקן זיך. „וואס באלעקט זיך פלוצעם, אינמיטן
דערינען, א קאץ?״... אלעמען און יעדן איינציקן האט פרומע חושד געווען: וויבאלד א קאץ ― איז זי מסתמא א נאשערין, א הונט ― א מזיק,
א גוי ― א גנב, א קינד ― א חזיר... און אזוי אלע, די גאנצע וועלט!
נאר מיר קערן זיך אום צוריק צום הונט סירקא.
    
ארויסגעטריבן געווארן אזוי מיאוס סיי פון שטוב, סיי פון קיך,
וואלט אן אנדער הונט אף זיין ארט געוויס אפגעטראטן פונעם דאזיקן
הויף: „לעבט אייך הונדערט און צוואנציק יאר!״ ניין, סירקא איז געווען
ניט אזא מין. ער זאל וויסן ― דער טויט זאל זיין, וועט ער פון הויף
ניט אוועק! דא איז ער געבוירן געווארן, דא וועט ער פגרן... ובפרט, ער
האט געהאט גוטע מליצים פאר זיך: די קינדער פון דעם בעל־הבית. ער
האט נושא־חן געווען אין זייערע אויגן, כאטש פרומע האט זיך געפלייסט
אים צו פארמיאוסן. א סך, א סך הינט וואלטן זיך ווינטשן האבן אזא אויסקומעניש מיט אזעלכע קעסט, ווי סירקא האט געהאט. פונעם שענסטן
און פונעם בעסטן האבן אים חברה ארויסגעטראגן אין די קעשענעס, פארשטייט זיך, בסוד־סודות, אז קיינער זאל ניט זען און אפילו ניט אנשטויסן
זיך, ווארעם ס׳וואלט געקאנט זיין זייער מיאוס פאר ביידע צדדים. סירקא
האט שוין געוווסט די צייט פון אנבייסן, פון ווארעמעס און פון וועטשערע,
און האט שוין ארויסגעקוקט מיט אלע אויגן, ווען וועט מען אים שוין
ארויסטראגן פון אלע גוטע זאכן. ער האט שוין געוווסט אפילו, בא וועמען
אין וואסער א קעשענע אנצושמעקן און האט שוין אליין געשטופט די
מארדע אהין ― א הונט א חכם!
    
היינט די קונצן, וואס חברה האבן אים אויסגעלערנט! אנידערלייגן
אים, למשל, אפן שפיץ נאז אן אפגעלעקט ביינדל, אדער א שטיקל ברויט,
און זאגן צו אים: „ניע רוש!״ (געוויינטלעך, רעדט מען מיט א הונט אף
גוייש) ― וועט ער אייך ווארטן מיט דרך־ארץ וויפל איר ווילט, ביז ער
וועט דערהערן דאס גוטע ווארט: „האם״! דעמאלט טוט ער א שפרונג־אונטער ― און פארטיק.
    
ווינטער באנאכט, ווען די קינדער גייען אין חדר אריין, האט זיך
סירקא נישט געקאנט דערווארטן אף זיינע חברים, און אלע מאל, ארום
זייגער ניין, איז ער אויסגעוואקסן אונטערן פענצטער, געשארט מיט די
לאפעס איבער די געפרוירענע טאפליעס ― א סימן, אז ס׳איז שוין צייט
צו פארמאכן די ספרים און גיין אהיים עסן וועטשערע. באם רבין איז
סירקא געווען, להבדיל, א זייגער. „נישט אנדערש ― האט ער געזאגט ―
אז אייער הונט איז א גלגול!״ ― און געלאזט די קינדער פריי, נעמען
די פאפירענע, מיט שמאלץ באשמירטע לאמטערנעס און גיין אהיים האפערדיק, מיט די פריילעכע יוונישע לידער, סאלדאטסקע ניגונים:
    
 ראז, דווא, טרי, טשעטירע,
    
 פאידיעס, פאידיעס נא קווארטירע,
    
 אכטער־באכטער קילאשקא,
    
 וואסיס דיענגי ראבאשקא...
    
אדער:
    
 פארא, פארא!
    
 פארא וויביראטסא!
    
 אי סא ווסיעמי גאספאדאמי
    
 ראספראסשטשאטסא ― פארא!...
    
סירקא איז געלאפן אף צו־פריער און פאר גרויס פרייד און התפעלות
געשפרונגען און געקאטשעט זיך אין שניי ― און אלץ צוליב די שטיקלעך
ברויט מיט די אפגעלעקטע ביינדלעך פון דער וועטשערע. א הונט א חרוץ!
    
וויפל מאל האט זיך געמאכט, אז אפן הארצן איז וויסט, אף דער
נשמה סומנע, אין דער היים געכאפט א פסק, אין חדר פארבעסערט, ―
דעמאלט פארקלייבט זיך שלום נחום וועוויקס ווייט אין גארטן, אף יענער זייט ביימער, און סירקא מיט אים. דארט, הינטערן פלויט, אף א
בערגל מיסט, זעצט ער זיך אוועק מיט זיין געטרייען סירקא, וואס ציט־אויס די מארדע, קוקט גלייך אין די אויגן אריין, ווי א זינדיקער מענטש.
„וואס קוקט ער? וואס טראכט ער בעת מעשה? פארשטייט ער טאקע יעדע
זאך, ווי א מענטש? האט ער אויך א נשמה, ווי, להבדיל, א מענטש?״...
און עס קומט אים אפן זינען דעם רבינס ווערטער: „דער הונט איז א
גלגול פון א מענטשן״... און ער דערמאנט זיך, וואס שלמה המלך זאגט
אין קהלת: ומותר האדם מן הבהמה אין ― קיין חילוק ניט פאראן צווישן
מענטשן און א בהמה... „אויב ס׳איז קיין חילוק ניט פאראן, פאר וואס־זשע איז ער א הונט און איך א מענטש?״... ― אזוי טראכט ער זיך און
ער קוקט מיט רחמנות און, צו גלייכער צייט, מיט דרך־ארץ אפן הונט,
און דער הונט ― אף אים, ווי זיינער א גלייכן. א הונט א חבר! א טייערער, א געטרייער חבר ― סירקא!...
סירקאס טראגעדיע
  
א מיאוסער בלבול ― דאס אומקומעניש פון אן אומשולדיקן הונט ―
    
 הייסע טרערן.
    
עס וועט נישט זיין קיין גוזמא, ווען איך וועל זאגן, אז סירקא איז געווען א הונט א חכם, וואס האט פארשטאנען, ווער עס האט אים מער
ליב פון אלעמען, און דעריבער איז קיין חידוש ניט, וואס מער ווי צו
אלע קינדער האט זיך סירקא דער הונט צוגעבונדן צום פארפאסער פון
די דאזיקע כתבים, געשלאסן מיט אים חברשאפט אן ווערטער און ליב
געהאט, געווען נאך אים טאקע באמת די כפרה, און טאקע באמת גרייט
געווען זיך מפקיר זיין פאר זיין חבר און פאר זיין האר. א שטומע צונג
― נישט געווען בכוח דאס ארויסצובאווייזן, איבערגעבן מיט ווערטער,
האט ער עס ארויסבאוויזן, ווי א הונט, מיט זיין שפרינגען און מיט זיין
קוויטשען און מיט זיין ווארפן זיך פאר אים אין דער ערד אריין אף זיין
הינטישן שטייגער. ס׳איז גענוג געווען איין ווארט, אז זיין חבר און זיין
האר זאל אים א זאג טאן: „נא מיעסטא״!.― זאל סירקא אוועק, ווי א
סטאטיק, און ליגן, ווי א קעצעלע, שטיל, און נאר מיט איין אויגל לאקערן,
אכטונג געבן וואס זיין האר טוט.
    
צווישן דעם „האר״ און זיין „קנעכט״ סירקא איז געווען א שטילע
ליבע, און דער האר האט בשום אופן נישט געקאנט פארשטעלן זיך, וואס
וועט זיין, אז סירקא וועט ניט זיין. וואס הייסט, ער וועט ניט זיין? ווי
איז דאס מעגלעך? סירקא איז דען א מענטש, וואס זאל אוועקפארן און
פארגעסן דעם זיי־געזונט?... וויפל מאל האבן גויים געפרוווט פארנארן
סירקאן צו זיך אין דארף אריין, ― איז ער דען נישט געקומען צו לויפן
אף מארגן א פארסאפעטער מיט אן ארויסגעשטעלטער צונג און געווארפן
זיך און געקאטשעט זיך און געשפרונגען צו זיין האר אפן האלדז און
געקוויטשעט און געלעקט אים דעם קאלנער, און מע וואלט געמעגט
שווערן, אז טרערן זיינען אים געשטאנען אין די אויגן!
    
און דאך... און דאך איז געקומען דער טאג, יענער פינצטערער וויסטער טאג, וואס דער גוטער געטרייער סירקא איז אוועק, אוועק אף
תמיד, אף אייביק, און אזוי אומגעריכט אוועק, אזוי מיאוס פארדראסיק,
אזוי מוראדיק־טראגיש!
    
זומער האט זיך געטראפן די דאזיקע טרויעריקע געשיכטע, אום
סאמע תמוז. דאס איז געווען א זומער פון שרעקלעכע היצן, אן א טראפן
 
 