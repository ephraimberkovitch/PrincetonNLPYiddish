

אין דער צייט פון קאראנא־ווירוס(טאגבוך, 3) 



 by באריס סאנדלער 
November 1, 2020November 1, 2020 Filed under:
ליטעראטור
עסייען 

יעווגעני קיסין
מערץ 25
געשלאפן ערגער, ווייל כ׳האב ניט געקאנט ווידער איינשלאפן, נאכן אויפכאפן זיך אין דער פרי…
היינט איז בארטאקס געבוירן־טאג און דעביוסיס יארצייט… בארטאק (ווי אויך גריג) איז א גלענצנדיקער ביישפיל פון דעם, אז מע קאן ליב האבן דאס אייגענע פאלק, אנטוויקלען די אייגענע נאציאנאלע קולטור און, אין דער זעלבער צייט, זיין א מענטש פון פראגרעסיווע אינטערנאציאנאליסטישע אנשויונגען. זייענדיק אן אונגארישער נאציאנאלער קאמפאזיטאר (דער סאמע בעסטער!), האט ער געהאט א יידישע פרוי און איז אנטלאפן מיט איר פון די אונגארישע פאשיסטן קיין אמעריקע, ווו ער איז געשטארבן אין ארעמקייט.
געלייענט אן אינטערעסאנטן ארטיקל פון יובל הררי [1] אין „פיינענשל טיימס‟ וועגן מעגלעכע פאליטישע פאלגונגען פון דער איצטיקער פאנדעמיע: דעם קאנטראל איבער דער באפעלקערונג אאז״וו.

ווי באלד כ׳בין זיך ניט אויסגעשלאפן, איז מיר געווען שווערער צו שפאצירן, דעריבער האב איך היינט געשפאנט ווייניקער: א ביסל מער ווי 12 קילאמעטער. ס׳איז שוין געווארן מאדנע צו זען א מענטש אן א מאסקע. געטראפן אינעם פארק א מענטשן, וואס האט מיך דערקענט, געפרעגט, צי איך אימפראוויזיר א מאל אויף דער פיאנע, און געזאגט, אז ער וואלט געוואלט מיך אינטערוויוירן, ווען די פאנדעמיע וועט זיך פארענדיקן. כ׳האב אים געגעבן מיין עלעקטראנישן אדרעס. וועדליק זיין אקצענט, איז ער אן ענגלענדער.
נעכטן האט טראמפ געמאלדן, אז אפשר אין דריי וואכן ארום וועט ער אנולירן די קאראנטין–מיטלען, ווייל זיי קאנען אונטעררייסן דעם לאנדס עקאנאמיע. נו יא, די עקאנאמיע איז פאר אים, פארשטייט זיך, וויכטיקער, ווי די מענטשלעכע לעבנס… דערווייל זיינען אינעם שטאט ניו–יארק פאראן 25 טויזנט אנגעשטעקטע, און לויט די אפשאצונגען פון די מאכט–פארשטייערס, וועט די צאל אנגעשטעקטע זיך טאפלען יעדע דריי טעג. דער גובערנאטאר קואמא האט דערקלערט, אז דער שטאט ניו–יארק וועט דארפן אם ווייניקסטן 30000 אפאראטן פאר לונגען–ווענטילאציע, נאר איצט זיינען אין די שפיטאלן פונעם שטאט דא בלויז 7000 אזעלכע אפאראטן.
אין איטאליע גייט דער קאשמאר אן ווייטער…
ש. האט מיר אנגעשריבן: „ביבי פארנעמט זיך מיט דעם קריזיס צוזאמען מיט די גורער רבנים, וואס זאגן, אז דער משיח וועט קומען נאך פסח — ובא לציון גואל. דאס איז וואס דער מיניסטער פאר געזונט–פארהיטונג האט געזאגט.‟ און נאך וועגן נתניהו: „יעדן טאג בייט ער די אינסטרוקציעס, און מענטשן פארלירן דעם בטחון אין זייער לעבן, ווייל זיי בלייבן אן ארבעט. פון דער אנדערער זייט, איז דא א מאנגל אין טעסטיר–מיטלען און רעספיראטארס. דער מאנגל פון רעספיראטארס און דער אלגעמיינער שרעקלעכער צושטאנד פון דער געזונט–פארזיכערונג סיסטעם איז א רעזולטאט פון דער לאנג־יאריקער פאליטיק מצד ביביס רעגירונג. דעם מלוכה–קאנטראליארס באריכט פארן יאר 2019, וואס איז פארעפנטלעכט געווארן די פאריקע וואך, האט גאנץ קלאר געוויזן, אז ישראל און זיין געזונט–פארזיכערונג סיסטעם זיינען ניט צוגעגרייט צו א פאנדעמיע, — ווי נביאיש! איבער די קאנפליקטן מיט די לערערס, זיינען ביזן היינטיקן טאג ניט דורכגעפירט געווארן קיין אנליין־לעקציעס. מיינע ביידע טעכטער און מיין איידעם ארבעטן אינעם איכילאוו־שפיטאל אין תל–אביב, און ס׳איז כמעט אוממעגלעך צו באשרייבן, וואס עס קומט אין די שפיטאלן פאר. ווי לעכערלעך קלינגען ביביס רייד, ווען ער זאגט, אז דער מוסד האט געקראגן טעסטיר–מיטלען, א דאנק זיינע (ביביס) גרויסע פארבינדונגען, — נאר זיי זיינען ניט יענע טעסטיר–מיטלען, וואס די שפיטאלן דארפן, דעריבער זיינען זיי נוצלאז. און דאס איז בלויז איין ביישפיל. ס׳איז אמת, אז ביבי איז ניט פאראנטווארטלעך פאר דער פאנדעמיע, נאר לויט דער מיינונג פון עקספערטן, ספראוועט ער זיך גאר ניט גוט מיטן קריזיס.‟
אונדזערע רעכטע „רוסישע‟ ישראלים האלטן אבער אין איין איבערשיקן מיר (און איינער דעם אנדערן) ארטיקלען וועגן דעם, ווי שרעקלעך איז דער אויבער–געריכט פון ישראל, און אז ס׳איז דארטן א דיקטאטור פונעם אויבער–געריכט…
מערץ 26
געשלאפן גוט. אויפגעכאפט זיך פיל מאל, נאר באלד ווידער איינגעשלאפן…
היינט זיינען בעטהאווענס און וויטמענס [2] יארצייטן… ס׳איז פשוט אומגלייבלעך, וואס פאר א ריזיקן וועג בעטהאווען האט דורכגעמאכט אין זיין שעפערישקייט! אין אט דעם זינען קאן מען מיט אים פארגלייכן, מיין איך, בלויז סקריאבינען. ס׳איז אינטערעסאנט זיך פארשטעלן דעם ריזיקן אנטוויקלונגס־וועג פונעם פארטעפיאן, וואס דער אינסטרומענט האט דורכגעמאכט במשך פון בעטהאווענס לעבן; ווי אויך, אז פאר אים און זיינע מיטצייטלערס האט דער פראצעס אויסגעזען אבסאלוט נאטירלעך… יא, דאס זיינען געווען אנדערע צייטן.

שפאצירט אין לעטנא 3 שעה, געשפאנט העכער 13\. 5 קילאמעטער. געזען, ווי אן אסעניזאטאר האט געטאן זיין ארבעט — אויסגעפאמפעט פון די ביאטואלעטן מיט א שלאנג, צוגעפעסטיקט צו א לאסט–מאשין.
מארטין האט מיר געשיקט א בריוו: דער פעסטיוואל אין ווערביע היייאר ווערט אפגעשאפן.
דער מענטש, וואס כ׳האב אים געטראפן נעכטן, האט צוגעשיקט זיינע פראגעס און א ווידעא–רעקארדירונג, אויף וועלכער ער רעדט וועגן דער וויכטיקייט פון לערנען קינדער שפילן/זינגען נאכן געהער נאך און אימפראוויזירן. ער הייסט דזשערעמי טשעפמען. מיר דוכט זיך, אז כ׳האב געהערט דעם נאמען פריער…
זשעניע און קארינאטשקע האבן מיך רעקארדירט: שאפענס פאלאנעז פאר „דויטשע גראמאפאן‟ און יאקושענקאס [3] „ערשטע באקאנטשאפט‟ פאר „סטיינוויי‟.אן–סאפי מוטער [4] און אקונין [5] זיינען אנגעשטעקט געווארן מיטן קאראנא־ווירוס…
דערפירט שאפענס עטיוד ביזן ריכטיקן טעמפ! נאך ניט אויף 100% פולקום, נאר שוין העכער 90%. ווי מאדנע ס׳זאל ניט זיין, איז אט דעם עטיוד גרינגער צו שפילן מיט ביידע הענט, ווי מיט יעדערער האנט באזונדער. 
 מערץ 27
אפגעשלאפן ארום זיבן שעה, געוואלט שלאפן מער, נאר ניט געקאנט לאנג איינשלאפן. דערנאך פארט איינגעשלאפן. אין חלום האב איך געהערט ווי כ׳זינג גריגס 3טע פידל־סאנאטע און פאנטאזירט: איך שפיל עמעצן פראגמענטן פון דער סאנאטע און זאג: „נו, ווער קאן היינט אנשרייבן אזוינס?!‟. אין דער פרי האב איך צום ערשטן מאל נאך לאנגע יארן געהערט קרייסלערס און ראכמאנינאווס רעקארדירונג פון אט דער סאנאטע. אוודאי, שפילן זיי געניאל, נאר לויט מיין געשמאק, וואלט געווען בעסער צו שפילן די צווייטע טעמע פונעם ערשטן טייל צערטלעכער. מיר האט זיך געחלומט, אז שפילנדיק דעם סאמע אנהייב פונעם צווייטן טייל, זאג איך, אז די דאזיקע מוזיק איז ווי א בלום, וואס עפנט זיך אונטער שניי אין א פרייקן פרילינג (כ׳האב וועגן דעם פריער קיין מאל ניט געטראכט; דער געדאנק איז מיר איינגעפאלן צום ערשטן מאל און גראדע היינט אין חלום).
איך האב אויספירלעך געענטפערט אויף טשעפמענס פראגעס.
אינטערעסאנטע נייעס: גאנץ האט זיך אליירט מיט נתניהו. לפיד זידלט אים דערפאר און „כחול לבן‟ איז צעשפאלטן געווארן. באריס דזשאנסאן האט זיך אנגעשטעקט מיט קאראנא־ווירוס.
אינעם פראגער זאאגארטן איז געבוירן געווארן א העלפאנדל. כ׳האב זיך באלד דערמאנט אינעם אלטן אנעקדאט: „ חיים, האסטו געהערט? אינעם זאאגארטן איז געבוירן געווארן א העלפאנדל.‟ — „איז עס גוט פאר יידן?‟
דער מייאר פון פראג פאדערט, מע זאל אין 72 שעה באפרייען די געביידע פון א גרויס שאנד–הויז, כדי צו באזעצן דארט די היימלאזע (דאס איז א שיינער היסטארישער בנין, וואס געהערט צו דער מלוכה). די באלעבאטים פונעם שאנד־הויז פראטעסטירן, דערקלערנדיק, אז אין אזא פאל וועלן די 600 פרויען, וואס ארבעטן דארט, בלייבן אן א דאך איבערן קאפ.
שפאצירט איבער לעטנא, געשפאנט מער ווי 9 קילאמעטער. היינט איז געווען זוניק און ווארעם. אין אוונט האב איך געארבעט איבער דער גאנצער פראגראם, (א חוץ דעם פאלאנעז) און דעם 24סטן עטיוד.
געפרוווט שפילן עלגארס „נימראד‟ (כ׳האב געוואלט עס שפילן, ווי דעם לעצטן „ביס‟ אין מיין נייער פראגראם) — ניין, ער קלינגט ניט גוט אויף דער פיאנע! 
יעווגעני קיסין, דמיטרי קיטאיענקא (דיריגענט) און אנע פאוולאוונע (לערערין)
היינט איז ראסטראפאוויטשס געבוירן־טאג, ווי אויך דער זעקס–און–דרייסיקסטער יארטאג פון מיין דעביוט מיט שאפענס צוויי קאנצערטן אינעם גרויסן זאל פון דער מאסקווער קאנסערוואטאריע. געווען איז עס איינער פון די סאמע וויכטיקסטע טעג אין מיין לעבן, אבער מער האבן זיך מיר פארגעדענקט די פרטים ניט פון יענעם, נאר פונעם אנדערן טאג, ווען ליאליע, די טאכטער פון אונדזער לערערין פון מאטעמאטיק, טאטיאנע איליניטשנא ראס–סערעבריאנאיא, עליה–השלום, האט מיר דערקלערט, אז מיר לעבן אין אן אנטיסעמיטישער מלוכה און אז ניט אלץ, וואס מע שרייבט אין די צייטונגען, איז אמת. געווען איז עס אין דער שטאט זוועניגאראד, וווהין מיר זיינען געפארן אויף עטלעכע טעג, כדי (ווי מע האט מיר דערקלערט מיט פיל יאר שפעטער) איך זאל ניט זען דעם גאנצן טאראראם נאך מיין דעביוט. דעמאלט האט מען געקלונגען אנע פאוולאוונען פון עפעס א הויכער אינסטאנץ און „איינגעלאדן‟ מיך שפילן דעם צווייטן און דעם דריטן טיילן פון קאבאלעווסקיס 3טן („פיאנערישן‟) קאנצערט אויף א גאלא–קאנצערט אינעם קרעמל לכבוד לענינס געבוירן־טאג. איך האב קאטעגאריש געזאגט, אז כ׳וויל עס ניט שפילן. אלע האבן גענומען מיר דערקלערן (אן דערפאלג), אז מע טאר זיך ניט אפזאגן; און ווען ליאליע און איך זיינען געבליבן אליין אין א צימער, האט זי געזאגט: „מע וועט אפנעמען ביי דיר די בינע! דו ביסט א ייד, א שעיר–לעזאזל!‟ — און דערקלערט מיר, אין וואס פאר א לאנד מיר לעבן.
יעווגעני קיסין אין זוועניגאראד
מיט עטלעכע יאר צוריק האב איך באשריבן יענעם אינצידענט (נאר, פארשטייט זיך, צוגעטראכט אנדערע אומשטאנדן) אין מיין דערציילונג „אין דער לייבלעכער פרעמד‟, ווו אלע פערסאנאזשן, אן אויסנאם, האבן רעאלע פראטאטיפן. אגב, די מעשה מיט קאבאלעווסקיס קאנצערט האט געהאט אן אינטערעסאנטן המשך. איך האב דאס ווערק אנגעהויבן לערנען, נאר מיט א 10 טעג שפעטער האט מען ווידער אנעגעקלונגען אנע פאוולאוונען פון דער זעלבער אינסטאנץ און געזאגט, אז איך זאל ניט שפילן קאבאלעווסקין. „פאר וואס ניט?‟ — האט אנע פאוולאוונא געפרעגט און דערהערט אן ענטפער: „נו, אנע פאוולאוונע, ס׳איז דאך א שלעכטע מוזיק!‟ — „און מיט צען טעג צוריק האט איר ניט געוווסט, אז ס׳איז א שלעכטע מוזיק?‟ — „יא, נאר מיר האבן געטראכט, אז קאבאלעווסקי וועט דיריגירן, און עס וואלט זיין גוט: א געניטער מוזיקער און א יונגער טאלאנט! קאבאלעווסקי אבער איז געווארן קראנק און האט זיך געלייגט אין שפיטאל. דעריבער, ווי באלד זשעניע האט נאר וואס געשפילט שאפענס קאנצערטן, זאל ער שפילן דעם פינאל פון שאפענס 1טן קאנצערט!‟. מיט נאך א פאר טעג שפעטער האט מען ווידער אנגעקלונגען צו אנע פאוולאוונען און געזאגט, אז דער פינאל פון שאפענס 1טן קאנצערט איז אויף א מינוט צו לאנג, דעריבער זאל איך שפילן דעם פינאל פון שאפענס 2טן קאנצערט…
ניט לאנג פאר קאבאלעווסקיס טויט האב איך זיך באקענט מיט אים אינעם שאפונג־הויז פאר קאמפאזיטארן „רוזא‟, און מיר האבן זייער ווויל קאנטאקטירט. איך האב אים געוויזן אייניקע מיינע ווערק. מיר האבן אפגעשפילט צוויי פארטיעס שאך, ער האט געווונען די ערשטע, איך — די צווייטע. אין מיטן דער ערשטער פארטיע האב איך אונטערגעשטעלט א טורעם, און ווען די פארטיע האט זיך פארענדיקט, האט דמיטרי באריסאוויטש געזאגט: „מיין זון, וואס איז זייער א גוטער שאכמאטיסט, זאגט, אז נאך אזא פעלער דארף מען זיך באלד אונטערגעבן, אניט וועט דער קעגנער פארשטיין, אז דו פארלאזט זיך אויף זיין פעלער.‟ כ׳היט אפ ביז היינט צו טאג די העפט, וווהין איך האב פארשריבן די ביידע פארטיעס, אונטער וועלכע ס׳שטייען קאבאלעווסקיס אונטערשריפטן.
דעמאלט (סוף דעצעמבער 1986) איז געווען זיין געבוירן־טאג, איך האב ספעציעל אנגעשריבן און געשאנקען אים מיינע דזשאז–וואריאציעס אויף זיין בארימטן ליד „אט א בעריאזקעלע, אט א ריאבינע‟. די מאמע האט מורא געהאט, אז ער וועט עס אויפנעמען ווי א פאראדיע, נאר אים זיינען די וואריאציעס בפירוש געפעלן געווארן, און ער האט מיך געבעטן זיי שפילן און עס רעקארדירט אויף דער קאסעט, וואס אויף איר אנדערער זייט איז געווען ראסטראפאוויטשס רעקארדירונג פון זיין, קאבאלעווסקיס, וויאלאנטשעל–סאנאטע.
  מערץ 28
געשלאפן גוט. היינט איז ווידער געווען ווארעם און זוניק. געשפאנט ארום 15 קילאמעטער אין לעטנא. שפאצירנדיק דארטן, האב איך זיך פלוצעם דערמאנט… אין אנהייב פון „שווייק‟ [6] ווערט דערמאנט עפעס א פערדינאנד, וואס האט געקליבן הינטיש מיסט. שוין העכער הונדערט יאר זיינען פארביי — און אין פראג זעט מען נאך אלץ אומעטום הינטיש מיסט! און פון טאג צו טאג ליגט עס אויף די זעלבע ערטער… נו, ניט געקוקט אויף דעם, האב איך סיי־ווי ליב פראג דאס חיות — ווי אויך „שווייקן‟. א מאל טראכט איך: אינטערעסאנט, ווען איך וואלט געלעבט אין דער זעלבער צייט ווי האשעק, צי וואלט איך אויך געווארן א קאמוניסט?..
אנגעשריבן די ערשטע 8 טאקטן פון א נייעם ליד אויף בלאקס ווערטער („אויף א פרילינגדיקן וועג אין א טורעמהייזל…‟).
היינט איז רודאלף סערקינס [7] געבוירן־טאג, ווי אויך מוסארגסקיס און ראכמאנינאווס יארצייטן… 
ס׳קאן זיין, אז ווען איך וואלט ניט געבוירן געווארן און ניט אויסגעוואקסן אין רוסלאנד, וואלט די רוסישע מוזיק מיר ניט געווען אזוי נאענט. נאך ליסטן זיינען מיינע סאמע באליבטע קאמפאזיטארן טאקע די רוסישע: מוסארגסקי, ראכמאנינאוו, טשייקאווסקי, אפילו באראדין זיינען מיר נעענטער, ווי וואגנער און בראמס, אפשיטא שוין ברוקנער און מאלער. דאס זעלבע איז מיט דער מוזיק פונעם 20סטן יארהונדערט: פראקאפיעוו און שאסטאקאוויטש זיינען מיר מער צום הארצן, איידער שאנבערג, בערג, בארטאק און הינדעמיט. און ווען איך וואלט פארבראכט מיין קינדהייט און יוגנט אין איטאליע, וואלט איך מסתמא זייער ליב געהאט די איטאליענישע אפערע, וואס איז מיר אין אלגעמיין פרעמד (א חוץ ראסיני און „אטעלא‟).

סערקין… אין 1985 האב איך צום ערשטן מאל געהערט זיין שפילן אויף דער רעקארדירונג פון שובערטס „פארעל‟–קווינטעט. אין יענער צייט פלעג איך לערנען אט דאס ווערק פאר די קאנצערטן מיט מוזיקער פון „די מאסקווער ווירטואזן‟ [8], און ספיוואקאוו [9] האט געגעבן אנע פארלאוונען אן „אויסלענדישע‟ פלאטע מיט סערקינס רעקארדירונג. כ׳געדענק, אז מיר איז דעמאלט געפעלן געווארן, ווי סערקין האט געשפילט די חנעוודיקע צווייטע טעמע פונעם ערשטן טייל. מיט א פאר יאר שפעטער, ווען איך בין געווען אויפן שלעזוויג–האלשטיינער פעסטיוואל, האט איינער א דארטיקער מעלאמאן, מיט וועמען איך האב זיך באקענט (כ׳געדענק שוין ניט, ווער ער איז געווען; ער האט גערעדט א ביסל רוסיש), מיר געשאנקען עטלעכע קאסעטן, אויף וועלכע, א חוץ דעם אלעם, זיינען געווען סערקינס ווונדערלעכע רעקארדירונגען פון מענדעלסאנס קאנצערטן. מיט נאך א יאר שפעטער, ווען האנס–דיטער [10] האט מיך געפירט מיט זיין אויטא פון מינכן קיין ציריך און פון ציריך קיין זאלצבורג, האט ער די גאנצע צייט געדרייט פארשיידענע קאמפאקטלעך, צווישן וועלכע ס׳איז געווען סערקינס רעקארדירונג פון שובערטס גרויסער סאנאטע אין ליא–מאזשאר, וואס האט געמאכט אויף מיר א שטארקן איינדרוק. נאך דעם האב איך אנגעהויבן קויפן סערקינס רעקארדירונגען בשעת מיינע רייזעס אין אויסלאנד און ווען כ׳האב שוין אין גאנצן פארלאזט רוסלאנד… גוט האט כאראקטעריזירט סערקינס שפילן האראלד שאנבערג [11] אין זיין בוך וועגן גרויסע פיאניסטן: „ארנטלעכקייט, אידעאליזם, זוכן דעם אמת‟. איך וואלט ניט געקאנט זאגן בעסער; ס׳איז ניט פשוט א מוזיק–פארשערישע, נאר א פילאסאפישע כאראקטעריסטיק, וואס באשטימט פינקטלעך דעם תוך פון סערקינס קונסט.
עס זיינען פאראן צוויי רעקארדירונגען, געמאכט פון סערקינס קאנצערטן, אויף וועלכע ער שפילט שאפענס פרעלודיעס (איך בין געווארן זייער פארחידושט, ווען כ׳האב זיי געפונען, ווייל איך האב ניט געוווסט, אז סערקין האט געהאט געשפילט שאפענען אינעם שפעטן פעריאד פון זיין לעבן): איין רעקארדירונג פון 1969 אין „קארנעגי האל‟, די אנדערע — מיט א יארצענדליק שפעטער אין טאקיא. די ניו–יארקער רעקארדירונג — גארניט באזונדערס: דער סאליסט איז בפירוש ניט קיין שאפעניסט, ס׳איז ניט זיין טיפ מוזיק. די יאפאנישע אויספילונג — ניט צו פארגלייכן: ס׳איז קלאר, אז ער האט געהאט טאקע „געזוכט דעם אמת‟, זיך פארטיפט אין אט דער מוזיק. אוודאי, איז ער במשך פון יענע צען יאר ניט געווארן קיין שאפעניסט, נאר כאטש ס׳איז ניט קיין אמתדיקע ראמאנטישע אויספילונג (ווי, למשל, ביי קארטא [12], ארגעריך [13] און אזוי ווייטער), קאן מען הערן, אז סע שפילט אן עכטער, גרויסער מוזיקאנט, פאר (און ביי) וועמען יעדע נאטע רעדט און איז פול מיט באטייט, — ווי אין זיינע ווונדערלעכע און בארימטע רעקארדירונגען פון מאצארטן, בעטהאווענען, שובערטן, בראמסן. יא, זיין גאנץ לעבן האט סערקין געהאלטן אין איין זוכן — און געפינען. אן אמתער, איבערגעגעבענער דינער פון מוזיק איז ער געווען…
עפעס הוסט איך אלץ מער און מער די לעצטע טעג. שוין זשע בין איך אויך אנגעשטעקט געווארן מיט קאראנא־ווירוס?..
[1] הררי, יובל־נח (1976־) — היסטאריקער, שרייבער, פראפעסאר אינעם העברעישן אוניווערסיטעט (ירושלים)[2] וויטמען, וואלט (1819־1892) — אמעריקאנער פאעט און פובליציסט[3] יאקושענקא, איגאר (1932־1999) — סאוועטישער קאמפאזיטאר, פיאניסט און פעדאגאג[4] מוטער, אן־סאפי (1963־) — דייטשישע פידלערין[5] אקוניו, באריס (1956־) — רוסישער שרייבער, געלערנטער, איבערזעצער[6] שווייק — דער הויפט־העלד פון יאראסלאוו האשעקס (1883־1923) ראמאן „פאסירונגען פונעם בראוון סאלדאט שווייק‟[7] סערקין, רודאלף (1903־1991) — פיאניסט און פעדאגאג[8] „מאסקווער ווירטואזן‟ — קאמער־ארקעסטער, געשאפן פון וולאדימיר ספיוואקאוו אין יאר 1979.[9] ספיוואקאוו, וולאדימיר (1944־) — פידלער, פעדאגאג, דיריגענט[10] גיארע, האנס־דיטער — קיסינס אימפרעסאר אין דייטשלאנד און עסטרייך[11] שאנבערג, האראלד (1915־2003) — אמעריקאנער מוזיק־קריטיקער און זשורנאליסט[12] קארטא, אלפרעד (1877־1962) — שווייצארישער פיאניסט, פעדאגאג, דיריגענט[13] אלגעריך, מארטא (1941—) —ארגענטינער פיאניסטקע
המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
דוד דער בערדיטשעווער (דריטע מעשה) 

Next Post
מיר חלומט זיך די מאמע 



