
 מיכאל דונאיעווסקי 
 אין די אזוי גערופענע טשעכישע לענדער – בעמען און מערן – לעבן די יידן שוין מער ווי טויזנט יאר… 
 דער מצב פון די יידישע יישובים איז דא געווען ענלעך צו צפון־ און מערב־אייראפע אין צייט פון דער רוימישער אימפעריע, וווהין די יידן פלעגן נאך פריער אנקומען פון דרום־אייראפע איבער די אלפן און באלקאנען צו האנדלען . 
 ס׳פאראן מיינונגען פון פארשיידענע היסטאריקער, וואס טענהן, אז די יידישע סוחרים פלעגן שוין אין יענע צייטן און אויך שפעטער, אין דעם פריערדיקן מיטל־אלטער אריבערפארן די גרענעצן פון דער ״באוווסטער וועלט״, דהיינו, ״לימעס ראמאנוס״, און האנדלען מיט די קעלטישע, דייטשע און שפעטער –&nbsp; מיט די סלאווישע שבטים. 
 דער ערשטער באוווסטער שריפטלעכער באווייז וועגן עקזיסטענץ פון יידן אין בעמען און מערן קומט פון אנהייב 9טן י״ה פון א זאלצבורגער ארכיבישאף ארנא. און דער צווייטער באווייז שטאמט פון ראפפעלשטעטן געזעץ (903 — 906) פון לודוויג דעם פערטן. 
 דער פירוש אבער פון די צוויי באווייזן איז זייער פראבלעמאטיש. 
 
 לודוויג דער פערטער 
 צווישן די היינטיקע היסטאריקער הערשט א מיינונג, וואס קומט פון א שפעטערדיקן אויפווייז פון א יידישן סוחר, רופא און, מסתמא, א דיפלאמאט אויך, איבראהים איבן יאקוב (אברהם בן יעקב), וואס האט זיך באטייליקט אין א דיפלאמאטישן שליחות, געשיקט געווארן דורך האקאם דעם צווייטן (961־976), דעם כאליף פון קארדאווע, און זיין יידישן מיניסטער, חסדאי איבן שפרוט, צו דעם קייסער אטטא דעם ערשטן. 
 איבראהים איבן יאקוב האט באזוכט די צענטראל־אייראפע אין די 965 – 966 יארן. אין זיין באשרייבונג פון דעם באזוך, וואס איז שפעטער אפט דערמאנט געווארן דורך די אראבישע געאגראפן אין 11טן י״ה, האט ער פארשריבן נאטיצן וועגן פראג, אז אין דער שטאט זיינען געווען יידן… 
 פון דעם אויפווייז קאן מען אבער ניט פארשטיין אויף זיכער, צי די יידן, וואס ער האט דא געטראפן, האבן געוווינט אין פראג אויף א שטענדיקן אופן, צי זיי זיינען נאר פארביי אונטערוועגס אין אנדערע לענדער, ווי אויסלענדישע סוחרים. די צווייטע מעגליכקייט אבער ווייזט זיך אויס מער ווירקלעך. 
 וואס ס׳איז זיכער, אז גלייך נאך זיין באזוך אין פראג האבן זיך די יידן יא אנגעהויבן באזעצן אין דער שטאט. 
 אין אנהייב איז דער שטח פון היינטיקער טשעכיע געווען באזעצט נאר אין קליינע טיילן, אפגעטיילט מיט וואלד און פארבונדן מיט סטעזשקעס. אויף די דאזיקע סטעזשקעס, וואס האבן געשאפן דעם יסוד פון עקאנאמישן און געזעלשאפטלעכן לעבן אין לאנד, זיינען געפארן אויך פרעמדע סוחרים, וועלכע האבן געפירט א טראנזיט־מיסחר און געהאנדלט דא מיט זאלץ און לוקסוס־סחורה. צוריק האבן זיי עקספארטירט פארשיידענע ארטיקע פראדוקטן, איינגעשלאסן אפילו שקלאפן. די יידישע סוחרים האבן גערופן דאס לאנד – כנען. פאר וואס? צוליבן פאראלעל מיט דעם פסוק ״העבד הכנעני״ – סלאווישע שקלאפן… אין פראג איז דעמאלט געווען א גרויסער און וויכטיקער שקלאפן־מארק… 
 
 איבראהים איבן יאקוב 
 
 סוחרים, וועלכע האבן געוואנדערט אונטערוועגס חדשים־לאנג איבער גאנץ אייראפע, האבן ביי די וועגן זיך אפט געמאכט סקלאדן, ווו זיי האבן זיך אפגעשטעלט אדער צייטווייליק, צי אפילו אויף שטענדיק געבליבן דארט לעבן. איינער פון די בעסטע ערטער אין טשעכיע פאר אזעלכע סקלאדן איז, ווייזט אויס, געווען פראג בכלל, און דער טייל אונטער דעם פראגער שלאס בפרט. דארטן האבן זיך אין דעם 10טן און 11טן יארהונדערט אנטוויקלט די וויכטיקסטע מיזרח־אייראפעישע מערק. 
 אין יענע צייטן איז דער אויסלענדישער מיסחר געלעגן אין די הענט פון די אראבער, גריכן און, דער עיקר, די יידן. ס׳פאראן אפילו א מיינונג, אז אין די צייטן פון פרייקער מיטל־אלטער זיינען די יידן געווען די איינציקע סוחרים צווישן דער קולטורעלער דרום־אייראפע און ווילדן צפון… די יידישע סוחרים האבן טאקע זיך באטייליקט אינעם אנטוויקלען די ארטיקע ווירטשאפט אין יענער תקופה. 
 שפעטער, אין די ווייטערדיקע יארהונדערטן ביזן אנהייב 13טן יארהונדערט, האבן די יידן געשפילט א מערקווערדיקע ראלע אינעם ארטיקן האנדל – געהאנדלט מיט נאטורעלע פראדוקטן, געקאנט זיין בעלי־מלאכות, איינקויפן באדנס און הייזער, פארנעמען זיך מיט הלוואות, מינצן. אייניקע האבן אפילו דערגרייכט צו די ״הויכע פענצטער״ און געווארן אין דער אמתן וויכטיקע יועצים, רופאים און אפילו הויכע באאמטע ביים מלך־הויף. די יידישע קהילות זיינען געווען, ווייזט אויס, לחלוטין אויטאנאמיש… פארשטייט זיך, ניט אלץ האט אויסגעזען אזוי שיין און גוט… 
 
 די געשיכטע פון יידן אין בעמען און מערן (היינט —&nbsp;טשעכיע) 
 