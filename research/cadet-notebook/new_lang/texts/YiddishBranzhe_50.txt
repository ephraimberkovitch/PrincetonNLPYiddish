

אין דער צייט פון קאראנא־ווירוס (8) 



 by באריס סאנדלער 
April 1, 2021April 2, 2021 Filed under:
ליטעראטור
עסייען 

 יעווגעני קיסין
אפריל 12
ביי מיר איז אלץ, ווי פריער: נאכן אנבייסן שפאציר איך אין לעטנא־פארק און לערן זיך העברעיש בעשתן שפאצירן, דערנאך ארבעט איך, און אין אוונט שטודיר איך קארס בוך.
שוין מיט א געוויסער צייט צוריק האב איך באמערקט, אז גאר אפט פאררופט זיך קאר אויף מארקסן, כדי צו באשטעטיקן זיינע אייגענע געדאנקען. היינט, אנגעטראפן ווידער א מאל אויף א ציטאטע פון מארקסן, האב איך א קוק געטאן אינעם אינדעקס — כך–הווה: מארקס׳ נאמען איז דערמאנט אינעם בוך מער ווי אלע אנדערע! קאר אליין שרייבט באריכות מכוח דעם, הלמאי איידער שטודירן געשיכטע (א היסטאריש ווערק), דארף מען שטודירן דעם היסטאריקער, וואס האט זי אנגעשריבן, און איידער שטודירן דעם היסטאריקער, דארף מען שטודירן זיין צייט און סביבה. דווקא אזוי! — און עס קער זיך אן אויך צו קארן גופא, מחמת ער איז בפירוש געבליבן א פראדוקט פון זיין תקופה און ארומרינגלונג. 
מיט בערך ניין יאר צוריק האב איך געהאט א טשיקאוון וויכוח מיט איינעם א יונגן־מאן. אין מיי 2011 איז דער פאלגנדיקער בריוו אויפגעקומען אויפן פארום פון מיין דעמאלטיקער פאן־קלוב־וועבזייט:
קארל מארקס
„איך בין ניט זיכער, צי אט די ווענדונג וועט דערגיין צו די אויערן פונעם גרעסטן פיאניסט פון אלע צייטן. אוודאי, מיין איך יעווגעני קיסינען. זיינע אנומלטיקע דערגרייכונגען אין מוזיק זיינען ממש אויסערגעוויינטלעך (איך האב בפירוש אין זינען פראקאפיעווס קאנצערטן, רעקארדירט לעבעדיקערהייט מיט אשכנזי). נאר איך מוז מודה זיין, אז קיסינס ניט–געשיקטער בריוו צו דער אנאנימער פרוי, וואס ער רופט זי אן „T.‟, האט מיר צוגעגעבן כוח און א געוויסע גאווה צו קריטיקירן קיסינען פאר אייניקע באאומרויקנדיקע טענות, וואס אט דער געניאלער ארטיסט האט ארויסגעזאגט אינעם אויבנדערמאנטן בריוו. איך וועל זיך באגרענעצן מיט בלויז צוויי אזעלכע ביישפילן.
ווען קיסין שרייבט: „דער מערב דריקט קיינעם ניט אונטער, דאס איז אן אביעקטיווער פאקט‟ — קאן איך בשום־אופן ניט מסכים זיין. ס׳בלייבט מיר פשוט קיין אנדער ברירה ניט, סיידן מיינען, אז קיסין איז ניט גענוג אנגעלייענט אין די דיסציפלינען פון פילאסאפיע, סאציאלאגיע און פסיכאאנאליז. עטלעכע זייטן פון פרוידן, מארקסן, ניצשע אדער היידעגערן מאכן אין גאנצן קלאר, אז אנטוויקלטע קאפיטאליסטישע געזעלשאפטן פונעם מערב קאנטראלירן, ווי קיין מאל פריער, דעם מענטשן דורך זייער אידעאלאגישער מאשין, וואס ווערט אומפארמיידלעך אבסארבירט פון אונדז, „פרייע‟ בירגערס. וואס איך וויל דא זאגן יעווגעני קיסינען איז, אז צו זיין פריי מיינט ניט פשוט צו זאגן אלץ, וואס איר ווילט, ווייל דאס, וואס איר ווילט, ווערט אנגעבונדן אויף אייך, דיקטירט צו אייך פונעם געזעלשאפטלעכן און קולטורעלן מיליע, אין וועלכן איר האט ניט אויסגעקליבן געבוירן צו ווערן\. איך בין אויך געווען זייער שאקירט צו לייענען די פאלגנדיקע ווערטער: „זיי זיינען מיינע אביעקטיווע שונאים‟, ווערטער אנגעשריבענע הויך מיט גרויסע אותיות, גלייך ווי זיי האבן געזאלט שרייען אויף דעם לייענער. צי איז אזא צוגאנג קלוג? איך וואלט געוואלט פארלייגן, אז קיסין זאל זיך באקענען מיט דער גאנצער פילאסאפיע, סאציאלאגיע און פסיכאאנאליז. איך האף זייער, אז מיין קריטיק וועט ניט אויפגענומען ווערן ווי פאליטיש מאטיווירט. איך בין א 23–יאריקער אספיראנט, און איך בין מודה, אז עס האט מיר אפגעגליקט אויסצווואקסן ווייט פון אנטיסעמיטיזם. איך האלט זיך ניט גענוג באהאוונט אין דער פראגע פונעם ישראל–פאלעסטינישן קאנפליקט, כדי צו מאכן וואסערע–ניט–איז קאמענטארן מכוח אזא ענין. איך האף אבער, אז אזא גלענצנדיקער ארטיסט, ווי יעווגעני קיסין איז אן שום ספק, וועט למען–השם לייגן אכט אויף אזעלכע גרויסע דענקער פון אמאל ווי מארקס, ניצשע, פרויד, היידעגער און דערידא. דער לעצטער פון זיי איז געשטארבן ניט אזוי לאנג צוריק, און זיינע ווערק זיינען גלאט נייטיק פאר יעדן, וואס רעדט צו דער וועלט אין נאמען פון א גאנצן פאלק, וואס קיסין איז מסוגל און האט דאס רעכט צו טאן. זאל ער זיך ספראווען מיט דעם און ווערן א גרויסער דענקער, ווי אויך א גרויסער שרייבער.  פ\. ק. [1]‟. 
א ביסל שאקירט, האב איך אנגעשריבן דער גרינדערין און מאדעראטארין פון דער וועבזייט, ווי באאומרויקנדיק איז דאס, וואס א יונגער מאן אין אונדזער צייט האלט מארקסן פאר א גרויסן דענקער, און אז אין דער ביבליאטעק פון אונדזער וועבזייט איז דא נתן שטשאראנסקיס בוך „צום פארטיידיקן דעמאקראטיע‟, וואס דערקלערט לגמרי קלאר דעם חילוק צווישן the fear society, אין וועלכער איך בין געבוירן געווארן און אויסגעוואקסן, און the free society, וואס עקזיסטירט אויפן מערב. איך האב איר אויך איבערגעשיקט אן אפרוף אויף מארקס׳ „צו דער יידישער פראגע‟, דערקלערנדיק, אז אט דער עסיי דעמאנסטרירט בולט, וואס פאר אן אויסווורף און מאנסטער מארקס איז געווען פאר מיר און מיין גאנצן פאלק. זי האט איבערגעגעבן דעם מחבר פונעם בריוו מיין רעאקציע, און יענער האט אנגעשריבן נאך איין ווענדונג, אדרעסירט שוין מיר פערזענלעך:  „חשובער הער קיסין,מע דארף ניט זיין א הארטקעפיקער מיטגליד פון דער קאמוניסטישער פארטיי, כדי אפצושאצן אייניקע פון מארקס׳ אידעען. איך וועל זיך באגרענעצן מיט בלויז צוויי:
מארקס האט באהויפט, אז מענטשן שאפן געשיכטע אין באדינגונגען, וואס ניט זיי אליין קלייבן אויס. מארקס האט אויך פארשטאנען, אז קולטור, שפראך און אידעען גייען ארויס ניט פון א געטלעכער וועלט אויסער אונדז, נאר האבן זייער יסוד אין דער מאטעריעלער וועלט.
אזעלכע צוויי השערות זיינען באמת רעוואלוציאנערע, בעת מע אנאליזירט אויף א רעטראספעקטיוון אופן די אנטוויקלונג פונעם אינטעלעקטועלן געדאנק. מארקס איז א גרויסער דענקער פון אמאל ניט ווייל קאמוניזם איז גרויס, נאר מחמת ער איז געווען אן ערנסטער דענקער, וואס האט קריטיקירט קאפיטאליזם און זיין ברוטאלע אידעאלאגישע מאשין. פאר וואס זאלט איר זיין באאומרויקט, וואס איך האלט מארקסן פאר א גרויסן דענקער? וואס שייך פרוידן, ניצשע, היידעגערן און דערידא? צי זיינען זיי אלע פארעלטערט, לויט אייער מיינונג? ביי מיין גאנצן דרך–ארץ, הער קיסין, צי האט איר אמאל געהאט חשק צו לייענען פרוידן, ניצשע, היידעגערן אדער דערידא? און אויב דער ענטפער איז „ניין‟, צי מיינט איר ניט, אז ס׳איז אייער דרינגעוודיק אחריות צו באקענען זיך מיט זייערע ווערק? בקיצור, אויב איר ווילט ריידן וועגן פאליטיק, אויב איר שטרעבט, מע זאל אייך האלטן ניט בלויז פאר א מוזיקער, נאר אויך פאר אן אינטעלעקטואל, האב איך מורא, אז מע וועט ניט קאנען אייך אננעמען ערנסט, ביז איר וועט זיך ניט צוגרייטן, דאס הייסט, ביז איר וועט זיך ניט באקענען מיט דער אנטוויקלונג פונעם אינטעלעקטועלן און פאליטישן געדאנק, אנהייבנדיק פון אוראלטע גריכן און דורכרייסנדיק זיך דורך די ירושות פון ניצשע, פרוידן, מארקסן, היידעגערן, דערידא — כ׳דערמאן בלויז אייניקע גרויסע דענקער. „גרויסע‟ מיינט דא, אז זיי האבן אריינגעבראכט רעיונות, וואס זיינען געווען אומבאקאנט פאר זיי. אנדערש גערעדט, האבן זיי ממשותדיק געענדערט די אינטעלעקטועלע וועלט. אלץ, וואס איך מיין איז, אז אויב איר ווילט, מע זאל אייך ערנסט האלטן פאר אן אינטעלעקטואל, דארפט איר תחילת ווערן איינער, און דאס מיינט, לייענען א סך פילאסאפיע, סאציאלאגיע און פסיכאאנאליז. ניצשע, מארקס און פרויד זיינען לאנג געשטארבן, נאר שאפען, מאצארט און באך — אויך. זיי זיינען ניט פארעלטערט, און ס׳איז א פארדראס צו לערנען, אז איר זייט באאומרויקט פון מיין אנרופן מארקסן א גרויסן דענקער פון אמאל. איך האב מורא, אז דווקא איר דארפט ווערן מער אינפארמירט אדער, כ׳וועל זאגן, אנהייבן זיך באקענען צום ערשטן מאל, עס דוכט זיך, מיט ניצשע, פרוידן, מארקסן, היידעגערן, דערידא — ווידער, כ׳דערמאן בלויז אייניקע פון די דענקער, מיט וועמען איר דארפט ווערן באקאנט. 
איך האלט, ווי פריער, אז איר זייט א גאון, פונקט ווי קאראיאן האט געהאלטן. לאמיר אבער ניט פארגעסן, אז וואגנער איז אויך געווען א זשעני פון מוזיק, נאר ניט קיין געניאלער דענקער אדער שרייבער. איך האף, אז איר וועט מיך פארגעבן, אויב איך בין געווען צו שארף אין מיינע ווערטער. כ׳בעט אייך, ענטפערט מיר אויספירלעך, איך וועל אומבאדינגט לייענען יעדעס ווארט אייערס. און איך וועל זיך באקענען מיטן ישראל–פאלעסטינישן קאנפליקט, אנהייבנדיק פון לייענען דעם ארטיקל, וואס איר האט פארגעלייגט [2]. מיינע ווערטער קומען פון מיין הארצן, מיין פרוי איז דאס חנעוודיקסטע רוסיש–יידישע מיידל אין דער וועלט, און מיר לאזן ניט דורך קיין איין קאנצערט אייערן, ווען איר קומט צו פארן אין דער שטאט, ווו מיר ביידע וווינען. אונדזער געוועזענער פיאנע־פראפעסאר האט געקענט אייער פיאנע־פראפעסאר אינעם סאוועטן–פארבאנד, און אמאל האבן מיר גערעדט מיט אייך נאך א קאנצערט.  כ׳ווארט אויף אייער ענטפער.  פ\. ק‟.
איך האב אנגעהויבן שרייבן אן ענטפער — און פלוצעם האט דער יונגער–מאן פארעפנטלעכט די פאלגנדיקע ווענדונג אויפן פארום פון דער וועבזייט: 
„איך וואלט געוואלט אנשרייבן 3 זאכן, די ערשטע איז העכסט דרינגעוודיק און וויכטיק:
יעווגעני קיסין האט גאר קיין מגע–ומשא ניט מיט אט דער וועבזייט. נאכן אויספארשן דעם ענין ווייטער, האב איך אויסגעקלארט, אז קיסין האט לחלוטין קיין שום אנונג ניט, וואס זיין נאמען ווערט אויסגענוצט פאר פראפאגאנדירן די זאך פון ישראל. ער איז געווען שאקירט צו לערנען, אז אפילו די בריוו זיינען געשריבן געווארן אין זיין נאמען. קורץ גערעדט, קיסין קאמוניקירט ניט מיט סיוזען, דער מאדעראטארין פון אט דער וועבזייט, און ער פארזיכערט מיך, אז ער וועט פירנעמען אלע נייטיקע מאסמיטלען, כדי ארויסצונעמען די וועבזייט פון דער אינטערנעץ. פאר אט דער וועבזייט בין איך געווען עפעס גלייכגילטיק צו דער פאלעסטיניש–ישראלדיקן קאנפליקט. איצט פארשטיי איך, אז ביידע צדדים ליידן פון העכסט עם–הארצישע מענטשן אפשיי צו אן אנדערן, וואס רופן מארקסן אן א מאנסטער און אויסווורף, וואס פארעפנטלעכן פריוואטע קארעספאנדענצן אפילו אן בעטן א דערלויבינעש צו טאן עס, הקיצור, מענטשן, וואס זיינען ניט צוגעוווינט צו טראכטן, נאר ריידן אומזיסט און אומנישט\. מיר איז טרויעריק, וואס יידן, און בפרט סאוועטישע יידן, זיינען בכלל גענייגט צו איגנארירן די ירושות פון גרויסע דענקער פון אמאל, אזעלכע ווי מארקס, פרויד, ניצשע, היידעגער, דערידא — כ׳דערמאן בלויז אייניקע. די שמועסן, וואס איך האב געהאט מיט מיטגלידער פון אט דער וועבזייט, ווייזן מיר, ווי מענטשן ווילן ניט אפילו טראכטן וועגן לייענען שווערע טעקסטן. גאט איז טויט, און יידן, א פאלק וואס האט אזוי פיל געליטן אין דער פארגאנגענהייט, זאלן פארשטיין, אז טראכטן פאדערט א סך באמיונגען און צוגרייטונג. עס קומט ניט פון זיך אליין, ניט וויכטיק, אויף וועמענס זייט איז גאט, וואס איז טויט. 
פון אט דער וועבזייט האב איך אפגעלערנט עפעס, וואס קאן אויסגעדריקט ווערן מיט א רוסיש ווערטל. איך האב ניט ליב אויסניצן פאלקס–חכמה, כדי צו באשטעטיקן מיינע געדאנקען, נאר דא, מיין איך, איז עס פאסיק:
„שטרייט ניט מיט א שוטה, וועט מען קאנען ניט באמערקן דעם אונטערשייד.‟
ווו אט דער חכם האט „אויסגעפארשט דעם ענין‟ און ווער האט אים פארזיכערט מכוח עפעס אין מיין נאמען — דאס הייב איך ניט אן צו וויסן עד היום. ווען סיוזען האט אים איבערגעשיקט דעם אנהייב פון מיין ענטפער, האט ער זיך אפגעזאגט צו גלייבן, אז עס קומט ארויס פון מיר, און געמאלדן, אז אויב סיוזען וועט ניט שליסן אונדזער וועבזייט, ווארט אויף איר א טורמע אדער א גרויסער געלט–שטראף.
סוף–כל–סוף האב איך אים אנגעשריבן דעם פאלגנדיקן ענטפער, וואס סיוזען האט פארעפנטלעכט אויף דער וועבזייט:
„חשובער הער ק.,א שיינעם דאנק פאר אייער בריוו און פאר אלע אייערע גוטע ווערטער וועגן מיין שפילן.
איך וועל זיך סטארען אייך ענטפערן פרטימדיק, ווי איר האט געבעטן, נאר פאר אלעם מוז איך ענטפערן אויף אייער לעצטן פאסט אויף אט דעם פארום. איך קאן זיך ניט פארשטעלן, ווו איר האט געמאכט אייערע אויספארשונגען און ווער האט אייך פארזיכערט וועגן עפעס פון מיין נאמען, נאר איך מוז אייך און אלע אנדערע באזוכערס פון אט דעם פארום מודיע זיין, אז דאס איז געווען ניט איך און אז איר זייט פולשטענדיק דעזאינפארמירט געווארן: ניט בלויז קאמוניקיר איך כסדר מיט פרוי סיוזען דזשיימס, דער גרינדערין און מאדעראטארין פון אט דער וועבזייט, נאר דווקא איך, נאכן באקומען פון סיוזען אייער ערשטן בריוו, אין וועלכן איר האט אנגערופן מארקסן „א גרויסער דענקער‟, האב איר תיכף צוגעשיקט אן אפרוף אויף מארקס׳ „צו דער יידישער פראגע‟ און באגלייט אים מיט די ווערטער, וואס זי האט ציטירט: „האפנטלעך, וועט מען פארשטיין פון אט דעם עסיי, הלמאי מארקס איז אן אויסווורף און א מאנסטער פאר מיר און מיין גאנץ פאלק…‟ — און אזוי ווייטער. דער תוכן פונעם דאזיקן עסיי דערקלערט מיין באהויפטונג ביז גאר בולט, און ס׳איז גאנץ מאדנע, וואס איידער אנרופן אן אומבאקאנטן פארשוין „העכסט עם–הארציש און אן אפשיי‟ האט איר דעמאנסטרירט גראד דאס, אין וואס איר אליין האלט פאר פאסיק צו באשולדיקן די יידן, דהיינו: ניט ווילנדיק אפילו טראכטן וועגן לייענען א טעקסט, וואס איז אויף אן אמתן ניט אזוי שווער. סע זעט מיר אויס נאך מער מאדנע, וואס איר האט געגלייבט אין דעם טיפשות, אז איך האב כלומרשט „לחלוטין קיין שום אנונג ניט געהאט, וואס מיין נאמען ווערט אויסגענוצט פאר פראפאגאנדירן די זאך פון ישראל‟, מחמת אט די וועבזייט אנטהאלט אפרופן אויף צייטונג–אינטערוויוען מיט מיר, אין וועלכע איך האב געטאן טאקע דאס: פראפאגאנדירט די זאך פון ישראל. נאך מער, אין איינעם פון אט די אינטערוויוען (וואס איז פארעפנטלעכט געווארן אין „Jerusalem Post‟) האב איך קלאר געזאגט, אז כדי צו פראפאגאנדירן די זאך פון ישראל, פובליקיר איך פרא–ישראלדיקע מאטעריאלן אויף מיין פאן־קלוב־וועבזייט!
וואס שייך אייערע ביז גאר אינטערעסאנטע דערקלערונגען מכוח דעם, וואס „יידן, און בפרט סאוועטישע יידן, זיינען בכלל גענייגט צו איגנארירן‟ און „דארפן פארשטיין‟, מוז איך באמערקן, אז ס׳איז דא 13 מיליאן יידן אויף דער וועלט, וואס עטלעכע מיליאן פון זיי שטאמען פונעם געוועזענעם סאוועטן–פארבאנד, און ס׳איז זייער א גרויסער ספק, צי איר האט געהאט א מעגלעכקייט צו קאמוניקירן מיט א מערהייט פון זיי — א conditio sine qua non, כדי אזא מין טענות זאלן האבן א יסוד. אייערע קנאפע 23 יאר זיינען געוויס ניט גענוג, כדי צו מישפטן א פאלק, וואס איז אלט 3700 יאר. א חוץ דעם, מוז איך באמערקן, אז במשך פון כמעט דער גאנצער געשיכטע פונעם יידישן פאלק פלעגט מען באשולדיקן יידן אין כל־מיני חטאים — נאר פאר אייך, הער ק., איז נאך קיינעם ניט איינגעפאלן צו באשולדיקן אונדז אין דער נייגונג צו איגנארירן די ירושות פון גרויסע דענקער פון אמאל און אין דעם, וואס עס פעלט אונדז דענקען, באמיונגען און צוגרייטונג: „אזעלכע השערות זיינען באמת רעוואלוציאנערע, בעת מע אנאליזירט אויף א רעטראספעקטיוון אופן די אנטוויקלונג פונעם אינטעלעקטועלן געדאנק‟!
סוף–כל–סוף מוז איך מיטטיילן אייך און די אנדערע באזוכערס פון אט דעם פארום, אז ניט איך, וואס האב אפגעלעבט אין רוסלאנד די ערשטע 20 יאר פון מיין לעבן, ניט מיינע פריינד, וואס האבן געלעבט דארטן א סך לענגער פון מיר, האבן קיין מאל ניט געהערט דאס כלומרשט רוסישע ווערטל, וואס איר האט ציטירט. איך פערזענלעך בין ניט מסכים מיט דעם: איך האב געהערט ניט ווייניק שטרייטן צווישן קלוגע און נארישע מענטשן, און דער חילוק איז מיר תמיד געווען לגמרי קלאר. אלנפאלס, דער, וואס רופט זיינע אפאנענטן אן „שוטים‟, מאכט ניט דעם איינדרוק פון א קלוגן מענטשן.
און איצט, הער ק., הגם צוליב עפעס אן אומפארשטענדלעכער סיבה זאגט איר זיך אפ צו גלייבן אין דער אויטענטישקייט פון מיין ענטפער און גייט אזוי ווייט ווי סטראשען סיוזען מיט תפיסה אדער א גרויסן געלט–שטראף, וועל איך אויספילן אייער פריערדיקע בקשה און ענטפערן אויף אייערע ערשטע צוויי בריוו.
קודם–כל, וואלט איך געוואלט מאכן קלאר איין מאל פאר אלע מאל: קיין מאל אין לעבן האב איך ניט געהאט קיין שטרעבונגען, „מע זאל מיך ערנסט האלטן פאר אן אינטעלעקטואל‟. נאך מער, ווען אייניקע פון מיינע קאלעגעס ווייזן ארויס אזא שטרעבונג, געפין איך עס גאנץ קאמיש. יא, איך רייד עפנטלעך וועגן פאליטיק, אדער פינקטלעכער, מכוח יענע פראגן פון מאדערנער פאליטיק, אין וועלכע איך קלייב זיך פונאנדער. אוודאי, קאן מען זיין קאטעגאריש ניט מסכים מיט מיינע פאליטישע אנשויונגען, נאר מיר זעט אויס גאר מאדנע, וואס מיין באהויפטונג וועגן דעם היינטצייטיקן מערב האט אייך באוועגט צו עצהן מיר, איך זאל שטודירן די קריטיק פון קאפיטאליזם פונעם 19טן־אנהייב 20סטן יארהונדערט, די דיסציפלינען פון פילאסאפיע, סאציאלאגיע און פסיכאאנאליז (וואס, אגב, א סך היינטיקע אנגעזעענע פסיכאלאגן און פסיכיאטערס האלטן אים פארעלטערט — ווי אויך פרוידס אנדערע רעיונות), חושד זייענדיק, אז איך בין ניט באקאנט מיט זיי. צו באגרינדן דעם אייגענעם קוקווינקל אויף דער היינטיקער מערב–סיסטעם, פאררופנדיק זיך אויף דער קריטיק פון קאפיטאליזם מיט 100–150 יאר צוריק, איז פונקט אזוי אומלאגיש, ווי ברענגען די ביכער „אנקל טאמס הייזקע‟ און „קינגסבלאד, דער קיניג–אפשטאמלינג‟ פאר א ביישפיל פון היינטיקע ראסע–באציונגען אין די פאראייניקטע שטאטן, ווו דער פרעזידענט איז א שווארצער. אוודאי, ווי ראבלע האט געשריבן, „יעדער לייטישער מענטש מיט א קלארן פארשטאנד גלייבט אין אלץ, וואס מע זאגט אים און וואס איז אנגעשריבן‟; פון דעסטוועגן, האב איך שטענדיק אפגעגעבן די בכורה אויסצובילדן מיינע אנשויונגען מכוח דער געזעלשאפט, אין וועלכער איך לעב, פון דעם, וואס איך זע מיט מיינע אייגענע אויגן, ניט פון ביכער, אנגעשריבענע אפילו פון גרויסע פילאסאפן: „amicus Plato, sed magis amica veritas‟.
וואס שייך דעם עצם אייער קאנטרארגומענט, ראשית, פלאנטערט איר די באגריפן „אונטערדריקונג‟ און „קאנטראל‟: „ווען קיסין שרייבט: ׳דער מערב דריקט קיינעם ניט אונטער, דאס איז אן אביעקטיווער פאקט׳, קאן איך בשום אופן ניט מסכים זיין <…> עטלעכע זייטן פון פרוידן, מארקסן, ניצשע אדער היידעגערן מאכן אין גאנצן קלאר, אז אנטוויקלטע קאפיטאליסטישע געזעלשאפטן פונעם מערב קאנטראלירן, ווי קיין מאל פריער, דעם מענטשן דורך זייער אידעאלאגישער מאשין, וואס ווערט אומפארמיידלעך אבסארבירט פון אונדז, ׳פרייע׳ בירגערס‟.
פון דעסטוועגן, „אונטערדריקן‟ און „קאנטראלירן‟ זיינען פארשיידענע זאכן, און דער אויבנדערמאנטער רעיון פון אייערע באליבטע פילאסאפן איז ניט וועגן אונטערדריקונג, דעריבער האט ער קיין שום שייכות ניט צו מיין טענה, מיט וועלכער איר קאנט בשום אופן ניט מסכים זיין. מכוח אייער אנווענדן אט דעם רעיון צום היינטיקן מערב, ווערט עס אפגעפרעגט דווקא פונעם פאקט, וואס איר טוט עס: איר האט זיך בפירוש ארויסגעוויזן פריי צו אבסארבירן אנדערע אנשויונגען, ווי יענע, וואס, לויט אייער מיינונג, די געזעלשאפט, אין וועלכער איר לעבט, האט געוואלט, איר זאלט אבסארבירן. נאך מער: די ביכער, פון וועלכע איר האט פאראייגנט אט די אנשויונגען, זיינען אין א פרייען צוטריט אויפן מערב און ווערן אפילו געלערנט דא אין אוניווערסיטעטן!
איצט וועל איך איבערגיין צום הויפט–אביעקט פון אונדזער דיסקוסיע — אייער פראגע: „פאר וואס זאלט איר זיין באאומרויקט, וואס איך האלט מארקסן פאר א גרויסן דענקער?‟.  מחמת מארקס׳ אידעען האבן געקאסט דער מענטשהייט 1000000000 לעבנס.
פרעגט וועגן דעם ביי אייער פרויס עטלערן, ביי אייער געוועזענעם פיאנע־פראפעסאר, ביי מענטשן, וואס האבן געלעבט אין א מארקסיסטישער מלוכה און דערנאך איבערגעוואנדערט אויפן מערב, — יעדערער וועט אייך באשטעטיקן, אז פאר אונדז אלעמען, וואס האבן געלעבט אין מארקסיסטישע געזעלשאפטן און זיינען געווען מחויב צו שטודירן מארקסן אין שול (פון דא נעמט זיך די גאנצע אבסורדקייט פון אייער השערה, אז איך און אנדערע סאוועטישע יידן האבן ניט געלייענט מארקסן), נאר האבן געהאט גענוג שכל, כדי די ברוטאלע מארקסיסטישע אידעאלאגישע מאשין זאל אונדז ניט פארמאראטשען די קעפ, — פאר אונדז אלעמען איז געווען קלאר ווי דער טאג און האט ניט געדארפט קיין שום דערקלערונגען: צוויי מאל צוויי איז פיר, די ערד דרייט זיך ארום דער זון, קארל מארקס (אדער קארלא–מארלא, ווי מיר אלע פלעגן אים רופן מיט ביטול) איז געווען א בערדיקער באלוואן, מארקסיזם איז דרעק! אנטשולדיקט פארן אויסדרוק, נאר אין געוויסע סיטואציעס, כדי אלץ זאל זיין אבסאלוט קלאר, דארף מען אנרופן דאס קינד ביים נאמען. נאך אין יאר 1975 האט אלעקסאנדר סאלזשעניצין אין זיינע „ווערטער פון ווארענונג דער מערבדיקער וועלט‟, וואס זיינען דעמאלט באלד פארעפנטלעכט געווארן אויף ענגליש, געזאגט עדות: „היינט אינעם סאוועטן–פארבאנד איז מארקסיזם אראפגעפאלן אזוי נידעריק, אז ער איז געווארן אן אנעקדאט, ער איז פשוט אן אביעקט פון פאראכטונג. קיין איין ערנסטער מענטש אין אונדזער לאנד היינט, אפילו שילערס און סטודענטן, קאן ניט ריידן וועגן מארקסיזם אן א שמייכל, אן א געלעכטער.‟ און ווען איר וואלט געקענט לייענען רוסיש, וואלט איר געפונען אין די ביכער און צייטונג–ארטיקלען, אנגעשריבענע פון אנגעזעענע רוסישע אויטארס, אזעלכע דעפיניציעס פון מארקסן און זיינע שרייבעכצן ווי „בערדיקער הויט–שינדער‟ און „קולינאר–ביכער פון קאניבאלן‟: פאר אונדז איז עס א נארמע.
ניט לאנג צוריק האב איך געהערט א טשיקאווע מעשה. אין די 1970ער יארן איז א פלימעניק פונעם עטיאפישן קיניג געקומען צו פארן קיין בודאפעשט, כדי צו שטודירן געשיכטע אינעם דארטיקן אוניווערסיטעט. זיין לערער האט אים געפרעגט: „פאר וואס זייט איר געקומען גראד צו אונדז? אייער פעטער האט דאך געקאנט אייך שיקן אין הארווארד, אקספארד, קעמברידזש, סארבאן — אין וועלכן איר ווילט פון די בעסטע אוניווערסיטעטן אויף דער וועלט!‟ דער יונגער–מאן האט געענטפערט: „ווייל מיין פעטער וויל ניט, איך זאל ווערן א מארקסיסט!‟
עס וועט אייך מסתמא פארחידושן, נאר אינעם געוועזענעם סאוועטן–פארבאנד זיינען די אויבנדערמאנטע אקסיאמען געווען לגמרי קלאר ניט בלויז פאר פיל פשוטע מיטגלידער פון דער קאמוניסטישער פארטיי, נאר אפילו פאר מענטשן אין אירע העכסטע עשעלאנען. אלעקסאנדר יאקאוולעוו, וואס איז זיינערצייט געווען א מיטגליד פון דער פאליטביורא, האט אנגעשריבן אין זיין הקדמה צו דער רוסישער אויסגאבע פון „דאס שווארצע בוך פון קאמוניזם‟ אין 2001 די פאלגנדיקע שורות: „איך האב א סך געקנעלט ווערק פון מארקסן, ענגעלסן, לענינען און סטאלינען, מאא און אנדערע ׳קלאסיקערס׳ פון מארקסיזם, גרינדערס פון א נייער רעליגיע — א רעליגיע פון שינאה, נקמה און אטעיזם <…> זייער לאנג, מיט העכער 40 יאר צוריק, האב איך פארשטאנען, אז מארקסיזם–לעניניזם איז ניט קיין וויסנשאפט, נאר פובליציסטיק, קאניבאליסטישע און זעלבפרעסערישע. היות איך האב געלעבט און געארבעט אין די העכסטע „ארביטן‟ פונעם רעזשים, איינשליסנדיק די סאמע העכסטע, — אין דער פאליטביורא ביים צענטראל־קאמיטעט פון דער קאנומיסטישער פארטיי אין סאוועטן־פארבאנד [צק קפספ] — האב איך קלאר געזען, אז אלע יענע טעאריעס און פלענער זיינען געווען טיפשות, און דער עיקר, אויף וואס דער רעזשים האט זיך געהאלטן, איז געווען דער נאמענקלאטור–אפאראט, קאדרען, מענטשן, טוערס. די טוערס זיינען געווען פארשיידענע: קלוגע, נארישע, פשוטע נאראנים. נאר אלע זיינען זיי געווען ציניקערס. אלע ביז איינעם, און איך בתוכם. עפנטלעך פלעגן מיר מתפלל זיין די פאלשע נביאים, דער ריטואל איז געווען א הייליקייט, די אמתע איבערצייגונגען אונדזערע פלעגן מיר האלטן ביי זיך.‟ ווען יאקאוולעווס אייגן בוך איז פארעפנטלעכט געווארן אין 1992, האט אלעקסאנדר ציפקא, וואס האט פריער געהאט געארבעט אינעם אינטערנאציאנאלן אפטייל פון צק קפספ, געזאגט עדות אין זיין פארווארט צו דעם וועגן זיך און זיינע געוועזענע קאלעגן: „אפטרעטן פון מארקסיזם פלעגן אלע, וואס האבן ניט פארלוירן זעלבסט–אכטונג און האבן פארהיט, ניט געקוקט אויף אלצדינג, די פעיקייט צום אומאפהענגיקן דענקען,‟ — און מכוח דעם, ווי אין הארבסט 1988 האט יאקאוולעוו (וואס איז דעמאלט געווען פאקטיש דער צווייטער מענטשן אין דער סאוועטישער מלוכה) אים געזאגט בשעת זייער סאמע ערשטער טרעפונג: „ס׳איז געקומען די צייט צו זאגן גלייך, אז מארקסיזם איז פון סאמע אנהייב געווען אוטאפיש און טעותדיק.‟
קריטיקירן אן אומפולקומע געזעלשאפט מאכט לחלוטין ניט פון א מענטשן קיין גרויסן דענקער. היטלער האט אויך זייער א סך קריטיקירט די וויימאר–רעפובליק — און געקומען צו דער מאכט. ער האט אויסגעווארצלט די ארבעטלאזיקייט אין דייטשלאנד, וואס איז געווען איינע פון די גרעסטע צרות אין דער וויימאר–רעפובליק. אויסניצנדיק אייער לאגיק, הער ק., וואלט מען געקאנט זאגן: „מע דארף ניט זיין א הארטקעפיקער מיטגליד פון דער נאציסטישער פארטיי, כדי אפצושאצן אייניקע פון היטלערס מעשים!‟ און ניט צופעליק האט היטלער געטענהט, אז „מארקסיזם און נאציאנאל–סאציאליזם זיינען אין תוך איינס און דאס זעלבע‟. די אידעען פון מארקסן, ווי אזוי עס דארף אויסזען די מענטשלעכע געזעלשאפט, האבן אפגעקאסט דער וועלט הונדערט מיליאן לעבנס; מיליארדן מענטשן האבן אפגעלעבט זייערע לעבנס אין דלות און רעכטלאזיקייט. דערפאר איז מארקס׳ נאמען און זיין לערע א קללה פאר אונדז אלעמען, וואס האבן ניט בלויז געלערנט זיין טעאריע פון יונגווייז אן, נאר אויך אויסגעפרוווט אויף אונדזער אייגן פעלכל איר פראקטישע פארקערפערונג.
געזאגט דאס אלץ, מוז איך פון דעסטוועגן צוגעבן, אז ניט בלויז פארשטיי איך אייערע אנשויונגען, נאר איך זע אפילו אין זיי א גוטהארציקן מענטשן: ווי קלעמאנסא האט געזאגט, איבערפראזירנדיק גיזא, „יעדער, וואס איז ביי זיינע צוואנציק ניט געווען א סאציאליסט, האט קיין הארץ ניט געהאט; יענער, וואס ביי זיינע דרייסיק בלייבט נאך אלץ א סאציאליסט, האט ניט קיין שכל‟. א סך אויסערגעוויינטלעכע מענטשן (ניקאליי בערדיאעוו, ארטור קעסטלער, לעוו קאפעלעוו, אלעקסאנדר סאלזשעניצין, נארמאן פאדהארעץ, דוד האראוויץ — כ׳דערמאן בלויז אייניקע) זיינען געווען באצויבערט פון מארקס׳ אידעען אין זייערע יונגע יארן — און שפעטער, געווארן עלטער, האבן זיי פארשטאנען, וואסערע אידיאטן זיי זיינען געווען. דעריבער, יונגער מאן, לייג איך אייך פאר ממשיך צו זיין אונדזער וויכוח אין 7 יאר ארום, ווען איר וועט זיין אלט 30 יאר.
איך האף, אז איר וועט מיר אויך מוחל זיין מיין שארפקייט, און איך ווינטש אייך אל דאס בעסטע.  יעווגעני קיסין.‟
P\. S. אגב, וואס שייך אייער העכסט זיכערע טענה, אז „גאט איז טויט‟, — אפילו אויב ניצשע האט אזוי געהאלטן, מיינט עס נאך ניט, אז ס׳איז טאקע אמת. אוודאי, קאן מען ניט דערווייזן, אז גאט עקזיסטירט, ניט אז ער עקזיסטירט ניט, נאר איך מוז באמערקן, אז פיל גרויסע מוחות פון דער מענטשהייט האבן געמיינט אנדערש, ניט בלויז פאר, נאר אויך נאך ניצשע: איוואן פאוולאוו, מאהאטמא גאנדי, ניקאליי בערדיאעוו, אלבערט שווייצער, פיער טעיאר דע שארדען, מארטין בובער, פאוועל פלארענסקי, אלבערט איינשטיין, מארטין לוטער קינג — ווידער, כ׳דערמאן בלויז אייניקע. נו, פארשטייט זיך, אזא זיכערער אטעיזם דערקלערט זיך אויך מיט אייער יונגן עלטער, און אין אט דעם אספעקט זייט איר ניט דער ערשטער און ניט דער לעצטער. איינער פון די פירערס פון דער ישראלדיקער קאמוניסטישער פארטיי משה סנה, למשל, עטלעכע יאר פאר זיין פטירה איז געקומען צום אויספיר, אז אפיקורסות, וואס ער האט געהאט געפריידיקט אין משך פון כמעט זיין גאנץ לעבן, איז א פולשטענדיקע שטותעריי, און האט אנגעשריבן אין זיין צוואה, מע זאל אים ברענגען צו קבורה אין הסכם מיט די יידישע רעליגיעזע מינהגים. ס׳איז דא אויך דער ביישפיל פון יוסף בערגערן, איינעם פון די פירערס פון דער פאלעסטינישער קאמוניסטישער פארטיי (די פארגייערין פון דער ישראלדיקער קאמוניסטישער פארטיי), וואס פלעגט זיך אקטיוו פארנעמען אין אטעיסטישער פראפאגאנדע אין זיינע יונגע יארן, נאר שפעטער איז ער געווארן שטארק פרום און האט געפאסט יעדע וואך, כדי אויסצוקויפן זיינע אמאליקע עבירות…
אט אזא מין „פילפול‟ האב איך געהאט מיט אן ערך ניין יאר צוריק. אינטערעסאנט, וווהין האבן געבראכט צו פירן אט דעם יונגן–מאן זיינע אינטעלעקטועלע זוכענישן (אויב ער האט טאקע געזוכט דעם אמת) אין פארלויף פון די דאזיקע יארן?.. האפנטלעך, האט ער לכל–הפחת פארשטאנען, ווי אומגלייבלעך קאמיש איז געווען זיין באהויפטונג: „מיר איז טרויעריק דערפון, וואס די סאוועטישע יידן איגנארירן די ירושה פון מארקסן‟.
אין יענעם בריוו מיינעם האב איך אנגערופן די צאל הונדערט מיליאן מענטשן — לויט „דאס שווארצע בוך פון קאמוניזם‟. שפעטער האב איך דורכגעלייענט סיימאן סעבאג מאנטעפיארעס ארטיקל „מארקס דער מאנסטער‟, וואס איז פארעפנטלעכט געווארן אין „דיילי מייל‟ נאך אין 2005, אין וועלכן דער מחבר האט אנגעשריבן, אז לויט זיין חשבון, איז די צאל קרבנות פון מארקסיזם אינעם 20סטן יארהונדערט געווען העכער פון הונדערט פופציק מיליאן מענטשן. פונעם זעלבן ארטיקל האב איך זיך דערוווסט, אז ס׳רוב באטייליקטע אין אן אויספרעג, דורכגעפירט פון בי–בי–סי 4, האבן געהאלטן מארקסן פאר דעם גרעסטן פילאסאף פון אלע צייטן און פעלקער… גערעכט איז געווען בוקאווסקי, ז״ל, וואס האט כסדר געטענהט: מע האט געדארפט דורכפירן א נירענבערגער פראצעס איבער קאמוניזם. ווי איך האב אנגעשריבן סיוזען נאכן לייענען די סאמע ערשטע ווענדונג פון יענעם יונגן נארעלע, „אפשר, וועט אונדזער קאמף זיך קיין מאל ניט ענדיקן‟. איך האב איר דעמאלט אויך אנגעשריבן, אז איך בין ניט ביכולת צו פארשטיין, ווי אזוי האבן פיל יידן געקאנט זיין מארקסיסטן, ניט געקוקט אויף מארקס׳ „צו דער יידישער פראגע‟. דעם אמת געזאגט, כאטש איצט ווונדערט מיך שוין כמעט גארניט אין מענטשלעכער אויפפירונג, איז דער אויבנדערמאנטער פאקט פאר מיר ביזן היינטיקן טאג א רעטעניש–שברעטעניש…

[1] די איניציאלן זיינען אויסגעטראכט. איך האב אויך אויסגעמעקט די דערמאנונגען פון דעם לאנד, ווו דער אויטאר פון די בריוו איז געבוירן געווארן, די שטאט, ווו ער וווינט, דעם קעגנשטאנד, וואס ער שטודירט (האט דעמאלט שטודירט) אין אוניווערסיטעט, און דעם נאמען פון זיין געוועזענעם פיאנע־פראפעסאר.
[2] ער האט בפירוש געמיינט נ. שטשאראנסקיס „צום פארטיידיקן דעמאקראטיע‟, ניט פארשטאנען, אז ס׳איז ניט קיין ארטיקל, נאר א בוך, און ניט בלויז וועגן דעם ישראל–פאלעסטינישן קאנפליקט, נאר מכוח א סך מער גלאבאלע פראבלעמען.

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
א פלאנעט אין פאראלעל 

Next Post
א מאלצייט 



