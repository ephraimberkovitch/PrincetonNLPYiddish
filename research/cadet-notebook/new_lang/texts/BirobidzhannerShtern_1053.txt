
 
 אהרן קאפשטיין (18טן מערץ, 1915, אטשאקאוו, איצט — ניקאלייעווער געגנט, אוקראינע — 1940 סואיארווי, איצט — לענינגראדער געגנט, רוסלאנד) איז געווען אן אוקראינישער דיכטער פון דער יידישער אפשטאמונג. אין דער עלטער פון 5 יאר איז ער געבליבן א יתום און אויסגעוואקסן אין א יתומים־הויז. דעביוטירט מיט לידער אויף אוקראיניש אין אנהייב 30ער יארן פונעם 20טן יארהונדערט. עס האבן אים באמערקט די באקאנטע אין יענער צייט אוקראינישע דיכטער, צווישן זיי אויך יידן — איוואן (ישראל) קוליק און לעאניד פערוואמייסקי. 
 אין 1933 איז דערשינען די ערשטע קאפשטיינס לידער־זאמלונג&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;«Хочемо, прагнемо, можемо»&nbsp;&nbsp; (״מיר ווילן, מיר שטרעבן, מיר קאנען״). ביים דיכטערס לעבן זיינען דערשינען נאך פיר זיינע אוקראינישע לידער־זאמלונגען און איין בוך לידער אין איבערזעצונג אויף רוסיש. אהרן קאפשטיין האט איבערגעזעצט אין אוקראיניש לידער פון אנדערע שפראכן, בתוכם פון יידיש. 
 אין 1937 – 1939 האט אהרן קאפשטיין געדינט אין דער רויטער ארמיי אויפן ווייטן מיזרח, האט באזוכט ביראבידזשאן און געווידמעט דער שטאט א ריי לידער. נאך דער דינסט האט ער אנגעהויבן זיך לערנען אינעם מאסקווער ליטעראטור־אינסטיטוט. אין 1940 איז דער דיכטער פרייוויליק אוועק אויף דער סאוועטיש־פינלענדישער מלחמה און אומגעקומען אין א שלאכט. אויף יידיש האט זיינע לידער איבערגעזעצט דער ישראלדיקער דיכטער וועלוול טשערנין. 
 
 א נאכט אויף דער סטאנציע ביראבידזשאן 
 עס גיסט זיך דא צונויף מיין ווילן 
 מיט מיין פארפליכטונג גרינג בשעת 
 פיר קוילן אין מיין ביקס זיך הילן 
 און נאך עלף קוילן — א זאפאס. 
 
 כ׳בין אויף דער וואך ביינאכט געשטאנען. 
 די סטאציע — ביראבידזשאן. 
 עס איז געהאנגען א טומאן. 
 געדרימלט האבן לאנגע באנען. 
 
 כ׳האב ניט געהערט, נאר כ׳האב דערפילט 
 א פייף און א געשפרעך־הארמידער, 
 דאס גראָז, וואָס בליט שוין אָפּעט מילד 
 און וועט אין גיכן בליען ווידער. 
 
 ס׳איז גאָר ניט פּשוט איינצוּוויגן, 
 די ניט־דערבויטע יונגע שטאָט. 
 עס זיינען ליניעס געשטיגן 
 פֿאַרבלאָזיק אין אַ חשכות־ראָד. 
 דער וועג איז קלאפאטיק געלאפן 
 העט פֿון דער סטאַנציע גאָר גיך, 
 גלייך ווי א פרוי, וואס גייט פארשלאפן 
 צו פּאָרען זיך ביי זיך אין קיך. 
 
 דער וועג געפירט האָט צו קארדאנען 
 אויף סאמע גרענעץ ביי דעם טייך, 
 דאָרט, ווו טאָרפעדנטרעגערס קאָנען 
 זיך ווארפן אויפן שונא גלייך. 
 
 דער ווינט געשפילט האט מיט פלאקאטן. 
 ס׳האט יולי וועסנעדיק געבליט 
 אין אותיות יידישע קוואדראטע — 
 געליבטע נעמען ווי א ליד. 
 
 עס גיסט זיך איצט צונויף מיין ווילן 
 מיט מיין פארפליכטונג גרינג, ווייל הי 
 מיט אלע חושים און געפילן 
 האב איך געהיט א הויכע מי. 
 
 דאס זייטל האט צוגעגרייט אנא ביקמולאיעווא, געמעל — וולאדיסלאוו צאפ 
 