 
 לכבוד יום־טוב: בלינצעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א ראמאן לכבוד שבועות
    
 א.
  
א געהיימער פארשוין אין א קארעטע, מיט א צילינדער און מיט א רעגנשירם
    
 אף איינער פון די זייטיקע גאסן פון דער גרויסער שטאט נ., דעם
ערשטן טאג שבועות אין דער פרי, פליט א קארעטע, אין וועלכער עס
זיצט אן עלעגאנטער פארשוין אין א צילינדער, דאס פנים פארשטעלט
מיט א רעגנשירם, כאטש דער הימל איז ריין ווי גאלד. צוגעפארן צו
איינעם פון די גרעסטע שענסטע מויערן, שפרינגט דער פארשוין ארויס
פון דער קארעטע, קוקט זיך ארום אף אלע זייטן, צעצאלט זיך אף דער
גיך מיטן קוטשער און טוט אים א מאך מיט דער האנט אן ווערטער,
ווי איינער רעדט: „איך דארף דיך מער נישט, קאנסט פארן ווייטער״.
די קארעטע פארט אוועק, און דער פארשוין נעמט זיך דווקא צוריק,
ציילט אפ דריי נומערן, און בא אן אלט הויז מיט שווארצע פאררייכערטע
ווענט, נומער B 21 בלייבט ער שטיין און נעמט־ארויס פון קעשענע
א ווייס עלעגאנט ביכעלע פון עלפאנטביין און לייענט שטילערהייט:
    
― נומער B 21 אין הויף, דריטער שטאק, לינקס.
    
אנגעקלונגען אין טויער, טרעט ער אריין אין א גרויסן פירעקעכיקן
הויף, ווי א קאסטן, און נעמט באטראכטן די ווענט און די טירן און די
פענצטער, און דערזעט א ווייס ברעטל מיט שווארצע אותיות ,, כ ש ר ׳׳.
    
― א! אט דא איז דאס! ― זאגט דער פארשוין צו זיך אליין, און
אין זיינע אויגן באווייזט זיך א פייערל און אף די ליפן ― א צופרידן
שמייכעלע פון א מענטשן, וואס האט געפונען דאס, וואס ער זוכט. מיט
גיכע טריט קלעטערט ער ארויף אפן דריטן שטאק, און טרעפט דריי טירן:
איינע אקעגן, איינע רעכטס, איינע לינקס. אף דער לינקער טיר דערזעט
ער ווידער א מאל אן אויפשריפט ,, כ ש ר ״. נאכדעם ווי ער האט
א ביסל אפגעאטעמט און אויסגעווישט זיך דעם שטערן, נעמט ער זיך
ענדלעך צום גלעקל.
    
אט דא מוזן מיר זיך אפשטעלן אף א וויילע און אויפקלערן דעם לעזער:
ווער איז אט דער געהיימער פארשוין? וואס איז ער דאס געפארן אזוי
פארשטעלט? צוליב וואס האט ער אפגעציילט דריי נומערן צוריק? און
וואס האט ער זיך אזוי דערפרייט, אז ער האט דערזען דאס ווארט
,, כ ש ר ״? ― מיינע ליבע פריינט! דאס איז נישט שערלאק האלמס;
דאס איז דער העלד פון אונדזער ראמאן ― מארקוס ביבער, פארשטייער
פון דער פירמע „ביבער, שפאק עט קאמפאניע״.
    
 ב.
 רעדט פון זייטיקע ענינים, פון טענץ, פון עסעניש, פון עולם־הזה וכדומה אזעלכע זאכן
    
 איך קאן אייך ניט זאגן אקוראט, מיט וואס די פירמע באשעפטיקט
זיך. איך ווייס נאר, אז מארקוס ביבער, דער פארשטייער פון דער פירמע
„ביבער, שפאק עט קאמפאניע״, איז א רייכער סוחר און א געזונטער יונג
און א זעלטענער פארשוין און א ליבער מענטש, און איז נאך א בחור.
    
לאזן זיך אקארשט די שדכנים אזוי ניט פרייען ― מארקוס ביבער
האט זיך געגעבן דאס ווארט, ער זאל ניט חתונה האבן קיינמאל.
    
די, וואס קענען אים פונעם ארט, דערציילן, אז אין דער יוגנט איז
מארקוס ביבער געווען אן עלעגאנטער קאוואליר, געהייסן „קראסאוו־טשיק״ און האט זיך געמאכט בארימט מיט זיין טאנצן. בא די מאמזעלן
פון שטאט איז געווען א גאנצער ייחוס, אז „קראסאווטשיק״ האט מיט זיי
געטאנצט. טאנצן מיט א שיינעם קאוואליר האבן אלע מיידלעך ליב.
פאר וואס ניט? עס איז גאר קיין עוולה ניט. מיט וועמען דען זאלן זיי
גיין טאנצן? איך און איר זיינען שוין צו אלט דערויף, און אגב זיינען
מיר שוין לאנג באווייבט און האבן שוין פארגעסן די שפראך פון טאנצן.
די טאנצן־שפראך ― דאס איז א באזונדער מין לשון, וואס מע דארף עס
קענען. אונדזער העלד, מארקוס ביבער, האט געקאנט אוועקטאנצן א שעה
כסדר און ניט אויפהערן שיטן מיט פראזן, ווי מיט בלומען: „איינס־צוויי־דריי ― איר זייט גרינגער פון א פעדער״... „איינס־צוויי־דריי ― אייער
טאליע איז א חלום״...
    
איא, ס׳איז בא אייך תרגום? מע דארף דאס קאנען און מע דארף
וויסן, ווי אזוי זיך מיט מאמזעלן צו באגיין און ווי זיך צו האלטן און
וואס מיט וועמען מע דארף רעדן. איך ווייס עס פון מיין אייגענעם
דערפארן. איך בין געווען אמאל אין א געזעלשאפט. מען האט מיך פארגעשטעלט פאר די שענסטע דאמען און מאמזעלן פון שטאט, אלס שרייבער און אלס הומאריסט. א בוקעט פון דאמען און מאמזעלן האבן מיך
ארומגערינגלט פון אלע זייטן, געוואלט הערן פון מיר א גוט ווארט.
איך האב געמאכט א שמועס פון... ליטעראטור. תחילת האבן מיינע דאמען צו מיר זייער זיס געשמייכלט. נאכדעם האבן זיי זיך אנגעהויבן איבערקוקן איינס מיט דאס אנדערע. א ביסל שפעטער האב איך באמערקט,
אז זיי פארשטעלן זיך די מיילער, מען זאל ניט זען, ווי זיי גענעצן. געענדיקט האט זיך עס דערמיט, וואס איך בין געבליבן איינער אליין, ווי
ראבינזאן־קרוזע, און מיינע דאמען און מאמזעלן האבן זיך צונויפגעשלאגן
אין א ווינקעלע עפעס ארום א שיינעם, א הויכן מאנספארשוין, און האבן
אזוי געשמאק און הילכיק געלאכט, אז ס׳איז געווען א פארגעניגן צו
הערן פון דער ווייטן. איך האב געבעטן, מע זאל מיך פארשטעלן פאר
דעם דאזיקן מאנספארשוין. מע האט מיך פארגעשטעלט. זיין נאמען איז
געווען מארקוס ביבער („קראסאווטשיק״).
    
איצט איז דאס שוין נישט דער מארקוס ביבער, וואס אמאל, אויס
„קראסאווטשיק״. דאס הייסט, ער איז נאך היינט אויך א פיינער יונג.
עלעגאנט געקליידט, שטענדיק אויסגעפוצט, גוט ארומגעראזירט און רעכט
אנגעפארפומירט, האט מיט זיך שטענדיק א קליין בערשטעלע אף צו
פארקעמען די וואנצעס ארויף און א שפיגעלע אף צו כאפן א קוק. אין
זיין גרינעם שניפס ― א רויטע שפילקע, אפן פינגער שעמערירט א בריליאנט. דאס וואלט אלצדינג געווען גוט, ווען נישט דאס ווייסע טעלערל
אפן שפיץ קאפ, וואס ווערט אלע טאג גרעסער און גרעסער, און ווען
נישט אט דאס בייכל, וואס ווערט אלע טאג העכער און העכער, און
אליין פילט ער זיך אויך פון טאג צו טאג אלץ שווערער, גארנישט דאס,
וואס אמאל. ווער רעדט פון דאמען? מאמזעלן? טענץ? טשעפעט זיך אפ.
אים גלוסט זיך שוין גאר רוען, כאפן א דרעמל נאכן עסן, אבי ס׳זאל נאר
זיין גוט געגעסן. גוט עסן און געשמאק שלאפן ― וואס מיינט איר? ס׳איז
ניט אזא גרויסע נארישקייט. איך ווייס ניט, מיט וואסער א פילאזאפיע מיין
העלד באנוצט זיך, ― און אפשר איז ער גאר דערגאנגען מיט זיין אייגענעם שכל, אז דאס לעבן פונעם מענטשן איז אזוי קורץ און די וועלט איז
אזוי נאריש, אז א שאל שווארצע קאפע מיט א האוואנע־ציגאר נאך א
רעכטן מיטאג שמעקט זייער גוט און העלפט דעם מאגן קאכן... אז ווויל
איז צו דעם, וואס קומט צו דער אידעע באצייטנס, כל־זמן דער מאגן
קאכט נאך און דער שלאף לאזט זיך נישט לאנג בעטן. איר קאנט אייך
אפילו זאגן, אז דאס איז בורזשואזנע, א געדאנק פון אן עולם־הזהניק;
אבער דאס וועט איר ניט אפלייקענען, אז א געדאנק איז דאס.
    
מיר געפעלט, וואס איך האב מיך ארויסגעכאפט מיטן ווארט „עולם־הזהניק״. דאס איז דאס ריכטיקע ווארט פאר אונדזער העלד. מארקוס
ביבער איז אן עולם־הזהניק, א מוראדיקער עולם־הזהניק. ער גייט מיט
דעם גאנג, אז אלע קאנען זיך נישט באשעפטיקן מיט איין זאך. פאראן
מענטשן, וואס גיבן זיך אפ מיט עולם־הבא, דאס איז זייער עסק. ביבער,
אז ער קומט אף א ניי ארט, זעט ער זיך קודם א ריינע, א רויקע סטאנציע
אינעם בעסטן האטעל, און טאקע באלד טוט ער א טראכט מכוח עסן. אין
דער צייט, ווען די אנדערע אנגעקומענע פאסאזשירן לויפן ארום, דער ―
אנקוקן די שטאט, און דער ― וועגן געשעפט, וועט איר ביבערן זיכער
געפינען אדער מיט א גאפל אין האנט אין בופעט, בא די פלעשלעך מיט
די פארבייסנס, אדער מיט א ווייסער סערוועטקע אפן האלדז, בא א טישל
אין רעסטאראן, פארטיפט אין דער שפייזקארטע און שטודירנדיק די
אויסגערעכנטע מאכלים.
    
זייט איר שוין, אלזא, א ביסל באקאנט מיט מיין העלד. שוין צייט
זיך באקענען אויך מיט דער העלדין פונעם ראמאן.
    
 ג.
    
 שטעלט פאר די העלדין פונעם ראמאן.
    
 זי איז נאך גאר א יונגע פרוי און הייסט פיין, און האלט א גאסט־הויז, און האט צוויי קינדערלעך, וואס גייען אין גימנאזיע, מיט אן אלטער מוטער, וואס זיצט מיט זילבערנע ברילן איבער א גרויסן סידור און
דאוונט, און מיט א קליין שוועסטערל, וואס העלפט איר אין געשעפט. א
גאסט, אז ער שטעלט זיך נאר איין מאל אפ בא דער מאדאם פיין, נעכטיקט איבער איין נאכט, אדער עסט־אפ איין אנבייסן, אדער רעדט מיט
איר צוויי ווערטער, וועט ער שוין דאס צווייטע מאל זיך ניט אפשטעלן
אין ערגעץ. און אז ער וועט אוועקפארן, וועט ער איר פנים, מיט איר געשטאלט, מיט אירע אויגן, מיט אלע אירע באוועגונגען לאנג־לאנג טראגן
בא זיך אין זכרון. ס׳איז אוממעגלעך זי צו פארגעסן. אז איר זעט זי
צום ערשטן מאל, ווייזט זיך אייך אויס, אז זי איז אייך קענטלעך, אז איר
האט זי שוין ערגעץ אמאל געזען. רעדנדיק מיט איר און קוקנדיק איר
אין די אויגן אריין, קומען אייך אפן זינען אלע שיינהייטן פונעם חומש,
ווי איר האט אייך זיי פארגעשטעלט אמאל אין אייער יונגער ריינער
פאנטאזיע, און איר קומט מיט א פרעטענזיע צום רבונו־של־עולם:
    
„וואס וואלט דיך געארט, גאט, אז אלע ווייבער, למשל, וואס דו
האסט באשאפן, זאלן זיין אזוי, ווי די מאדאם פיין? דיין וועלטל וואלט
דעמאלט געהאט גאר אן אנדער אויסזען. עס וואלט געווען א פרייד, וואס
מע לעבט אף דער וועלט״...
    
יא, א פרייד. עס איז א פרייד צו רעדן מיט דער פיין, צו קוקן איר
אין די אויגן אריין, צו הערן איך קול, צו זען אירע הענט. אך, אירע
הענט! צו וואס זי רירט זיך צו, איז גאלד. אלץ גלאנצט, אלץ שעמערירט,
אלץ לעבט־אויף בא איר אין די הענט. און ווו זי גייט, און ווו זי שטייט,
איז ליכטיק. און טוט זי אן אף זיך א קלייד, זינגט דאס. און גייט זי
דורך די שטוב, לאכן די ווענט. אלץ ארום איר לעבט, אלץ זינגט, אלץ
פרייט זיך.
    
 אט דאס איז אונדזער העלדין, די ווירטין פונעם גאסטהויז און יידישן
רעסטאראן, וואס געפינט זיך אין איינער פון די זייטיקע גאסן פון דער
גרויסער שטאט נ., אין הויז נומער B 21 אין הויף, דריטער שטאק,
לינקס.
    
אצינד, רעכן איך, וועט מיין לעזער זיין פארענטפערט א סך קשיות,
און מיר קאנען פארזעצן אונדזער ראמאן.
    
 ד.
    
יידישע פיש, מילכיקע בלינצעס און א יונגערמאן מיט אן ענגן קאלנער
    
נאך אז ער איז געווען אף יענער זייט טיר, האט אונדזער העלד
דערפילט א געשמאקן ריח פון פיש, פון יידישע פיש, וואס האבן א טבע
זיך לאזן הערן אף א קוואדראטנע מייל ארום און ארום. זיי בארימען זיך
פאר דער גאנצער וועלט: „דרך־ארץ! מיר, יידישע פיש, זיינען נישט
גלייך צו אלע אנדערע פיש; אונדז עסן יידן, ווארעם מיר זיינען געפילט
מיט געווירצן און שמעקן מיט פעפער!״... אריינגעקומען אינעווייניק האט
ער געטראפן א גרויסן, א ליכטיקן, א ריינעם זאל. די ווייסע ווענט זיינען
באהאנגען מיט גרינס. א לאנגער ווייסגעדעקטער טיש איז באפוצט מיט
בלומען, און ארום טיש זיצן אלערליי יידן, מיט היטלען און אן היטלען,
מיט בערד און אן בערד, אזעלכע, וואס רעדן יידיש, אזעלכע, וואס רעדן
רוסיש, און אזעלכע, וואס רעדן דייטש, דאס הייסט, נישט אינגאנצן
דייטש, נאר העכער האלב כמעט אף דייטש. אויסגעטאן דעם אויבערראק
און אפגעלייגט דעם צילינדער, האט אונדזער העלד פארנומען א ליידיקן
פלאץ, וואס איז נאך פארבליבן באם טיש, אקעגן עפעס א פארשוין מיט א
רויט פנים, מיט א רויטן שניפס און מיט אן ענגן קאלנער. דער קאלנער
קוועטשט אים אזוי שטארק, אז ער ווערט שיר ניט דערווארגן. עס שפארן
אים די אויגן פון שטערן, נאר א מכה וועט עמעצער וויסן. ער וועט
בעסער ליידן שטילערהייט, אפקומען חיבוט־הקבר, פילן דעם טעם פון
גיהנום, איידער אראפווארפן דעם קאלנער און אויסטאן אזא שיינעם
שניפס. פארנומען זיין פלאץ, פארנייגט זיך מארקוס ביבער, ווי דער עטיקעט פאדערט עס, פאר זיין וויז־א־ווי, דאס הייסט, פארן יונגנמאן מיטן
ענגן קאלנער. און עס ווערט דורך דעם געשלאסן צווישן זיי א שטיקל
קענטשאפט. מארקוס ביבער גיט אים צו וויסן, אז ער איז דא דעם ערשטן
מאל אינעם דאזיקן... דאזיקן יידישן רעסטאראן. שטיין ― שטייט ער,
אייגנטלעך, אין „גראנד־האטעל״, און געקומען איז ער אהער צוליב
שבועות. דאס הייסט, ניט אזוי צוליבן שבועות, ווי צוליב די שבועותדיקע
בלינצעס, כע־כע.
    
― כע־כע! ― גיט אים נאך דער יונגערמאן מיטן קאלנער און ווערט
נאך רויטער און קוקט אים גלייך אין די אויגן אריין.
    
בא די פיש ווערט אונדזער העלד נאך מער בארעדעוודיק:
    
― אויסגעצייכנטע פיש! איך האב שוין לאנג נישט געגעסן אזעלכע
יידישע פיש. יידישע פיש האבן גאר אן אנדערן טעם. לעבן זאלן די
יידן מיט די יידישע מאכלים! איך בין, ווי איר קוקט מיך אן, עפעס ניט
אזא כשרער ייד, נאר פון כשרע עסנס האלט איך. ווער שמועסט ― יום־טוב. יום־טוב עס איך נאר כשרס. איך וועל אייך ניט אוועקגעבן א יידיש
שטיקל פיש פאר אלע זייערע מארינאדן און מאיאנעזן, און, צווישן
אונדז רעדנדיק, וועל איך אייך נישט פארבייטן איין יידיש ראסל־פלייש
פאר צוואנציק גויישע ביפשטעקסן, רומשטעקן, האזבראטן און ראסטביפן.
ווארעם, לאמיר זיך נישט נארן: וואס קאן זיין בעסער פון א יידיש
העלדזל, געפילט מיט מעל? אדער א טייגעכץ מיט לעבערלעך? אדער נירלעך, איבערגעטרייסלט מיט פארפעלעך? צי, אשטייגער, וואס גייט־אפ
א יידישע יויך מיט מאנדלען, מיט לאקשן, אדער נאך מיט קרעפלעך?
הא, וואס זאגט איר?
    
דער יונגערמאן מיטן קאלנער זאגט גארנישט. וואס זאל ער זאגן?
אז אך און וויי איז אים, קוים וואס ער כאפט דעם אטעם. און ביבער
קערט זיך אום צו יידישע פיש, רעדט אלע מאל העכער, ווארעם אלע
רעדן, דער גאנצער עולם רעדט פון פיש, זיי קאנען זיך נישט אפלויבן פון
די פיש. זיי לויבן די פיש און די בעל־הביתטע פון די פיש, די מאדאם
פיין.
    
― אז מע וויל א גוט שטיקל פיש, זאל מען טאקע גיין נאר צו דער
מאדאם פיין. ― זאגט א ייד מיט גראבע ליפן.
― אז מע וויל הנאה האבן פונעם עסן, זאל מען עסן בא דער מאדאם
פיין. ― האלט אים אונטער א ייד, וואס שוויצט מיט סכנת־נפשות.
    
― איך עס שוין באלד פיר יאר בא דער מאדאם פיין. ― זאגט א
יונגערמאן, וואס אז ער עסט, שאקלט זיך בא אים דער קאפעלוש.
    
מיט איינעם ווארט ― פון אלע זייטן טיש הערט זיך נאר „פיין״,
און „פיין״, און „פיין״. און אט איז זי אליין אויך, די מאדאם פיין.
    
 ה.
    
 ברוך הבא, בלינצעס!
    
 אריינגעקומען איז די מאדאם פיין מיט א גאנצער סוויטע. פון איין
זייט די אלטע מוטער, פון דער אנדערער זייט איר יונג שוועסטערל און
פון הינטן אירע צוויי קינדער, די גימנאזיסטלעך. אלע גייען זיי אנגעטאן
יום־טובדיק, און אלע זעען זיי אויס יום־טובדיק, און זיינען אנגעלאדן
מיט גרויסע פאלומיסקעס מיט הייסע בלינצעס, וואס לאזן זיך הערן מיט
זייער מילכיקן ריח איבערן גאנצן זאל.
    
מיטן אריינקומען פון דער מאדאם פיין האט מען געקאנט מיינען,
אז א באזונדערע שיין פון דער זון האט זיך מיטאמאל אריינגעריסן אהער
אין שטוב אריין, און אף אלע פנימער האט זיך באוויזן ווי א שמייכעלע.
אלע, ווי איין מענטש, הייבן זיך אויף און באגריסן די מאדאם פיין.
    
און די מאדאם פיין? ווייך, פראסט און פריינטלעך, היימיש ווי אן
אייגענע, ווי א שוועסטער, גייט זי צו צו יעדן איינציקן פון די געסט,
יעדן באזונדער האט זי וואס צו זאגן עפעס אזעלכעס, וואס יענעם ווערט
גוט אפן הארצן און ווארעם אף דער נשמה, און אירע אויגן לאכן, און
אלעמענס אויגן לאכן, און אלץ ארום איר לאכט און פרייט זיך.
    
אונדזער העלד, וואס איז, ווי אונדזערע לעזער ווייסן שוין, אזא
ליבהאבער פון יידישע מאכלים, האט איצטיקס מאל שטארק גענומען אפן
אויג די בעל־הביתטע פון די בלינצעס און נישט געקאנט אפרייסן פון איר
די אויגן. ער פארשטייט נישט, פון וואנען האט זיך גענומען מיט א מאל
אזא ליכטיקייט אין שטוב. און פונוואנען איז געקומען צו אים פלוצעם
אזא ווארעמקייט און אזא פרייד? גערעדט האבן זיי צווישן זיך, דאכט זיך,
קיין איינציק ווארט. ער האט זיך נאר אויפגעהויבן פון ארט און זי האט
אים געשענקט א קוק פון אירע ליכטיקע חנעוודיקע לאכנדיקע אויגן,
און ער האט דערפילט, אז עפעס האט אויפגעוואכט בא אים אין דער
נשמה, עפעס אן אומגעוויינלעכע זאך, וואס ער האט נאך ביז אהער ניט
בייגעוווינט און וואס ער קאן דאס אפילו ניט אנרופן באם נאמען.
    
― ברוך־הבא, בלינצעס! ― רופט ער זיך אן צו זיין וויז־א־ווי און
פילט, אז ניט דאס האט ער געוואלט זאגן. ער קוקט שוין מער נישט אפן
יונגנמאן מיטן קאלנער און אף זיינע אידיאטישע אויגן. ער עסט די
בלינצעס און לאזט נישט אראפ קיין אויג פון דער מאדאם פיין און הערט
נישט אויף אין איינוועגס צו רעדן ווייטער:
    
― געפעלט אייך, אשטייגער, די בעל־הביתטע פון די בלינצעס?
וועט איר זאגן אין אייער לעבן, אז דאס איז א ווירטין פון א גאסטהויז, פון
א רעסטאראן? זעט זי נישט אויס ווי א גרעפין? ווי א קייסערינע? הא?
וואס זאגט איר?
    
נאר דער יונגערמאן מיטן קאלנער זאגט גארנישט. ער ווערט נאך
רויטער ווי פריער, און הייבט אזש אן צו שוויצן. און אונדזער העלד גיט
זיך דאס ווארט, אז זיין נאמען זאל ניט הייסן ביבער, אויב ער וועט זיך
ניט באקענען מיט דער דאזיקער מאדאם א ביסל נענטער נאך היינטיקן
טאג.
    
 ו.
    
דער העלד בייט איבער זיין קווארטיר פון „גראנד־האטעל״ אף נומער B 21,
    
 דריטער שטאק, לינקס
    
איך מיין, אז עס וועט קיינעם ניט זיין פריקרע, וואס מיין העלד,
מארקוס ביבער, דער פארשטייער פון דער פירמע „ביבער, שפאק עט
קאמפאניע״, האט זיך באלד נאך שבועות אריבערגעטראגן מיטן גאנצן
געפעק פון „גראנד־האטעל״ אף נומער 21 B דריטער שטאק, לינקס.
אוודאי איז אין „גראנד־האטעל״ מער גרויסארטיק, מער שיק ― וואס
איז דא צו רעדן? דערפאר האט ער זיך אבער נאך קיינמאל אין ערגעץ
נישט געפילט אזוי גוט און אזוי היימיש, ווי אט דא, צווישן גוטע מענטשן.
מארקוס ביבער איז גיך געווויר געווארן, ווי אזוי מע רופט די צוויי גימנאזיסטלעך. איינער הייסט הערצל, דער אנדערער מישא. און ער שליסט
מיט הערצלען און מיט מישאן גוטברודערשאפט, שפילט מיט זיי אין
„ציגן־וואלף״ און אין „פעטשערלעך״. מיטן קליינעם שוועסטערל איז ער
אויך געווארן א שטיקל מחותן. און אפילו פאר דער אלטער מאמען, וואס
זיצט מיט זילבערנע ברילן איבער א גראבן סידור, האט ער אויך וואס צו
זאגן:
    
―באבעניו, איר הערט ניט אויף צו דאוונען?
    
― איך דאוון שוין פאר מיינע קינדער און פאר מיינע אייניקלעך.
    
― אז ס׳איז יא אזוי, טא דאוונט שוין, באבעניו, פאר מיר אויך.
    
די „באבעניו״ הייבט אויף אף אים די זילבערנע ברילן און ענטפערט
נישט גארנישט אף דער חכמה.
    
הקיצור, אונדזער העלד איז דא געווארן אזוי היימיש, אז עס גלוסט
זיך אים גארנישט אוועקצופארן פון דאנען, נישט קוקנדיק דערויף, וואס
פון דער היים זעצט מען מיט בריוו, ער זאל קומען צו פארן. די געשעפטן רופן אים. געשעפטן? וואס פאר א געשעפטן קאנען אים אוועקנעמען פון דאנען, ווו ער האט ענדלעך געפונען זיין אמתן איינציקן אידעאל
אין לעבן? ווי אזוי און ווען איז דאס בא אים פארטיק געווארן ― ווייס
ער אליין נישט. אט אזוי, פון זיך אליין. וויפל שידוכים מע האט אים
איבערגערעדט! וויפל מיידלעך האבן זיך נאך אים געיאגט!... באשערט
אן ארעמער, עלנטער פרוי, מיט צוויי קינדער, מיט א קליין שוועסטערל
און מיט אן אלטער מאמע, אזא גליק! די קינדער וועט ער צושרייבן צו
זיך, איבערגעבן זיי זיין נאמען „ביבער״, דאס קליינע שוועסטערל וועט ער
חתונה מאכן, און די אלטע באבעניו לאז זיך זיצן און דאווענען געזונטערהייט.
    
אזוי טראכט זיך אונדזער העלד, און ער שטעלט זיך פאר, ווי די
ארעמע פרוי פיין וועט דאס ווערן איבערראשט, אז ער, מארקוס ביבער,
דער פארשטייער פון דער פירמע „ביבער, שפאק עט קאמפאניע״, וועט
איר דערקלערן, אז ער וויליקט־איין צו געבן איר זיין נאמען און צעטיילן
מיט איר זיין פארמעגן! „איך האף, אז איר מיינט דאס ערנסט?״ ―
וועט זי אים זאגן און די גאנצע פארב וועט זיך צעגיסן איבער איר פנים,
וואס איז ווייסער פון מילך, און אירע שיינע אויגן וועלן זיך אנצינדן
מיט א ניי פייערל!... דערווייל לייגט ער איר פאר בילעטן, אפשר וועט
זי גיין מיט אים אין טעאטער?... אך, פאר וואס נישט?... די מאדאם פיין
דאנקט אים זייער. זי מוז אים אבער זאגן, אז אן די קינדער קאן זי ניט
גיין. זי האט שוין לאנג צוגעזאגט נעמען זיי אין טעאטער אריין. און וויבאלד די קינדער, מוז מען שוין נעמען די שוועסטער אויך... געוויס. ער
האט גאר אנדערש נישט געטראכט! און מארקוס ביבער נעמט א לאזשע,
און גייט מיט דער מאדאם פיין און מיט אירע קינדער און מיט איר
שוועסטערל אין טעאטער אריין.
    
 ז.
    
 אביסל טעלעגראפן־ליטעראטור
    
 זיצנדיק מיט דער מאדאם פיין און מיט איר משפחה אין דער לאזשע,
טראכט זיך ביבער: ווי קומט דאס צו דער דאזיקער פרוי אזא האלטן
זיך מיט אזא באנעמען זיך? א גרעפין דארף ניט זיצן שענער, ווי עס
זיצט אט די ווירטין פונעם רעסטאראן. אך, ווי שיין עס וועט איר פאסן
דער נאמען „מאדאם ביבער״!... אז ער וועט זי ברענגען צו זיך אין
שטאט, וועט זי פארשטעלן, פארטונקלען אלע שענסטע דאמען. נאטירלעך, וועט ער קיינעם ניט דערציילן, אז זי האט ווען געהאלטן א גאסט־הויז, א רעסטאראן... ער וועט זאגן, אז זי שטאמט פון דעם גרעסטן אדל,
געהער זיך אן א שטיקל אייגענע מיט די פאליאקאווס, האט א פעטער
א מיליאנער אין מאסקווע און צוויי ברידער אינזשעניערן אין פעטערבורג.
    
די דאזיקע חלומות פארטראגן אונדזער העלד אזוי ווייט, אז ער
הייבט אליין אן גלויבן אין די פעטערבורגער אינזשעניערן און ער נעמט
זיך אונטער מיט זיי צו בויען א נייע ליניע, און אז ס׳וועט ניט כאפן
קיין געלט, וועט מען זיך א נעם טאן צום פעטער צום מיליאנער. נישקשה,
דאס קוויטל „ביבער, שפאק עט קאמפאניע״ איז א גוט קוויטל...
    
― וואס זאגט איר, מאדאם פיין?
    
וואס זאל זי זאגן? זי איז אים זייער דאנקבאר פאר דער לאזשע.
ניט אזוי פאר זיך אליין, ווי פאר די קינדער. זי האט זיי שוין לאנג צוגעזאגט נעמען אין טעאטער. א גוטע נאכט, הער ביבער!
    
― א גוטע נאכט, מאדאם פיין! א גוטע נאכט, הערצל! א גוטע
נאכט, מישענקע! מארגן זעען מיר זיך. א גוטע נאכט!
    
און מארקוס ביבער גייט־ארויף צו זיך אין צימער און פילט, אז
עס ווילט זיך אים זינגען, עס ווילט זיך אים טאנצן. נאר ניט ער זינגט,
ניט ער טאנצט. ער שפאנט־ארום הין און צוריק און קאן זיך קיין ארט
נישט געפינען. ער עסט זיך אויף א לעבעדיקן, פאר וואס ער האט נאך
ביז איצט מיט איר קיין האלב ווארט נישט גערעדט, נישט וועגן זיינע
פלענער, נישט וועגן זיינע געפילן. שוין פון עטלעכע טעג, אז ער קלייבט
זיך מיט איר וועגן דעם צו רעדן, און קאן נישט. ער קאן נישט! ער האט
נישט פאר איר קיין ווערטער, קיין שפראך. די אלטע טאנצן־שפראך,
פילט ער, איז דא נישט אפן פלאץ. איבערצוריידן וועגן אזא וויכטיקע
זאך דארף מען האבן א מענטשן א געניטן, אט, למשל, ווי זיין עלטערער שותף שפאק. שפאק האט שוין אליין חתונה געמאכט קינדער. ער
וואלט דאס דורכגעפירט בעסער, ווי אלע. און אגב דארף מען דאך טאקע
פריער געבן צו וויסן אהיים פון אזא ערנסטן שריט, וואס ער גייט מאכן.
לאז זיך די אלטע מוטער אויך פרייען (ביבער האט א רייכע מוטער, וואס
איז דער קאפ פון דער פירמע, און ער, מארקוס, איז איר איינציקער
יורש). און עס בלייבט בא אים, ער זאל אוועקשרייבן אהיים א בריוו
און בעטן דעם שותף, ער זאל קומען צו פארן וואס גיכער. און נישט
לאנג געטראכט, גענומען א בויגן פאפיר און אוועקגעזעצט זיך צום טיש
און...
    
דא מוזן מיר אבער איבעררייסן און זאגן א פאר ערנסטע ווערטער.
אונדזער העלד, עס זאל אים צו קיין חרפה נישט זיין, איז אין דער מלאכה
פון שרייבן עפעס נישט אזא שארפער בריה. דאס הייסט, ער איז, חלילה,
נישט קיין עם־הארץ, וואס קאן קיין פען נישט האלטן, נאר ער איז מער
געוווינט צו שרייבן געשעפטלעכע מעמאראנדומס, חשבונות, וועקסלען
וכדומה אזא מין ליטעראטור. יעדנפאלס, נישט אזעלכע בריוו, ווו מע
דארף אויסגיסן אזוי פיל געדאנקען מיט אזעלכע טיפע געפילן, וואס לאזן
זיך גארנישט ארויסשרייבן אף פאפיר. איז נישט גלייכער אפשר ארויסרופן אהער דעם שותף דורך א דעפעש?...
און עס הייבן־אן פליען דעפעשן פון איין שטאט אין דער אנדערער
צווישן ביידע שותפים, פון ביבערן צו שפאקן און פון שפאקן צו ביבערן. מיר זעצן איבער אף א ציקאוועסט די דאזיקע טעלעגראפן־ליטע־ראטור.
    
1) פ ו ן  ב י ב ע ר ן  צ ו ש פ א ק ן:
    
 „קומט צו פארן. ערנסט געשעפט. ביבער״.
    
2) פ ו ן ש פ א ק ן צ ו  ב י ב ע ר ן:
    
 „טעלעגראפירט וואסער א געשעפט? שפאק״
    
3) פ ו ן  ב י ב ע ר ן  צ ו ש פ א ק ן:
    
 „קומט צו פארן, וועט איר זען. ביבער״.
    
4) פ ו ן ש פ א ק ן צ ו  ב י ב ע ר ן:
    
 „פארן אוממעגלעך. טעלעגראפירט וויפל דארף מען זאלאג?
    
 שפאק״.
    
5) פ ו ן  ב י ב ע ר ן  צ ו ש פ א ק ן:
    
 „קיין שום זאלאג. קומט צו פארן. ביבער״.
    
6) פ ו ן ש פ א ק ן צ ו  ב י ב ע ר ן:
    
 „כ׳קום מיטן קוריער־צוג. שפאק״.
    
און שפאק קומט צו פארן מיטן קוריער־צוג.
    
 ח.
 ווו דער לעזער האט א געלעגנהייט צו באקענען זיך מיט א נייעם פארשוין ― שפאק
    
 אף וויפל מארקוס ביבער איז אן עולם־הזהניק, אף אזוי פיל איז
זיין עלטערער שותף, אויסגעטאן פון דער וועלט מיט אלע אירע תענוגים
און פארגעניגנס. שפאק האט פארקויפט די נשמה זיינע צום שווארצן
יאר און האט זיך אפגעגעבן מיט לייב און לעבן צום געשעפט. ניט עסן,
ניט טרינקען, ניט שלאפן, נאר געשעפט און געשעפט און געשעפט. זיין
ווייב און קינדער זאלן אף אים ניט אכטונג געבן, נאכלויפן מיט גוואלד,
ער זאל עפעס עסן, וואלט ער אויסגעגאנגען, ווי א ליכט. ער האט אזוי
אויך א פנים פון א רוח. אליין איז דאס א קליינס און א דארס און אן
איינגעבויגנס, און א טבע האט דאס אלע מינוט אדער א פינטל מיט די
אויגן, אדער א מאך מיט דער נאז, אדער א הייב מיט די פלייצעס. די
געדאנקען בא אים תמיד פליען, די געשעפטן פליען, און אליין פליט ער
אויך. און רעדן רעדט ער אזוי גיך, אז ער מוז איבערכאפן עטלעכע מאל
דאס אייגענע צוריק, און איז שטענדיק אין כעס, ער ווייס ניט אף וועמען, ער ווייס ניט פאר וואס, שמיצט זיך און ווארפט זיך און שפייט ―
א שטיק משוגענער! נאר, אין עצם, ניט קיין שלעכטער מענטש, האט
פיינט כבוד, קאן ניט זען קיין טרערן און האט ניט מורא פאר קיין זאך,
נאר פאר א קאץ און פאר א דונער. אט האט איר אייך דעם גאנצן
פארשוין.
    
געקומען צו פארן פון באן, ניט געשלאפן א נאכט, האט שפאק
געהאט א שטיקל סכסוך מיטן קוטשער, זיך געשמיצט און געווארפן און
געשפיגן, און צום סוף געמוזט באצאלן צוויי מאל אזוי פיל, און אפילו
נישט אפגערוט, נישט איינגעוואשן זיך, נישט איבערגעביסן, האט ער א
נעם געטאן ביבערן אף א זייט:
    
― וואס איז דאס געשעפט וואס? גיכער, ווען גייט צוריק דער
קוריער ווען? וויפל האלט דער זייגער איצטער, גיך?
    
― האט צייט. לאמיר קארשט פריער עפעס נעמען אין מויל אריין.
― בעט זיך בא אים ביבער, און שפאק ווערט אין כעס, וויל נישט הערן
פון קיין זאך: אדער געשעפט, אדער אט זעצט ער זיך אויף און פארט
צוריק אהיים! אף שפאקן איז צו גלייבן! מען זעצט זיך אוועק, און ביבער
דערציילט דעם שותף זיינעם באריכות, מיט אלע איינצלהייטן, א גאנצע
געשיכטע, ווי אזוי ער האט זיך אפגעשטעלט אין „גראנד־האטעל״, ווי
אזוי ס׳איז געקומען שבועות, ווי אזוי ער האט זיך אנגעהויבן נאכפרעגן
אף א יידישן רעסטאראן, ווו מע קאן עסן מילכיקע בלינצעס, און אזוי
ווייטער, ניט דורכגעלאזט קיין ברעקל, אפילו דאס קליינע שוועסטערל, די
אלטע מיטן סידור, די צוויי קינדער, הערצל און מישא, די לאזשע אין
טעאטער... די גאנצע צייט, וואס דער יונגערער שותף האט דערציילט,
איז דער עלטערער געזעסן ווי אף הייסע קוילן, געפינטלט מיט די אויגן,
געמאכט מיט דער נאז און געהויבן מיט די פלייצעס און געטריבן האלדז־און־נאקן: גיכער, גיכער! ― ביז ס׳איז געקומען צום רעכטן פונקט, און
מארקוס ביבער האט געפילט, אז ס׳איז אים אראפ א שטיין פון הארצן.
    
זאל איך אייך גיין דערציילן, וואס ס׳איז פארגעקומען, אז שפאק
איז געווויר געווארן פון דער גאנצער מגילה דעם רעכטן שפיץ, אז זיין
יינגערער שותף, מארקוס ביבער, פארשטייער פון דער פירמע „ביבער,
שפאק עט קאמפאניע״, וויל חתונה האבן פאר דער רעסטאראטארשע פון
דער דאזיקער אכסניה, וואס האט א שיין פנים און קאן מאכן בלינצעס?...
אן אנדערער אף שפאקס ארט וואלט געוויס אויסגעשאסן מיט א געלעכטער און אויסגעבטלט אלע חלומות אף די שונאימס קעפ. ניין, שפאק
איז נישט אזא מענטש, וואס לאכט. שפאקן האט מען נישט געזען לאכן
שוין העכער פינף און צוואנציק יאר. שפאק האט זיך געכאפט מיט ביידע
הענט באם קאפ און אנגעהויבן לויפן הין און צוריק, ווי א משוגענער,
אן ווערטער. נאכדעם ערשט האט ער אנגעהויבן רעדן ― ניין, נישט
רעדן, נאר שפריצן, שיטן מיט פייער. געשווארן זיך, אז ווען ער האט
צייט, נעמט ער אים, ביבערן הייסט דאס, און פירט אים אפ צום דאקטאר. נאר אזוי ווי ער האט קיין צייט נישט, די געשעפטן לאזן ניט, טוט
ער א שפיי און פארט־אוועק אהיים און לאזט אים איבער דא, ביבערן
הייסט דאס, לאז ער זיך אנצינדן מיט זיינע אכסניות און מיט די רעסטא־ראטארשעס און מיט די בלינצעס. לאז אלצדינג גיין קאפוט, אין דער ערד
אריין אלע געשעפטן, אין דער ערד אריין!!...
    
שפאק האט אזש צעשפילעט דעם קאלנער און פארווארפן דאס
שניפסל פונעם האלדז ארויף אף דער שאפע ― אזוי אויפגעבראכט איז
ער געווארן אף זיין שותף. און זיין שותף וואס האט געטאן? גארנישט.
געזעסן און געשוויגן. ביבער קען אים. ער ווייס, אז שפאקן דארף מען
לאזן אויסשרייען זיך, איבערקאכן זיך, נאכדעם קאן מען מאכן מיט אים
וואס מע וויל.
    
― שוין? ― זאגט צו אים ביבער. ― אצינד קומט־אראפ אין רעסטאראן, וועלן מיר עפעס נעמען אין מויל אריין.
    
און ביידע פארשטייער פון דער פירמע „ביבער, שפאק עט קאמפאניע״ לאזן זיך אראפ אין רעסטאראן עפעס נעמען אין מויל אריין, זעצן
זיך אוועק צום טיש, און ביבער שטעלט פאר דער מאדאם פיין זיין עלטערן שותף הער שפאק ― און עס געשעט א נס...
140  ש ל ו ם   ע ל י כ ם
    
 ט.
    
די געשעענישן אנטוויקלען זיך און א נייע פערזאן דערשיינט אף דער סצענע
    
אין כישוף גלייבט איר? מע מוז אמאל גלייבן אין כישוף אויך,
ווארעם וואס דען איז דאס געשען מיט שפאקן? ווו איז אהינגעקומען
זיין משוגעת? גאר נישט דער שפאק! שאט, ער האט גאר אויפגעהערט
פינטלען מיט די אויגן; א שעה צוויי איז ער אפגעזעסן מיט דער פיין
באם טיש, גערעדט מיט איר פון אלצדינג אין דער וועלט, גארנישט באמערקט, ווו די צייט איז אהינגעקומען. און אז ער איז ארויפגעקומען
ארויף, האט ער א ביסל ארומגעשפאנט הין און צוריק מיט גיכע טריט,
ווי זיין שטייגער איז, נאכדעם האט ער זיך אוועקגעשטעלט קעגן ביבערן,
אויפהייבנדיק דעם קאפ צו דער סטעליע, אריינגעלייגט די האנט אונטערן
קאלנער און א זאג געטאן צו אים גיך, איבערחזרנדיק דריי מאל א
ווארט:
    
― דארפסט נישט מאכן קיין לאנגע שהיות דארפסט דו נישט מאכן
דו, און ארויסרופן די מאמע מיט א דעפעש דארפסטו ארויסרופן.
    
ביבער פראטעסטירט. וואס איז ער עפעס? א יינגעלע? א חתנדל,
וואס די מאמע וועט קומען אים אנקוקן א כלה? שפאקן איז אבער שרעקלעך איבערצושפארן. לשון־געשעפט ― לאזט אים. א געשעפט פארשטייט
ער בעסער. און עס פליט א דיפלאמאטישע דעפעש צו מאדאם ביבער:
    
„געשעפט פאדערט אייער אנוועזנהייט. קומט צו פארן. שפאק״.
    
אף דער דעפעש קומט באלד צוריק א דעפעש:
    
„וואס איז געשען? טעלעגראפירט געזונט מארקוס. אומרויק״.
    
אף דער דעפעש פליט נאך א דעפעש:
    
„מארקוס פאלקאם געזונט. קומט צו פארן. שפאק״.
    
אף דער דעפעש קומט צוריק א דעפעש:
    
„כ׳פאר מיטן קוריער־צוג״.
    
נישט טויט, נישט לעבעדיק, קומט צו פארן די פרוי ביבער, די מוטער פון אונדזער העלד, א באיארטע, נאך גאר א שיינע פרוי, מיט א
רידיקיול אין האנט. פאלט דעם זון אפן האלדז, דאנקט גאט, וואס זי האט
געטראפן „מארקוסלען״ א לעבעדיקן. אז זי איז נישט געשטארבן אין וועג
נאר פון איבערטראכטן אליין, איז א סימן, אז זי וועט נאך, אם ירצה
השם, לאנג לעבן!
    
 י.
    
 אלע דריי פארשוינען נעמען זיך צו זייער דיפלאמאטישער ארבעט
    
 שפאק, כאטש ער איז א טרוקענער נפש, איז דאך מער דיפלאמאטיש,
ווי ביבער. ער האט נישט דערציילט דער פרוי ביבער פון מארקוסעס
ראמאן, פארשוויגן די גאנצע מעשה. ער האט נאר צונויפגעפירט ביידע
פרויען אונטן אין זאל באם עסן ― און גענוג. ס׳איז שוין געווען נישט
אזוי גרינג זיי צו שיידן זיך. די אלטע פרוי ביבער האט זיך געטראכט:
„זעט נאר! ווען גאט שיקט מיר צו אזא שנור, וואס וואלט איך וועלן
נאך פון זיין ליבן נאמען?״... מע קאן זיך שוין פארשטעלן די טרערן, וואס
האבן זיך איר געשטעלט אין די אויגן, אז שפאק האט זי נאכדעם דיפלאמאטיש צוגעגרייט, אין וואס דא האנדלט זיך, און אז „מארקוסל״ אליין
האט איר אנטפלעקט דעם סוד, אז ער איז שטערבלעך פארליבט אין
דער מאדאם פיין, און אז ער ווארט נאר, וואס זי, די מאמע זיינע, וועט
זאגן... די אלטע פרוי ביבער איז ווידער א מאל געפאלן איר זון אפן
האלדז, געדאנקט גאט, וואס זי האט דערלעבט דעם נחת, אף וועלכן זי
קוקט ארויס שוין לאנג, שוין גאנץ לאנג... אמת, דער שידוך איז נישט
פון זייער גראד, נאר ווער קוקט דערויף? ס׳איז היינט אן אנדער וועלט
געווארן... לאז גאט געבן, ס׳זאל זיין מיט גליק.
    
― אמן! ― רופט זיך אפ שפאק. ― אצינד איז געבליבן נאר איין
זאך איז געבליבן אצינד: מע דארף איבעררעדן דארף מען מיט איר
מכוח דעם דאזיקן געשעפט מכוח, און טאקע באלד טאקע, מארקוס, ווו
האלט דער זייגער ווו?...
    
דעם פשט פון שפאקס ווערטער האט מען באדארפט פארשטיין אזוי:
„מיט אן אלטן בחור טאר מען לאנג נישט שפעקולירן״... און אלע דריי
פארשוינען קוקן איינס אף דאס אנדערע, פארשטייען זיך אן ווערטער.
    
עס איז שוין געווען שפעטלעך אין דער נאכט, אז אונדזערע דריי
פארשוינען, ביידע שותפים און די אלטע פרוי ביבער מיטן גרויסן רידיקיול, האבן זיך אראפגעלאזט אונטן אין רעסטאראן אריין עפעס עסן,
און טאקע דארטן שוין איבעררעדן מיט דער מאדאם פיין מכוח אכצן און
דרייצן. אין זאל איז נישטא קיינער. נאר אין א ווינקעלע, ווי אלע מאל
זיצט די אלטע מאמע מיט די זילבערנע ברילן איבער איר גראבן סידור.
ביידע שותפים זעצן זיך אוועק צום טיש, און די מאדאם ביבער רוקט
זיך צו אף א וויילע צו דער אלטער, פארגייט צו איר מיט רייד, פריער
וועגן גלאט אזוי שטובזאכן, ווירטשאפט, נעכטיקע טעג, ביז זי קומט
ארויף אף קינדער, טאפט־אויס בא דער אלטער, וויפל ס׳איז מעגלעך,
אלע מעלות פון איר טאכטער און פארגעסט ניט בשעת־מעשה אויסצורעכענען פאר איר די מעלות פון איר זון, ניט ווייל ער איז אירער א זון,
און נאך א בן־יחיד דערצו, ― אלע וועלן דאס אף אים זאגן, אז ס׳איז
דער צווייטער צו אים נישטא אין דער וועלט. א מענטש אן א גאל. אן
אפענע האנט. אים אז עמעצער געפעלט, איז די זעל מיט דער נשמה. גליקלעך וועט זיין יענע, וואס וועט אריינפאלן צו אים, אין זיין גורל אריין
― דאס טעלערל פונעם הימל!...
    
די אלטע מיטן גראבן סידור האט אפילו ניט רעכט פארשטאנען,
צוליב וואס יענע לויבט אזוי אין טאג אריין איר זון, דאך האט זי אנגעשטעלט אף איר די זילבערנע ברילן און הערט זי אויס ביזן סוף. דאס
הייסט, ביז די פרוי ביבער שלאגט זיך אליין ניט איבער די רייד, קוקט
זיך ארום אף אלע זייטן און טוט א פרעג:
    
― ווו איז אייער טאכטער?
    
די אלטע טוט־אויס די זילבערנע ברילן:
    
― איר דארפט זי? אט גיי איך זי א רוף טאן. זי איז בא זיך מיט
די קינדער, מאכט מיט זיי די „אוראקעס״.
    
― ניין, ניין. למאי זאל איך אייך מטריח זיין? אט וועל איך בעסער אליין אריינגיין צו איר אף א וויילע. ווייזט מיר נאר, ווו דאס איז?
    
און די פרוי ביבער נעמט איר רידיקיול און לאזט זיך אראפ אף א
וויילע צו דער מאדאם פיין.
    
לאמיר אקארשט איבערלאזן די ווייבער אף שפעטער און זיך אומקערן צו אונדזערע מאנצבילן. זיי זיינען בילכער: מאנצפארשוינען!
ל כ ב ו ד   י ו ם ־ ט ו ב  143
    
 יא.
    
עס שווימט ארויף א באקאנטער פארשוין, און אונדזערע צוויי שותפים
    
 ווערן שטארק איבערראשט
    
 אונדזערע צוויי שותפים, ביבער און שפאק, ביידע פארשטייער פון
דער פירמע „ביבער, שפאק עט קאמפאניע״, זיינען זיך דערווייל געזעסן
באם טיש, זייער געהויבן און יום־טובדיק געשטימט, און געשמועסט
וועגן געשעפט. דאס הייסט, שמועסן האט געשמועסט, אייגנטלעך, נאר
שפאק, ווארעם שפאק, אז ער רעדט פון געשעפט, איז נישט נאר ער
רעדט מיט אלע זיינע צוויי הונדערט אכט און פערציק אברים, נאר עס
רעדן מיט אים די ווענט. שפאק האט ליב געשעפט נישט דערפאר, ווייל
ער איז אזוי להוט נאך געלט. געלט ― מהיכא־תיתי, ווער האט עס נישט
ליב קיין געלט? דער עיקר איז אבער בא אים געשעפט! געשעפט איז בא
שפאקן, ווי, אשטייגער, בא א שאכשפילער ― שאך, ווי בא א שיכור ―
וויין, אדער, איך בעט איבער אייער כבוד, ווי בא אן אויסגעלאסענעם
עולם־הזהניק ― שיינע מיידלעך... מע קאן זאגן, אז שפאק איז פארליבט אין געשעפט ― און א סוף! אין דעם, ווי שפאק רעדט, קומט־אריין אין זאל א פארשוין און פארנייגט זיך צו די שותפים גאנץ העפלעך. אונדזער העלד, מארקוס ביבער, הייבט־אויף די אויגן און קוקט־אן
דעם אריינגעקומענעם פארשוין. א? דאס איז זיין וויז־א־ווי פונעם טיש,
דער יונגערמאן מיטן ענגן קאלנער. ווי קומט ער אהער? און אזוי שפעט
אין דער נאכט? דערזען, אז מע קוקט אף אים זייער שטארק, איז דער
יונגערמאן מיטן ענגן קאלנער געבליבן שטיין ניט אהין, ניט אהער, פארשוויצט, רויט ווי פייער, און די אויגן ― אט־אט שפרינגען זיי ארויס!
פאר רחמנות בעט אים ביבער זיצן, שטעלט זיך אים פריער פאר:
    
― מיר זיינען, דאכט זיך, שוין באקאנט. מארקוס ביבער. און דאס
אין מיין קאמפאניאן, שפאק.
    
דער יונגערמאן פונעם ענגן קאלנער פארנייגט זיך נאך א מאל גאנץ
העפלעך און שטעלט זיך אויך פאר פאר די שותפים:
    
― פיין.
    
― פיין?
    
― פיין.
    
― קערט איר זיך נישט אן עפעס א פריינט מיט דער מאדאם פיין?
    
דער יונגערמאן פון דעם קאלנער זאל דאס אייך באווייזן אפילו א
סימן פון א שמייכל. ער קוקט מיט א פאר קיילעכדיקע קעלבערנע אויגן
גלייך ביבערן אין פנים אריין:
    
― די מאדאם פיין איז מיין פרוי, דאס הייסט, איך בין איר מאן.
    
ווי אזוי האט זיך געפילט אונדזער העלד, אז ער האט דערהערט
אזא מין בשורה, דארף דער לעזער, דאכט מיר, שוין אליין טרעפן. וויבאלד אז לוטס ווייב איז געווארן א שטיק זאלץ, איז פון ביבערן געווארן
א שטיין. גאנץ אנדערש האט אויסגעזען דער שותף זיינער. שפאק האט
אנגעהויבן מיט א מאל שטארק פינטלען מיט די אויגן, מאכן מיט דער
נאז, הייבן די פלייצעס, שפייען און שפריצן און איבערזעצן זיך פון איין
בענקל אפן אנדערן. א פייער האט זיך אנגעצונדן אין שפאקן און א
מוראדיקע שנאה צום יונגערמאן פונעם קאלנער. מע זאל אים לאזן, וואלט
ער אים אויפגעהאנגען אט דא, אין מיטן זאל, אפן הענגלאמפ. און דער
יונגערמאן נעבעך, גאט די נשמה שולדיק, זעצט זיך אקעגן ביידע שותפים
און קוקט ווי א זינדיקער מענטש, גלייך אין די אויגן אריין. לאמיר איבערלאזן אקארשט די מאנצפארשוינען און א קוק טאן אף א ציקאוועסט,
וואס טוט זיך דארטן, בא די ווייבער?
    
 יב.
    
דאס רעדל, וואס האט זיך מאדנע א דריי געטאן מאכט א סוף צום ראמאן
    
 די פרוי ביבער, אז זי איז אריינגעטראטן מיטן רידיקיול אין האנט
צו דער מאדאם פיין, האט זי געטראפן זי זיצן מיט אירע צוויי קינדער די
גימנאזיסטלעך איבער א ביכל. די פרוי ביבער בלייבט שטיין א וויילע אף
דער טיר. אפשר שטערט זי זיי? מאדאם פיין שטייט־אויף. זי האט זיך
נישט געריכט אף אזא גאסט. זי בעט זי זיצן. אפשר וועט זי טרינקען
טיי? ניין, די פרוי ביבער דאנקט. זי דאנקט פאר דער טיי. אך, וואסערע
שיינע, וואסערע ליבע קינדערלעך בא איר; אזעלכע קינדער אז מע האט,
איז א ברכה פון גאט. זי האט גאט געשטראפט. נישט געגעבן איר קיין
סך קינדער. נאר איינעם, א בן־יחיד. מארקוס ― דאס איז איר איינציקער טרייסט. איין אויג אין קאפ. איינער ― אבער א געראטענער. ווי
געפעלט ער איר?
    
― ווער?
    
― מארקוס. מיין זון מיין איך.
    
― דער הער ביבער? א! זייער־זייער א פיינער מענטש. און א ליבער
מענטש. מיינע קינדער זיינען פארליבט אינעם הער ביבער. דער הער ביבער באלעוועט זיי צופיל. אנומלטן זיי גענומען אין טעאטער...
    
― אין טעאטער? כא־כא! דאס איז א קלייניקייט. איר קענט אים נאך
ניט. א מענטש אן א גאל. און אן אפענע האנט. אים, אז עמעצער געפעלט,
איז די זעל מיט דער נשמה. גאט מעג אים העלפן פאר זיין גוט הארץ. ער
פארדינט, אז מע זאל אים ליב האבן. גליקלעך וועט זיין יענע, וואס
וועט אריינפאלן צו אים אין גורל אריין. דאס טעלערל פונעם הימל!...
ווארעם זיין גוטסקייט, זיין געטריישאפט און זיין ליבשאפט האט דען א
גרונט? איך בין א מאמע, און ווער ווייס נאך אזוי איר קינד, ווי א
מאמע? אט בין איך דא נאך נישט קיין טאג אפילו, און קאן אייך זאגן,
הערט איר, אז זיין הארץ און זיין נשמה און ער אליין געהערן אינגאנצן,
אינגאנצן צו אייך.
    
― צו מיר?!
    
― צו אייך, צו אייך, מיין קינד. איך פארשטיי אייך, איך גיי אריין
אין אייער לאגע, איך פיל אייער הארץ, און עס ווונדערט מיך נישט,
וואס איר זייט רויט געווארן...
    
― מאדאם ביבער...
    
― איר דארפט זיך נישט פארענטפערן. איך פארשטיי אייך גאנץ גוט.
איך בין אליין אויך א פרוי. איך בין אויך געווען אמאל יונג און שיין.
מע האט מיך אויך אמאל ליב געהאט. שעמען זיך פאר מיר דארפט איר
ניט. ווארעם איך בין א מאמע און בין אים געטריי, און וויל אים זען
גליקלעך. איך ווייס, אז אין אייך וועט ער געפינען דאס אמתע גליק, ווארעם נישט איך און נישט ער אליין ווינטשט זיך נישט קיין בעסערן זיווג,
קיין בעסערע פרוי, ווי איר...
    
― מאדאם ביבער! גאט איז מיט אייך!...
    
― לאז גאט זיין מיט אונדז אלעמען, קינד מיינס! רוף מיר נישט
מאדאם ביבער, רוף מיך בעסער מוטער, ווארעם איך בין דיר א מוטער,
גלייך ווי אים. איר זייט מיינע קינדער, איך בין אייער מוטער. אויב ס׳איז
דיר נישט שטארק פריקרע, קום אהער, וועלן מיר זיך צעקושן אין די
פיסקלעך, און לאמיר נאך היינט אף דער נאכט ברעכן טעלער.
    
די מאדאם פיין שטייט־אויף, נאר אנשטאט דעם, זי זאל צוגיין צו
דער פרוי ביבער, טרעט זי אפ צוריק. אירע אויגן ברענען פאר כעס, נאר
דאס פנים לאכט. זי כאפט ביידע קינדער פאר די הענטלעך, גלייך ווי
עמעצער וואלט זיי וועלן בא איר אוועקנעמען...
    
― מאדאם! איר רעדט נארישקייטן! איך האב א מאן!
    
― הא? וואס?... איר? איר האט א מאן?...
    
― ביז הונדערט און צוואנציק יאר.
    
― ווי?... ווער?...
    
― ווער? ער איז אין א געשעפט, ער איז א בוכהאלטער...
    
די פרוי ביבער איז געווען אויפגעשטאנען, זעצט זי זיך אוועק צוריק אפן בענקל, עפנט־אויף דעם רידיקיול, פארמאכט אים צוריק און
עפנט אים אויף נאך א מאל, זי ווייס נישט צוליב וואס.
    
עס האט זי באשלאגן א קאלטער שווייס.
    
 * * *
    
אין א באזונדער קופע, ערשטער קלאס, זיצן דריי פארשוינען. דער
צוג פליט, די רעדער קלאפן, די פאסאזשירן שווייגן. איינע, א באיארטע,
נאך א שיינע פרוי, מיט א רידיקיול אין האנט און מיט א קישעלע צוקאפנס, האלט צוגעמאכט די אויגן, מאכט זיך, ווי זי שלאפט. אקעגן זיצט
איינער אן אויסגעטריקנטער נפש איבער א גאנצן פאק מיט חשבונות,
פינטלט מיט די אויגן, מאכט מיט דער נאז און הייבט מיט די פלייצעס,
רעכנט כלומרשט, רעדט שטילערהייט מיט זיך אליין. מיטן פנים צום
פענצטער, די הענט ארונטער, שטייט דער דריטער, אן עלעגאנטער פארשוין, און קוקט, ווי סלופעס, שטיבער, ביימער, וועלדער, פעלדער פליען
פארביי, און ווערן פארשווונדן.
    
„אט אזוי לויפן, פליען די טעג, די יארן ― טראכט ער זיך ― די
בעסטע יונגע יארן״...
    
 געשריבן אין יאר 1909
    
 ק נ א ר ט ן
    
 א מעשה פון אן אלטן אפיקורס, איבערדערציילט לכבוד חנוכה
    
היינט זיינען קארטן א וואכעדיקער גאנג.
    
ווו שפילט מען היינט ניט אין קארטן?  וו ע ן  שפילט מען היינט
ניט אין קארטן? און  וו ע ר  שפילט היינטיקע צייטן ניט אין קארטן?
    
אמאל, אויב איר האט אין דעם א געפיל, האט מען בא אונדז געשפילט אין קארטן נאר איין מאל אין יאר ― חנוכה.
    
דאס הייסט, אז מע וויל צוריק, פלעגט מען אמאליקע צייטן כאפן
אין מיטן יאר אויך אמאל א קערטל, און א רעכט קערטל! א ווארעמס!
נאר ווו? בחדרי־חדרים! בסוד־סודות!
    
אדער ווינטער אין חדר, אויב איר האט אין דעם א געפיל, בין
מנחה למעריב, אז דער רבי איז געווען אין קלויז און געווארעמט זיך בא
דער לעזשאנקע, כלומרשט געלערנט „עין־יעקב״ פאר די בעלי־מלאכות;
אדער זומער אין א פינצטערער שטאל, בא א שפארונקעלע פון דער טיר;
אדער גאר אונטערגעקויפט געצל דעם שמש, א ייד א הויקער און א יא־דישליווער דערצו, און פארשלאסן זיך גאנץ אויבן, אין דער ווייבערשער
שול, איבערגעקערט א סטענדער, מחילה, מיטן פנים אראפ, און וואליי
אין „סטארשי קאזיר״, אדער אין „איין־און־דרייסיק״, אדער אין „טערטל־מערטל״!
    
ריבה־לאה די גבאיטע, זכרונה לברכה, זי איז שוין לאנג אף דער
אמתער וועלט, האט געפונען בא זיך איינמאל אין סטענדער א זאך ―
איז זי שיער ניט אנידערגעפאלן חלשות: ווער האט עס איר געקאנט אונטערווארפן אזא זאך אין סטענדער אריין?!..
 
 