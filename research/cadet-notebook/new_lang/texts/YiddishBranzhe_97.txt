

בוקארעשטער שריפטן (13) 



 by באריס סאנדלער 
December 1, 2020December 1, 2020 Filed under:
ליטעראטור
פראזע 

עמיל קאלין
קאפיטל דרייצן
שוין א לענגערע צייט, אז איך טראכט וועגן נעמען זיך דאס לעבן. א מאל איז דאס געווען בלויז א ווידערשפעניקע, דענערווירנדיקע מחשבה, וואס פלעג זיך אריינגנבנען אין מיין מוח, אן א פארוואס, אין א וואכנדיקן טאג און באלד נעלם ווערן, נישט איבערלאזנדיק קיין שפור, ווי א פליג, וואס פליט אריין אין צימער דורך אן אפענעם פענצטער און ביז דו כאפט זיך, איז זי שוין נישטא.
שפעטער האבן די געדאנקען פון א זעלבסטמארד באקומען א פנים, אזוי צו זאגן; איך האב געקענט זיך זען אויף דער ארבעט, ווי איך עפן דעם פענצטער אין מיין ביורא, שטעל איין פוס אויפן ראנד, דערנאך א צווייטן און… איך בין נישטא. דער שעף קומט אריין אין צימער, ער וויל מיך עפעס פרעגן, אבער איך בין אוועק אן א זיי געזונט. אונטן טוט א פארהאקטער געשריי דורכלעכערן די נאכמיטאגדיקע שטילקייט. אן אלטע פרוי האט דערזען די שוידערלעכע סצענע; א טויטער קערפער ליגט אויפן טראטואר. וואס בלייבט פונעם מענטשן, מישטיינס געזאגט, נאך דעם, וואס ער פאלט אראפ פונעם זיבעטן עטאזשן? נישט קיין סך. מענטשן קומען זיך צונויף. עמעצער זאגט, אז מע דארף ארויסרופן אן אמבולאנס, כאטש העלפן קען מען שוין נישט.
אין א צווייטער סצענע האב איך פארקניפט א שטריק צום לאמפ אויף דער סטעליע און אונטערגערוקט א בענקל. איך האב ערגעץ געזען ווי מע מאכט א תליה. איך האב מורא פארן ווייטיק, פארן געפיל, אז עס פעלט לופט. מע זאגט, אז מע פארלירט דעם באוווסטזיין זייער שנעל. נאך א מינוט איז מען שוין אויף יענער וועלט… א שרעקלעכער מאמענט און דערנאך — שלאפן אומגעשטערט. איך שטופ מיין האלדז אריין אין דער תליה און שפיר די קאלטקייט פונעם שטריק. ער איז הארט. ער וועט זיך קיינמאל נישט צערייסן. איצט דארף מען אראפלאזן דעם קנאפ, די תליה זאל זיך פעסט פארציען אויפן האלדז. א לייכטער שטופ מיטן פוס, דאס בענקל זאל זיך איבערקערן און… א גוטע נאכט וועלט.
דאמנע פאפא, נעבעך, זי וועט מוזן געפינען מיין טויטן קערפער אין איר דירה. מעגלעך, אז זי האט אין דער צייט פארבראכט עטלעכע טעג ביי איר זון אין דארף. דער הארבער ריח פון טויט וועט איר א שלאג טאן אין די נאזלעכער שוין בשעתן דרייען דעם שליסל אין שלאס־לאך. א שרעקלעכע געשעעניש, נאר נישט אלץ אין לעבן איז שיין.
איצט איז די מחשבה וועגן זעלבסטמארד שוין נישט גלאט דמיונות. זי איז פארוואנדלט געווארן אין א שטענדיקן זשום אין קאפ. שטארבן צי נישט, אבי דער אומאויפהערלעכער זשום אין קאפ זאל נעמען א עק.
איך וואלט נישט אנגערופן דעם בריוו, א „זעלבסטמארד־בריוו‟, שוין גיכער וואלט עס געווען א מין סך־הכל אדער געזעגענונג־בריוו. אויב איך וועל זיך בקרוב געזעגענען מיט דער וועלט, וועט דאס נישט זיין צוליב יענעמס אדער אייגענע מעשים. איך באשולדיק קיינעם נישט. אויב איך וועל לסוף באשליסן, קורץ נאכן שטעלן דעם לעצטן פינטל צום ענדיקן מיין איינמאליקע רייזע אויף עולם־הזה, וועט דער דאזיקער בריוו דינען ווי אזא דענקמאל פאר די, וואס וועלן זיך דערמאנען, אז איך האב א מאל געטאפטשעט דאס זעלבע שטיקל ערד ווי זיי. אין דעם פאל, אז איך וועל ווייטער ציען, מאריך־שנים זיין און די דאזיקע שווערע מאמענטן וועלן אויסזען ווי א קאלעמוטנע כוואליע, וואס האט מיך גוט אדורכגענעצט נאר נישט דערטרונקען, וועט דער בריוו בלייבן ליגן אין מיין שופלאד און אמוזירן מיינע קינדער און אייניקלעך נאך הונדערט און צוואנציק יאר.
דער בריוו איז א באשיידענער סך־הכל פון מיין גייסטיקן נעכטן, א ניכטערער בליק (אזוי האף איך) אויף צוריק, א ביסל אויפן היינט, און א טוץ אומקלארע געדאנקען וועגן א פארנעפלטן מארגן. ווי הייבט מען אן אזא כמו־זעלבסטמארד־בריוו? דאכט זיך, ווי מע הייבט אן יעדע סיפור־המעשה — פונעם אנהייב. זאל דער צוקונפטיקער לייענער נישט האבן קיין פאראיבל: נישט אלץ געדענקט זיך, נישט אלץ ווילט זיך פארגעדענקען. צום איבערגעלעבטן גיב איך צו א ביסל פעפער און זאלץ.
טייערער לייענער, פרווו נישט אונטערשיידן צווישן דעם אמת און דעם קינסטלערישן אמת. עס איז א שאד די טירחא. קענסט מיר גלייבט אויפן ווארט אדער פארקערט, האלטן, אז אין יעדן ווארט שטעקט א גראבער ליגן — עס איז מיר אלץ איינס.
לאמיר אנהייבן:
שוין א פאר גוטע יאר, אז יונה און גיטל קוקן ארויס אויף א קינד. יונה ברעכט זיך די פינגער; לויט זיין חשבון האט זיין נחת, זיין קדישל געזאלט זיין שוין דא. נישט נאר איין קדישל האט געדארפט זיין, נאר א טוץ קדישימלעך. ווו איז גאט? ער מישט זיך נישט אריין, גיטלס טראכט איז פארשלאסן אויף זיבן שלעסער און גיי דראפע זיך אויף גלייכע ווענט.
יונה פאלט נישט ביי זיך. עס זשומעט ביי אים אין קאפ מיט פלענער: ער איז געווען ביים שטעפאנעשטער רבי, האט יענער געגעבן א ברכה, נאר דערווייל האט זי גארנישט געהאלפן. דער פאשקאנער רבי האט געגעבן א קמע קעגן עין־הרע — גיטל איז נישט מעוברת געווארן. די גרעסטע דאקטוירים זענען געווען אומבאהאלפן. מאן־און-ווייב האבן זיך נישט מיאש געווען; געגלייבט באמונה־שלמה, אז ווען גאט וויל, שיסט א בעזעם.
שוין איין מאל א שאס! ווען? ווי? דאס ווייסט מען נישט, נאר מיט א מאל — אזוי האבן די ווייבער אין שטעטל זיך געשושקעט, — האט ביי גיטלען אנגעהויבן וואקסן א קיילעכדיקער בויך מיט א שפיץ — א סימן לבנים, קיין עין־הרע. מזל־טוב, גיטל! טראג געזונטערהייט. סארא תכשיטל טראגט זי אין איר טראכט? דאס איז א סורפריז! געדולד, באלד וועט זי זיך דערוויסן!
דאס קדישל: איז געווען א פרעכטיק עופעלע מיט א רויט, געשוואלן פנים, ווי ביי זיין מאמען, א צעקנייטשן שטערן, ווי ביי א למדן און שיטערע פעך־שווארצע האר, צוגעקלעפט צום פליך ווי ביי אלע עופעלעך. דאס נפשל האט געהאלטן אין איין וויינען און זיך נישט גערעכנט מיטן זייגער: געוויינט ביי טאג און ביי נאכט. גיטל האט, נעבעך, נישט צוגעמאכט קיין אויג, יונה האט נישט געביטן דאס געלעגער. אזוי האט עס זיך געצויגן דריי יאר, ביז דאס נפשל האט באקומען א ביסל שכל, נישט צופיל.
נאך ניין חדשים טראגן האט גיטל געבוירן, אין א גוטער שעה, א זינדעלע און אויפן אכטן טעג, אויף זיין ברית, האט מען אים א נאמען געגעבן: „דויד‟. דעמאלט האט זיך אנגעהויבן דער רעכטער צער גידול־בנים: אין דער נישט גרויסער שטוב, וואס יונה האט געדונגען ביים גביר, איז צוגעקומען א ניי נפשל און די ענגשאפט איז געווען גרויס.
ווען דודל וואלט באקומען מער שכל, וואלט ער, אן ספק, געשטעלט פיס און נישט געגאנגען אין חדר אריין פאר קיין שום זאך אויף דער וועלט. אין חדר האבן געווארט אויף אים א כאפטע קונדסים, וואס האבן אים געלערנט די ערשטע שפיצלעך, און א קאפריזנער מלמד. איצט — ס׳געדענקט זיך שוין נישט פונקט פאר וואס — האט דער מלמד א שמיץ געטאן מיטן „קאנטשיק‟ איבער זיינע קינדערישע פוכקע פינגער, דערנאך אים „געריסן ביים אויער‟, און דער ווייטיק האט זיך פארגעדענקט זייער גוט. הכלל, אז ער איז צוריק אהיים געקומען מיט גאנצע ביינער, זענען טאטע־מאמע געווען צופרידן. ער האט נישט אויסגעזאגט דען סוד פון חדר, און זיי האבן אים קיינמאל נישט „גענומען אויף א פארהער‟. אבי זייער זון זאל קענען דאווענען און לייענען חומש מיט רש״י. העכערע השגות האבן זיי נישט געהאט.
דאס קינד איז געווען פארטאן אין זיינע קינדערישע דאגות און ס׳האט אים ווייניק געאנט, אז דעם טאטן, ר׳יונה דעם פי־סוחר, גייט מיט דער פוטער אראפ. עס האט שוין געהאלטן ביים באנקראט. א מיאוסן באנקראט. עס האט זיך געדאכט, אז דא וועט העלפן נאר דער אייבערשטער אליין; נאר ער קען אים ארויסשלעפן פון אזא טיפער בלאטע.
נאר וואס טוט גאט? א ברודער האט ר׳ יונה געהאט, חיימעלע, פון איין מאמען און איין טאטן. געוווינט האט ער אין דער הויפטשטאט בוקארעשט. דער חיימעלע האט געהאט א געשעפט מיט פערד, האט ער געשריבן צו ר׳ יונה ער זאל רחמנות האבן אויף דער אלטער מאמען, אויפן קינד און ווייב, און אן שהיות זיך אריינזעצן אין דער באן און אין איינעם מיטן גאנצן הויזגעזינד פארן קיין בוקארעשט, ווייל דא, אין דער הויפטשטאט, קען מען מאכן גאלדענע געשעפטן בפרט אז מע האנדלט מיט פערד.
אזוי צי אנדערש, אין א זומערדיקן אוונט האט ר׳ יונה מודיע געווען זיין הויזגעזינד, אז מע דארף אנהייבן זיך פאקן, ווייל מירטשעם גאר בקרוב וועלן זיי אלע זיך אוועקזעצן אין דער באן און פארן קיין בוקארעשט. וואס איז דאס אזוינס „באן‟? וואס איז דאס אזוינס „בוקארעשט‟? דאס יינגעלע האט עס נישט געוווסט און עס האט אים ווייניק געארט; ער איז גרייט געווען זיך לאזן אין וועג אריין אן קווענקלענישן.
די נסיעה מיט דער באן איז געווען א יום־טוב; דאס יינגעלע האט צוגעקלעפט די נאז צו דעם שויב און ברייט צעעפנט די אויגן — גאטס ניסים! אן א סוף ביימער, קליינע מיט דיקע שטאמען, אנדערע מיט הויכע שטאמען, עטלעכע ביימער איינגעבויגענע, ווי זקנים. ביימער מיט צעצווייגטע טונקל־גרינע קרוינען. מיט א מאל זענען די ביימער אפגעטראטן דעם וועג די פעלדער: געלע, גרינע און ברוינע, וואס ציען זיך ביז דעם האריזאנט.
אלץ איז פארבייגעלאפן פאר זיינע אויגן גיך, ווי דער מוח איז געווען מסוגל צו באנעמען. הינטער די פעלדער האבן זיך פון צייט צו צייט אנטפלעקט בלויע בערגלעך, אבער זיי זענען נישט געלאפן אזוי שנעל ווי די באן. נאך א קורצן פארמעסט זענען זיי פארבליבן הינטן, צוזאמען מיט די קי און שאף — אזא ווונדער! דאס יינגעלע איז געזעסן ביים פענצטער און נישט אפגעריסן קיין אויג פונעם פייסאזש. נישט געוואלט טרינקען אדער עסן. וואס איז געשען ווייטער? ווייטער געדענקט ער נישט. דאכט זיך, אז אין א געוויסער צייט איז ער אנטשלאפן געווארן. אויפגעשטאנען איז ער אין א נייער בעט, אין א פרעמדן צימער און א פרעמדער שטאט, ווו ער וועט זיך גאר אין גיכן פילן ווי אן איינגעבוירענער בוקארעשטער.
אז מ׳איז אנגעקומען קיין בוקארעשט האט ר׳ יונה איינגעזען, אז דאס געשעפט „מיט די פערד‟ איז קיין געשעפט נישט. עס האט נישט ווערט קיין אויסגעבלאזן איי. אזוי ארום איז ר׳ יונה געווארן גלאט יונה, א קליינער סוחר פון גאלאנטעריע. אן אייגנטימער פון א שטויביק קלייטל אויף קאלאראש־גאס. זיך אפגעריסן א קנעפל — גיי צו יונה. מע דארף פארלאטעווען אפגעטראגענע הויזן — יונה. א נאדל? א פאדעם? א ניי שערל — יונה, יונה, יונה.
אזוי איז גיטל געווארן אין דער גרויסער שטאט אויף „דשזעטא‟, א שטאטישע באלעבאסטע מיט גאלדענע הענט; א קעכין וואס מע טרעפט נישט אין די שענסטע האטעלן… און דאס יינגעלע? אים איז געווען גוט. די שווערע צייטן אין חדר האבן אנגענומען א מיתה־משונה און ער איז געווארן א „שילער‟ אין דער יידישער שול…
די בוקארעשטער יידן האבן מיר אויסגעזען שטארק מאדנע, בעסער געזאגט, „אנדרעש‟. אין בוקארעשט טראכטן די יידן אנדערש און רעדן אנדערש: פשוטע ווערטער, וואס מע טרעפט אין באטאשאן אויף יעדן טריט און שריט ווי, למשל, „באראבולעס‟ אדער „קוקורוזע‟, ווערן פאררעכנט דא, אין בוקארעשט, ווי א סימן־מובהק פון אפגעשטאנענקייט און פראסטקייט. עס איז א מורא צו עפענען דאס מויל טאמער וועסטו זיך, חלילה, ארויסכאפן מיט א נישט „מאלדעוואניש‟ ווארט; אדער דער עולם וועט דיך „פאקן‟ אויף אן אויסדרוק און לאכן מיט טרערן.
מענטשן, וואס מע האט געהאלטן אין באטאשאן פאר גרויסע מבינים, מע איז געקומען צו זיי נאך אן עצה אדער, גלאט אזוי, צו רעדן וועגן וועלטזאכן, — וואלטן אויסגעזען דא שמאלקעפיק, קליינשטעטלדיק און נאיוו, ווי קינדער. עס זענען דא יידן מיט צילינדערס, וואס דרייען מיט די וואנצעס, רעדן א שיינעם רומעניש און פראנצויזיש — ווי א וואסער. זיי פארן קיין לייפציג אויף ירידים. זייערע קינדער שפילן אויף פיאנע אדער פידל. אין באטאשאן האב איך נישט געזען א פיאנע אפילו אין חלום.
די בוקארעשטער יידן פלעגן אויך כאפן קלעפ אין פאל, ווען זיי פלעגן טרעפן אויף א נישט ריכטיק ארט אין דער נישט ריכטיקער צייט. ווי האבן די „גולאנען‟ [1] געוווסט, ווער עס איז א ייד און ווער איז נישט קיין ייד? אז מע האט געטראגן ברילן — ביסטו פארדעכטיק. האסט געקרייזלטע האר — א ייד, אן שום צווייפל! א קרומע נאז — מער ייד קען מען שוין נישט זיין! קלעפ האט מען געקענט כאפן איבעראל: אינעם טראמוויי, אויף דער גאס, ארומשפאצירנדיק אין פארק, ווינטער־צייט, גליטשנדיק זיך מיט די „פאטינעס‟ אויף דער פארפרוירענער אזערע\. דערצו האט מען זיך שוין צוגעוווינט, אז די מאכט האט זיך געביטן און די רעגירונג פון גאגא־קוזא [2] האט איבערגענומען די לייצעס און איז געווארן אן ערנסטער כוח.
אלע ארום מיר האבן זיך ארומגעדרייט מיט געקנייטשטע שטערנס און איינגעפאלענע פנימער. קרובים און שכנים, וואס האבן זיך אליין פאררעכנט פאר מבינים אין פאליטיק, פלעגן „אנאליזירן‟ די סיטואציע און „צעקייען‟ די פאליטישע געשעענישן פאר א צווייטן, וואס „פארשטייט נישט אין די זאכן‟. יא, רעדן איז לייכט כל־זמן עס קומט נישט צו תכלית. וואס מע דארף אייגנטלעך טאן, האט קיינער נישט געוווסט.
טאטע־מאמע האבן באשלאסן צו טאן וואס כמעט אלע מענטשן טוען אין אלע אומשטענדן און צייטן: ווארטן און האפן אויף בעסערע צייטן. איך האב אויכעט געווארט, צוזאמען מיט אלעמען, אויף מער ליכטיקע טעג, אבער זיי האבן זיך פארזאמט, נישט געלאזט פון זיך וויסן. די קינדער ביי די שכנים, וואס זענען געווען פריינדלעך ביז אהער, האבן מיך שוין נישט גערופן ביים נאמען, נאר „זשידאן‟. די מער דערוואגטע האבן געהאלטן פאר נייטיק א שליידער טאן אין מיר א שטיין. פארשטייט זיך, אז איך האב וועגן דעם דער מאמען קיין ווארט נישט געזאגט, זי האט געהאט איבערגענוג אויף איר קאפ. נאר איין מאל האט א שטיין געטראפן מיר אין שטערן און דער רעזולטאט איז געווען א גאר מיאוסער בייל. די איבערגעשראקענע טאטע־מאמע האבן באשלאסן, אז מער זאל איך נישט ארויסשטעקן די נאז אין דרויסן.
אזוי איז דער ראדיא, וואס דער טאטע האט געקויפט, כדי צו הערן „וואס עס טוט זיך אויף דער וועלט‟, געווארן מיין בעסטער און איינציקער חבר, וואס האט אויך נישט געזשאלעוועט — געשיט שלעכטע נייעס אן אויפהער. עמעצער האט געבילט דארט אויף דייטש. מע האט געזאגט, אז דער וואס רעדט, איז נישט קיין אנדערער ווי דער דייטשישער קאנצלער, הער אדאלף היטלער. מיר פלעגן זיצן לעבן דעם מכשיר און זיך ברעכן די פינגער: „ס׳נישט שטיל אויף דער וועלט, יונה, נישט שטיל!‟ — פלעגט די מאמע שאקלען מיטן קאפ. „ס׳וועט זיין גוט! אונדזערע שונאים וועלן כאפן א וויסטע מפלה‟, — האט דער טאטע געפרוווט צוגעבן כאטש א ביסל פעסטקייט מיט זיין קוויטשיקער שטים. „ס׳רוקן זיך אן שלעכטע צייטן און מיר זענען שטעקן געבליבן אין דער סאמע מיטן‟ — „גיטל! האב בטחון, ס׳וועט זיין גוט!‟עס איז נישט געווארן בעסער, נאר ערגער: דער ווערמאכט איז אריבערגעגאנגען די גרענעץ מיט פוילן, עס האט אויסגעבראכן די צווייטע וועלט־מלחמה.
המשך קומט
[1] „גולאן‟ (ען) — א גראבער יונג
[2]אקטאוויאן גאגא און אלעקסאנדרו קוזא — צוויי מיניסטערס אין דער פאשיסטישער רומענישער רעגירונג פאר דער צווייטער וועלט־מלחמה

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
פון אונדזער עזבון: שפרה כאלאדענקא (1909־1974) 

Next Post
א דאקטאראט וועגן שוכבענדלעך 



