 
 דער בלוטיקער שפאס: 36: מענטשן־פליגן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעקס־און־דרייסיקסטע קאפיטל
    
  מ ע נ ש ן ־ פ ל י ג ן
    
ארויסגעכאפט זיך פון דער היים, אדער פונעם „הקדש״, ווי שרה
שאפירא האט דאס אנגערופן, האט ראבינאוויטש גענומען א איזוואזטשיק
און געהייסן זיך פירן ארויף, אנגערופן די גאס און נומער פונעם
הויז און, פארנדיק, האט ער נישט אויפגעהערט צו פייפן אלץ דאס
אייגענעם ניגון:
    
 וודאל פא אוליציע שיראקא
    
 מאלאדאי קוזניץ אידיאט.
    
 אך אידיאט ― אידיאט ―
    
 פיעסניו ס׳פריסוויסטאם פאיאט...
    
 [Вдоль по улице широкой
    
 Молодой кузнец идет;
    
 Ох! идет кузнец, идет,
    
 Песни с посвистом поет.
    
 ― Петр Ершов (1815־1869)
    
 אויף דער ברייטער גאס
    
 גייט א יונגער שמיד
    
 ער גייט און גייט
    
 און זינגט דאס ליד מיט א פייף.]
    
קענטיק, אז ער איז געווען גאנץ אויפגעלייגט און צופרידן מיט
זיך, מיט דעם שיינעם ווארעמען ערב־פסחדיקן פרימארגן און מיט
דער גאנצער וועלט ארום און ארום.
    
און ער האט געהאט מיט וואס צו זיין צופרידן. און ניט נאר
צופרידן, נאר טאקע גליקלעך, וואס גליקלעך הייסט: א קלייניקייט,
בעטי, די שיינע, די רייצנדע בעטי, איז זיינע ― ער ווייס עס פאר
געוויס, אזוי ווי צוויי מאל צוויי איז פיר!
    
די שווארצע קאץ, וואס איז געהאט דורכגעלאפן צווישן זיי
נאך זייער באגעגעניש אין טעאטער, איז שוין לאנג פארביי. די
וואלקנס, וואס האבן געהאט זיך אנגערוקט נאכדעם אויף זייער הימל,
זענען שוין לאנג צעזייט געווארן, און צו די יונגע־לייט האט ווידער
אראפגעקוקט און געשמייכלט די זון, יענע ליכטיקע גאלדענע זון,
וואס באלייכט, וואס דערווארעמט און דערפרישט נישט נאר דעם גוף,
נאר די נשמה, און זאגט צו פרייד און גליק און ליבע, ליבע אן
א שיעור!...
    
ארויסבאוויזן האט זיך עס ניט אין ווערטער ― צו וואס
ווערטער? ― עס איז פאר אים דען ניט גענוג איין קוק פון אירע
שיינע, קארע, קלוגע אויגן? עס איז פאר אים דען ניט גענוג איין
שפאס פון איר זייט, א זעץ איבער דער האנט, א שמיר איבער דער
נאז, א ריר, א בייזער, א שטיף, א לאך און נאך טויזנטער אזעלכע
קלייניקייטן, פון וועלכע עס וועבט זיך אויס אמאל א ראמאן א סך
בעסער, ווי פון ערנסטע, שווערע און זייער נארישע
 ליבעס־דערקלערונגען?...
    
זייער נאענטקייט האט זיך אויסגעוועבט פון זיך אליין און
ביידע האבן זיי געטראגן זיך איינס אקעגן דאס אנדערע מיט
ריזנטריט. אלעס איז געווען גרייט. עס איז אפגעגאנגען נאר איין זאך,
איין קליינער שריט: ער זאל א שמועס געבן מיט איר פאטער, מיט
דוד שאפירא, אדער נאך בעסער, מיט איר מוטער, מיט שרה שאפירא,
וועלכע האט שוין ארויסגעקוקט דערויף פון טאג אויף טאג און פון
שעה אויף שעה. און ער איז שוין טאקע עטלעכע מאל גרייט געווען
דעם דאזיקן קליינעם שריט צו מאכן, האט ער זיך אבער דערמאנט
אן יענער גרויסער מעכטיקער וואנט, וואס שטייט צווישן זיי פון
געבוירן, און ער איז מיט שרעק אלע מאל אפגעשפרונגען צוריק,
און געבראכן זיך דעם מוח אויפן דאזיקן פראבלעם, וואס ער האט
באין אופן נישט געקאנט איינבייסן... צו שטאלץ איז זי געווען מיט
איר יידישקייט און צו שארף האט זי זיך אויסגעדריקט וועגן די
יעניקע, וואס „ה א נ ד ל ע ן  מ י ט  ג א ט  צ ו ל י ב  א יי ג ע נ ע
א י נ ט ע ר ע ס ן ״... זייער באגעגעניש דעמאלט אין טעאטער מיט דעם „ווייסן
אונטערשלאק״ (לאפידוס) און די עטלעכע געשפרעכן, וואס ער האט
געהאט מיט איר נאכדעם, איז געווען גאנץ גענוג פאר אים, ער
זאל דעם דאזיקן ענין מער נישט אנרירן...
    
וואס־זשע טוט מען פארט? איז געבליבן ביי אים, ער זאל
זיך זען מיט א רב, מיט א יידישן רב, זיך מיט אים
דורכשמועסן, אויפקלערן און פרעגן אן עצה, וואס איז צו טאן ביי אזא
פארלעגנהייט?... און ער האט גענומען זיך נאכפרעגן ביי זיינע
בעלי־בתים, נאטירלעך פארשטעלט, וואס איז ביי זיי פאר א רב, ווער
איז ער און ווו זיצט ער?
    
דערהערט, אז דער קווארטיראנט פרענט זיך נאך אויף א רב,
האט שרה שאפירא (וואס חלומט זיך א הוהן? ― פראסע!) דערפילט, ווי
עס קלאפט איר דאס הארץ: ער קער אוודאי מיינען א קאזיאנע
רב, וואס גיט ארויס מעטריקעס פאר א חתונה?... און זי האט אים
גענומען אויפקלערן, אז ביי זיי אין שטאט אין דא צוויי קאזיאנע
רבנים, דאס הייסט, איינער א קאזיאנע ראבינער, און דער אנדערער
א פאמאטשניק ראבינער...
    
― שיבעה דברים בגולם! ― האט איר אפגעהאקט דוד. ווי אלע
מאל. ― זיי פרעגן זיך נאך אויף א רב, און דו דערציילסט זיי
מעשיות ― „קאזיאנע״ ראבינער און „פאמאטשניק״ ראבינער!
    
און דוד האט גענומען קלאר מאכן דעם קווארטיראנט אויף זיין
שטייגער, גאנץ ברייטלעך און מיט הענט, אז, אייגנטלעך, איז דא
ביי זיי אין שטאט עטלעכע רבנים; פון זיי זענען צוויי קאזיאנע,
דאס הייסט, איינער א קאזיאנע ראבינער און דער אנדערער א
פאמאטשניק ראבינער...
    
― הערסט! ― שלאגט אים איבער שרה. ― און,וואס האב איך
געזאגטן ניט דאס אייגענע?
    
― פארשטייט זיך! ― זאגט איר דוד. ― זאלסט אבער האבן א
קלעפקע אין קאפ און א ברעקל דרך־ארץ, ניט אריינמישן זיך, אז
מענטשן רעדן, און לאזן יענעם קאנטשען, וואלסט דו
פארשטאנען אז איך זאג ניט דאס, וואס דו, ווארעם איך בין ניט קיין בהמה,
איך ווייס, וואס איך רעד!
    
און דוד דרייט זיך אויס מיטן פנים צום קווארטיראנט און מיט
דער אנדערער זייט צום ווייב און הייבט אן נאך א מאל, גיט אים
צו פארשטיין מיט די פינגער:
    
― אלזא, האבן מיר דא א סך רבנים, דאס הייסט, צוויי פון
זיי רעכענען זיך קאזיאנע רבנים, דאס הייסט, איינער פון זיי אין
קאזיאנע ראבינער, און דער אנדערער פאמאטשניק ראבינער, און די
איבעריקע (דוד דרייט זיך אויס אויף א וויילע מיטן פנים צום ווייב
און נעמט זי דורך מיט די אויגן) און די איבעריקע הייסן
„דוכאוונע״ רבנים.
    
און ער גיט אים צו פארשטיין (אלץ מיט די פינגער) דעם
חילוק צווישן „קאזיאנע״ רבנים און „דוכאוונע״ רבנים.
    
― איר זענט דאך, צווישן אונדז רעדנדיק, א גוי, ― זאגט דוד
שאפירא צום קווארטיראנט גאנץ אפנטלעך, ― איר זענט דאך אן
אמתער גוי. איר הייבט דען אן אפילו צו וויסן, וואס ביי יידן
טוט זיך? אלצדינג איז דאך ביי אייך א נייעס. איר ווייסט אפילו
ניט, וואס הייסט פארקויפן חמץ, אויסקויפן א בכור, טובלען דאס
געפעס... אויך מיר א ייד... מע באדארף דאך אייך יעדע זאך
צעקייען און אריינלייגן אין מויל אריין!
    
און אט אזוי איז ראבינאוויטש געוווירע געווארן פון זיין
בעל־הבית, אז צווישן אלע רבנים געפינט זיך דא ביי זיי איינער א רב
א „צאצקע״, ווי דוד רופט אים אן; די גאנצע שטאט, זאגט ער,
האלט פון אים אן עולם ומלואה, ווייל ער איז מיט אלע מעלות.
אחוץ, וואס ער איז, זאגט ער, א למדן און אן ערלעכער ייד, איז
ער א גרויסער חכם אין וועלט־זאכן און א גרויסער קענער אין שפראך,
א געבילדעטער מאן און א קאפמענטש. מע פארט, זאגט ער, צו אים
פון דער וועלט, ווער מיט א בוררות, ווער מיט א לאדעניש און ווער
גלאט מיט אן עצה ― און דאס האט דאך טאקע אונדזער העלד
באדארפט האבן, און צו אים האט ער דאס טאקע געהייסן זיך
פירן יענעם פרימארגן, דעם טאג פון ערב־פסח.
    
אריינגעקומען אין א גרויסן ברייטן חדר אריין, א מין זאל,
האט ער געטראפן א פולע שטוב מיט מענטשן, יידן און ווייבער און
קינדער. עס האט אויסגעזען, ווי מע קומט אריין צו א דאקטאר
אין „ווארט־צימער״. דער חילוק איז, וואס ביים דאקטאר אין
„ווארט־צימער״ איז שטיל, כאטש א פליג דורכצופליען, ווארעם איינער
מיטן אנדערן געהערן זיך ניט אן, און דא איז געשטאנען
א הארמידער מיט א געשריי, ווי אויף א יאריד. אלע האבן גערעדט, אלע
האבן געמאכט מיט הענט, אלע זענען געווען עפעס מאדנע
אויפגערעגט און זענען ניט איינגעזעסן אויף איין ארט, נאר
אויפגעשפרונגען און צוגעלאפן איינס צום אנדערן, גערעדט, געטענהט און
געהיצט זיך, און ווידער אפגעשפרונגען צוריק און מיט א זיפצן
אוועקגעזעצט זיך.
    
„מענטשן־פליגן״ ― איז ראבינאוויטשן געקומען אויף דער מחשבה.
ער ווייס אליין ניט, פארוואס עפעס פליגן? ― נאר אט אזא אן
איינדרוק האבן אויף אים געמאכט די דאזיקע מענטשן... און ער
האט גענומען זיך צוהערן, וועגן וואס רעדן זיי אזוי האסטיק?
וואס היצן זיי זיך? און וואס זיפצן זיי עפעס אלע מאל?... און אזוי
ווי ער האט שוין ביי די שאפיראס דורך דעם ווינטער גענאשט
עטלעכע יידישע ווערטער, האט ער דעריבער פארשטאנען, אז דער עולם
רעדט אלץ פון געפונענעם וואלאדקען, וואס די גאזעטן שרייבן, אז
דאס האבן אים יידן אומגעבראכט לכבוד פסח...
    
„אן אומגליק, א בילבול!... א פאגראם, א פאגראם!״ ― אט דאס
זענען געווען די ווערטער, וואס האבן אים אפטער פון אלץ זיך
געלאזט הערן אינעם דאזיקן טומל. און אלע מאל, ווען דאס ווארט
„פאגראם״ איז ארויסגערעדט געווארן, האט ער באמערקט, אז אויף
אלע פנימער ווערט אפגעדרוקט איין שטעמפל פון צער, פון טיפן
צער... און די ווייבער ― די האבן בעת־מעשה טיף געזיפצט און
ארומגעכאפט זייערע קינדער, צוגעטוליעט זיי צום הארצן...
    
און ראבינאוויטש, אויב ער האט דאס ניט געפילט מיטן
הארצן, האט ער עס פארשטאנען מיטן קאפ, ארום וואס דא האנדלט
זיך. ער האט ערשט נעכטן געלייענט אין א בלאט פון יענעם
געוויסן מין בלעטער, וואס האבן ליב רעדן איידל און פארשטעלט,
מיט אנצוהערענישן:
„ מ י ר  וו י ל ן  נ י ט  ז א ג ן  ק יי ן  נ ב י א ו ת  ―
זאגט זיך דארט דאס בלאט ―
א ו ן  מ י ר  מ יי נ ע ן  נ י ש ט , ח ל י ל ה ,  א וי פ ר יי צ ן  א יי ן  ט יי ל  ב א פ ע ל ק ע ר ו נ ג  א וי פ ן א נ ד ע ר ן  ט יי ל ,  נ א ר ע ס ד א כ ט  ז י ך  א ו נ ד ז  א וי ס ,  ד א ס  ה יי ס ט ,  מ י ר  ז ע נ ע ן  כ מ ע ט  וו י  א י ב ע ר צ יי ג ט , א ז  ד ע ר  ג ע ר ע כ ט י ק ע ר  צ א ר ן פ ו ן  ד ע ר  ב א ל יי ד י ק ט ע ר  ב א פ ע ל ק ע ר ו נ ג  וו ע ט  ז י ך  מ ו ז ן  א וי ס ג י ס ן  א י ן  ד י נ א ע נ ט ע  ט ע ג  פ ו נ ע ם  ה יי ל י ק ן  י ו ם ־ ט ו ב  א י ן  א פ א ר ה יי ל י ק ט ן  י י ד י ש ן  פ א ג ר א ם ,  א וי ב  נ י ט  א י ן  א ג א נ צ ע  ר יי ע  פ ו ן פ א ג ר א מ ע ן ,  ב כ ד י  צ ו  ש ט י ל ן  ד ע ם  כ ע ס  א ו ן  נ ו ק ם  ז יי ן  ז י ך  פ א ר  ד ע ם  א ו מ ג ל י ק ל ע כ ן  וו א ל א ד ק ע ,  וו א ס  ב ל י נ ד ע  פ א נ א ט י ק ע ר  ה א ב ן פ א ר ג א ס ן  צ ו ל י ב  ז יי ע ר  פ ס ח י ק ע ר  מ צ ה  ד א ס  א ו מ ש ו ל ד י ק ע  ב ל ו ט . . . ״
    
אין א צווייטן בלאט האט ער געלייענט אן ארטיקל, נאך
מער פארשטעלט, מיטן נאמען: „היט אייערע קינדער!״, דער מחבר
פונעם דאזיקן ארטיקל רעדט ניט חלילה, קיין שלעכטס אויף יידן
און רופט ניט צו קיין פאגראמען. נישמער, „אזוי ווי עס גייט צום
יידישן פסח, וואס יידן קאנען זיך ניט באגיין אן קריסטלעך בלוט,
אזוי ווי ס׳איז שוין אויסגעוויזן געווארן פיל מאל און אזוי ווי עס
באווייזט מיט אלע סימנים דער ניט לאנג געפונענער אומגליקלעכער
געקוילעטער וו א ל א ד י  ט ש י ג י ר י נ ס ק י, על־כן זאלט איר
אכטונג געבן אויף אייערע קליינע קינדער, און אזוי ווייטער״...
    
א דריטע צייטונג דריקט זיך אויס שוין א ביסל אפנטלעכער
אונטער א קעפל מיט גאנץ גרויסע אותיות: „בלוט פאר בלוט!״ און
רופט יעדן ארנטלעכן קריסט, ווער עס האט נאר גאט אין הארצן
אז מע זאל זיך נוקם זיין, אפרעכענען זיך מיט די יידן פאר דעם
אומשולדיקן וולאדימיר טשיגירינסקי, וועלכער איז געפאלן א קרבן
אויפן מזבח פון זייער פינצטערן פאנאטיזם, וואס זיי האבן
ארויסגעפירט נאך פון מצרים... און אז מע רעדט שוין פון אפרעכענען
זיך, געפינט דאס דאזיקע ערלעכע בלאט פאר נויטיק אויפצוקלערן
זיינע ערלעכע לעזער, אז זיי זאלן ניט אויסלאזן זייער צארן אויף
די ארעמע לייט אליין. אנהייבן זאלן זיי פון אויבן, דווקא פון די
מאגנאטן, וואס האבן זיך פארקליבן אויבנאן, אריינגעכאפט אין
זייערע הענט די שענסטע פלעצער מיט די גרעסטע פאלאצן פון
אונדזער הייליקער שטאט און האלטן אויס אויף זייער געלט א גאנצע
מענגע מיט „כאססידים״, „צאדיקים״ און „שאכאטים״, וואס שטעלן
זיי צו קריסטלעך בלוט צו זייער פסחיקער „מאצא״, און אזוי
ווייטער, און לאזט אויס מיט די ווערטער: „עין תחת עין״ ― שטייט ביי
זיי געשריבן ― אן אויג פאר אן אויג. מיר וועלן זאגן: „בלוט
פאר בלוט״!...
    
אט פון דעם האט דאס דער עולם דא געשמועסט אזוי געשמאק,
אזוי האסטיק און, ווי עס האט זיך אויסגעוויזן אונדזער
ראבינאוויטשן, האבן זיי ניט נאר געשמועסט, זיי האבן געשפארט זיך און
געקריגט זיך, און ער האט שטארק באווונדערט, ווי רעדן דאס
מענטשן אזוי גיך, אפשר טויזנטער ווערטער אין א מינוט? און ווי
פארשטייען זיי זיך איינס דאס אנדערע, אז אלע רעדן זיי אויף
אמאל?... „מענטשן־פליגן״ ― טראכט ער זיך. ― זשומען ווי די
פליגן, זענען שוואך ווי די פליגן, און ווי די פליגן קאן מען זיי,
דאכט זיך, אלע דא מיט איין הויכן געשריי, מיט איין אויפהייבן
די האנט צעטרייבן... ― נאר פלוצעם ווערט שטיל, און דאס גאנצע
פובליקום, יידן, ווייבער און קינדער, שטייען אויף אלע ווי איין
מענטש, מיט זעלטענעם דרך־ארץ, פאר איין פארשוין, וואס האט זיך
באוויזן אויף דער טיר.
    
דאס איז געווען נישט קיין הויכער, איך וואלט געזאגט,
א זיידענער פארשוין, נאך גאר פון מיטעלע יארן, מיט א יונג
דורכלויכטנדיק פנים און מיט זייער גרויסע און זייער שווארצע יונגע
אויגן. די האר אויך שטארק שווארץ, נאר ערטערווייז פארגרויט. א
קיילעכיק סאמעטן יארמעלקע אויפן קאפ. גלייך אונטערגעהאקטע
פאות. א ברייטער, ווייסער, געפרעסטער קאלנער, א סאמעטענע
זשילעט און א ריינע לאנגע שווארצע קאפאטע. אין דעם דאזיקן יונגען
פנים איז געווען אזוי פיל אינטעליגענץ, אדל, און אין זיין גאנצער
זיידענער פיגור, פון אויבן ביז אראפ, איז געווען אזוי פיל
רויקייט, אפגעווויגנקייט און אפגעמאסטנקייט, אז ניט ווילנדיק האט
זיך געגלוסט פאר אים אויפצושטיין און אראפנעמען דאס היטל.
    
דאס איז געווען יענער „דוכאוונע״ רב (א רב א „צאצקע״!),
וואס שאפירא האט אים אזוי אפגעלויבט פאר זיין קווארטיראנט,
אויפגעהויבן כמעט ביזן הימל אריין.
    
 דאס זיבן־און־דרייסיקסטע קאפיטל
    
 א פ ש ר א פ ר א וו א ק א ט א ר ?...
    
געקומען איז אונדזער ראבינאוויטש־פאפאוו צום רב מיט א
פארטיקן אויסגעארבעטן פלאן. ער וועט אים דערציילן, אזוי און אזוי:
ער האט א באקאנטן, אדער א חבר (א קריסט), וואס איז פארליבט
אין א יידיש מיידל, און דאס מיידל אין אים, און ווייל דאס
מיידל איז אזעלכע, וואס וויל איר גלויבן נישט בייטן בשום אופן,
וועט ער, דאס הייסט, דער חבר זיינער (דער קריסט), מוזן
אננעמען  א י ר  גלויבן... על־כן, איז ער דאס געקומען זיך צעפרעגן
ביים רב, וואס און ווען, ווייל דער חבר זיינער איז, פארשטייט
איר מיך, ווינציק וואס באקאנט מיט די דאגמאטן פונעם יידישן
גלויבן און איז איבערהויפט ניט פון די גאנץ גלויביקע מענטשן, און
אזוי ווייטער...
    
אט דאס איז געווען זיין פלאן, מיט וועלכן ער איז געקומען
צום רב. וויבאלד אבער ער איז איבערגעטראטן די שוועל פונעם רבס
קאבינעט און געבליבן מיט אים אויג אויף אויג, אזוי האט
ראבינאוויטש דעם דאזיקן פלאן איבערגעביטן אינגאנצן. דער רב, וואס
איז אים געפעלן געווארן פונעם ערשטן קוק מיט זיין
עכט־שפאנישן טיפ, מיט זיין זעלטענער רויקייט און מיט זיינע אלע, ווי
אויסגערעכנטע, באוועגונגען, האט פונעם אנהייב אן געווונען ביי
אים זיין גאנצן צוטרויען. ער האט דערפילט, אז מיט דעם
דאזיקן מענטשן באדארף ער נישט קיין שום חכמות מיט קיין שום
דיפלאמאטישע אפשניצלעך, און אז ער מעג מיט אים רעדן גאר ניט
פארשטעלט.
    
און כך הוה. דער רב, וואס איז געזעסן אנגעשפארט אויף
 
 