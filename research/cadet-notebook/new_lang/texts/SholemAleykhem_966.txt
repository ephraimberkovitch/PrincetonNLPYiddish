<body dir=״rtl״ style=׳font־family:״Times New Roman״,Ariel,FreeSerif;׳>
<h1>יידישע שרייבער: שלום עליכם</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 ד י א ל א ג
</p><p></p><p>
— שלום־עליכם!
</p><p></p><p>
— עליכם־שלום!
</p><p></p><p>
— פון וואנען פארט מען?
</p><p></p><p>
— פון ווארשע.
</p><p></p><p>
— וואס איז אייער געשעפט?
</p><p></p><p>
― איך בין א יידישע צייטונג.
</p><p></p><p>
― מה שמכם?
</p><p></p><p>
— י י ד י ש ע  פ א ל ק ס צ יי ט ו נ ג. און איר, פון וואנען זייט איר?
</p><p></p><p>
— פון וואנען זאל איך זיין? פון יעהופעץ.
</p><p></p><p>
— וואס איז אייער געשעפט?
</p><p></p><p>
— וואס זאל זיין מיין געשעפט? איך בין א יידישער שרייבער.
</p><p></p><p>
― מה שמכם?
</p><p></p><p>
― שלום־עליכם.
</p><p></p><p>
— שלום־עליכם? קומט דאך אייך שלום־עליכם.
</p><p></p><p>
― עליכם ועל בניכם.
</p><p></p><p>
― וואס־זשע מאכט איר עפעס, פאני שלום־עליכם?
</p><p></p><p>
― וואס זאלן מיר מאכן? מע שרייבט.
</p><p></p><p>
— וואס שרייבט מען?
</p><p></p><p>
— וואס זאל מען שרייבן? וואס מע זעט, דאס שרייבט מען.
</p><p></p><p>
— וואס האט איר פון אייער שרייבן, וואס איר שרייבט?
</p><p></p><p>
― וואס זאל מען האבן? צרות האט מען ,בויכווייטיק, הארצקלעמעניש, בזיונות, יסורים, אנגסטן, גריזאטע...
</p><p></p><p>
― אט דאס איז גאר?
</p><p></p><p>
― וואס נאך האט איר געוואלט?
</p><p></p><p>
― איך מיין...
</p><p></p><p>
— כבוד? אן א שיעור און אן אן ערך! קיין שרייבער אף דער וועלט
האט נישט אזוי פיל כבוד, וויפל א יידישער מחבר. א קלייניקייט בא יידן
א שרייבער, א מענטש וואס שרייבט?
</p><p></p><p>
— איר מיינט דאס ערנסט?
</p><p></p><p>
— וואס דען, אין שפאס? קוקט זיך צו, וואס סע טוט זיך אפ אף
אונדזערע יובילייען: ווינטשעוואניעס מיט „אטקריטקעס״ פון פארערער,
פון הייסע חסידים און גלאט פון געטרייע לעזער שיטן זיך פון אלע עקן
וועלט: פון כתרילעווקע, פון טונעיאדעווקע, פון טעטרעוועץ, פון שלש־סעודותשאק, פון גאלאגאנישאק און פון סטרישטש — און פון וואנען
נישט? היינט די קארעספאנדענציעס, וואס דער יובילאר אליין שרייבט
אריין אין די בלעטער! היינט די סעודות, די באנקעטן, די טאסטן ― הינט
טראגן גאנצע קעפ! היינט די סטיפענדיעס, די צדקה, וואס סע ווערט
בשעת מעשה צעטיילט אין ארץ־ישראל לטובת הפועלים!... איר שפילט
זיך מיטן כבוד פון א יידישן מחבר?
</p><p></p><p>
— ניין, נישט דאס מיין איך; איך מיין...
</p><p></p><p>
― פרנסה? מיטן פולן מויל, אבי ער האט צייט און קאן נאך זיין
דערצו א מלמד, א קרעמער, א מעקלער, א שדכן, אדער אזוי א ייד א מקבל,
וואס קאן גיין איבער די הייזער צונויפמאכן אף זיין בוך... איר שפילט
זיך מיט א יידישן מחבר? א יידישער מחבר איז א באווארנטער מענטש.
</p><p></p><p>
― וואס הייסט, ער איז א באווארנטער מענטש?
</p><p></p><p>
― ער איז באווארנט פון ביידע וועלטן: פון עולם הזה און פון
עולם הבא; ער איז באווארנט פון ברויט און פון געזונט, פון גוטע פריינט,
פון ווייב און קינדער און פון לייב און לעבן...
</p><p></p><p>
― מיר דאכט, פאני שלום־עליכם, איר רעדט שוין מיט דער גאל,
איר פארקריכט שוין אהין, ווי יענער, וואס אין יענעם „דור״?... נישט
גוט אזוי. נישט שיין פאר א יידישן שרייבער, וואס שרייבט פארן פאלק,
ער זאל אזוי ליאפען אף יידן. א ייד איז מחויב אננעמען אלצדינג פאר
ליב און זאגן דריי מאל א טאג...
</p><p></p><p>
— גם זו לטובה?
</p><p></p><p>
― אוודאי גם זו לטובה! ווארעם וואס וואלט געווען, איר זאלט
דאס אויך נישט האבן? וואס פאר א פנים וואלטן מיר געהאט צווישן
די פעלקער, מיר זאלן די איין־און־איינציקע קאפאטע אויך אראפווארפן
פון זיך? מיר האבן דען עפעס אן אנדער מלבוש, אחוץ אונדזער ליטעראטור, מיט וואס צו באווייזן זיך פאר דער וועלט?
</p><p></p><p>
― איר זייט אפשר גערעכט.
</p><p></p><p>
— וואס הייסט אפשר? געוויס! נאר לאמיר ריידן פון עפעס פריילעכערס.
</p><p></p><p>
― ווען האב איך יארצייט?
</p><p></p><p>
— נישט דאס. איך האב צו אייך א שטיקל...
</p><p></p><p>
― א שטיקל בקשה? מסתמא עמעצן באשרייבן אף די גאזעטן?
</p><p></p><p>
― חס ושלום! איך האב צו אייך א שטיקל געשעפט.
</p><p></p><p>
— מכח א שדוך?
</p><p></p><p>
— ניין... און אפשר יא, מכח א שדוך.
</p><p></p><p>
― ווער איז דער חתן? פון וואנען איז די כלה?
</p><p></p><p>
― דער חתן איז אין יעהופעץ, די כלה איז פון ווארשע.
</p><p></p><p>
― אביסל א ווייטער שדוך. ווי אזוי רופט מען זיי?
</p><p></p><p>
— די כלה הייסט יידישע פאלקסצייטונג, און דער חתן ― שלום־עליכם. געפעלט אייך דער פלאן?
</p><p></p><p>
— מהכתיתי, אבי...
</p><p></p><p>
― אבי וואס?
</p><p></p><p>
― אבי גאר נישט.
</p><p></p><p>
— האלבע ווערטער האב איך פיינט. זאגט, וואס קוועטשט אייך?
</p><p></p><p>
― ווער האט אייך געזאגט, אז עס קוועטשט מיך? עס הייבט מיך
נישט אן צו קוועטשן! הכלל, וואס־זשע ווילט איר?
</p><p></p><p>
— וויל איך, אזוי ווי איך בין א יידישע גאזעט, און איר זייט
א יידישער שרייבער, זאלט איר שרייבן, און איך וועל דרוקן.
</p><p></p><p>
― וואס זאל איך שרייבן?
</p><p></p><p>
― פעליעטאנען... אף צו לאכן.
</p><p></p><p>
― לאכן? עס גלוסט זיך וויינען...
</p><p></p><p>
― איר מעגט אייך וויינען, אבי דער עולם זאל לאכן. איר פארשטייט, צי ניין?
</p><p></p><p>
― איך פארשטיי, פארוואס זאל איך נישט פארשטיין? איר ווילט,
איך זאל מיך פארשטעלן פאר א מארשעלאק, א פורים־שפילער, א
פאיאץ, א פארשלעפטע קרענק, בכדי פריילעך מאכן דעם עולם...
</p><p></p><p>
― א! אט דאס הייבט זיך אן מיט א יידישן מחבר! ווער זאגט
דען מארשעלאק, פורים־שפילער, פאיאץ, פארשלעפטע קרענק? איך האב
נאר געוואלט, איר זאלט שרייבן אזוי, אז ס׳זאל זיין מיט א שפיצל און
מיט א וויצל, מיט א גלעט און מיט א שטאך, מיט איינעם ווארט ―
דער עולם זאל האבן הנאה...
</p><p></p><p>
― און זאגן: „א רוח אין זיין טאטן אריין, אט דעם שלום־עליכמען!
א האנט ― זי זאל אים נאר אפדארן! א צונג ― זי זאל אים נאר אפנעמען!״...
</p><p></p><p>
― היינט וויל איך, איר זאלט זיך אביסל אויסטענהען מיט אונדזערע יידן, און דווקא אף זייער גלות־שפראך, אף „מאמע־לשון״. איר
זאלט זיי זאגן, אז איר זייט טאקע אזעלכע און אזעלכע, איר זייט אבער
אזעלכע און אזעלכע!... דאס הייסט, איר זאלט זיי באגראבן ― נאר
איידל, פיין, לייטיש... איר פארשטייט, צי ניין?
</p><p></p><p>
― איך פארשטיי, פאר וואס זאל איך נישט פארשטיין? איר ווילט,
איך זאל מיט זיי שפילן אין יענעם שפיל, וואס מע רופט דאס „קעצעלע־מייזעלע״?... מהכתיתי, פארוואס נישט? אבי...
</p><p></p><p>
― אבי וואס?
</p><p></p><p>
― אבי גאר נישט.
</p><p></p><p>
― איך האב דאך אייך געזאגט, אז איך האב פיינט האלבע ווערטער. זאגט, וואס קוועטשט אייך?
</p><p></p><p>
― ווער האט אייך געזאגט, אז עס קוועטשט מיך? עס הייבט מיך
נישט אן צו קוועטשן. הכלל, וואס ווילט איר נאך?
</p><p></p><p>
― היינט וויל איך, איר זאלט זיי געבן בילדער.
</p><p></p><p>
― זיי זאלן גענעצן?
</p><p></p><p>
― דערציילן מעשיות...
</p><p></p><p>
― זיי זאלן קאנען גרינג אנטשלאפן ווערן?
</p><p></p><p>
― שרייבן א גרויסן ראמאן, א ראמאן מיט א ליבע, מיט רירנדיקע
סצענעס, ס׳זאל פארכאפן דעם אטעם, מיט איינעם ווארט ― ס׳זאל זיין
א „ראמאן״...
</p><p></p><p>
― אין זעקס טיילן מיט א פראלאג און מיט אן עפילאג, א־לא
שמ״ר? משונה־ווילדע אומגעלומפערטע סצענעס, וואס נישט געשטויגן,
נישט געפלויגן, למשל: א מלמד פון נעסוויזש זאל ראמאנסירן מיט
א דינסטמיידל רבקה; ער זאל שרייבן הייסע בריוולעך, און זי זאל זינגען
זיסע לידלעך; נאכדעם זאל ער אוועקפארן קיין פאריז און אין ניין
חדשים ארום קומען צוריק א באראן, א מיליאנער, און טרעפן זיין
געליבטע אין קיך בא אפרים שקאנטיסט, א מערדער, א באנדיט, און
דארטן זאל זיין צווישן זיי א דועל; וויל אים אפרים דער שקאנטיסט
צעשפאלטן אף צווייען, לויפט אוועק דער נעסוויזשער באראן צום גובערנאטאר און כאפט אים אויף פונעם שלאף און ברענגט אים צו פירן
מיט דריי זשאנדארן; דערזען אזא מעשה, כאפט דער שקאנטיסט א
מעסער און שטעכט זיך, און רבקה די מויד פאלט אין אנמאכט און
זינגט בשעת מעשה אף דייטש אזא „טראווערדיק״ ליד, אז א שטיין קאן
אויך צעגאסן ווערן...
</p><p></p><p>
― שוין? האט איר שוין געענדיקט? מע באדארף נישט קיין נעס־וויזשער מלמדים זאלן פארן קיין פאריז, גובערנאטארן זאל מען אויפכאפן פונעם שלאף, שקאנטיסטן זאלן זיך שטעכן און דינסטמיידלעך
זאלן זינגען אף דייטש „טראווערדיקע״ לידער אין קיך. איך פארלאנג
פון אייך, איר זאלט געבן א ראמאן, נאר א יידישן ראמאן, א פארליבעניש, נאר א יידיש פארליבעניש. איר פארשטייט, צי ניין?
</p><p></p><p>
― איך פארשטיי, פארוואס זאל איך נישט פארשטיין? איר ווילט,
איך זאל אייך שרייבן פונעם לעבן, פונעם אמתן יידישן לעבן; איר ווילט,
איך זאל אייך טאקע שרייבן מיט נערוון, מיט בלוט, טאקע טיף־טיף
פונעם הארצן, דאס וואס סע קאסט געזונט, דאס וואס סע מאכט אלט
פאר דער צייט, געקנייטשט דאס פנים, גרוי די האר ― אט דאס ווילט
איר? מהכתיתי, פאר וואס נישט? אבי...
</p><p></p><p>
― אבי וואס?
</p><p></p><p>
― אבי גאר נישט.
</p><p></p><p>
― ווידער האלבע ווערטער? אמער זאגט, וואס קוועטשט אייך?
</p><p></p><p>
― ווער האט אייך געזאגט, אז סע קוועטשט מיך? עס הייבט מיך
נישט אן צו קוועטשן! הכלל, וואס נאך ווילט איר?
</p><p></p><p>
― איך וויל, איר זאלט זיך מטריח זיין כאטש איין מאל אין חודש
דורכקוקן די אלע ביכער און ביכלעך, וואס די שרייבערס שרייבן...
</p><p></p><p>
― מאכן קאליע פאפיר...
</p><p></p><p>
― די דרוקער דרוקן...
</p><p></p><p>
― אז מע שמירט, פארט מען; אז מע צאלט, דרוקט מען...
</p><p></p><p>
― די בוכהענדלער קויפן...
</p><p></p><p>
― בייטן ספרים אף ספרים, „שילא נא שווייקא״...
</p><p></p><p>
― און דער עולם לייענט...
</p><p></p><p>
― א ברירה האט ער? מע גיט נישט דער בהמה קיין קלייען, קייט
זי שטרוי...
</p><p></p><p>
― זאלט איר זיך מטריח זיין אט דאס אלצדינג דורכקוקן, איבערלייענען און איבערגעבן נאכדעם אין קורצן דעם לייענער, אים רעכט
צעקייען, וועלכעס איז גוט און וועלכעס טויג אף כפרות...
</p><p></p><p>
― א רחמנות אפן מאגן...
</p><p></p><p>
― מיט איינעם ווארט ― איר זאלט שרייבן קריטיק.
</p><p></p><p>
― משטיינס געזאגט! בין איך מיר אויך א בהמה און פגר אויך אין
דער טשערעדע...
</p><p></p><p>
― נאר וואס דען? איך וועל אייך בעטן, ס׳זאל זיין שטיל...
</p><p></p><p>
― וואס באדארף מען שרייען?
</p><p></p><p>
― און אן פייער...
</p><p></p><p>
― און אויך אן וואסער...
</p><p></p><p>
― און אן כעס...
</p><p></p><p>
― כעס איז עבודה־זרה...
</p><p></p><p>
― אייער קריטיק זאל זיין אי לעבעדיק, אי נוצלעך, אי ערנסט,
אי וויצלעך... איר פארשטייט, צי ניין?
</p><p></p><p>
― איך פארשטיי, פאר וואס זאל איך נישט פארשטיין? איר ווילט,
איך זאל פון די שמאטעס, וואס מע פארפלייצט מיט זיי אונדזער ליטע־ראטור־מארק, מאכן א גאנצן צימעס. גריבלען זיך אין א קופע מיסט
און אויסזוכן אמאל א פערל ― א גרינגע ארבעט, מע קאן פון איר
בלוי באשטיין, זייער געזונט סיי פארן גוף, סיי פאר דער נשמה. נו,
מחכתיתי, פארוואס נישט? איך בין גרייט, אבי נאר...
</p><p></p><p>
― אבי נאר וואס?
</p><p></p><p>
― אבי גאר נישט.
</p><p></p><p>
― פע, פאני שלום־עליכם! איך האב אייך שוין וויפל מאל געזאגט,
אז איך האב פיינט האלבע ווערטער; מיט מיר באדארפט איר ריידן
פראסט; זאגט, וואס באדייט דער „אבי״?... געלט?
</p><p></p><p>
― ווער רעדט פון געלט?
</p><p></p><p>
― וואס דען? כבוד?
</p><p></p><p>
― ווער רעדט פון כבוד?
</p><p></p><p>
― וואס דען? געזונט?
</p><p></p><p>
― ווער רעדט פון געזונט?
</p><p></p><p>
― וואס־זשע דען זאגט איר „אבי״?
</p><p></p><p>
― אבי מע זאל לייענען!...
</p><p>
געשריבן אין יאר 1902
אן עפיזאד מיט בארן, דערציילט לכבוד דעם זיידן ר ב  מ ע נ ד ע ל ע, צו זיין
פינף־און־זיבעציקסטן געבורטסטאג פון זיין ערשטן אייניקל.*
</p><p></p><p>
אויב איר ווילט זיך באקענען מיטן זיידן נאענט, אויב איר ווילט
מיט אים פארברענגען א שעה אין פארגעניגן, אויב איר ווילט באמת
הנאה האבן, עפעס נאשן פונעם זיידן, ― איז נישט אין א געזעלשאפט,
נישט אף באנקעטן, בעת מע דולט א קאפ מיט טאסטן און מע שטורעמט מיט אפלאדיסמענטן און מיט הידדס.
</p><p></p><p>
אמת, ער וועט זיך אין א געזעלשאפט נישט פארלירן. ער וועט זיך
נישט באהאלטן אין א ווינקעלע און וועט זיך נישט שעמען פאר קיינעם.
ער וועט אייך אפענטפערן אף אלע אייערע טאסטן און אף אלע רעדענישן,
יעדן באזונדער, און דווקא קלוג, און דווקא טיף, און דווקא וויציק, און
דאס פנים וועט אים לייכטן, ווי א מנורה, און איר וועט זיך פילן מיט
אים יום־טובדיק, ווי מע קאן זיך נאר פילן מיט אן אמתן תלמיד־חכם.
דאס וועט אבער זיין, רבותי, מער נישט אז רב מענדעלע מוכר־ספרים.
דאס וועט נישט זיין „דער זיידע״.
</p><p></p><p>
„דעם זיידן״ אויב איר ווילט קענען, גייט מיט אים, זייט מוחל,
ארויס העט־ווייט הינטער דער שטאט ארויס, דארט אף דער פרייער לופט,
―――――
</p><p></p><p>
*) איך בין דא מוסר מודעה פאר דער גאנצער וועלט, אז דאס האב איך געקרוינט
רב מענדעלע מוכר־ספרים מיטן נאמען „זיידע״. דאס איז געווען מיט א פערטל יארהונדערט צוריק. איך בין דעמאלט געווען נאך גאר א קונדס און א „פארשייטער אייניקל״
ווי דער זיידע האט מיך אנגערופן אין איינעם פון זיינע בריוו צו מיר. פון דעמאלט
אן
איז אוועק א גאנג: זיידע! זיידעניו! ― דער זיידע האט דערלעבט, ברוך־השם, אייניקלעך
א גאנצן דוד ― כן ירבו וכן יפרצו!
</p><p></p><p>
  ש ל ו ם ־ ע ל י כ ם.
</p>
</body>