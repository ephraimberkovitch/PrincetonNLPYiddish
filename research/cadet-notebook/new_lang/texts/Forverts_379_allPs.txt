 ווי ביי כמעט אלעמען, האט ביי מיר געפעלט ווערטער ווען איך האב זיך דערוווסט וועגן דער טראגעדיע וואס איז פארגעקומען אין מירון בשעת די ל״ג־בעומר־פייערונגען. דער באנאלישער אויסדרוק, „עס זענען ניטא קיין ווערטער״ איז אין דעם פאל שייך — ווי הייבט מען אן צו פארשטיין אזא צופעליקע, אכזריותדיקע פאסירונג? 
 איין ייד ביי וועמען עס האט ניט געפעלט קיין ווערטער איז דער פאעט און זינגער, מאטי אילאוויטש , וואס, אחוץ זיינע מוזיק־ווידעאס, לאזט ער אפט ארויס קורצע ווידעאס אין וועלכע ער לייענט פאר זיינע ערשט־געשאפענע לידער וועגן דער פרשה פון דער וואך אדער אן אקטועלער טעמע. אילאוויטש האט אויף זיין יוטוב־קאנאל פארעפנטלעכט זיין ליד, „זיי גייען קיין מירון״, וואס שילדערט די קאטאסטראפע אויף א פשוטן אבער זייער רירנדיקן אופן. 
 געוויינטלעך דערווארט מען פון חסידישע זינגער און פאעטן עפעס א נימשל אין זייערע לידער אדער חיזוק־ווערטער וואס דערמאנען דעם אייבערשטנס ווילן. אילאוויטשעס ליד געהערט ניט צו אזא קאטעגאריע. ער פרובירט ניט צו פארשטיין וואס איז געשען אדער צו געפינען א טעאלאגישע דערקלערונג. ער שילדערט פשוט די טראגעדיע מיט איינפאכע, ריטמישע ווערטער, און דערלאזט, אז דער עולם זאל מאכן זיינע אייגענע אויספירן. 
