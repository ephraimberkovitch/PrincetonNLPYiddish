

מארק שאגאל: רעדע געהאלטן ביים אוונט „שאגאל־פעפער‟ 



 by באריס סאנדלער 
January 7, 2018January 9, 2018 Filed under:
געשיכטע
לידער
ליטעראטור־עזבון 


ווי א פועל־יוצא פון מיכאעלס־פעפערס שליחות אין אמעריקע, האט „איקאר‟ ארויסגעלאזט איציק פעפערס פאעטיש בוך „היימלאנד‟, אילוסטרירט פון מארק שאגאל. בעת דער פרעזענטאציע פונעם בוך אין ניו־יארק דעם 30סטן אפריל, 1944 איז צווישן אנדערע אויפגעטראטן דער מאלער פון די בילדער מארק שאגאל. זיין רעדע האט דער גרויסער קינסטלער געהאלטן אויף יידיש. זי איז קיין מאל נישט דערשינען שריפטלעך און ווערט איצט פובליקירט צום ערשטן מאל. דער מאנוסקריפט געפינט זיך אין ייווא־ארכיוו.
„יידיש־בראנזשע‟ באדאנקט לודמילא שאלאכאוו, די פארוואלטערין פון ארכיוו און ביבליאטעק ביים ייווא פאר איר הילף צו פובליקירן דעם אוניקאלן דאקומענט.


עס איז מיר באזונדערס אנגענעם, אז אין די טעג פון יידישן טרויער פאר די העלדן — געפאלענע קעמפער אין ווארשעווער געטא — זיינען מיר היינט אויף אן אוונט פון א דיכטער — א לעבעדיקער קעמפער פון א נייעם לאנד, וואס שלאגט אונדזער אלגעמיינס שונא — א קעמפער, וועלכער באזינגט העלדישקייט, מוט און האס צום פיינט.
איך דאנק אייך אלעמען פאר אייערע גוטע ווערטער. אבער אין דער זעלבער צייט קלער איך: עס איז צו פיל כבוד פאר מיר צו זיין א גאנצער מחותן אויף דעם אוונט […]. ערשטנס, וואלט אונדז אלעמען געווען א ביסל פריילעכער און דערנאך — וואלט איך זיך ניט געפילט דא ווי א שטיקל „אוזורפאטאר‟, ווייל די זינגענדיקע לידער פון בוך האט דאך איציק פעפער אנגעזונגען מיט זיין פולן יונגן קול, וואס קומט טאקע דער גאנצער כבוד אים. איך האב נאר, ווי זאל מען עס זאגן, א ביסל צוגעפייפט צום ליד […].
נאר ס׳איז אין עצם ניט נאר פעפערס אוונט. ס׳איז אן אוונט פאר די אלע, וואס ווילן זיך איבערגעבן, כאשט אין געדאנק, נאך און נאך א מאל וועגן זיין אין אונדזער גרויסער היימלאנד, וואס ווייזט ארויס היינט די גרעסטע קונסט צו זיין העכער פון קונסט…
אבער ריידנדיק אזוי גיב איך א קלער: אויב מע פארשטייט אפשר נישט איין קונסט פון פארב, וואס דאכט זיך, איז מיין „פאך‟ — ווי וועלן מיר זיך פארשטיין אויף ווערטער, וואס איז ניט מיין פאך?..
בין איך טאקע זייער דאנקבאר מיין פריינט און גרויסן שרייבער שלום אש און אויך דעם פיינעם יידישן קונסט־קריטיקער ד״ר קלומאק* און אנדערע, וואס האבן דערקלערט אייך מיין קונסט און ניט נאר אייך, נאר מיר אליין…
עס איז געווען פאר מיר א טאפלטער פארגעניגן צו מאכן דאס פאר פעפערס בוך. אמת, זייער ווייניק, ווי איך האב געזאגט, און אין איילעניש, אבער אין יענער איילעניש, וואס איילט זיך אויסדריקן נאך און נאך א מאל די געפילן צום פאלק און צו דעם לאנד, וועגן וועלכן פעפער זינגט זיינע לידער.
פעפערס אלע פאעמעס האב איך, צוערשט, דערקענט אין מאסקווע אין דעם ברען פון דער רעוואלוציע — אין דעם האל פון „יידישן מלוכישן קאמער־טעאטער‟, ווו איך האב דעמאלט געארבעט, און אין דער מאלאכאווקער קאלאניע, ווו איך האב געלערנט קינדער אין שכנישאפט מיט די שרייבער דאברושין, ניסתר, האפשטיין און אנדערע… דערהערט א נייעם נאמען, וואס זאגט אן: „שא — איר אלע לופט־מענטשן און לופט־קינסטלער — אט קומען מיר מיט פראסטע רייד‟. איך האב א קוק געטאן אויף די שרייבער, אבער קיינער האט זיך ניט „דערשראקן‟.
 
מער ווי צוואנציק יאר זיינע אריבער. איך האב זיך אויסגעטונקען אין אלע אומעטן און אפשר אויך פרייד, וואס איז באשערט דורכגיין א קינסטלער פון 20סטן יארהונדערט דורך פאריז — די הויפטשטאט פון קונסט. און ווען אהער [אין ניו־יארק — ב.ס.] זיינען געקומען מיינע אלטע פריינד, דער גרויסער קינסטלער של. מיכאעלס צוזאמען מיט פעפערן, האבן מיר דערזען אין אים אן אמתן ייד — א רעוואלוציאנער פון געבורט און אן אמתער פאעט — א פאעט אן אריינגעפאסטער אין דער אלגעמיינער יידישער פאעטישער טראדיציע, אבער מיט א נייעם קאפיטל — א נייער קאפיטל, ווי דאס לאנד, וואס האט אים געבארן, איז ניי מיט איר אינהאלט. ניט יענע לאנד, ווו איך, צום ביישפיל, אלס קינד האב זיך באהאלטן אונטערן בעט, ווען א „גאראדאוואי‟ פלעגט דורכגיין הינטערן פענצטער אויפן גאס. ווען מיין לאנד און מיין פארשטעלונג איז פאר מיר געווען גרויס, ווי אונדזער הויף — איז פאר פעפערן פארשפרייט זיך עס „פון ים ביז ים‟. און ער גייט און זינגט, און פארט איבער דעם לאנד פריי מיט אנדערע יונגע ווי ער.
——
פאר וואס האב איך ליב פעפערן?
אזוי ווי צו דערקענען א מאלער הייבט מען אן פרייער פון זיין חוש פאר פארבן; און צו דערקענען א מוזיקער — פון זיין קוואליטעט פון שטימע און הארמאניע, אזוי איז מיט דעם פאעט.
היינט צו טאג (ווי שטענדיק, אגב) — עכטע פלאסטישע און פאעטישע קוואליטעט — גייען צוזאמען מיט דעם לעבנס־גאנג און דראנג פון דעם מענטשן־קינסטלער. דעריבער איז שווער א וואקלענדיקן קינסטלער, ווייל דאס ווייזט, אז זיין קוואליטעט וואקלט זיך אויך מיט אים צוזאמען.
יע — איך, וועלכער, ווי מע מיינט, כלומרשט א פארקריפלטער קינסטלער אין סטיל, אין אינהאלט און אין וואס ניט — האב ליב טאקע דעם פאעט פעפער, וועגן וועלכן מע מיינט, מסתמא, אז זיין פאעטישער וועג איז פארקערט — אין גאנצן „גלייך‟.
עס זיינען דא היינט צווייערליי פאעזיעס־קונסטן. איינע — א מין איבעררעאיסטישע, און אין סאוועטן־פארבאנד איז דאס דער ייד און רוסישער פאעט פאסטערנאק — א פיינער ביישפיל פאר דעם.
דער צווייטער קונסט־פאעזיע כאראקטער איז די אזוי גערופענע גלייכליניקייט און קלארקייט פון פעפערן […].
איך האב ליב „קאנטראסטן‟, אין וועלכע עס ליגט באהאלטן דער הארעפאשנער אמת. איך האב אין זינען איינעם פון פיל אונדזערע ביישפילן, ווען פארשיידענע פאלוסן אין קונסט באגעגענען זיך ערגעץ־ווו. אט איז דער קלאסישער רעאליסט פושקין מיט זיין טיפן געשליפענעם „ריטם‟ און דער אנגעצונדענער ראמאנטיק באדלער — דער פארשלייערטער אין חלומות פון פארכישופטע גיפטיקע בלומען. זיי באגענען זיך דאך ביידע אין זייער לעצטער עכטקייט.
איך דערמאן זיך אין די לעצטע קונסט־עקספערימענטן אין פאריז, ווו לעבן א בילד פון אן אלטן פרימיטיוו פון מיטל־אלטער, ווי דזשאטא, קען הענגען א בילד פון פיקאסא, און לעבן אים — דער פאר־רענעסאנס־קינסטלער מאנטעניא. לעבן אונדזער מאדיליאני קען הענגען א ביזאנטישע איקאנע; און אייניקע בילדער פון דעם קינסטלער־נאטוראליסט און רעוואלוציאנער גוסטאוו קורבע, וואס האט אראפגעווארפן אין דער צייט פון פאריזער קאמונע די וואנדאמער קאלאנע אויף דער ערד, קענען דאך הענגען צוזאמען מיטן כישופדיקן קינסטלער פון רענעסאנס־צייטן, דזשארדזשאנע. און אזוי ווייטער… דאס איז ניט „עקלעקטיזם‟ — פארקערט!
נאר איך וויל זיך ניט אריינלאזן ווייט אין די פראבלעמען, און זיין נענטער צום בוך.
 
איך האב שטענדיק געטרוימט וועגן קינסטלערישער ארבעט פאר ביכער, צונויפגיסן זיך מיט דער ליטעראטור סיי אונדזערער און סיי פון אנדערע פעלקער, אנהייבנדיק פון דער ביבל, לאפאנטען, גאגאל, פרץ, שלום־עליכם ביז די לעבנדיקע היינט. געמיינט עס טאן ניט אלס „אילוסטראטאר‟ בוכשטעבלעך, נאר ווי א סימן פון קונסט־קרובהשאפט; ווייל, א חוץ וואס יעדע קונסט האט אירע אייגענע געזעצן און מיטלען, איז דא צווישן זיי א באשטימטע הארץ־ליניע, וואס ענדלעך פאראייניקט זיי.
צי האט זיך דאס מיר א ביסל איינגעגעבן, — צי מיט קריסטן, צי מיט יידן — איז אן אנדער פראגע. נאר אט האב איך אמאל, צום ביישפיל, געסטארעט זיך עפעס וואס מאכן פאר פרצעס „פאלקסטימלעכע געשיכטעס‟ אין דעם יאר פון זיין טויט. געקומען צו מיר און מיך געבעטן עס טאן א גוטער ייד, א געלערנטער, נחום שטיף. ערשט וואס? זיין עסטעטישער געשמאק ווי ברייטקייט פון פארלעגער האט זיי דערלויבט נאר צו מאכן פון מיינע צייכענונגען מיט טעקסטן עפעס אן אויסגאבע פון עטלעכע בלעטלעך אויף ביליקן פאק־פאפיר, וואס קאסט א גראשן. פארשטייט זיך, אז פון אזא „אויסגאבע‟ און מיין הארעווען איז ניט געבליבן קיין זכר שוין לאנג […]
עס איז פארשטייט זיך, מיין פארגעניגן צו אילוסטרירן פעפערן, ווייל פון זיינע שורות האב איך געפילט דעם פייער פון יענע העלדן; עס גייט פון זיי ווי א רויך, ווי א היץ פון דער ערד. זיי טראגן אין זיך דעם נייעם מענטשן.
איך פריי זיך אין אלגעמיין, ווען איך זע א לעבעדעקן מענטש, ווייל אין דעם מענטשן זע איך ניט נאר אים אליין, נאר דורך אים — א גאנץ לאנד, א פייזאזש, א פאלק. איך האב אין מיין לעבן, צום גליק, ערגעץ־ווו געטראפן אזעלכע. און פאר וואס האבן טאקע טויזנטער יידן דא געווען באגייסטערט, ווען זיי האבן דערזען מיכאעלסן און פעפערן? ווייל מ׳האט געפילט דורך זיי א לאנד, א פאלק, א נשמה.
איך גלייב היינט, אז זיי, ביי וועמען טיף אין הארצן ליגט דער גורל פון דעם ליידנדיקן יידישן פאלק, ווו ער זאל זיך ניט געפינען, וועלן אפגעבן פיל כוחות צוזאמען מיט אלע פריינדלעך־פאראייניקטע יידן צו ראטעווען דאס פאלק. איך וויל האפן און גלייבן, אז דער כוח פון דעם גרויסן לאנד מיט אירע קעמפנדיקע יידן, צוגלייך מיט אנדערע פעלקער דארטן, וועט זיין שטארקער און זיכערער צו מיטהעלפן די יידישע נאציאנאלע רעטונג אומעטום און אפילו אין ארץ־ישראל — מער ווי יענע אנדערע מיט זייערע ניט געהאלטענע ווערטער און „ווייסע פאפירן‟**…
ווען איך בין געווען גאר יונג, האב איך געוואלט אייננעמען וועלטן. איצט וויל איך „אייננעמען‟ נאר איין וועלט אין קונסט: שאפן עטלעכע בילדער. און דאס איז שווער, ווייל זיי דארפן „שוועבן‟, ווייל נאר דעמאלט קענען זיי איינפאך גייען אויף דער ערד; און ערשט דעמאלט פארשטייט מען זיי ניט, ווייל ס׳איז צו פשוט…
עס איז א גליק צו גיין אויף דעם וועג, אויף וועלכן, אגב, עס זיינען אינערלעך געגאנגען אונדזערע טאטעס. עס איז כמעט א „קרייצוועג‟ מיט אלע שמייכלען. און ווען דאס איז ניט אלעמען געפעלן, איז וואס זאל מען טאן? לאזן בליצן די, וועלכע, ליידער, פארבליצן שוין צו פיל אונדזערע ארעמע אויגן און נשמות.

עס איז שווער פאר א קינסטלער אין היינטיקע צייטן צו געדענקען, אז ער איז נאר א קינסטלער; און כאטש עס קומט מיר אויס האלטן א מאל א פען אין האנט און זאגן א ווארט, טראכט איך אפט: אפשר וואלט בעסער געווען איינהאלטן דאס מויל.
מיט פיל יארן צוריק האב איך דאס געזאגט: „צי דארפן נאר קינסטלער זוכן צו בארעכטיקן אונדזער לעבן און קונסט, צו ווייזן א וועג אין קונסט? נו, און אנדערע מענטשן, זיי אלע דארפן ניט ווייזן אויך זייער קאלעקטיווע ליבנסקונסט? איז דאס ווייניק פאר א קינסטלער זיצן ביי זיך און ארבעטן, און מיט דעם נוצלעך זיין די מענטשן און זיין פאלק? פאר וואס, וועלכע קראפט רייסט אים היינט אפ פון ארט? איז דאס ווייניק, אז אונדזער קונסט זאל ריידן פון לייוונט צו אונדזערע אויגן און צו אונדזער הארץ?‟
איז אבער אונדזער קונסט געווען ווי א „כלה‟ איינגעוויקלט אין שלייערס. זי בענקט אין די פאלאצן און מע קויפט זי פאר געלט. און ווי קען מען רויק זיצן און שרייבן און מאלן „פאנטאסטישע‟ בילדער און ביכער, ווען דאס לעבן איז נאך מער פאנטאסטיש?
ריידנדיק מיט פיל יארן צוריק פאר דער מלחמה וועגן אונדזער קולטור, האב איך געזאגט: „אונדזער קולטור איז ניט נאר שפינאזע, פרויד, איינשטיין, מענדעלע, פרץ, שלום־עליכם און ביאליק, איזראעלי און פיסארא — דאס זיינען אויך היינט אונדזערע יידישע פאלקס־מענטשן און די ארבעטער אין אלע לענדער, מיט זייער פארשפיצטן קוק און מיט זייערער פויסטן, וועלכע גיבן און וועלן גיבן א ווידערשטאנד אונדזערע שונאים — פאר אונדזער באליידיקונג.
איך וואלט וועלן נאר איין זאך — זיין אויך אין זייערע רייען בעת־מעשה. אונדזערע שונאים, וועלכע — אנשטאט צו שאפן דאס ליכט פון אונדזער אלטן גייסט, — ווילן נאר אונדזער בלוט, כדי דאס זאל זיי פארשיכורן און צוגעבן מוט פאר זייערע נידעריקע צילן.
איך, אלס קינסטלער, בין ניט אויסן, אז מיר זאלן ווערן אין קונסט שם־מבינים; נאר זאל אונדזער לעבן אננעמען די דיסציפלין ווי אין דער אמתער קונסט. אז אינערלעך און אויסערלעך זאל אויף אונדזער גאנץ לעבן זיך זעצן כאטש איין שטראל פון אזא מין „שיינקייט‟, ווייל דער מאנגל אין דעם האט טויזנטער יארן אויסגעבויגן אונדזער רוקן…
איך האב אפשר קיין רעכט ניט צו ריידן אזוי, ווייל מע דארף דאך שטענדיק מער פון זיך אליין פאדערן; מע ווערט דאך א מאל פארשעמט פון די אייגענע חסרונות. עס איז היינט א צייט גאר ניט קיין קינסטלערישע. עס איז דאך מלחמה אויף דער וועלט, אבער פארט אין דעם פייער קומען מענטשן ריידן וועגן קולטור, פאעזיע און קונסט, ווייל דאס אלץ איז אויך אונדזער געווער.
די אפיציעלע אקאדעמיעס זיינען לאנג דיסקרעדיטירט געווארן. דארפן די קינסטלער דאך דורכגיין א שווערן „סטאזש‟, ווי אין די פריערע צייטן, און דאס אלץ אין דעם ליכט פון פיל היינטיקע סאציאלע און פסיכאלאגישע פראבלעמען. ווען מע נעמט אין באטראכט דעם וועג פון א קינסטלער, איז ער דאך געווען און איז נאך היינט א לופט־מענטש. עס טאר זיך ניט צוקלעפן צו אונדז די גרינגקייט, מאניערישקייט און שמירעריי — אויב מיר גיבן ניט פון זיך אפ דער קונסט דאס גאנצע לעבן, אויב מיר זיינען ניט אין קונסט קיין „עקסטרעם־מאקסימאליסטן‟.

יע, מיר יידן־קינסטלער זיינען היינט ווי גראז, אפשר שיין גראז, נאר אויף א בית־עלמין; און מיר טוט וויי, וואס פון מיר גייט ארויס אזא ווארט, ווייל אין עצם בין איך קיין מאל ניט געווען קיין פעסימיסט — פארקערט. די קינסטלער זיינען אפט עלנט, אן פרייד, אן „מעצענאטן‟, און צעקריגט צווישן זיך און מיט זיך אליין. האבן דען ניט די קינסטלער געגעבן א מאל א שטויס אונדזערע קולטורן — ליטעראטור און טעאטער?
און יענע יידן, וועלכע גיבן אויף „פושקע‟, כדי מיט דעם זיך „ראטעווען‟ פארן אייבערשטן, ווען וועלן זיי אויך פארשטיין, אז מיטן העלפן דער קולטור און קונסט קען מען אויך פאראייביקן דעם אייגענעם נאמען און העלפן צו אנטוויקלען די קונסט און קולטור, וואס איז איינע פון אונדזערע אויפטוען אויף דער וועלט.
אט אזוי, דערמאן איך זיך, האב איך שוין יארן צוריק גערעדט. פרעג איך זיך: צו וואס גערעדט? וואס האט זיך געביטן פון דעמאלט אן? עס קומט די צייט… עס איז שוין לאנג געקומען די צייט פון מעשים. דערפאר צעגייט זיך מיין הארץ, ווען איך הער די טענער פון יענע העלדן, וואס לייגן איין די אלטע וועלט אין קבר מיט די שונאים צוזאמען, און רופן אונדז צום נייעם לעבן. מיר קינסטלער און שרייבער דארף עס די ערשטע הערן. מיר דארפן עס פאר זיך אליין.
און פאר וואס זאלן מיר זיך אויפכאפן נאר אויף די באריקאדעס און אין די געטאס פארן טויט? פאר וואס ניט בעת מע לעבט נאך? פאר וואס דארפן מיר היינט ארויסווייזן אונדזער זשעני און לעבנס־פיייקייט דערהויבן אין דעם ווידערשטאנד אין די געטאס? און אין לעבן, ווען אויף אונדז הענגט ניט די האק, זיינען מיר שונאים זיך אליין און דעם אנדערן…

צענדליקער יארן פון פליען אין די הימלען האט מיך איבערצייגט אין דעם, וואס עס טוט זיך אויף דער ערד.
איז עס טאקע ניטא אזא מענטש ביי יידן, וועמענס ווארט האט א ווערט פאר זיי, ווי דאס ווארט א מאל אין דעם אלטן רעליגיעזן לעבן; ווי דאס ווארט א מאל פון אלטע קעמפער אין דער פארטיי?! דערווייל ווערט צעקראכן דער ייד מיט זיין מיסחר ביזן האלדז; און אונדזער כלומרשט „אויטאריטעט‟ פון קינסטלער און קולטור־שאפער איז ווערט אין זיינע אויגן א גראשן.
עס איז שרעקלעך, ווי דער שונא שלאגט אונדז. שרעקלעך איז ווי די פעלקער שווייגן צו… אבער נאך שרעקלעכער איז צו זען, ווי מיר באוויינען די קברים פון די קדושים, נאר גיבן ניט א געשריי איינער צום אנדערן: „אט איז די צייט, אז מיר זאלן גיבן איינער דעם אנדערן א האנט, צו דערקענען אין יעדערן זיין ברודער און ניט דערלאזן אונדזער אונטערגאנג.‟[…]
איך טראכט וועגן יענעם מין „בוימל‟, וואס מאכט ווייכער אונדזערע הערצער, ווען די שרויפן הערן אויף צו סקריפען, און דער וועג גייט גלאטער. מיר קינסטלער און שרייבער נייטיקן זיך אין דעם מער פון אלע. אן דעם „בוימל‟ איז דאך אונדזער סטיל אין שאפן טרוקן, די שריפט איז טרוקן און די פארב איז טרוקן. אויב אזוי, וואס זשע זעט מען, ענדלעך, פאר די אויגן: קיין אידעאל צוליב וואס צו לעבן…
וואלט איך וועלן ענדיקן מיין צו לאנג ווארט ווי מיט א „געבעט‟ — ניט צו גאט, וועלכן איך האב נאך ניט אויסגעמאלט, ניט צו דער שיל, וועלכע איך האב שוין יא אויסגעמאלט, נאר פאר זיך: אז וואס עלטער איך וועל ווערן, זאלן אונדזערע טריט דערהערן, ווי אונדזער שטימע בייט זיך פון נייעם־אלטן אינהאלט, און אונדזערע אויגן זאלן דערזען יענעם זיכערסטן נייעם־אלטן וועג, וועלכן מיר אליין און אלע צוזאמען דארפן שטענדיק זוכן און בויען. און דאס וועט מען פילן און זען אויף אונדזער פנים…
 די לעצטע זייט די ערשטע זייט 
היינט בין איך געווען אזוי איבערראשט, אז איך מוז עס אייך מיטטיילן. איך האב געעפנט פעפערס בוך און געוואלט אין דעם א קוק טאן. האט זיך זיין בוך צופעליק געעפנט אויף די פאלגנדיקע שורות. וויל איך זיי איבערלייענען:
כ׳ווייס, ניט אלע שוועלן בין איך שוין אריבער
 אין די אויגן מיינע בלייבט דער זעלבער פיבער,
 און דער זעלבער נייגער און די זעלבע ווונטשן,
 וואס איך טראג פון לאנג שוין אונטער הויכער זון־שיין.
 און די זעלבע פרישקייט וווינט אין מיינע אויגן,
 און דער זעלבער שמייכל האט זיך אויסגעבויגן.
 

* ד״ר קלומאק — אייזיק קלומאק (1888־?), דערציילער און דראמאטורג
** „ווייסע פאפירן‟ — געמיינט, דאס „ווייסע בוך‟, 1939, ווו די בריטישע אימפעריע האט צוגעזאגט במשך פון צען יאר שאפן אן אומאפהענגיקע פאלעסטינער מלוכה. פארקטיש האט עס געבראכט צו א ממשותדיקער קירצונג פון דער יידישער עמיגראציע קיין ארץ־ישראל.

 

Share this:TwitterFacebookPrintLike this:Like Loading...

Related
 


Tagged: fasadhistoryItsik FeferMarc ChagallpoetryYiddish 
Post navigation


Previous Post
א פילם, געמאכט אין א צייט פון זיצן אויף טשעמאדאנען 

Next Post
דער פארפאלענער רינג 



