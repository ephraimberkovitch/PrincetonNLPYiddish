 
 דער בלוטיקער שפאס: 18: נאך דער „אבלאווע״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס אכצנטע קאפיטל
    
 נאך דער „אבלאווע״
    
די נאכט, וואס אונדזער העלד האט פארבראכט אין געפענקעניש
אן שלאף, און דאס ביסל צרות, יסורים, אויפרעגונג און
עגמת־נפש, וואס ער איז אויסגעשטאנען פון דעם אלעם, וואס ער האט זיך
אנגעזען און אנגעהערט, איז ניט אפגעלאפן אינגאנצן גלאט פאר
זיין געזונט, ― און ער האט אביסל צוגעקרענקט. ער האט זיך
געקלאגט, אז דער קאפ טוט וויי, אביסל געפיבערט און אקעגן נאכט
איז ער שוין געלעגן ביי זיך אין זיין סדום־בעטל, איבערגעדעקט
פון אויבן איבער דער קאלדרע מיט א גרויסן ווארעמען איבערבעט
און געשוויצט.
    
דאס איבערבעט איז געווען דער בעל־הביתטעס איבערבעט, און
דאס שוויצן איז אויך געווען איר ארבעט. זי האט אים
אנגעטרונקען מיט טיי פון טרוקענע מאלענעס, איינגעדעקט ווי עס געהער צו
זיין און צוגעגרייט עסיק מיט ספירט, אז דוד וועט קומען אויף דער
נאכט פון דער סלוזשבע, וועט ער אים ארנטלעך אויסשמירן דאס
לייב, וועט ער ערשט דעמאלט קאנען רעכט שוויצן.
    
שרה שאפירא האט אפילו באלד געוואלט שיקן די טאכטער נאכן
דאקטאר, האט זיך דער קווארטיראנט איינגעשפארט: מע דארף ניט.
    
― וואס וועט אייך ארן, אז דער דאקטאר וועט אייך זען?
    
― מע דארף ניט.
    
― א באקאנטער דאקטאר, א היימישער מענטש.
    
― מע דארף ניט.
    
― ער נעמט נישט טייער... וויפל מע גיט אים...
    
― מע דארף ניט.
    
― אט א משוגענער עקשן! ― האט זיך שרה שאפירא אנגערופן
צו דער טאכטער אויף יידיש און באלד געווענדט זיך ווידער צום
קווארטיראנט שוין אויף רוסיש:
    
― הערט נאר, וואס איך וועל אייך פרעגן: אלע
ראבינאוויטשעס זענען אזוי, אדער נאר איר זענט אזעלכער?
    
― אלע אזעלכע.
    
― נישט בעסער פון די שאפיראס?
    
― נאך ערגער.
    
― וויבאלד אזוי, קומט דאך אייך טאקע א מזל־טוב?...
    
דערויף האט איר דער קווארטיראנט נישט געענטפערט גארניט.
ער האט נאר א קוק געגעבן אויף דער בעל־הביתטעס טאכטער, וואס
איז געשטאנען אינאיינעם מיט דער מוטער איבער זיין בעטל, און
ביידע האבן זיך אזוי געשמאק צעלאכט, אז די בעל־הביתטע האט
זיך אויך צעלאכט, אויף זיי קוקנדיק, און האט פארקאטשעט די
ארבל, גרייט געווען צו גיין אין קיך צושטעלן פארן קווארטיראנט
א יייכל פון א פערטל עוף.
    
― מילא, קיין דאקטאר ווילט איר ניט. אבער א יייכל פון א
פערטל עוף וועט איר דאך עסן? וויי איז מיר! פון וואנען
נעמען זיך אזעלכע „קליפות״ אויף דער וועלט?
    
אזוי האט אויסגעלאזט די בעל־הביתטע שוין ווידער אויף יידיש
און איז אוועק מיט פארקאטשעטע ארבל אין קיך אריין, און איר
טאכטער מיטן קווארטיראנט האבן אויסגעשאסן א פרישן געלעכטער.
    
עס האט זיך זיי געלאכט, ווייל ס׳איז זיי פון נאך דער
נעכטיקער געשיכטע אן געווען דווקא פריילעך און גוט אויפן הארצן
גאר אן א שום סיבה.
    
עס האט זיך זיי געלאכט, ווייל זיי זענען ביידע יונג און פריש
און געזונט און לעבעדיק־פריילעך, און א מאדנער כוח, וואס זיי אליין
ווייסן ניט פון אים, שטויסט זיי איינס צו דאס אנדערע פון דער
ערשטער מינוט, וואס זיי האבן זיך דערזען. עס מאלט זיך זיי
אויס, אז זיי קענען זיך שוין פון ווייס איך ווען אן. און כאטש זיי
האבן נאך צווישן זיך קיין שום באזונדערע שמועסן, אחוץ
קלייניקייטן, נישט געהאט, דאך ווייסן זיי ביידע גאנץ גוט, וואס זיי
זענען איינס פאר דאס אנדערע און וואס זיי פילן איינס צום
אנדערן...
    
די „קלייניקייטן״ זענען געווען אט וואס: איינמאל איז דער
קווארטיראנט געזעסן ביים טיש מיטן קליינעם סיאמקען און געמאכט
מיט אים די אוראקן. די בעל־הביתטע איז געווען אין קיך, און
די טאכטער איז געזעסן ביים אנדערן עק טיש איבער א ביכל און
געלייענט. פלוצעם הייבט זיך בעטי אויף, גלייכט זיך אויס, מאכט
צורעכט די האר און וויל אוועקגיין. נעמט ראבינאוויטש א העפט,
וואס ליגט אויפן טיש, און ווארפט אן אויף דער גיך איינצלנע
אותיות, ראשי־תיבות: ל. ג. א. א.?... און האט צוגערוקט דאס העפט
צו בעטין. בעטי האט א קוק געגעבן אויף די אותיות און איז רויט
געווארן. זי האט פארשטאנען, אז די דאזיקע איניציאלן מאכן:
„ל מ א י  ג יי ט  א י ר  א וו ע ק ?״...
    
האט זי גענומען ביי אים די פען און אונטערגעשריבן אונטער
זיינע אותיות אויך מיט איניציאלן.. א. ה. ג. א. א. ש. א.... ( א י ך
ה א ב  ג ע מ יי נ ט ,  א ז  א י ך  ש ט ע ר  א יי ך ).
    
דערויף האט איר ראבינאוויטש אפגעענטפערט אויף דער גיך
מיט די דאזיקע איניציאלן: וו. ק. א. מ. ש.? א. !... ( וו י  ק א נ ט
א י ר  מ י ר  ש ט ע ר  ן? א ד ר ב ה! ...)
    
דערויף האט אים בעטי שוין ניט געענטפערט גארניט. זי האט
גאר א זיפץ געגעבן און באלד אוועקגעזעצט זיך צוריק צום ביכל.
    
דאס אנדערע מאל איז ער ווידער געזעסן מיט סיאמקען און
געלערנט. בעטי איז שוין ניט געזעסן ביים טיש, נאר געווען ביי
זיך אין חדרל, זיך אנגעטאן אויף צו גיין שפאצירן. די מוטער איז
געזעסן אן א זייט און געקליבן נחת פון איר בן־יחידל, וואס
לערנט אזוי גוט, און פונעם לערער, וואס גאט האט איר
צוגעשיקט א כשרע מציאה גלייך אין שטוב אריין. „דער אויבערשטער
זאל איר העלפן, ער זאל זיך נאר וועלן האלטן מיט אריכת
ימים... ער זאל אין דער זובאווראטשעבנע זיך אפהאלטן א יאר
אדער צוויי; דערנאך זאל ער אריין אין אוניווערסיטעט, און דארט
אפזיצן א יאר פיר. אחת־לאחת וועט דערווייל איר סיאמקע
ענדיקן אלע אכט קלאסן מיט א מעדאל... אי וואס? אט האט דאך אט
דער שלימזל אליין אויך א מעדאל ― און פונדעסטוועגן?... עט! ביז
סיאמקע וועט ענדיקן גימנאזיע, קאן נאך קומען משיח״...
    
אין דעם קומט אן בעטי אן אויסגעפוצטע און ווענדט זיך
צום קווארטיראנט: ווו האלט דער זייגער?... ראבינאוויטש, איידער
ער טוט א קוק אויפן זייגער, כאפט דאס העפטל און טוט א שרייב
אן עטלעכע ראשי־תיבות: ל. ג. א. א. א. מ. ? (ל מ א י  ג יי ט  א י ר
א פ א ן  מ י ר ?).
    
בעטי טוט אן די הענטשקעלעך און כאפט א קוק אין העפטל
אריין און שרייבט אים אן עטלעכע איניציאלן: א. וו. א. א. א.
(א י ך וו א ר ט  א וי ף  א יי ך  א ו נ ט ן .) און לאזט זיך גיין.
    
ראבינאוויטש זיצט ווי אויף הייסע קוילן. און ווי אויף צו
להכעיס, גייט היינט מיטן תלמיד צו שווערלעך. סיאמקע איז
פארטראכט, הערט ניט, וואס מע רעדט צו אים. ער בייסט די פען און
קוקט גאר אהין צום העפטל, אין די ראשי־תיבות אריין... דער
לערער האט דאס באמערקט. נעמט ער דאס העפטל, מעקט אויס די
אנגעשריבענע איניציאלן און זאגט צום תלמיד, ער זאל גיין
מאכן די אוראקן דערווייל אליין. שפעטער, אז ער וועט קומען, וועט
ער מיט אים נאך א מאל אוועקזעצן זיך אויף א שעה.
    
― אט דאס הייסט א רעפעטיטאר! ― טראכט זיך שרה שאפירא
נאכן קווארטיראנטס אוועקגאנג. ― ניט קיין קווארטיראנט, נאר אן
אוצר! א ברכה פון גאט!..
    
 * * *
    
דאס יייכל, וואס שרה שאפירא האט צוגעשטעלט פארן
קווארטיראנט, כאטש ס׳איז אפגעקאכט נישט מער ווי פון א פערטל עוף,
איז געווען, ווי שרה אליין האט זיך אויסגעדריקט, „טעם גן־עדן,
עס מעג עסן דער מלכות״.
    
די זעלבע מיינונג איז געווען אויך דער קווארטיראנט, וואס האט
געפילט דעם טעם גן־עדן ניט אזוי אינעם יייכל, ווי אין דעם, וואס
דערביי איז געזעסן בעטי, און נישט נאר געזעסן, נאר צוגעהאלטן
דעם טעלער און אכטונג געגעבן, ער זאל עס אויפעסן אין גאנצן,
נישט איבערלאזן אויף דרך־ארץ. אך! זיין קראנק און עסן יייכלעך
פון בעטיס הענט ― דערויף וואלט ער זיך אונטערגעשריבן מיט
ביידע הענט אויף וויפל איר ווילט! דער חסרון איז נאר, וואס מע
לאזט זיי ניט אין צווייען אויף קיין מינוט: אדער שרה שאפירא אליין
קומט אריין אלע מאל מיט אן אנדער אויסרייד, אדער זי שיקט
אריין סיאמקען, ער זאל א ביסל זיצן, אדער אט קומט אן דער
בעל־הבית, ― דעמאלט איז שוין געוויס זיי געזונט!
    
דוד שאפירא איז אריינגעפלויגן אין שטוב אריין, ווי אלע מאל,
אומגעריכט:
    
― וואס איז שוין? דער קווארטיראנט איז שפל? וואס איז
אים? ער האט היץ? פארוואס שיקט מען ניט נאכן דאקטאר?
    
― אט איז ער דא, דער קוריערסקי־פאיעזד! ― באגעגנט אים
שרה מיט א ברוך־הבא, ווי איר שטייגער איז. ― פון וואנען ווייסט
דו, אז מע האט ניט געוואלט רופן דעם דאקטאר?
    
― געוואלט רופן? פארוואס־זשע רופט מען ניט?
    
― גיי פרעג אים!
    
דוד שאפירא האט פיינט לאנגע וויכוחים, פוסטע דיבורים. ער
ווייסט, אז א מענטש פילט זיך שפלדיק, דארף מען פרעגן דעם
דאקטאר. און ניט געקוקט אויף קיין פראטעסטן, האט ער געכאפט
אויף זיך דעם פאלטא און אוועק אליין בכבודו־ובעצמו און געבראכט
צו פירן דעם דאקטאר, צום גרויסן באדויערן פונעם קווארטיראנט,
וואס האט, זיצנדיק אנגעשפארט אויף איין האנט און צעווארפן די
געדיכטע שווארצע האר, צייט געהאט צו זאגן בעטין אינגאנצן
עטלעכע האלבע ווערטער און דערביי איר א קוועטש געגעבן ביי דער
האנט מיט זיינע הייס־ברענענדיקע פינגער, חשק געהאט צוטראגן
איר האנט צו זיינע, נאך מער הייס־ברענענדיקע, ליפן, ― אין
אקוראט אנגעקומען דעמאלט דער דאקטאר.
    
שרה שאפירא אין געווען גערעכט, אז דער דאקטאר איז א
היימישער מענטש. שוין א ביסל צו א היימישער. אלעמען רופט ער ביי
די נעמען. בעטין האט ער געשענקט א קניפ אין בעקל און געפרעגט,
צי האט זי שוין א חתן. דער בעל־הביתטע האט ער דערלאנגט א
גלעט איבער דער פלייצע. סיאמקען האט ער אוועקגעלייגט ביי זיך
אויף די קניעס און אפגעשמיסן. דערנאך איז ער געווארן ערנסט,
געהייסן דודן שווייגן, און אליין האט ער זיך גענומען צום
קווארטיראנט מער אויספרעגן זיך ביי אים, ווער ער איז און וואס ער
איז און פון וועלכע ראבינאוויטשעס ער איז, איידער אויסהערן אים,
וואס אים איז. ער האט אים נאר א טאפ געגעבן ביים דופק,
צוגעלייגט דעם אויער צום הארצן און דערלאנגט אים א זעץ אין
פלייצע:
    
― נו, אויף אלע קראנקע געזאגט געווארן אזא קרענק און
אויף אלע יידישע קינדער געזאגט געווארן אזא הארץ מיט אזעלכע
לונגען!
    
אזוי האט דער דאקטאר א זאג געגעבן צו די שאפיראס, און
צום חולה האט ער א זאג געגעבן אויף יידיש, באטראכטנדיק אים
דורך די שארפע ברילן:
    
― יונגערמאן! איר האט, א פנים, אין א „חדר״ קיינמאל ניט
געלערנט?
    
דערהערט פון די שאפיראס, אז זייער קווארטיראנט פארשטייט
גיט קיין ווארט יידיש, האט דער דאקטאר זיך געגעבן א כאפ אויף
פונעם בענקל, א קוק געגעבן אויפן חולה, אויסגעטאן די שארפע
ברילן און אנגעטאן זיי באלד צוריק און מאדנע געקוקט פון איינעם
אויפן אנדערן, אן ווערטער. דערנאך ראט ער א זאג געגעבן, וואס
צו טאן, און גענומען געזעגענען זיך מיטן חולה, וועלכער האט אים
אריינגערוקט אין האנט אריין א מטבע. דער דאקטאר האט די מטבע
בשום־אופן ניט געוואלט נעמען, און האט זיך אזוי לאנג געראנגלט
מיטן חולה, ביז די מטבע איז טאקע סוף־כל־סוף געבליבן ביים
דאקטאר.
    
― שוט גאראכאוועי [шут гороховый: א מין לץ דאס איז]! ― האט אים דער קווארטיראנט
נאכגעזאגט א שבח הינטער די אויגן, אים געווען א דם־שונא, וואס ער
האט אים איבערגעשלאגן אין מיטן א שמועס מיט בעטין.
    
― וואס רעדט איר? ― האט זיך שרה אנגענומען דעם דאקטארס
קריוודע. ― א דימענט פון א דאקטאר! ער נעמט וויפל מע גיט אים...
    
― א מאדנער קווארטיראנט ביי אייך! ― האט דער דאקטאר
געזאגט צו דוד שאפיראן און צו בעטין, שוין ביי דער טיר שטייענדיק,
אראפלאזנדיק דעם קווארטיראנטס מטבע אין די הויזן־קעשענע אריין.
― א מאדנער, א מאדנער מענטש, א רעטעניש!...
    
 דאס ניינצנטע קאפיטל
    
 א רעטעניש
    
א רעטעניש איז אט דער ראבינאוויטש געווען פאר אלעמען,
ווער עס האט זיך מיט אים באקענט. ער אליין, און זיין פירן
זיך, און זיין אויסזען, און זיינע געדאנקען, און אלע זיינע גענג
זענען געווען ביי ידן אפגעפרעגט, א ווידעראנאנד איינס אויפס
אנדערע. סטייטש, נאך א מאל: א ייד ― און פארשטייט ניט א ווארט
יידיש!... דאס פנים, דאכט זיך, פון א אונדזעריקן ― און איר זאלט
זאגן א ברעקל יידישקייט אין זיך. קיין איינציקע יידישע תנועה.
קיין קאפ יידישע נייגעריקייט, יידישע גייציקייט... אפטמאל נאיוו
ווי א קליין קינד. פרעגט אזעלכע קשיות, אז מע קאן שטארבן פאר
געלעכטער. און אמאל זאל ער אייך ווערן נתפעל פון אזעלכע
זאכן, וואס ביי אונדז ווייסט עס א מינדסט קינד.
    
למשל, די ערשטע צייט האט מען אים קוים מיט צרות געקענט
אריינקלאפן אין קאפ אריין אזא איינפאכע פשוטע זאך ווי
„פראוואזשיטעלסטווע״. בשום־אופן האט ער ניט געוואלט גלויבן, אז אין
דער דאזיקער שטאט, ווו זיי געפינען זיך, זענען פאראן גאסן
אזעלכע, ווו יידן מעגן וווינען, און גאסן אזעלכע, ווו יידן
טארן ניט וווינען.
    
― ווי איז דאס מעגלעך? ― האט ער געטענהט. ― מיר זענען
דען אינעם אלטן רוים? אדער אין שפאניען? אדער מיר לעבן אינעם
פופצנטן יארהונדערט? אדער...
    
― אט א לץ! ― שלאגט אים איבער דוד שאפירא. ― גייט
רעדט מיט א יינגל.! מע זאגט אים דאס, ענטפערט ער דיר בויבעריק!
מענטש איינער, למאי אט איז דא ביי אונדז אין שטאט א גאס
 
 