
 
 דעם 22 טן יאנואר איז אינעם אוניווערסיטעט בר־אילן ( רמת־גן , ישראל ) פארגעקומען א קאנפערענץ , וואס איר נאמען ״בלויז דעם ווארט איז געגעבן דאס לעבן״ איז גענומען געווארן פון איוואן בונינס א ליד . אגב , אט דער בארימטער שריפטשטעלער האט אין 189 0 איבערגעזעצט אין רוסיש מענדעלע מוכר־ספרימס ״די קליאטשע״ . דאס איז געווען ניט פשוט א וויסנשאפטלעכע קאנפערעץ , נאר א דערעפענונג פון א נייער אוניווערסיטעט־פראגראם – ״פראגראם פון רוסיש־יידישער און רוסיש־ישראלדיקער ליטעראטור״ . 
 
 דער באגריף ״רוסיש־יידישע ליטעראטור״ באציט זיך צו יענעם אפצווייג פון דער ליטעראטור פונעם יידישן פאלק, וואס האט אנגעהויבן זיך שאפן אויף רוסיש אין דער ערשטער העלפט פונעם19 טן יארהונדערט צוזאמען מיט דער פארשפרייטונג פון השכּלה־אידייען צווישן די יידן פון דער רוסלענדישער אימפעריע. עס זיינען געווען יידישע מחברים, וועלכע האבן אין יענעם יארהונדערט געשאפן זייערע ווערק נאר אויף רוסיש – צום ביישפיל, די פראזאיקער אסיפ ראבינאוויטש און לעוו לעוואנדע. אבער א סך מער יידישע שריפטשטעלער האבן דעמאלט געשריבן אויף רוסיש באנאנד מיט זייער שאפונג אויף יידיש און/אדער אויף העברעיש. אויף רוסיש האבן געשריבן זייערע ליטעראטור־קריטישע ארטיקלען דער קלאסיקער פון דער העברעישער השכּלה־דיכטונג יהודה־לייב גארדאן און דער יידישער נאציאנאלער היסטאריקער שמעון דובנאוו, אויף רוסיש זיינען אנגעשריבן געווארן באזונדערע דערציילונגען פון שלום־עליכמען, רוסיש איז געווען באנאנד מיט יידיש איינע פון די צוויי עיקרדיקע שאפונגס־שפראכן פון שמעון־שמואל פרוגן און פון ש. אנ־סקי אאוו. ישראל צינבערג און שאול טשערניכאווסקי האבן אין זייערע אנגעשריבענע, דרך־אגב, אויך אויף רוסיש ארבעטן געווידמעט דער רוסיש־יידישער ליטעראטור זי באטראכט ווי אן אינטעגראלע טייל פון דער ליטעראטור פונעם יידישן פאלק. 
 אינעם20 טן יארהונדערט האבן זיך אין דער רוסיש־יידישער ליטעראטור באוויזן שריפטשטעלער, וועלכע זיינען ברייט באקאנט געווארן אויך אויסער דער יידישער סביבה – איסאק באבעל, סאמוּיל מארשאק, לעוו לונץ, דוד קנוט און אנדערע. נאך מער יידן זיינען אריין אין דער רוסישער ליטעראטור גופא . וווּ איז די גרענעץ, וואס צעטיילט די רוסיש־יידישע ליטעראטור און דעם יידישן אנטייל אין דער רוסישער ליטעראטור גופא? – דאס איז איינע פון יענע פראבלעמען,&nbsp; וועלכע דארפן, ווי עס האט אונטערגעשטראכן דער איניציאטאר און ארגאניזאטאר פון דער נייער אוניווערסיטעט־פראגראם פראפעסאר ראמאן קאצמאן, באהאנדלט ווערן אין די ראמען פון אט דער פראגראם. עצם דאס דיסקוטירן איבער אט דער סוגיא איז, לויט זיין מיינונג, א מין מחלוקת־לשם־שמים, וואס מוז פארגעזעצט ווערן. 
 בנוגע צו דעם באגריף ״רוסיש־ישראלדיקע ליטעראטור״ איז, דאכט זיך, אלץ פשוטער. דאס איז דער ליטעראטור־פראצעס, וואס אנטוויקלט זיך אויף רוסיש אין מדינת־ישראל. אבער אויך דא איז פאראן א קשיא: וואס איז דאס –ליטעראטור פון אימיגראנטן אדער ליטעראטור פון עולים? אדער מיט אנדערע ווערטער – א טייל פון דער רוסישער ליטעראטור, וואס ווערט געשאפן אין ישראל אדער א טייל פון דער ישראלדיקער ליטעראטור, וואס ווערט געשריבן אויף רוסיש? צווישן די אנטיילנעמער פון דער קאנפערענץ איז געווען א גאנצע ריי ישראלדיקע שריפטשטעלער, וועלכע שרייבן אויף רוסיש. צווישן זיי – איגאר ביאלסקי, א דיכטער און דער הויפט־רעדאקטאר פונעם ירושלימער ״יערוסאלימסקי זשורנאל״; יעקב שעכטער, א פראזאיקער און דער הויפט־רעדאקטאר פונעם תּל־אביבער זשורנאל ״ארטיקל״, מיכאל גראבמאן, א מאלער, א דיכטער און דער רעדאקטאר פונעם תּל־אביבער זשורנאל ״זערקאלא״ און אנדערע. דאס רוב האבן זיי זיך אליין כאראקטעריזירט ווי ״יידישע שרייבער, וועלכע שרייבן אויף רוסיש״, אבער די פראגע איז פונדעסטוועגן גאר ניט אזוי פראסט. 
 דער ליטעראטור־פארשער און עטנאגראף דאקטאר וועלוול טשערנין (א רעדאקטארפונעם תּל־אביבער זשורנאל ״יידישלאנד״) האט אונטערגעשטראכן,&nbsp; אז רוסיש איז ניט סתּם נאך א פרעמדע שפראך, אויף וועלכער עס האבן געשאפן זייערע ליטערארישע ווערק יידן. אויף אט דער שפראך איז געשאפן געווארן א גאנצע ריי ווערק, וועלכע ליגן אינעם יסוד פון דער היינטצייטיקער ישראלדיקער קולטור. א באזונדערס וויכטיק ארט פארנעמען ביז היינט אנגעשריבענע אין אריגינאל אויף רוסיש פובליציסטישע און קינסטלערישע ווערק פון זאב זשאבאטינסקי. ישראלדיקע פאליטיקער זיינען נוהג ציטירן זיין ראמאן ״שמשון״ און טראכטן ניט אפילו וועגן דעם, אז דאס איז א העברעישע איבערזעצונג פון רוסיש. 
 אים האט אונטערגעהאלטן דער פארוואלטער פונעם צענטער פאר יידישע שטודיעס אינעם רוסלענדישן הומאניטארן מלוכה־אוניווערסיטעט פראפעסאר לעאניד קאציס. ער האט נאך א מאל אונטערגעשטראכן די וויכטיקייט און אקטועלקייט פונעם פארגעלייגטן נאך דורך שמעון דובנאוון און ישראל צינבערגן צוגאנג צו דער ליטעראטור פונעם יידישן פאלק אין מיזרח־אייראפע ווי איין ליטעראטור, וואס איז געשאפן געווארן אויף דריי שפראכן – יידיש, העברעיש און רוסיש. 
 דער פאליטאלאג און סאציאלאג פראפעסאר זאב חנין האט געבראכט קאנקרעטע ציפערן לגבי דער דעמאגראפיע און דער איצטיקער געאגראפישער צעשפרייטונג פון די רוסיש־שפראכיקע יידן. אט די ציפערן באווייזן, אז דער צענטער פונעם רוסיש־שפראכיקן יידטנטום געפינט זיך איצט, לויט זיין דעפיניציע, ניט אין מאסקווע, נאר אין ירושלים. ״אלע יידישע דעמאגראפן, ווייסן, אז היינט־צו־טאג ריידן צוויי דריטל ישראלים העברעיש, צוויי דריטל תּפוצות־יידן – ענגליש און צוויי דריטל עולים – רוסיש״, – האט ער אונטערגעצויגן מיט שמייכל, נאר גאנץ ערנסט א סך־הכּל. 
 די נייע פראגראם פונעם אוניווערסיטעט בר־אילן איז אוניקאל. אין ערגעץ איז ביז איצט קיין פראגראם, וואס זאל זיין געווידמעט דער רוסיש־יידישער און רוסיש־ישראלדיקער ליטעראטור ניט געווען. איר דערעפענונג איז געווארן א פועל־יוצא פון מיטארבעט צווישן צוויי דעפארטאמענטן פון בר־אילן –דעפארטאמענט פאר ליטעראטור פונעם יידישן פאלק און דעפארטאמענט פאר קאמפאראטיווער ליטעראטור. 
 וו . פיריאטינסקי 
 