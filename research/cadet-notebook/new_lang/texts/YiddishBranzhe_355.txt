

די בלום און אנדערע מיניאטורן 



 by באריס סאנדלער 
November 29, 2018January 2, 2019 Filed under:
ליטעראטור
פראזע 

עמיל קאלין
אן אפמאך נאך שיבעה
אז די קליינע באבעצע האט פארמאכט די אויגן — דאס מאל, זיי נישט צו עפענען ווידער, — האבן אירע קינדער געריבן די הענט. זיי זענען נאך געווען פול מיט צער צוליב דער מוטערס פטירה, פון דעסטוועגן, האבן זיי אויכעט גערעכנט, אז די פאר טויזנט שקלים, וואס זיי קענען ארויסקריגן, פארדינגענדיק איר באשיידענע וווינונג, קענען זיי בפירוש זייער שיין ארויסהעלפן.
אז דער פלינקער מעקלער האט זיך ארומגעדרייט אין דער באשיידענער וווינונג מיט די מעגלעכע לאקאטארן, האבן זיי אים געפרעגט: וואס טוט זיך מיט דער קליינער אלטיטשקער, וואס ליגט אין בעט מיט פארמאכטע אויגן?
ער האט זיי פארזיכערט, אז מע וועט זי פארנעמען פון דארטן נאך פאר דעם, וואס ער וועט זיי איבערגעבן די שליסלען. וואס שייך דעם אפמאך, וועט מען אים אונטערשרייבן נאר נאך דער שיבעה. סע פאסט דאך פארט נישט…
אין אן אייביקער קריגעריי
מאן און ווייב רייסן זיך די גאנצע צייט, אן אויפהער, איבער יעדער קלייניקייט. עס דערגייט דערצו, אז זיי געדענקען נישט די סיבה, הלמאי האבן זיי זיך געקריגט, נאר די קריגערייען אליין: „געדענקסט, די גרויסע קריגעריי אין טאקסי?‟ — אדער: „גערעדקסט, יענעם האטעל, ווו מיר האבן נישט גערעדט דריי טעג?‟, אדער: „און די געוואלדיקע געשרייען אין פליפעלד, געדענקסטו?‟
זיי זענען שוין נישט יונג. זייער לעבן איז אוועק א זויעלרעכס, א ביטערס, פול מיט אומצופרידנקייטן.
איין שיינעם פרימארגן, האט דער מאן איבערגעלייענט אין א צייטונג וועגן א ווונדערלעכן פסיכאלאג, א ספעציאליסט אין מאן־און-ווייב פראבלעמען, וואס האט געבראכט צו פיל שלום־ביתן. צו זיין חידוש האט די פלוניתטע נישט געזאגט, „ניין‟ אויף זיין פלאן. זי איז, פארשטייט זיך, נישט קאפאבל צו זאגן, „יא‟, נאר א מאל מאכט זיך, אז זי זאגט נישט, „ניין‟.
זענען מאן־און-ווייב געגאנגען צו אט דעם ווונדערלעכן פסיכאלאג און יענער האט טאקע געשיט מיט גוטע עצות, נאר וואס דען? מאן־און-ווייב האבן זיך גענומען קריגן איבער די טעראפיעס, וועלכע ס׳האט זיי רעקאמענדירט דער פסיכאלאג.
„ער האט דאס בפירוש נישט געזאגט!‟
„אויב דו מיינסט אזוי, האסטו אדער נישט קיין אויערן, אדער — קיין שכל נישט!‟
„א קאפ פון א בהמה!‟
„א מארק־זיצערין, ווי דיין מאמע!‟
„אז מע האט חתונה מיט פראסטע לייט!‟…
צו מאכן קורץ: די רייסענישן זענען אנגעגאנגען אומגעשטערט און אפילו זיך געמערט. מאן־און-ווייב האבן זיך איינפארשטאנען אן ווערטער: איידער מאכן שלום איינער מיטן צווייטן דארפן זיי מאכן שלום מיטן געדאנק, אז זיי וועלן זיך אייביק קריגן — איבער אלץ און איבער יעדער זאך — און שוין. זיי האבן געמאכט שלום מיטן פארביטערטן לעבן און מיט דער פייניקונג, וואס טראגט דעם נאמען — „צוזאמענלעבן‟.
אויפן בית־עולם האבן זיי געקויפט א קרקע פאר א טאפלטן קבר: אין הונדערט און צוואנציק יאר ארום זאל זיי נישט אויסקומען צו שרייען צו הויך און שטערן די שכנים.
די בלום
פון מיין ליידיקער וואזע שטארצט ארויס אן אויסגעטריקנט שטענגל פון א פארוועלקטער בלום. ווי לאנג עס שטייט דאס שטענגל אזוי, הייב איך נישט אן צו וויסן.
די בלומען־בלעטלעך, דאס אמאליקע קריינדל, זענען אלע ארויסגעפאלן; עס איז געבליבן בלויז א רונדיק, נאקעט קעפל, אראפגעלאזט, ווי אין טרויער.
די בלעטער האבן שוין פארלוירן זייער גרינקייט. ברוינע, מיט איינגעקארטשטע ראנדן, וויגט זיך דאס שטענגל און ווארט, אז עמעצער זאל, אפנים, קריגן רחמנות און עס ארויסווארפן.
איך ריר זיך נישט צו צו דער פארוועלקטער בלום. זי בלייבט אזוי ווי זי איז — א שטענדיקע דערמאנונג נאך יענער, וואס האט מיר די בלום, צוזאמען מיט דער וואזע געשענקט. אפשר וועל איך זיך אמאל דערמאנען, ווי אזוי האט די פרוי געהייסן.
דער ערשטער טאנגא
א יונגער־מאן איז געזעסן אין א רומענישן רעסטאראן ביי א טיש, פארשפרייט מיט א געקעסטלטן טישטעך. אין זיין טעלער זענען געלעגן דריי פעטע מיטיטייעס*. די ציין פון זיין גאפל האבן זיך איינגעביסן אין דעם פעטן ווורשטל, און דאס מעסער האט געשניטן.
א כארכלענדיקע שטים האט איבערגעריסן דעם יונגער־מאנס אכילה. די שטים איז געווען צו זיס, ווי א קינדערשער חלום, אדער ווי אן ערשטער קוש.
די שטים האט געזונגען אן אלטן רומענישן טאנגא:
אונדזער ערשטער טאנגא
אונדזער ערשטע נאכט פון ליבע
דאס איז א ריינער אומזין
דו ביסט לעבן מיר אזא שיינע…
דער יונגער־מאן האט אויפגעהויבן דעם קאפ צו פארשטיין, פון וואנען עס קומט ארויס די מוזיק, וואס ער האט שוין אין גאנצן פארגעסן איר טעם. דערזען האט ער טאנצן א פארפאלק.
א מיטל־יאריקער מאן מיט א רונדיקן, באשפרענקלטן פליך, בארעמלט מיט א קאמע בלאנד־געפארבטע האר, אנגעטאן אין א גרויען אנצוג און א שיינענדיק־באבלימטן שניפס, — האט אומגעלומפערט איבערגעשטעלט די פיס. זיינע שווארצע, לאקירטע שיך האבן כסדר אנגעטראטן אויף די רויטע שיך פון דער פרוי.
די פרוי — א לייביקע יידענע מיט איין אדער צוויי גוידערס און א קופע פיאלעטע האר האט געשוויצט ווי אין באד. זי האט נישט געטאנצט בעסער פון דעם מאנספארשוין.
דער יונגער־מאן האט אויף זיי אפשעצאריש א קוק געטאן. זייערע אויגן האבן געשיינט מיט פרייד און הנאה. די ליפן האבן נאריש געשמייכלט, און דער יונגער־מאן האט דערשפירט, אז דאס איז טאקע זייער ערשטער טאנגא אין לעבן.
*מיטיטיי(עס) — רומענישע ווורשטלעך


Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
לידער וועגן א מיידלשער ליבע 

Next Post
איר גוטער נאמען 



