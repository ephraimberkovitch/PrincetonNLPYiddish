 
 יוגנט־ראמאנען: טייבעלע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 עס איזט איינע אלטע געשיכטע,
    
 דאך בלייבט זי איממער ניי:
    
 אונד וועם זי יוסט פאסיערטע,
    
 דעם בריכט דאס חערץ ענטצוויי...
    
 (היינריך היינע).
    
אין א קליין ליכטיק צימער, בא א קליין אפן פענצטער, איז געזעסן
טייבעלע, א יונג מיידל פון א יאר אכצן. מיט אן ארבעט אין די הענט.
איר שיין ליכטיק פנים האט באוויזן, אז זי איז צופרידן; אירע טונקעלע, גלענצנדיקע אויגן האבן געברענט ווי פייער, אירע שווארצע געקרייזלטע קורץ־אונטערגעשארענע האר האבן פארשטעלט פון ביידע זייטן
אירע פארפלאמטע באקן, און אף איר קליין מיילעכל האט געשפילט
א צופרידענער שמייכל; מיט אירע קליינע ווייסע הענטלעך האט זי
אוועקגעלייגט די ארבעט אן א זייט, האט א ווארף געטאן מיט דעם
קאפ, פארשארט די האר, צונויפגעלייגט ביידע הענט אף דעם הארצן,
און האט געווארפן אירע שיינע שווארצע אויגן אף דעם יונגן מאן, וואס
איז געזעסן אקעגן איר און האט געלעזן א בריוו. דאס איז געוועזן
א הויכער שיינער מאן פון א יאר צוואנציק, מיט א ווייס קיילעכדיק
געזיכט, מיט בלויע אויגן און בלאנדע האר. געקליידט איז ער געווען
זייער עלעגאנט, אייראפעיש, ווי אונדזערע האלב־אריסטאקראטישע גבירישע קינדער; א שווערע מאסיווע גאלדענע קייט מיט זייער א טייערן
שטיין איינגעזעצט אין דעם רינג, וואס ער האט געטראגן, און דערצו
זיין ריין ווייס געזיכט מיט זיינע אויסגעגלעטע ווייסע הענט האבן געוויזן, אז ער איז געוואקסן בא רייכע עלטערן און האט נאך ניט געוווסט
וואס הייסט ארבעטן אין דער וועלט און פון וואנען רייכקייט נעמט זיך.
דאס איז געוויס א יידישער פינאנץ־פרינץ ― איינער פון די, וואס גלויבן
ניט דעם, וואס באקלאגט זיך אף דער שלעכטער צייט, און מיינט, אז ע ר
ד א ר ף אזוי לעבן, און דער אנדערער ― דער אנדערער זאל זיך לעבן,
ווי ער פארשטייט... נאר מיר וועלן זיך נאך באקענען גאנץ נאענט מיט
אונדזער העלד.
    
― מאריץ! וואס קלערט איר צו ענטפערן דער מוטער אף דעם
בריוו? ― האט אים דאס מיידל פלוצים א פרעג געטאן. מאריץ איז רויט
געווארן און האט איר ניט באלד געקאנט ענטפערן; ער איז אויפגעשטאנען
פון דעם בענקל און איז זיך א פאר מאל דורכגעגאנגען הין און צוריק;
דערנאך האט ער זיך געזעצט נעבן דעם מיידל און האט גענומען איר האנט
אין זיינע הענט און האט לאנג געקוקט איר אין די אויגן. ער האט געזאגט
צו איר:
    
― וואס פרעגט איר מיך עפעס היינט, וואס איך קלער איר צו ענטפערן אף איר בריוו? דאס זעלבע וואס אף אלע אירע בריוו...
    
דאס מיידל האט אביסל נאכגעטראכט און האט שטיל ארויסגעצויגן
איר האנט פון זיינע הענט און האט אראפגעלאזט די אויגן. מאריץ האט
זיך איינגעבויגן און האט איר געוואלט א קוק טאן אין פנים; זי האט
אים מיט ביידע הענט ארומגעכאפט דעם האלדז און האט אים לאנג געקושט אין קאפ און אין די אויגן.
    
― טייערער, טייערער מאריץ, דו ביזט מיין פריינט! טייערער מא־ריץ! זיי מיר מוחל, איך בין א שלעכטע; באשטראף מיך, איך בין דיך
ניט ווערט: איך קלער אף דיר שלעכטס... אז דו גייסט אוועק און איך
זע דיך ניט, ווערסטו בא מיר אן דעם גאנצן גלאנץ; דו ווייזט מיר אויס
קליין, ארעם, נידעריק, פאלש, נאך ערגער פון פאלש ― שוואך, שוואך!!
מאריץ! איך האב פיינט א שוואכן מענטשן אן א כאראקטער, ― ערגער,
הונדערט מאל ערגער פון א פאלשן, פון א מערדער; דער מערדער איז א
שלעכטער מענטש, נאר א מענטש; אבער דער „בעזכאראקטערנע״ איז
גאר קיין מענטש ניט בא מיר ― א פליג, א ווארעם...
    
בא די ווערטער האט טייבעלע ארויסגעלאזט מאריצן פון אירע
ארעמס און איז ווידער געבליבן זיצן שטיל און האט נאר געקוקט אף אים.
מאריץ איז געווען פארווונדערט איבער איר היינטיקער אויפפירונג; ער
האט געזען, אז זי איז היינט צערודערט: אט ווערט זי לעבעדיק און מונטער, און אט ווערט זי פארטראכט און עפעס אזוי אומעטיק, אז דאס
הארץ קאן צעריסן ווערן קוקנדיק אף איר בלאס געזיכט; עס איז עפעס
ניט כדרך הטבע.
    
― טייבעלע! מיין טייערע! דו ביזט היינט ניט מיט אלעמען. זאג
דעם אמת, וואס איז מיט דיר? וואס קלערסטו איצט? וואס זיינען דיינע שיינע אויגן אזוי פארטראכט? וואס באדייט דער וואלקן, וואס ווערט
פלוצים איבערגעצויגן אף דיין שיין געזיכט. איך קען דיך ניט פון
נעכטן, דאכט זיך, ― זאג, וואס איז מיט דיר? דו צווייפלסט אין מ י ר?
אין דיין מאריצן? דו ווייסט, ווי אזוי איך האב דיך ליב, איך דארף דאס
דיר ניט דערציילן...
    
― איר דארפט דאס מיר ניט דערציילן ― האט טייבעלע איבערגעזאגט
זיינע ווערטער פארטראכט ווי פריער.
    
― וואס זשע דען? וואס זשע דען זאל איך קלערן? מיר וועלן
דאך באלד ― דו ווייסט? ― מיר וועלן דאך באלד גליקלעך זיין; מיין
מוטער וועט נאר פון קארלסבאד קומען, זאג איך איר באלד מיינע פלענער; זי וועט זיך דאס דערפרייען; זי וועט דיך ארומנעמען ווי א קינד...
    
― אך, מאריץ, מאריץ! איר זענט יא א קינד. און דערצו נאך א
פארצערטלט קינד! איר רעדט זיך אליין איין גאט ווייסט וואס פאר
נארישקייטן, און ווילט נישט קוקן אף דער אנדערער זייט פון דעך מטבע...
איר האט דאך ערשט אליין געלייענט איר בריוו! איר פארשטייט דען
ניט, צוליב וואס זי דולט אייך א קאפ מיט דער פאמיליע נאטקין און
מיט די זעלטענע מעלות פון דער מאמזעל נאטקין, וועלכע האט זיך,
נאך די ווערטער פון אייער מוטער, כמעט פארליבט אין אייער פארטרעט?...
    
― נו, ווער הערט זי! ― האט מאריץ געענטפערט, ארומגייענדיק איבער דעם צימער. ― איך לעב ניט מער מיט דער מאמעס שכל,
איך בין ניט דער „מאמעס קינד״... זי וועט ניט וועלן? וואס הייסט?
פאר וואס זאל זי ניט וועלן? ווייל מיין כלה האט קיין געלט ניט?
נארישקייטן! איך האב אליין געלט און דארף גאר ניט קיין געלט!
יחוס? וואס טויג מיר יחוס? זי וועט מורא האבן פאר יידישע מיילער:
מע וועט זאגן, אז מאריץ, גאלדע זילבערמאנס בן־יחיד, האט חתונה
געהאט פאר אן ארעם מיידל, וואס קיינער ווייסט זי ניט? ווער הערט
זיי? וואס בין איך ― א קינד? איך בין א מאנספארשוין! איך קאן
באשטיין פאר זיך! איך בין פריי: קיינער סמעיעט ניט מיר צו שטערן
מיין גליק, אפילו מיין מוטער! איך גיי באלד אהיים און שרייב איר א
בריוו... און שיק איר היינט א דעפעשע... איך גיי שוין, די רגע...
    
וואס ווייטער מאריץ האט גערעדט, איז ער אלץ מער פארפלאמט
געווארן. מען האט געזען, אז ער רעדט דאס ערנסט, מיט געפיל, מיט דעם
גאנצן הארצן, מיט דעם רעכטן אמת... טייבעלע אבער איז לאנגזאם צוגעגאנגען צו אים און האט אים אנגערירט בא דער האנט.
    
― מאריץ, גענוג! איילט דאך ניט אזוי: מע דארף ניט טעלעגראפירן קיין קארלסבאד; אייער מוטער דארף גיך קומען אהיים; מיר וועלן
נאך האבן צייט איר צו זאגן...
    
מאריץ איז אביסל געשטילט געווארן און האט געזאגט:
    
― נו, וועל איך איר כאטש א בריוו שרייבן, אז איך בין אזוי גליקלעך...
    
מאריץ! מע דארף דאס אויך ניט! זי וועט ניט פארשטיין אייער
גליק; זי קאן דאס ניט פארשטיין... אבער אז זי וועט קומען און איר
וועט מיט איר פערזענלעך ריידן, וועט דאס אנדערש זיין... איצט גייט
אהיים: עס איז שוין זייגער צוויי. קומט ניט היינט, קומט מארגן פרי;
איך בין היינט פארנומען א גאנצן טאג ― אדיע!
    
מאריץ האט אף זיך ארויפגעווארפן דעם אויבערראק, ער האט אפגעזוכט דעם הוט מיט דעם שטעקן און האט געקליבן אוועקצוגיין; ער
איז צוגעגאנגען צו טייבעלען און האט איר געגעבן די האנט.
    
― דו גלויבסט מיר? טייערע!...
    
― מאריץ! ― האט זי אים געענטפערט, און אירע אויגן האבן
זיך ווידער אנגעצונדן. ― מאריץ! איך גלויב דיר! טייערער, טייערער
מאריץ! זיי מיר מוחל מיינע נארישע געדאנקען... איך גלויב דיר, מא־ריץ, דו ביסט מיין לעבן...
    
מאריץ איז שוין געשטאנען בא דער טיר; טייבעלע האט אים צוריק צוגערופן און האט אים געזאגט:
    
― מאריץ! איך בין אינגאנצן דיינע... דו ביסט בא מיר אלץ... אן
דיר בין איך גארנישט, מאריץ! אז דו גייסט נאר ארויס פון דער טיר,
    
ווייזט זיך מיר אויס, אז איך וועל דיך שוין מער ניט זען... וואס וועל איך
טאן? ― זיי מיר מוחל, טייערער פריינט מיינער! דיין טייבעלע איז
א נאריש קינד, א קאפריזנע מיידל, כא־כא־כא!
    
מאריץ איז אוועקגעגאנגען פארטיפט אין געדאנקען: ער האט גאר
ניט געקאנט פארשטיין אירע ווערטער, איר געלעכטער... ער וואלט זיך
אבער נאך מער פארווונדערט, ווען ער זאל זיך געווען אומקערן צוריק:
ער וואלט געטראפן טייבעלען אין בעט, באגאסן מיט הייסע ביטערע
טרערן...
    
II
    
 מאריץ זילבערמאן האט אמאל, מיט א יאר צען פריער, געהייסן
„מאיר״, און זיין מוטער, גאלדע רב מאירס, רופט אים נאך היינט אויך
„מאירל״. נאר זינט די ציוויליזאציע האט אנגעהויבן אריינקוקן צו אונדזערע ברידער אויך, האבן מיר זיך דערשראקן פאר איר, און האבן באלד
זיך געכאפט צו די קליידער מיט די נעמען: די אטלעסענע זשופעצע
 מיט דעם קיילעכדיקן שטריימל איז פארביטן געווארן אף א קורצן פראק
מיט א צילינדערהוט, און דער נעכטיקער מאיר בערלס, זרח נפתליס און
קלמן רב וועלוולס זיינען פלוצים געווארן מאריץ באריסאוויטש, זא־כאר פאנטעלעמאנאוויטש און קלימענטי וולאדימיראוויטש... מאירל,
וועלכן מיר מוזן אנרופן ווי ע ר וויל ― „מאריץ״, איז געוואקסן א
יתום בא זיין רייכער מוטער, גאלדע זילבערמאן, אדער גאלדע רב מאירס,
― איר פאטער רב מאיר איז געווען זייער אן „אדם חשוב״; אין די
יונגע יארן איז ער געווען א פשוטער ארענדאר, נאר דער פריץ האט
אים זייער ליב געהאט, און האט אים געמאכט פאר דעם ערשטן פאקטאר אין הויף. רב מאיר האט באקומען עטלעכע קערבלעך, און אז דער
פריץ איז „מת״ געווארן און האט קיין קינדער ניט איבערגעלאזט, איז
ער געווארן בא דער פריצה א „בן־בית״, און האט מיט איר אזוי לאנג
געהאנדלט, ביז רב מאיר איז געווארן דער פריץ, און די פריצה האט
גענומען בא אים פענסיע. רב מאיר איז געווארן גרויס, האט באקומען א
נאמען, האט אנגעהויבן פארן צום רבין... אף דער עלטער איז רב מאיר
ארויסגעפארן קיין נ., האט אנגעהויבן פראווען שלש־סעודותן, און „חברה״
האבן אים געמאכט דעם נאמען אזוי גרויס, ביז ער האט זיך משדך געווען מיט דעם רבינס א שוועסטער און האט געקויפט פאר הונדערט טויזנט
רובל אן איידעם א צאצקע פאר זיין בת־יחידה, גאלדעניו, און איז
בארוט געשטארבן. דער איידעם, די צאצקע, רב מאטעלע, איז טאקע
געווען א גילדערנער יונגערמאן, א תכשיט, און האט ניט געוווסט קיין
צורת מטבע. ער איז אבער געווען א קראנקער, האט ער זיך אפגעמוטשעט עטלעכע יאר און איז געשטארבן און איבערגעלאזט גאלדען א
יונגע אלמנה פון דריי און צוואנציק יאד מיט א קליין קינד פון צוויי
יאר. גאלדע האט שוין דאס צווייטע מאל ניט געוואלט חתונה האבן
(דאס איז בא אונדז אפילו זעלטן), כדי איר מאירל זאל ניט דארפן אנקומען צו א שטיפפאטער. זי האט איר גאנץ לעבן אוועקגעשענקט מאירלען,
וועלכער איז אויפגעצויגן געווארן אף זייד מיט אלערליי פארגעניגנס.
ביז צען יאר האט מען אים געהאלטן מלמדים, און מאירל האט זייער
גוט געלערנט. גאלדע האט אבער געוואלט, ער זאל קענען אלץ אף דער
וועלט. קיין געלט האט זי ניט געקארגט. זי האט געזען ווי אנדערע גבירים לאזן לערנען זייערע קינדער, האט זי אים אויך צוגענומען א פראנצויז אין שטוב אריין, מיט א לערער אף רוסיש און דייטש; מע האט אים
געלערנט פיאנא שפילן, טאנצן, רייטן אף א פערד און „עטיקעטע״ (דרך־ארץ) ― ווי אזוי צו גיין, צו רעדן און זיך צו באנעמען צווישן מענטשן.
גאלדע האט אבער געוואלט, ער זאל דערצו זיין אן ערלעכער ייד אויך.
צו דער „בר מצוה״ האט מאירל געזאגט פאר אן עולם זייער א פיינע
דרשה, וועלכע האט געקאסט גענוג געלט און אף וועלכער ער האט נעבעך
גענוג געהארעוועט, כאטש ער האט זי אליין ווינציק־וואס פארשטאנען,
און אז ער איז געקומען סאמע צום רעכטן שפיץ, ווו מע דארף אויסבויגן
דעם גראבן פינגער, האט אים ליפא־קנאבעל (אזוי האט געהייסן דער
 גמרא־מלמד) שיעור איינגעשלונגען, און רב געצל דער דיין איז געזעסן
אף אזא שטייגער, ווי קאפערניק אין דער מינוט, ווען ער איז געפאלן אף
דער המצאה, אז די ערד דרייט זיך. און גאלדע? גאלדע האט געוויינט
מיט זיסע גליקלעכע טרערן און האט נאכדעם דריי טעג כסדר אלע רגע
געשיקט נאך ליפשע די גראבע, זי זאל אפשפרעכן מאירלען א גוט
אויג... אזוי איז ער געוואקסן דאס, וואס בא אונדז האלט מען פאר אן
אידעאל ― „אביסל אהין, אביסל אהער״, פון יעדער זאך דאס אויבערשטע, נאר אין אמת אריין ― אן תורה, אן חכמה, אן וויסנשאפט, ניט
אויסגעסוויסטשעט, ניט אויסגעבילדעט דעם שכל... אלץ איז בארעכנט
צו גלאנצן פון אויבן, כדי מע זאל קאנען טאן א שיינעם שידוך. דער
שדכן שרייבט אף דעם חתן, אז ער איז א „מושלם״, א „גאנצער
מענטש״, „צו גאט און צו לייט״, מע גיט אים א סך נדן מיט א כלה,
און אזוי גייט פארביי זיין יוגנט, און אז ער ווערט עלטער און גייט
ארויס אף דער וועלט, זעט מען ערשט דעמאלט ארויס, ווי די דערציונג
האט אף אים געווירקט... מאירל האט געהאט אזא דערציונג ביז זיבעצן
יאר, ביז די געלעגנהייט האט אים צוזאמענגעבראכט מיט פעלדמאנען,
מיט וועלכן מיר וועלן אונדזער לעזער באלד באקאנט מאכן.
  
III
    
מיכאיל פעלדמאן איז געווען איינער פון די, וואס האבן זיך געשלאגן פאר דער „השכלה״ און זיינען מיט גוואלד געווארן „משכילים״.
זיי זיינען געוועזן א גאנצע קאמפאניע יונגע לייט, וואס זיינען געזעסן
אף קעסט און האבן געשטודירט אין קלויז, אלע אף איין פאקולטעט:
געריסן די גמרא, געבאקן קארטאפלעס, געגנבעט ליכט פון די יארצייטן,
געשמיסן דעם שמש און געטאן נאך אזעלכע וויכטיקע זאכן... דאס איז
געוועזן אין דער צייט, וואס יידן האבן נאך פון קיין גימנאזיעס ניט
געהערט ― ווער שמועסט אין די קליינע שטעטלעך, ווו מען האט מאפוס
מיט שולמאנס ביכלעך געברענט, און ווער עס האט בגנבה געלייענט דעם
„המגיד״, „המליץ״, „קול מבשר״, דער האט געהייסן „אפיקורס״...
פעלדמאן האט ערגעץ געקראגן דעם „תעודה״ מיט דעם „זרובבל״ און האט
געלייענט פאר די חברים, ביז רב פייביש דער לאנגער, וואס פלעגט
אויך לערנען אין קלויז, האט זיי געמסרט צו דעם גביר פון דער שטאט,
רב נחמן פליאסק, און עס איז געווארן א ווילדער כעס אין שטאט. רב
נחמן איז געווען זייער א פרומער ייד; ער האט געלעבט פון פראצענט
און פלעגט עסן ארעמע לייט מיט די ביינער, און אפשרייבן אן ארעמאן
די בעבעכעס פאר צען רובל פראצענט איז בא אים קיין נאווינע ניט געווען, נאר קיין עולות האט ער ניט געקאנט ליידן ― ער האט די אלע
ביכלעך געהייסן פארברענען, און דעם „אפס דמים״ האט ער פריער
אליין צעריסן אף פיצ־פיצלעך און דערנאך ערשט פארברענט. די יונגע
לייט האט ער צעטריבן פון דער קלויז: אייניקע פון זיי האט מען אפגעשיקט צום רבין א; תיקון, און פעלדמאנען, דעם רעכטן סם, האט
מען גענויט, ער זאל גטן דאס ווייב און פארן „ווו דער שווארצער פעפער
וואקסט״... פעלדמאן איז אוועקגעפארן קיין זשיטאמיר אין דער ראבינער־שול; ער האט דארט געענדיקט און איז אוועק קיין פעטערבורג אין דער
אוניווערזיטעט. נאר די לעבנסמיטל מיט דעם פעטערבורגער קלימאט
האבן אים ניט דערלויבט צו לערנען ווייטער, איז ער געקומען קיין נ.,
ווו עס קומט־פאר אונדזער געשיכטע. ער האט דא געהאט אייניקע פריינט,
גאנץ רייכע לייט, נאר ער האט אבער בא זיי ניט געוואלט זיין, און האט
געלעבט פון שטונדן. זיין געזונט, וועלכער איז אפגעשוואכט געווארן אין
זשיטאמיר פאר די אכט יאר וואס ער האט דארט געליטן הונגער און
קעלט, האט זיך אין נ. אנגעהויבן צו פארבעסערן, נאר קיין פעטערבורג
האבן אים די דאקטוירים נאך ניט געהייסן פארן, ביז ער וועט ניט אינגאנצן געזונט ווערן, און אזוי זיינען אוועקגעגאנגען דריי יאר. אין דער
צייט האט ער געהאט א שטונדע בא דעם גראף וו., וועלכער פלעגט
לייען געלט בא גאלדע זילבערמאן. איינמאל האט דער גראף זייער אפגעלויבט זיין יידישן לערער פאר גאלדען. גאלדע האט געוואלט, אז איר
מאירל זאל בא אים אויך לערנען, האט זי געשיקט נאך אים די קארעטע,
נאר פעלדמאן האט געענטפערט, אז ער קאן קומען צו־פוס. און אז ער
איז געקומען, האט ער מאירלען נישט געטראפן. גאלדע האט אים געבעטן זיצן.
    
― וויפל וועט איר נעמען בא מיר פאר מיין זון? ― האט אים
גאלדע געפרעגט.
    
― איך וויל פריער זען אייער זון און אים קענען.
    
― וואס הייסט? איר קענט ניט מיין מאירלען?...
    
בא די ווערטער איז מאירל אריינגעקומען, האט א קוש געטאן דער
מוטער די האנט, אף פעלדמאנען האט ער ווארף געטאן אן אויג און
קוים א שאקל געטאן מיט דעם קאפ. פעלדמאן איז געזעסן, ווי אף הייסע
קוילן.
    
― מאירל! איך וויל דיר דינגען אט דעם נייעם לערער, ער לערנט
מיט אונדזער גראפס קינדער.
    
מאירל האט אפילו קיין קוק ניט געטאן אף אים און האט נאר א
פרעג געטאן די מוטער, צי זי האט זיך שוין מיט אים באדונגען. פעלד־מאן האט זיך אויפגעכאפט פון דעם שטול און איז צוגעגאנגען צו גאל־דען און האט געזאגט:
    
― איך האב אייך פריער געזאגט, אז איך רעד ניט פון קיין געלט,
ביז איך וועל זיך נישט באקענען מיט דעם תלמיד פערזענלעך. אייער
זון דארף נאך ניט קיין לערער: ער איז נאך צו יונג און דארף זיך נאך
אביסל צולערנען, ווי אזוי זיך צו באגיין מיט מענטשן. ― מיט די
ווערטער איז ער אוועק פון זילבערמאנס הויז. גאלדע האט זיך געפונען
שרעקלעך באליידיקט און האט אים באשיט מיט קללות, און מאירל איז
אריינגעגאנגען צו זיך אין קאבינעט און האט אנגעהויבן באקלערן פעלד־מאנס ווערטער: ער האט צום ערשטן מאל אף זיין לעבן געהערט אזא
מיינונג אף זיך פון א פרעמדן מענטשן. דאס ערשטע מאל אף זיין לעבן
האט ער זיך געפרעגט, וואס איז ער אליין פאר א מענטש און ווער איז
דער גראבער לערער? צוויי מאל האט ער זיך מיט אים באגעגנט אין
גארטן, און האט קיין אויג ניט אראפגעלאזט פון פעלדמאנען, וועלכער
האט אף אים אפילו קיין קוק ניט געטאן. דאס האט אים נאך ערגער געקרענקט, און ער האט זיך אנטשלאסן איין מאל פאר אלע מאל באקאנטשאפט צו שליסן מיט אים און אין עטלעכע טעג ארום איז ער צוגעפארן
אין זייער א שיינער קארעטע מיט גרויס קוראזש צו א קליין ארעם שטיבל,
און האט געטראפן פעלדמאנען באם טיש פארווארפן מיט ביכער און
מיט פאפירן, אז מען האט קוים ארויסגעזען זיין הויכן שטערן, די גרויע
אויגן מיט זיין אויסגעטריקנט אויסגעדארט געזיכט. אז פעלדמאן האט
דערזען דעם גאסט, האט זיך באוויזן אף זיינע ליפן אזא זיסער ליבלעכער שמייכל ,אז מאירל האט זיך פארווונדערט. ער האט זיך אפגערע־קאמאנדירט. פעלדמאן איז ארויסגעגאנגען פון דעם טיש און האט אים
מיט דעם זעלבן פריינטלעכן שמייכל געזאגט:
    
― אך, זייער אנגענעם! איך געדענק אייער נאמען, עס פרייט מיך
זייער, וואס איך האב די ערע אייך צו זען בא זיך אין מיין נארע; זיצט,
איך בעט אייך, זיצט בא אונדז... טייבעלע, קום נאר אהער!...
    
בא דער זייט האט זיך אויפגעעפנט א קליין ווייס טירל, און אף
דער שוועל האט זיך באוויזן א קליין מיידל פון א יאר פופצן און האט
א קוק געטאן אף פעלדמאנען, דערנאך אף דעם גאסט, און איז צוגעגאנגען צום טיש.
    
― עס וועט באלד זיין טיי? ― האט זי פעלדמאן א פרעג געטאן.
    
― די רגע! ― האט טייבעלע א ווארף געטאן מיט אירע שיינע
האר און איז אוועקגעלאפן צוריק אין דעם אנדערן צימער. פעלדמאן
האט זיך געזעצט נעבן דעם גאסט און האט אים געפרעגט: מיט וואס
קאן ער אים דינען? מאירל האט אים דערציילט אלץ, וואס בא אים אפן
הארצן האט זיך אנגעקליבן, זינט ער האט אים געזען בא זיך. מאירל
האט זיך געפילט היימיש מיט פעלדמאנען, און האט אים דערציילט,
וואס פאר א שנאה ער האט אף אים געטראגן בא זיך אין הארצן ביז
היינטיקן טאג. פעלדמאן האט זיך צעלאכט און האט אים געזאגט:
    
― איר זענט נאך גאר ווילד, מיין ליבער גאסט. איך וואלט גערן
געזען די חיות, מיט וועלכע איר זענט דערצויגן געווארן!...
    
טייבעלע האט דערווייל אריינגעטראגן גלעזער מיט דעם סאמאוואר
און האט פארקאכט טיי. פעלדמאן האט אויסגעפרעגט בא מאירלען, ווי
אזוי ער לעבט, וואס ער לערנט, ווער עס זיינען זיינע לערער, און צי איז
ער צופרידן. מאירל האט אים איבערגעגעבן וואס ער האט געוווסט, און
פעלדמאן האט אים אויסגעהערט מיט דעם זעלבן ליבלעכן שמייכעלע,
ערטערווייז האט ער אים איבערגעשלאגן מיט זיינע פראגן, און טייבעלע
האט דערווייל אנגעגאסן טיי. זי האט זיך געזעצט אקעגן דעם גאסט און
האט זיך אף אים לאנג פארטראכט. פעלדמאן האט אים אויסגעהערט
ביזן סוף, און נאך דער טיי האט ער אים אזוי געזאגט:
    
― אויב איר ווילט מיט מיר באקאנט זיין, בעט איך אייך מיר מוחל
זיין, וואס איך רעד מיט אייך אויפריכטיק; איר זענט געוווינט געווארן,
אז אייערע לערערס, וואס האבן געלעבט פון אייך, זאלן אייך חנפענען.
זיי האבן אייך געזאגט, אז איר ווייסט שוין און קענט שוין אלץ, כאטש
אין אמתן זייט איר נאך א קינד. אייער מוטער וויל, איר זאלט זיין
א יידישער „מושלם״, דאס הייסט, א יידישער ענציקלאפעדיסט, מיט
פיל רוסישע, דייטשע, פראנצויזישע ווערטער, נאר אן וויסנשאפט. געלייענט האט איר נאך גאר ניט. אויסגעוואקסן זייט איר אף גרויס ראסקאש, און אף אייערע דערציער האט איר געקוקט ווי אף ניאנקעס,
משרתים. די אלע מענטשן, מיט וועלכע איר זייט אויסגעוואקסן, נעמען־אראפ פאר אייך דאס היטל, און יעדער ווייזט אף אייך מיט די פינגער:
„אט גייט דער יונגער מיליאנער!״ איר זענט אויפגעוואקסן, ווי א געבלאזענער פרינץ, נאך דעם פאלשן אריסטאקראטישן סיסטעם, און איר
האט געמיינט, אן די אלע מענטשן, וואס איר זעט, דרייען זיך ארום
אף דער וועלט נאר צוליב אייך...
    
מאריצן איז פעלדמאנס רעדע אפילו ניט געפעלן, נאר ער האט
זיך ניט ווילנדיק צוגעהערט צו זיינע ווערטער, וועלכע האבן זיך ווי גענאסן און זיינען געווען אין אזא טאן, אן ער האט זיך ניט געקאנט באליידיקן פון זיי. פעלדמאן האט פיינט געהאט אין זיין ריידן אריינצומישן
הויכע ווערטער. זיין לשון איז געווען איינפאך, נאר געגאנגען גלייך
אין הארצן, מיט א זעלטענער הארמאניע; אז פעלדמאן האט נאר אנגעהויבן צו ריידן, האט זיך געגלוסט הערן און הערן אן א שיעור... אז מאריץ
איז ארויסגעגאנגען פון פעלדמאנען, האט ער געפילט אין הארצן עפעס
א נייע אומבאקאנטע ליכטיקייט און ווארעמקייט, און ער איז געקומען
אהיים אזוי פריילעך, לעבעדיק, אז גאלדע האט אים ארומגעכאפט קושן,
און זיין לאקיי האט אף אים פארווונדערט געקוקט, וואס ער גייט ארום בא
זיך אין קאבינעט און זינגט... אף מארגן איז ער ווידער אוועקגעגאנגען
צו פעלדמאנען, און פון דעמאלט אן האט מען שוין געזען מאריצן אלע
טאג גיין פון דארט מיט א בוך; אפטמאל האט מען אים צוזאמען מיט
פעלדמאנען געזען שפאצירן אין גארטן. גאלדע איז ניט צופרידן געווען
פון דעם, וואס ער האט זיך אזוי פלייסיק גענומען „צו די ביכלעך״, בא
וועלכע ער פלעגט אויסזיצן גאנצע נעכט, און פון דעם, וואס ער פלעגט
גאנצע טעג פארברענגען מיט דעם ארעמען לערער... איינמאל איז ער
געפאלן גאלדען אף דעם האלדז:
    
― מאמעניו! איך וויל ברענגען פעלדמאנען! אט וועסטו אליין
זען, וואס דאס איז פאר א מענטש...
    
עס פארשטייט זיך, אז גאלדע האט אף אים גארניט ארויסגעזען
„קיין פייגעלעך״, ווי זי האט נאכדעם געזאגט. דאס האט אבער מאריצן
ניט געשטערט, ער זאל זיין בא פעלדמאנען טאג ווי נאכט. פעלדמאן האט
אים ליב געקריגן פאר זיין פעיקייט און פאר זיין ווייכן גוטן כאראקטער,
און האט אים אזוי צוגעבונדן צו זיך, אז מאריץ האט אים אלצדינג פארטרויט, און האט קיין זאך ניט געטאן און ניט געקלערט, ביז ער האט
פריער אים ניט דערציילט. איינמאל איז פעלדמאן שלאף געווארן; מאריץ
האט געשיקט זאגן דער מוטער, אז מען זאל אף אים ניט ווארטן, ער וועט
נעכטיקן בא דעם לערער, און האט זיך געזעצט בא דעם בעט, ווו מיכאיל
איז געלעגן, און האט אים מיט גרויס געטריישאפט צוגעלייגט קאלטע
קאמפרעסן צום קאפ.
    
טייבעלע איז אויך געזעסן און האט זיך געביטן מיט מאריצן. גאלדע
האט זיך ניט געקאנט איינהאלטן און איז געקומען אזייגער צוועלף באנאכט
זען, וואס טוט דא מאירל אזוי שפעט. זי האט געטראפן מאריצן מיט טייבעלען זיצן באם בעטל, אין וועלכן פעלדמאן איז געלעגן אין גרויס היץ.
זי איז אריינגעקומען מיט א ליארעם, ווי זי איז געוווינט געווארן. זיי ביידע האבן איר געוויזן מיט דעם פינגער, אז זי זאל הויך ניט ריידן. זי איז
צוגעגאנגען צום בעט און האט זיך איינגעבויגן צום קראנקן. דאס הארץ
האט זיך איר א ווארף געטאן פאר רחמנות: ער איז געווען בלאס, געלבלעך, מיט דארע געלע הענט, ווי בא א טויטן, נאר אף זיינע ליפן האט
געשפילט א שוואך שמייכל. גאלדע האט באטראכט דאס קליינע שטיבל
מיט דעם ארעמען מעבל, וועלכעס איז אפילו גאנץ ריין געווען; זי האט
א קוק געטאן, ווי די קינדער (מאריץ מיט טייבעלען) זיצן אזוי ערנסט נעבן
דעם חולה, איז זי צוגעגאנגען צו טייבעלען, האט זי ארומגענומען און האט
איר א קוש געטאן אין קאפ. דער חולה האט זיך איבערגעווארפן, האט
אויפגעעפנט די אויגן און האט דערזען א פרעמדע פרוי בא זיך, איז ער
אביסל צעמישט געווארן. מאריץ האט דאס פארשטאנען, האט זיך צו אים
אנגעבויגן און האט געזאגט, אז דאס איז זיין מוטער.
    
― אפשר וואלט איר געשיקט צו מיין דאקטאר? ער וועט באלד קומען. ― האט אים גאלדע געזאגט פארזארגט.
    
― א דאנק. ― האט איר פעלדמאן געענטפערט. ― א ביסל בין איך
אליין א דאקטאר און אביסל פארלאז איך זיך אף דער נאטור: זי דארף
אליין איבערארבעטן.
    
גאלדע איז פארן אוועקגאנג צוגעגאנגען צו טייבעלען און האט איר
נאך אמאל א קוש געטאן. מאריצס און טייבעלעס אויגן האבן זיך באגעגנט,
און זיי זיינען ביידע רויט געווארן. אז מיכאילן איז גרינגער געווארן,
זיינען זיי זיך צעגאנגען ― מאריץ איז אוועק אהיים, און טייבעלע צו זיך
אין איר צימער ― יעדער מיט זיינע געפילן אין הארצן... מאריץ איז געקומען אהיים, און האט זיך באלד געלייגט שלאפן. עס האט זיך אים געחלומט, אז ער ליגט אין בעט, און טייבעלע האט זיך איינגעבויגן צו אים,
און מיט אירע שווארצע געקרייזלטע האר האט זי אנגערירט זיין געזיכט,
און אירע שיינע שווארצע אויגן קוקן אף אים אזוי טרויעריק, אז עס גלוסט
זיך צו וויינען... טייבעלען האט זיך אויך געחלומט, נאר אף אן אנדערן
אופן: עס האט זיך איר אויסגעוויזן, אז מאריץ האלט זי שטארק מיט
זיינע ווייכע ווייסע הענט, און זיי דרייען זיך ביידע אין א גרויסן זאל אן
א שיעור. זי וויל אים כאפן בא דעם קאפ און געבן א קוש אין זיין שיינעם
ליכטיקן שטערן, רייסט ער זיך ארויס און לויפט אוועק ווייט־ווייט! און
קומט ווידער, און נעמט זי ארום אין זיינע ארעמס און רייסט זיך ווידער
ארויס און לויפט אוועק...
  
IV
    
ווער איז געווען טייבעלע?
    
געבוירן פון ארעמע, ארעמע עלטערן. איר פאטער איז געווען א בעל־מלאכה, א שניידער. אן ערלעכער. נאר אן ארעמער. אז טייבעלע איז אלט
געווען פינף יאר, פלעגט זי זיין אן עדות פון גאנץ פיינע סצענעס: איר
מוטער איז געווען גאר א יונגע און זייער א שיין ווייבל פון א יאר פיר
און צוואנציק; זי איז געווען בא „יאסל דעם קרומען״ (אזוי האט מען גערופן טייבעלעס פאטער) דאס צווייטע ווייב. זי האט אים ניט ליב געהאט
און געטריבן אין דער ערד אריין; ער האט געהארעוועט ווי אן אייזל טאג
ווי נאכט, און זי האט געלעבט ווי גאט אין אדעס: געגעסן און געטרונקען, און אים פלעגט זי פארשטאפן דאס מויל מיט א שטיקל ברויט און
מיט א שיסעלע קוליש פון פאסאליעס. זיינע ארבעטער פלעגן איר טראגן
שטילערהייט ניס מיט קאנפעקטן, און די נאענטע שכנות האבן אף איר
אונטערגערעדט... דעם מאן פלעגט זי רופן „קרומער הונט״, און קיין קללות
האבן זיך בא איר קיינמאל ניט אויסגעלאזט; יאסל פלעגט איר אבער ניט
ענטפערן. אז זי פלעגט זיך גוט צעשילטן, פלעגט ער זינגען שטיקלעך
פון „כתר״, פון „הלל״, פון „ויאתיו״, מיט זייער א טרויעריק קול, וועלכן
טייבעלע האט ליב געהאט צו הערן. די נאדל פלעגט דעמאלט פליען
גאנץ הויך, און אין זיינע שווארצע גרויסע אויגן פלעגט גלאנצן א טרער...
עס איז געווען שווער אים אין כעס אריינצוברענגען. נאר איין מאל אף
איר לעבן געדענקט טייבעלע אזא סצענע: עס איז געוועזן „וויבארעס״
אין דער „כעצאוואי אופראווע״, יאסל האט זיך עפעס פארזאמט און איז
געקומען אהיים אביסל פארשמאכט...
    
― שיכורניק!! ― איז אף אים אנגעפאלן יענטל (אזוי האט מען
גערופן טייבעלעס מוטער). ― א שיכור דארפסטו נאך זיין?! אך און וויי
איז מיינע יונגע יאר און טעג!...
    
זי האט אים לאנג געשאלטן און האט אים געווארפן די זיפ מיט
קלייען אין קאפ אריין. יאסל האט געהאט שווארצע געקרייזלטע האר. די
קלייען האבן אים געמאכט ווי א שד. יענטל האט זיך צעלאכט און האט
צונויפגערופן די ארבעטער און טייבעלען, זי זאל אנשפייען דעם טאטן אין
פנים. טייבעלע האט נאך ניט אוספעיעט צולויפן צום טיש, איז שוין יאסל
געשטאנען מיט אויפגעהויבענע קולאקעס; זיינע אויגן זיינען געווען אנגעגאסן מיט בלוט, זיין פנים איז געוועזן שרעקלעך; ער וואלט געקאנט
צערייסן יענטלען אף שטיקלעך, ווען טייבעלע זאל ניט געווען אונטערפאלן
אונטער זיינע פיס מיט א געוויין. יאסל איז געבליבן שטיין אף א מינוט
שטיל. נאכדעם האט ער זיך געכאפט מיט ביידע הענט פאר די פאות מיט
דער בארד און האט זיך אויסגעריסן צוויי זשמעניעס האר... שפעטער מיט
א פערטל שעה איז טייבעלע געלעגן אין בעט פארכליפעט, יענטל איז געזעסן אין א ווינקעלע, אנגעשפארט אף צוויי פינגער פון דער לינקער האנט,
און האט געשאלטן אף דעם אלטן שטייגער, און יאסל איז געשטאנען איינגעבויגן איבערן קינדס קאפ. אין די אויגן זיינען אים געוועזן טרערן.
    
פונקט אין אזא פאזע געדענקט טייבעלע איר ארעמען פאטער, ווען
איר מוטער איז געווען געפערלעך שלאף, א האלבע שעה פאר דעם טויט.
עס איז געווען א קאלטער ווינטער־טאג; יאסל האט נארוואס אריינגעטראגן צוויי שייטלעך האלץ און האט גענומען איינהייצן דעם אויוון; זיין
געקרייזלטע בארד און פאות זיינען געווען אנגעפילט מיט פעדערן; דאס
פנים איז אים געווען אויסגעצויגן, די אויגן רויט; ער איז ארומגעלאפן
אהין און אהער מיט דעם פינגערהוט אף דעם אויסגעבויגענעם פינגער און
האט געשלונגען די טרערן. טייבעלע איז געזעסן אף דעם אויוון און האט
געקוקט אראפ, ווי ער איז צוגעגאנגען צו דער מוטער און האט זיך אנגעבויגן צו איר. יענטל האט קוים אויפגעהויבן די האנט און האט א מאך
געטאן ארויף. יאסל איז אפגעטראטן אביסל ווייטער. זי האט אים עטלעכע
מאל געוויזן מיט דער האנט ארויף... זי האט, אפנים, געוואלט, ער זאל
איר צוטראגן דאס קינד פאר איר טויט. יאסל האט ניט פארשטאנען וואס
זי מיינט. יענטל האט א מאך געטאן מיט דער האנט, האט נאך אמאל א
קוק געטאן ארויף, האט זיך איבערגעקערט אף דער אנדערער זייט, און
איז... אויסגעגאנגען. יאסל האט זיך לאנג ניט געמוטשעט אף דער
וועלט: ער האט פאר צרות אנגעהויבן טרינקען, האט אפגעלעבט צוויי
יאר, און איז געשטארבן.
  
V
    
טייבעלע איז געבליבן עלנט ווי א שטיין. זי איז אלט געווען ניין
יאר, און האט זיך ארומגעוואלגערט איבער דער שטאט, ביז פעסי די
מעקלערן האט איר געפונען אן ארט בא צירעלע דער פאריקמאכערן. צי־רעלע איז געווען זייער א פיין ווייבל, א גרושה, אן קינדער, און האט זיך
פארדינט איר שטיקל ברויט, ניט אזוי פון דער ארךבעט, ווי פון אנדערע
ספעקולאציעס... אונדזערע לעזער מיינען, אז צירעלע איז געווען א סוחר,
אדער זי פלעגט פארלייען געלט אף משכנות? חלילה! צירעלע איז געווען א ווייבל א גאנץ סאלידנע. בא איר האבן זיך שטענדיק געפונען עטלעכע יונגע מיידלעך יתומות. זי פלעגט זיי אויסהאלטן און זייער שיין
קליידן, און אז זיי פלעגן אלט ווערן פופצן־זעכצן יאך פלעגט זי אנהויבן
מיט זיי שפאצירן אין גארטן און ווייזן זיי דער וועלט... צירעלע איז באקאנט געווען מיט פיל יונגע לייט פון דער שטאט און אויך מיט אלע
פריצים. אונדזערע לעזער מיינען, אז צירעלע איז געווען א הולטייקע ―
חס ושלום! איר דאוונען, איר ראש־חודש בענטשן, איר קנייטלעך לייגן,
איר תחינות זאגן האבן געהאט א שם! פארקערט, זי פלעגט נאך זאגן,
אז א י ר מעג מען טאקע גאט־ברוך־הוא העלפן פאר איר חסד, וואס זי
טוט מיט די ארעמע יתומות... טייבעלע איז אפגעווען פיר יאר בא צירע־לען. זי האט זיך אנגעזען גאנץ שיינע זאכן, וואס האבן זיך אפגעטאן מיט
אירע עלטערע חברטעס, פון וועלכע מיר וועלן אונדזערע לעזער באפרייען...
זי איז אלט געווארן דרייצן יאר און איז געווען שיין, ווי דער זומער־טאג.
צירעלע האט זיך געשפיגלט אין איר. זי האט זי ניט אפגעלאזט פון די אויגן
און פלעגט זי רופן „טאכטער״, און האט זי אויסגעקליידט ווי א גרעפין.
טייבעלע איז געווען צופרידן מיט צירעלעס באהאנדלונג. נאר איין זאך
האט זי ניט געקאנט איבערטראגן: אויסרעדן די קאמפלימענטן פון די
פרעמדע יונגעלייט, וואס פלעגן זיך צונויפקלייבן בא צירעלען אלע טאג.
    
ווער זיינען די יונגעלייט, וואס פארברענגען בא איר די צייט?...
און ווער איז דער יונגערמאן, וואס וווינט דא אף דעם הויף, אין דעם
קליינעם שטיבל, און גייט אלע טאג אוועק אף עטלעכע שעה און קומט
צוריק צו א געוויסער צייט אהיים, און זיצט אמאל אפ א גאנצע נאכט
איבער ביכער? פארוואס גייט ער אויך ניט צו צירעלען צוגאסט, גלייך
מיט יענע יונגעלייט? מען דארף פרעגן בא צירעלען. צירעלע האט איר
געזאגט, אז דאס אין עפעס א שליממזל, אן ארעמער לערער. ער הייסט
פעלדמאן. זי האלט ניט פון אזעלכע יונגעלייט: זי האט ליב שיינע, רייכע,
פריילעכע, קלוגע...
    
פעלדמאן האט עטלעכע מאל באמערקט טייבעלען ארומגיין איבער
דעם הויף איינע אליין. פעלדמאן האט געוווסט, ווער צירעלע איז, און וואס
פארא מענטשן עס גייען צו איר... איינמאל איז פעלדמאן אהיימגעקומען
שפעט פון די שטונדן און האט געטראפן טייבעלען אריינקוקן צו אים
אין פענצטער. טייבעלע האט זיך אביסל דערשראקן, וואס ער האט זי
אזוי געטראפן. עס האט זיך צווישן זיי אנגעהויבן אזא געשפרעך:
    
― איר האט אריינגעקוקט צו מיר אין מיין חדר?
    
― יא... איר זענט היינט אזוי שפעט אהיימגעקומען...
    
זיי זיינען עטלעכע מינוט געשטאנען שטיל און נאר געקוקט איינער
אף דעם אנדערן און זיך געמאסטן מיט די אויגן. ענדלעך האט זי פעלד־מאן א פרעג געטאן:
    
― איר זייט שוין לאנג בא צירעלען?
    
― איר קענט זי? ― האט אים טייבעלע פארווונדערט געפרעגט.
    
― איך האב געהערט פון איר.
    
― פארוואס גייט איר קיינמאל ניט אריין צו אונדז, ווי יענע יונגע
לייט? ― טייבעלע האט זיך אויסגעדרייט צו צירלס הויז און האט אים
געוויזן מיט דעם פינגער אף דעם פענצטער, וואס איז געווען שטארק באלייכט.
    
― איר ווילט, איך זאל אויך גיין אהין? ― האט זי פעלדמאן געפרעגט האלב לאכנדיק.
    
― הא? ניין! איך פרעג, פאר וואס איר גייט ניט אהין?
    
― פארוואס איך גיי ניט? קיין רעכטער מענטש גייט ניט צו צי־רעלען... ― פעלדמאן האט זיך פארכאפט. ― איך בין זייער א פארנומענער מענטש און האט קיין צייט ניט.
טייבעלע האט זיך אביסל פארטראכט.
    
― פאר וואס־זשע זיינען י ע נ ע ניט פארנומען? פארוואס האבן
זיי יא צייט? זיי זיינען דען ניט קיין רעכטע מענטשן?...
    
פעלדמאן האט ניט באלד געענטפערט.
    
― זיי האבן ניט וואס צו טאן, זיי זיינען ליידיקגייער, פוסטע לייט,
נידעריקע מענטשן, זיי האבן געלט און הארעווען ניט דערויף, זיי מוזן
ערגעץ פארברענגען די צייט, כדי זיי זאלן ניט משוגע ווערן פאר ראסקאש.
    
― איך האב אויך געטראכט דאס זעלבע, ― האט טייבעלע געזאגט
און אין צוגעגאנגען נענטער צו פעלדמאנען, ― נאר צירעלע זאגט, אז
דאס זיינען די פיינסטע יונגעלייט אין שטאט, און לויבט זיי גאר אן א
שיעור... אט פון אייך לאכט זי דוקא: איר זייט איר ניט געפעלן...
    
זיי האבן זיך ביידע צעלאכט.
    
― איר זייט שוין לאנג בא איר? ― האט פעלדמאן ווידער גע־
 פרעגט.
    
― שוין פיך יאר.
    
― איר זייט צופרידן?
    
טייבעלע האט ניט געענטפערט אף זיין פראגע און האט נאר א ווארף
 געטאן מיט אירע שווארצע געקרייזלטע האר, און אירע גרויסע שווארצע
אויגן זיינען געבליבן פארטראכט.
    
― איר קלערט דארט לאנג צו בלייבן? ― האט זי פעלדמאן ווייטער
 געפרעגט.
    
טייבעלע איז געשטאנען אין דעך זעלביקער פאזע און האט אים
 שטיל געענטפערט:
    
― איך קלער שוין אליין גאנץ לאנג דעריבער און קאן גאר ניט צו־
 קלערן... קיין עלטערן האב איך ניט, קיין פריינט אויך ניט ― און אז איך
 דערמאן זיך, וואס מיט מיין עלטערער חברטע האט זיך אויסגעלאזט!...
 זי איז ניט לאנג געקומען צו אונדז א צעהרגעטע, א פארשוואלענע, הונגע־
 ריק ווי א הונט... מיר האבן זי קוים דערקענט!... צירעלע האט זי צוריק
 ניט געוואלט צונעמען. איך האב זי געבעטן, מיר האבן ביידע געוויינט
 פאר איר, און זי וויל ניט און וויל ניט!... מיר האט זי שטילערהייט גע־
 זאגט, איך זאל אוועק פון דאנען, ווארעם עס קאן מיט מיר אויך זיין אזא
 סוף, ווי מיט איר... זי האט זיך מיט מיר געזעגנט און האט אזוי געוויינט...
פון טייבעלעס שיינע אויגן האבן זיך מיט אמאל א גאס געטאן טרערן.
פעלדמאן איז צוגעגאנגען צו איר און האט זי אנגענומען בא דער האנט.
טייבעלע האט זיך אויסגעריסן און איז אנטלאפן.
    
פון יענעם טאג אן האט זי פעלדמאן ניט געזען א וואך צוויי. ער האט
גערעכנט, אז זי איז אנטלאפן פון צירעלען; נאר ווי גרויס איז געווען זיין
פארווונדערונג, אז ער איז איינמאל געקומען אהיים און האט געטראפן
די טיר פון זיין שטיבל אפגעשלאסן און טייבעלע איז געזעסן באם טיש
און האט געקוקט אין א בוך! אז זי האט אים דערזען, האט זי געשווינד
צוגעמאכט דאס בוך, איז אויפגעשטאנען און איז געבליבן פארשעמט, ווי
א קליין קינד, וואס האט זיך אריינגעכאפט אין קעמערל, ווו די עפל מיט
די בארן ליגן, און פלוצלינג איז אנגעקומען די מוטער...
    
― איך האב געווארט אף אייך א פאר שעה ― האט זיך טייבעלע
פארענטפערט ― און האב געזען, אז איר קומט ניט, האב איך גענומען
דעם שליסל (איך האב געזען ווו איר באהאלט אים) און בין אריינגעגאנגען
צו אייך און זיץ שוין דא לאנג. איך האב דערווייל געזען אייערע ביכער;
מיין עלטערע חברטע, פון וועלכער איך האב אייך דערציילט, האט מיך
אויסגעלערנט לייענען רוסיש. איך בעט אייך, איר זאלט זיך אף מיר ניט
בייזערן. איך בין געקומען צו אייך פרעגן אן עצה...
    
פעלדמאן איז געשטאנען און האט באטראכט דאס יונגע אומגליקלעכע מיידל; אירע שיינע אויגן זיינען געווען רויטלעך, ווי בא א מענטשן,
וואס דערשלאפט ניט א נאכט, פון איר שיין ווייס געזיכט איז געווען צו זען,
אז עס איז איר ביטער אפן הארצן. פעלדמאן האט איר צוגעטראגן א בענקל
און האט זי געבעטן זיצן.
    
― זאגט, איך וועל אייך העלפן מיט וואס און וויפל איך קאן.
    
טייבעלע האט זיך געזעצט און האט אנגעשפארט איר קאפ אף דער
רעכטער האנט, מיט דער לינקער האט זי געבלעטערט דאס בוך, וואס זי
האט פריער אוועקגעלייגט, די אויגן מיט די לאנגע ברעמען האט זי אראפגעלאזט, און אף אירע קליינע רויטע ליפן האט געשפילט א ביטער שמייכעלע.
    
― איך קאן מער ניט זיין בא צירעלען... איך...
    
― איר קאנט דען ניט אוועקגיין פון איר? ― האט זי פעלדמאן
איבערגעשלאגן. ― זי האט אייך דען געקויפט? זאגט איר, אז איר ווילט
מער ניט זיין בא איר ― און גענוג.
    
טייבעלע האט אויפגעהויבן די אויגן אף פעלדמאנען.
    
― איך בין ארויסגעגאנגען היינט פון צירעלעס הויז, און מיין פוס
וועט שוין דארט ניט זיין אזוי לאנג ווי איך וועל לעבן!...
    
בא די ווערטער האט איר די אויבערשטע ליפ א ציטער געטאן און איר
געזיכט האט אויסגעוויזן בייז. פעלדמאן האט פון איר ניט אראפגעלאזט
קיין אויג: אין אירע ווערטער האט ער גערעדט א קול פון א מענטשן,
ניט ווי פון א קינד. ער האט זיך באטראכט, אז עס איז גלייכער זי ניט צו
פרעגן די אורזאך פון איר באשלוס. ער האט איר פארגעלייגט אלערליי
פלענער: אויב זי וויל, וועט ער איר אפזוכן אן ארט אף צו לערנען זיך
נייען און ארבעטן, און אויב זי וויל, וועט ער זי לערנען לייענען און
שרייבן, און אויב ער וועט זען, אז זי האט דערצו א טאלאנט, וועט ער
זי אלץ לערנען וואס מע דארף און וואס ער קאן. ער האט איר געגעבן
צו פארשטיין, אז דאס איז גאר ניט אזוי שווער ווי זי מיינט; מע דארף
נאר האבן גענוג געדולד. ער האט איר געזאגט, אז אויב זי וויל, קאן
זי אפילו היינטיקן טאג איבערבלייבן בא אים אין דעם צווייטן צימער
באזונדער, ביז זי וועט קאנען אליין הארעווען און זיך פארדינען צום
לעבן און וועט ניט דארפן אנקומען צו קיינעם. פעלדמאן האט געקאנט ריידן: ער האט איר געוויזן א ביישפיל פון זיך אליין, און האט
איר דערציילט, ווי עלנט און אומגליקלעך ער איז געווען, אז מען האט
אים ארויסגעטריבן פון זיין שטאט, ווי אזוי ער האט באדארפט גיין דאס
לעצטע מאל צו רב נחמן פליאסק בעטן בא אים אף הוצאות, און ווי
אזוי רב נחמן האט אים אויפגענומען: פריער איז ער ארויסגעגאנגען
אף צוויי שעה, נאכדעם איז ער אריינגעגאנגען אין שטוב, האט אפגעשווענקט די הענט, האט פארגלאצט די אויגן און מיט גרויס כוונה געזאגט „אשר יצר״... ער האט געהייסן פעלדמאנען שטיין אין הויז בא
דער טיר, ביז ער וועט זיך אינגאנצן אפפארטיקן, און ער האט זיך
געשטעלט דאוונען, וועלכעס האט אויך געדויערט צוויי שעה. נאך דעם
דאוונען האט ער געזאגט א ביסל זוהר, האט געמאכט א כוסה און האט
פארביסן מיט צוויי אפגעשיילטע אייער, גוט איינגעקאטשעט אין זאלץ.
נאכדעם האט ער געהאט א חשבון מיט א פארוויינטער אלמנה, וועלכע
האט אים געבראכט, א חוץ דעם זילבער, וואס איז שוין לאנג געלעגן
פארזעצט בא אים פאר צוואנציק רובל, א זיידן קלייד, וואס זי האט
געמאכט איר טאכטער צו דער חתונה און האט עס פארזעצט בא אים
פאר צען רובל, דערצו האט זי זיך אונטערגענומען פערצן וואכן אויסצוצאלן צו צוויי רובל מיט א פערטעלע יעדע וואך, נאך דער פרשה,
און אז עס וועט גיין חוקת מיט בלק און מטות ומסעי צוזאמען, דארף
זי יענע וואכן צאלן דאפלט צו 4\. 50, און די וואכן דארפן זיך אלץ
רעכענען איינציקע. פון די צען רובל האט ער דערווייל אראפגענומען
פראצענט פאר „יענער״ וואך, א חוץ פופציק קאפיקעס אף „לחם־אביו־נים״. די וויסטע אלמנה איז ארויסגעגאנגען ווילד צופרידן, און רב
נחמן האט זיך געזעצט עסן אליין, און פעלדמאן איז אלץ געשטאנען
בא דער טיר, און האט געהערט, ווי רב נחמן האט געשאלטן די קעכן,
פאר וואס דאס טייגעכץ איז אויסגעקומען אזוי לויז, און די פאלקע
פון דעם עוף איז געווען א ביסל איבערגעבראטן... נאכדעם האט ער
געבענטשט אפן קול, און צו „ובנה ירושלים״ האט ער זיך צעוויינט,
ווי א קליין קינד. נאך דעם בענטשן האט אים דאס ווייב אריינגעטראגן צוויי געלע בארן מיט א פלאם־פייערדיקן ארבוז אן קערלעך;
ער האט אים אויפגעגעסן אינגאנצן, און האט זיך צוגעלייגט אפרוען
ווידער אף א שעה צוויי. אז ער איז אויפגעשטאנען, האט ער זיך
געוואשן די הענט און אריינגערופן פעלדמאנען צו זיך, און האט אים
גענומען זאגן מוסר, אז דער גיהנום מיט אלע זיינע שטראף איז קארג
פאר אזא שייגעץ, וואס האט א העזה צו לייענען איטשע־בערס ביכלעך
אין א מקום־קדוש, און האט געוויזן מיט ראיות ברורות, אז געבן אזא
הולטאי א נדבה איז די גרעסטע עבירה, א סך ערגער ווי צו הרגענען
א מענטשן. דערמיט האט ער אים אפגעלאזט אף אלע פיר זייטן. נאר
אז פעלדמאן איז פארביטערט ארויסגעגאנגען פון שטוב, האט רב נחמן
א קרעכץ געטאן און האט פארשריבן מיט רש″ע־כתב אין „צעטל של
הוצאות והכנסה״: אז דער שייגעץ, ימח שמו, וואס מען האט בא אים
געפונען דעם „אפס דמים״, איז ארויסגעגעבן געווארן פון לחם אביונים
געלט 5 רו″כ על הוצאות הדרך...
    
פעלדמאן האט איר דערציילט זיין גאנצע ביאגראפיע פון יענער
צייט אן ביז ער איז אריין אין פינפטן קלאס ראבינער־שול. ער האט
ניט פארגעסן צו דערציילן די מעשה, וואס האט זיך מיט אים געטראפן
אין דער שטאט „בלאטע״. ער האט געהאט א רעקאמענדאציע צו דעם
גביר פון דער שטאט „בלאטע״ ― רב גרשון שפרינגער, וועלכער האט
אים צוגענומען לערנען מיט זיין בן־זקונים פייטל. רב גרשון שפרינגער
איז רייך געווארן פון א קלייניקייט: ער האט אויסגעדונגען עטלעכע
יידישע פאמיליעס די מילן, וואס דער גראף האט געהאט אין דער
שטאט, און זיי גייען נאך עד היום אין די הייזער, און אליין איז ער
געווארן א גביר, האט געטאן שארפן שידוכים און איז געווארן מיט
חסידים א חסיד און מיט אריסטאקראטן אן אריסטאקראט ― דאס וואס
הייסט בא אונדז א מעורב עם חבריות. ער האט געקאנט אויסקומען
מיט דער גאנצער וועלט, דאס הייסט, יעדן באזונדער אפנארן. ער האט
געוואלט באקומען א נאמען אף דער וועלט, פלעגט ער אריינשיקן פון
דער אימעניע צען וועגן שטרוי אין „הקדש״ אריין, און זיין „אייגענער״
קארעספאנדענט האט צעבלאזן אף אלע גאזעטן, אז הגביר רב גרשון
שפרינגער באהייצט ווינטער אלע ארעמע לייט אין דער שטאט „בלאטע״. און אז דער אנדערער גביר אין דער זעלביקער שטאט האט באדארפט שטארבן, און עס האט זיך אים פארגלוסט דוקא אין גן־עדן
אריין, האט ער איבערגעלאזט זיין גאנצן קאפיטאל אף עולמות מיט
גמילות־חסדים מיט תלמוד־תורה און האט געמאכט פאר איין אפעקון,
פארשטייט זיך, רב גרשון שפרינגער, וועלכער האט דאס געלט פארטאן
וווהין ער האט געוואלט, און א „חשבון״, האט ער געזאגט, וועט ער
ווייזן, אם ירצה השם, אז משיח וועט קומען, ווארעם איצט איז ער
שטארק פארנומען מיט זיינע אייגענע געשעפטן...
    
כאטש רב גרשון איז געווען אן עם־הארץ און האט קוים געקענט
דאוונען, נאר „משכילים האט ער פיינט געהאט בתכלית השנאה, און
פלעגט זיי רופן „זשוליקעס״, און „השכלה״ האט בא אים געהאט
א נאמען ― „קראנצעפאליע״*...
    
זיין בן־זקונים פייטל וואלט באדארפט געבוירן ווערן גאר א גרויסער
חכם, האט אים רעד מלאך געגעבן צו א שטארקע שנאל אונטער דער
  
――――
    
*) מיר האבן געזוכט דאס ווארט „קראנצעפאליע״ אין אלע נייע און אלטע ווערטערביכער און האבן אזא ווארט נישט געפונען: לכן בעטן מיר אונדזערע לעזער, זיי זאלן
איינחזרן דאס ווארט „קראנצעפאליע״, וועט דאס אונדז בלייבן לדור ודור...
    
  ד ע ר  פ א ר פ א ס ע ר.
נאז, איז ער געווארן א טיפש... ער איז אלט געווען אכצן יאר און האט
זיך געריבן צווישן די „משכילים״, און דער גמרא־מלמד פלעגט אים
א מאל פארשרייבן א קארעספאנדענציע אין א לשון־קודש־צייטונג, אף
וועלכער ער פלעגט שטעלן זיין נאמען. אז פעלדמאן איז אנגעקומען
צו אים פאר א לערער, האט ער זיך געפרוווט מיט אים אויך מאכן די
זעלבע שווינדלערייען, האט ער אים אפגעזאגט. פייטל איז ברוגז געווארן און האט אים געזידלט, געמאכט מיט דער בלאטע. פעלדמאן
האט אים מיט זיינע דארע הענט, אזוי ווי מיט א צוואנג, אנגענומען
באם גארגל און האט אים ארויסגעווארפן דורך דעם פענצטער... דערפאר איז ער אפגעזעסן צוויי וואכן אין פאליציי און איז קוים מיטן לעבן
אנטלאפן פון דער שטאט „בלאטע״.
    
טייבעלע האט מיט גרויס אינטערעס אויסגעהערט זיין ביאגראפיע,
וועלכע פעלדמאן האט געקאנט דערציילן און באשיינען מיט אנעקדאטן
און משלים. ער האט זי אויפגעקלערט, אז א מענטש קאן פון זיך מאכן
וואס ער וויל, און קיין שום שלעכטע אומשטענדן קאנען אים ניט שטערן
צו זיין דער ארנטלעכסטער מאן אף דער וועלט, אבי ער קוקט נאר אף
יעדער זאך מיט אפענע אויגן און מיט זיין אייגענעם שכל, מיט זיין אייגן
געפיל. ער מוז הארעווען צו ווערן זעלבסטשטענדיק, צוליב זיך און צוליב
דעם כלל מענטשן.
    
טייבעלע האט אים אויך דערציילט, וואס איר יונגער שכל האט געקאנט באמערקן אין איר לעבן. זי האט אים פארשיט מיט פראגן: פאר
וואס איז דאס אדער יענץ אזוי און ניט אנדערש? און אז עס איז שוין
גאנץ שפעט געווארן און מען האט שוין באדארפט גיין שלאפן, האט זי
פעלדמאן אריינגעפירט אין דעם צווייטן צימער און האט שוין געוואלט
אוועקגיין צו זיך אין צימער, האט אים טייבעלע אפגעשטעלט און האט
אים געגעבן איר האנט מיט די ווערטער:
    
― איר זענט ניט אזוי, ווי יענע יונגע לייט?... איר זענט באמת
אן ארנטלעכער מאן?
    
פעלדמאן האט א קוק געטאן איר אין די אויגן מיט א שמייכל און
האט גארניט געענטפערט. טייבעלע האט אים די האנט ניט ארויסגעלאזט
און האט אים ווידער געפרעגט:
  
טייבעלע 33
    
― איר שווערט בא אייער לעבן?
    
― איך שווער בא מיין לעבן!...
    
 VI
    
די ערשטע צייט האט טייבעלע געקוקט אף פעלדמאנען מיט צווייפל:
זי האט ניט געוווסט, צי זאל זי אים גלויבן, צי ניין. פעלדמאן האט דאס
פארשטאנען, און טייבעלע האט אים אמאל אליין געזאגט, וואס עס מוטשעט זי. פעלדמאן האט איר דערויף געענטפערט, זי זאל דאס איבערגעבן דער צייט, וואס קאן אלץ איבערמאכן און אויסזאגן דעם רעכטן
אמת. עס האט אבער לאנג נישט געדויערט: אין א האלב יאר ארום איז
טייבעלע צו אים צוגעבונדן געווארן, ווי א שוועסטער; זי האט אליין אלץ
געטאן אין שטוב: געקאכט, גערוימט, גרעט געוואשן און נאך אזעלכע
ארבעט. אין לערנען האט טייבעלע באוויזן אזא פעיקייט, אז פעלדמאן
האט זיך געווונדערט. ער האט מיט איר געלערנט עטלעכע שעה אין טאג;
די איבעריקע צייט האט זי געלעזן ביכער. פעלדמאנען האט זי ניט געלאזט אטעמען: זי האט אלץ געוואלט וויסן. עס איז פארגאנגען נאך א
יאר. עס האט זיך געמאכט אזוי, אז מען האט פעלדמאנען גערופן צו א
רייכן מאן און מען האט אים פארגעלייגט א שטונדע געבן א קליין מיידעלע פון א יאר צען; פעלדמאן איז אבער געווען זייער פארנומען, און
האט רעקאמענדירט טייבעלען. טייבעלע האט דארט אנגענומען די לעקציע
פאר צוואנציק רובל א חודש און איז פאר פרייד שיעור ניט ארויפגעפאלן
פעלדמאנען אף דעם האלדז:
    
― נו, מיכאיל, היינט בין איך כמעט אזוי רייך ווי איר; איך האב
שוין קיין מורא ניט, טאמער וועט איר מיך ארויסטרייבן...
    
יענעם אוונט האבן זיי לאנג געפלוידערט צוזאמען. טייבעלע האט
זיך געמאכט נאריש, ווי א קליין קינד, און פעלדמאן האט אנגעקוואלן פון
איר, ווי א גליקלעכער פאטער. זיי האבן אזוי לאנג גערעדט, ביז עס איז
געקומען צו גאנץ וויכטיקע זאכן. טייבעלע האט אויפגעהערט צו לאכן
און האט פארטראכט געהערט פעלדמאנען, וועלכער האט אין דעם אוונט
אויסגעגאסן פאר איר אלע זיינע געפילן. טייבעלע האט אים ניט רעכט
פארשטאנען און געבעטן, ער זאל איר זאגן וואס ער מיינט. פעלדמאן
האט איר צום ערשטן מאל אין די צוויי יאר אויסגעזאגט, אז ער ליבט
זי מער פון אלץ אף דער וועלט!... טייבעלע איז רויט געווארן ווי א רויז;
זי איז צוגעגאנגען צו אים. האט גענומען זיין האנט צו זיך אין די הענט,
האט זיך איינגעבויגן צו אים און האט אים לאנג געקוקט אין די אויגן.
פעלדמאן האט געפילט די ווארעמקייט פון אירע קליינע גלאטע הענטלעך,
מיט דעם ריח פון אירע האר, וועלכע האבן אנגערירט זיין געזיכט. זיי
האבן ביידע קיין ווארט ניט אויסגערעדט, און אזוי זיינען זיי זיך צעגאנגען אין זייערע צימערן, ווי אלע נאכט. איבער טייבעלעס בעט איז געהאנגען פעלדמאנס פארטרעט; זי האט אים אראפגענומען, האט צוגעשלאסן
די טיר און האט געקוקט אף דעם בילד:
    
― א, טייערער מיכאיל, דו ביזט זייער אומערלעך!...
    
אין דער נאכט האט טייבעלע געזען אזא חלום:
    
א גרויסער, ברייטער, טיפער גרוב, אן א גרונד; עס פליען ארום אין
דער לופטן קליינע מענטשעלעך, וואס האבן א פנים פון שלאנגען און יאגן
זיך איינע נאך די אנדערע. זי האט דארט דערקענט צירעלען, וועלכע
האט זיך מיט צעשפרייטע ארעמס און מיט א שמייכעלע געקאטשעט און
געדרייט אהין און אהער; ארום איר האבן זיך ארומגעדרייט נאך קלענערע מענטשעלעך מיט פארשיידענע פיזיאנאמיעס. זי האט צווישן זיי
דערקענט אייניקע יונגעלייט, וואס פלעגן זיין פון צירעלעס געסט. אן א
זייט האט זי דערזען איר עלטערע חברטע, וועלכע האט אף זיך געריסן
די קליידער און געוויינט, געיאמערט מיט א משונה קול. זי האט אויפגעהויבן די אויגן, האט זי דערזען פעלדמאנען אזוי גרויס און שיין, אז זי
האט שוין גאר פארגעסן אן די אלע קליינע מענטשעלעך; נאר זיין געזיכט איז געווען אזוי ווי מיט א וואלקן באדעקט; זיינע אויגן האבן געקוקט אף איר מיט א געבעט, מיט רחמנות. זי האט זיך געוואלט אויפהייבן אביסל העכער, נאר זי האט ניט געקאנט, גלייך ווי עמעצער וואלט
זי צוגעהאלטן. זי האט געפילט, אז זי פאלט אלץ נידעריקער און נידעריקער...
    
אף מארגן, אז פעלדמאן האט זי דערזען, האט זיך אים אויסגעוויזן,
אז בא טייבעלען זיינען רויט די אויגן, גלייך ווי זי וואלט געוויינט א גאנצע נאכט. ער האט זי געוואלט פרעגן, וואס דאס באדייט, נאר ער האט זי
ניט געפרעגט. פון דעמאלט אן פלעגט טייבעלע זיין פארטראכט און ווי
פארזארגט, און פעלדמאן האט ניט געהאט קיין געלעגנהייט אויפמישן
דאס אלטע געשפרעך. אזוי איז איבערגעלאפן נאך א האלב יאר. טייבעלע
איז שוין אלט געווארן פופצן־זעכצן יאר און איז געווען ווי א בלום, וואס
הייבט נאר אן צו בליען.
    
אונדזערע לעזער דארפן געדענקען, ווי אזוי עס איז געשלאסן געווארן די ערשטע באקאנטשאפט צווישן מיכאיל פעלדמאן און מאריץ
זילבערמאן. אף דעם צווייטן טאג האט אים פעלדמאן פארגעשטעלט
פאר זיין שילערן טייבעלע זאנענשיין, און אזוי זיינען די יונגע מענטשן
באקאנט געווארן. זיי פלעגן זיך זען אלע טאג, צוזאמען לערנען, ביכער
לייענען, אפטמאל זיך קריגן איבער א בוך און גיין שפאצירן. עס איז
איבערגעגאנגען עטלעכע מאנאטן ביז דער צייט, וואס פעלדמאן איז
שלאף געלעגן און גאלדע זילבערמאן איז בא אים געוועזן. ער איז אפגעלעגן נאך פינף טעג און איז אינגאנצן געזונט געווארן. מאריץ מיט
טייבעלען זיינען אזוי פריילעך געווען דערפון, אז זיי האבן באשלאסן
צו מאכן מיכאילן א סורפריז (איבערראשונג). עס איז געוועזן חודש
מיי. זיי האבן אנגעקויפט פיל בלומען און האבן באהאנגען די ווענט
פון זיין צימער. אז פעלדמאן איז אריינגעקומען, האט ער זיי געדריקט
די הענט און האט זיי געדאנקט פאר זייער געטריישאפט. דא האבן
זיך מאריץ מיט טייבעלען ווידער באגעגנט מיט די אויגן און זיינען ווי
רויט געווארן. פעלדמאן האט דאס באמערקט און האט זיך א ביסל
פארקלערט דערויף. דעם גאנצן טאג האט ער ווינציק גערעדט און איז
געווען פארטראכט. טייבעלע האט זיך צו אים געטשעפעט, וואס איז
מיט אים; ער האט איר געזאגט, אז דער קאפ טוט אים א ביסל וויי,
און איז אוועקגעגאנגען צו זיך אין צימער. מאריץ האט טייבעלען
נאך קיין איינציק ווארט געזאגט פון זיינע געפילן צו איר. איינמאל
זיינען זיי געזעסן צוזאמען באם טיש און האבן געווארט אף פעלדמאנען
און האבן ביידע געשוויגן. מאריץ האט עפעס יא געוואלט זאגן, נאר
ער האט זיך גיך געכאפט און האט א הוסט געטאן. פעלדמאן איז געקומען, און זיי זיינען לעבעדיקער געווארן. נאך דער לעקציע האט זיך
מאריץ געקליבן אוועקצוגיין און באם געזעגענען האט טייבעלע דערפילט
אין דער האנט א שטיקל פאפיר. מאריץ איז אוועקגעגאנגען, און טייבעלע איז געווארן בלאס, דאס הארץ האט איר געקלאפט ווי מיט א האמער, די הענט האבן איר געציטערט. זי האט דאס צעטעלע אריינגעלייגט
אין קעשענע און האט גערעדט מיט פעלדמאנען. פעלדמאן האט אבער
באמערקט, אז טייבעלע ענטפערט ניט צו דער זאך, האט ער אף איר
פארווונדערט א קוק געטאן. דאס געזיכט האט איר געפלאמט, ווי פייער.
ער האט איר צוגעלייגט די האנט צום שטערן: דער קאפ איז איר געווען הייס.
    
― טייבעלע! וואס איז מיט דיר?!
    
― גארניט, כ׳לעבן, גארניט... ― האט אים טייבעלע געענטפערט
און איז ארויסגעגאנגען צו זיך אין צימער, האט ארויסגענומען דאס צעטעלע, וואס מאריץ האט איר איבערגעלאזט, און האט איבערגעלייענט
די ווערטער:
    
„היינט, זייגער פינף, וועט איר זיין אין שטאט־גארטן אונטער דעם
עפלבוים. איך דארף אייך זאגן זייער א נייטיקע זאך״.
    
זייגער פיר, אז פעלדמאן איז נאך געווען אף די שטונדן, האט זיך
טייבעלע אנגעטאן, האט פארשלאסן די שטוב און איז געשווינד ארויסגעגאנגען. אף דער גאס האט זי זיך אנידערגעשטעלט און האט זיך
א כאפ געטאן באם הארץ, וועלכע האט ניט אויפגעהערט צו קלאפן...
אז זי איז אריינגעקומען אין גארטן, איז זי באלד צוגעגאנגען צו דעם
עפלבוים און האט זיך צוגעזעצט אף דער באנק. די זון האט דורכגעשלאגן אירע שטראלן דורך די געדיכטע צווייגן פון די ביימער, דער סאלאוויי האט געזונגען. טייבעלע האט ארויפגעקוקט אף דעם בוים און
האט באמערקט, ווי צוויי פייגעלעך האבן זיך געשלאגן; זייער מלחמה
האט זי אזוי שטארק פאראינטערעסירט, אז זי האט ניט געהערט, ווי
מאריץ איז צוגעגאנגען צו איר. ער איז געבליבן שטיין און האט געקוקט אף אירע שווארצע געקרייזלטע האר, וואס דאס ווינטעלע האט
געשאקלט; איר הארץ האט זיך געהויבן ארויף און אראפ, און איר מיט
א ווייס זעקל באדעקט קליין פיסל האט ארויסגעשטארט פון דעם שווארצן
קלייד און איז אראפגעהאנגען פון דער באנק. מאריץ האט מורא געהאט
כאפן דעם אטעם, ער זאל זי ניט אויפוועקן. עס איז אוועקגעגאנגען נאך
צוויי מינוט. מאריץ האט שטילערהייט געזאגט:
    
― טייבעלע...
    
― אך! מאריץ?!... ― האט זי זיך אויפגעכאפט און אין איין
אויגנבליק איז זי שוין געשטאנען אף די פיס. ווי אזוי דאס איז געווארן
― געדענקען זיי ניט, נאר מאריץ האט געהאלטן טייבעלען אין זיינע
ארעמס און האט איר ווי פארטומלט געזאגט:
    
― טייערע, טייערע טייבעלע! איך האב דיר שוין לאנג געוואלט
זאגן, נאר איך האב מורא געהאט פאר דיינע שווארצע בייזע אויגן!...
    
און מיט די ווערטער האט ער צוגעדעקט מיט זיינע הייסע קושן אירע
אויגן, די ברעמען, דעם קאפ, די הענט... טייבעלע האט זיך ניט געפרוווט
אויסרייסן פון זיינע הענט; זי האט נאר געזאגט:
    
― שוין לאנג, טייערער מאריץ?... זאג: שוין לאנג, שוין לאנג?...
    
 VII
    
דריי טעג איז טייבעלע נאכדעם ארומגעגאנגען צעטראגן. זי האט
געשיקט צו מאריצן אזא צעטעלע:
    
„מיין טייערער! ווארט נאך א טאג און גיי ניט צו אונדז: איך וויל
ניט, איך קאן ניט! איך וועל פארברענט ווערן פאר שאנד, וואס איך
האב גענארט אונדזער איינציקן פריינט מיכאיל און האב אים נאך ביז
היינט ניט אויסגעזאגט מיין גליק. היינט ― מארגן וועל איך אים דערציילן. ווארט נאך א טאג, נאך א טאג, ביז איך וועל דיר שרייבן, דו
זאלסט קומען צו אונדז. איך וויל דיך שוין זען!״...
    
אין יענעם אוונט, זייגער צוועלף, אז פעלדמאן האט זיך שוין געקליבן לייגן שלאפן, האט אים טייבעלע א קלאפ געטאן אין דער טיר.
ער האט זיך שטארק פארווונדערט אף איר שפעטיקן וויזיט. טייבעלע
האט זיך צוגעזעצט אקעגן פעלדמאנען מיט די ווערטער:
    
― מיכאיל, איך האב אייך איצט א וויכטיקע זאך צו זאגן: מיין
הארץ, וואס איז ביז אהער פריי געוועזן, איז ניט לאנג געוואר געווארן
פון א נייס...
    
פעלדמאן האט ברייט אויפגעעפנט די אויגן, און טייבעלע האט
ווייטער גערעדט, גלייך און ריין:
    
― איך האב ביז אהער ניט געוווסט, אז ליבע איז אזוי שטארק,
אז זי ווייסט ניט קיין גרענעץ, קיין שעמעוודיקייט.
    
פעלדמאן האט געהערט נייע ווערטער פון איר, און האט זיך געקלערט: „דאס איז זי געקומען אויפדעקן איר הארץ פאר מיר און אויסזאגן, אז זי ליבט מיך אויך, ווי איך זי, שוין אזוי לאנג״...
    
― מיין בעסטער פריינט מיכאיל! איך מוז אייך דערציילן, וואס
מיט מיר האט פאסירט די לעצטע טעג: איך האב ליב מאריץ זילבער־מאן...
    
פעלדמאן איז געווארן בלאס, ווי די וואנט, און האט זיך געריבן
איין האנט אן דער אנדערער. ער האט געוואלט עפעס זאגן און האט
ניט געקאנט... טייבעלע האט דאס געזען און האט ווייטער גערעדט:
    
― איך ווייס, אז דאס זעט בא אייך אויס קרום... מאריץ איז ניט
מיין גלייכן: ער איז א פרינץ... נאר וואס זאל איך אבער טאן מיט מיין
הארץ? קאן איך דען זאגן: „שא, שווייג שטיל״? ניין, איך בין ניט
שולדיק. איך האב אים ליב אזוי פיל, אז מער קאן מען שוין קיין מענטשן ניט ליבן!...
    
― קינד, קינד! ― האט איר פעלדמאן געענטפערט. ― דו פארענטפערסט זיך אומזיסט: איך האב שוין לאנג ארויסגעזען, אז עס דארף
גיך קומען די צייט, ווען דיין הארץ וועט אויך אנהייבן צו ריידן. אמת,
איך האב ניט געוווסט אף וועמען דיינע אויגן קוקן... (דא האט זיך
פעלדמאן א ביסל פארהוסט). איך האב ניט געוווסט, אז דו האסט פאר
דיינע אויגן אזא מענטשן, וואס זיין שיין געזיכט מיט זיין געשטאלט
קאן הארמאניזירן מיט אזא פריילן, ווי דו...
    
טייבעלען זיינען די ווערטער ניט געפעלן. זי האט אים איבערגעשלאגן:
    
― האט קיין פאריבל ניט, מיכאיל, איר ווילט מיר א פארווורף
 מאכן, אז איך האב ליב געקריגן א שיין פנים...
    
― טייבעלע! דו קענסט מיך ניט פון נעכטיקן טאג; דו ווייסט,
אז מיר איז אויך ליכטיקער צו זען פון דער ווייטנס, אז די ליבנדע זיי־
 נען ביידע שיין און יונג; עס איז אנגענעם צו זען אזא פיין פאר, ווי
 דו מיט מאריץ זילבערמאן... נאר זאג מיר, טייבעלע, וואס איך וועל
 בא דיר פרעגן, און זאלסט זיך ניט געפינען באליידיקט, וואס איך מיש
 זיך אריין אין אייערע געשעפטן: צי קענסטו אים שוין גוט? צי האט
 איר שוין גערעדט וואס ווייטער וועט זיין? צי האט איר זיך געפרעגט,
 וווהין דאס וואסער טראגט אייך?...
    
פעלדמאן האט נאך לאנג גערעדט איבער דעם ענין. טייבעלע האט
אים ניט געענטפערט; זי איז געזעסן אנגעשפארט אף ביידע הענט און
האט ניט אראפגעלאזט קיין אויג פון פעלדמאנען, וועלכער איז ארומגעגאנגען אהין און צוריק שטארק צעטראגן איבער א האלבע שעה, אין
וועלכער ניט פעלדמאן ניט טייבעלע האבן קיין ווארט ניט גערעדט.
ענדלעך איז פעלדמאן צוגעגאנגען צו איר, האט ארויפגעלייגט ביידע
הענט אף אירע אקסלען און האט איר געזאגט מיט א שטיל קול:
    
― טייבעלע! דו ווייסט, אז דו ביסט בא מיר טייער... ווי א שוועסטער, ווי א קינד... פארלאז זיך אף מיר, איך וועל אייך ביידע נוצלעך
זיין. נאר דאס בעט איך פון דיר: אויב, באהיט גאט, אונדזערע פלענער
וועלן ניט אויסגעפירט ווערן און עס וועט זיך ניט גוט אויסלאזן ―
זאלסטו זיך דערמאנען אן דיין איינציקן בעסטן פריינט, מיכאיל פעלד־מאן...
  
VIII
    
די גרעסטע שרייבער, פאעטן, פסיכאלאגן האבן לאנג געהארעוועט
איבערצוגעבן אף דעם פאפיר די בעסטע מאמענטן פון דער אמתער ליבע,
נאר דאס קאן נאר פארשטיין דער, וואס האט אליין ליב געהאט און איז
געווען געליבט. נאר ניט אלע גליקלעכע ליבנדע טרינקען אלע גלייך
פון דעם זעלטענעם טייערן וויין: איינער פארזוכט דעם פארגעניגן א מינוט, איין אויגנבליק; דער אנדערער געניסט עס זיין גאנץ לעבן. מאריץ
מיט טייבעלען האבן זיך געבאדן אין דעם ליכטיקן ריינעם וואסער צוויי
יאר. צוויי יאר גליק! צוויי יאר כסדר זען אלע טאג דעם מענטשן, וואס
מיט איין קוק, מיט איין ווונק ווערן באלייכט אלע פארבארגענע ווינקעלעך פון זיין הארצן, וואס דערוועקט אונדזערע מענטשלעכע געפילן,
וואס קאן אונדז איבערארבעטן אינגאנצן. ― ליבער לעזער! איר ווייסט,
וואס הייסט צוויי יאר גליק? ... אין די צוויי יאר האט עס מאריצן ווייט
געבראכט: פעלדמאן האט אים צוגעגרייט אריינצוטרעטן אין אוניווער־זיטעט; טייבעלע האט נאך בעסער געלערנט און האט גערעכנט אין א
יאר ארום אויך פארן לערנען אין דער שטאט, ווו מאריץ וועט זיין.
וועלכע שיינע לופטשלעסער האבן זיך די גליקלעכע געבויט! דאס קינפ־טיקע גליק איז בא זיי שוין געווען באשטימט. אף דעם ערשטן בלאט פון
אונדזער דערציילונג האבן מיר איבערגעלאזט טייבעלען ליגן אין בעט
באגאסן מיט טרערן. אונדזערע לעזער ווילן שוין וויסן די אורזאך, וואס
די איבערגליקלעכע טייבעלע האט געוויינט. מיר וועלן זיי באלד דערקלערן:
    
גאלדע זילבערמאן איז קראנק געווארן. די דאקטוירים האבן איר
געהייסן פארן קיין קארלסבאד. גאלדע האט געוואלט מיטנעמען מאריצן
אויך קיין אויסלאנד, נאר ער האט בשום אופן ניט געוואלט פארן. פון
קארלסבאד האט אים גאלדע געשיקט אלע טאג בריוו, אז עס איז איר
זייער שווער צו זיין אליין אין א פרעמד לאנד, און ווען ניט די פאמיליע
נאטקין, מיט וועלכער זי האט זיך באקענט, וואלט זי שוין לאנג געקומען
צוריק אהיים. ישראל נאטקין איז געווען א רוסישער ייד, זייער א רייכער,
און איז געקומען מיט דער גאנצער פאמיליע קיין קארלסבאד אף דעם
גאנצן סעזאן. גאלדע האט זיך גארניט געקאנט אפלויבן פון דער פאמיליע, באזונדערס פון רב ישראלס טאכטער, א מאמזעל פון א יאר צוואנציק, זייער א פיינע, א געבילדעטע און מיט אלע מעלות. גאלדעס בריוו
זיינען געווען פול מיט קאמפלימענטן אף דער מאמזעל נאטקין, וועלכע
האט נאך פופציק טויזנט רובל נדן... זי האט זיך געווונטשן, אז גאט זאל
איר צושיקן אזא שנור... מאריץ האט זיך אויסגעלאכט אף אלע אירע
בריוו, און האט זיי געוויזן טייבעלען און פעלדמאנען. ענדלעך האט ער
דערהאלטן פון דער מוטער א בריוו, אין וועלכן זי מיט דער גאנצער פאמיליע נאטקין בעטן אים, ער זאל זיך דורכפארן קיין קארלסבאד. אט
דאס איז געווען דער בריוו, וואס מאריץ האט געוויזן טייבעלען, און
דורך דעם האט זיך בא זיי פארבונדן דער שמועס, וואס איז שוין באקאנט
אונדזערע לעזער פון דעם ערשטן קאפיטל פון אונדזער דערציילונג. אז
מאריץ איז אוועקגעגאנגען, איז פעלדמאן געקומען און האט געטראפן
טייבעלען אין טרערן. האט ער באלד פארשטאנען, אז עס איז שוין עפעס
א נייס געשען בא די ליבנדע. ער האט זיך צוגעזעצט צו איר און האט
געווארט, וואס וועט זי זאגן.
    
― מיכאיל, איר ווילט וויסן, וואס איך וויין? גלויבט מיר, מיין
פריינט, אז איך ווייס אליין ניט, צי איז דאס פאר פרייד, צי פאר צרות?...
מאריץ איז דא ערשט געווען... אך, מיכאיל, איר זאלט געווען זען, הערן,
ווי ער האט גערעדט!... ער האט געוואלט שיקן א דעפעשע קיין קארלס־באד, אז די מוטער זאל קומען...
    
― וואס דארף ער די מאמע? ― האט זי פעלדמאן מיט א שטאך
געפרעגט.
    
טייבעלע איז פאר כעס אונטערגעשפרונגען אף דעם בעט:
    
― וואס דארף ער די מאמע? ... מיכאיל, איר זייט צו מאריצן צו
שטרענג: זי איז דאך פארט א מוטער! זי דארף דאך וויסן, וואס איר
איינציקער זון טוט! זי איז א מוטער!...
    
― קינד מיינס! ― האט איר פעלדמאן שטיל געענטפערט ― דו
ביסט איצט צעטראגן, ווייסטו נישט ווער עס זאגט גלייך ― איך, צי דו...
    
טייבעלע האט זיך נאך ערגער צערייצט.
    
― איך בין צעטראגן? רעכט!... נו, זאגט־זשע איר בעסער, אז
איר קאנט און ווייסט!
    
טייבעלע האט זיך ווידער באגאסן מיט טרערן. פעלדמאן האט זי
איינגעשטילט, איינגענומען, ווי א קליין קינד; ער האט זי ארומגענומען
און צוגעצויגן צו זיך. טייבעלע האט אנגעהויבן שטילער ווערן, און אין
עטלעכע מינוט ארום איז זי שוין ווייטער געווען מונטער, ווי אלע מאל.
זי האט זיך אפגעוואשן, אנגעטאן, גערעדט, געשפעט און געלאכט. אף
דעם קאפ האט זי אנגעטאן א קרענצל פון רויזן, וואס מאריץ האט איר
געשענקט פון זיין גארטן; די אויגן האבן איר געברענט, ווי צוויי בריליאנטן באם ליכט. פעלדמאן האט אנגעקוואלן פון איר. ער האט איר
עפעס געוואלט זאגן, נאר אין מיטן האט זיך אויפגעעפנט די טיר און
עס איז אריינגעקומען מאריץ. ער איז געווען אנגעטאן רייזע־פערטיק...
טייבעלע האט געפילט, אז עס האט זיך איר אפגעריסן דאס הארץ; זי
איז געבליבן שטיין אף אן ארט, בלאס ווי דער טויט, און האט ניט געקאנט אויסריידן קיין ווארט. מאריץ איז צוגעגאנגען צו איר. פעלדמאן
האט אים געבעטן זיצן. ער האט זיך געכאפט און געזאגט:
    
― טייבעלע, מיכאיל, זייט געזונט: איך פאר קיין קארלסבאד...
אט ערשט האב איך דערהאלטן א דעפעשע: די מאמע איז שטארק שלאף;
מען רופט מיך אהין... איך וועל אייך אלע טאג שרייבן בריוו... איך וועל
גיך קומען צוריק... טייבעלע! איך וועל ריידן מיט איר וועגן אונדז...
זייט געזונט, מיינע טייערע...
    
פעלדמאן האט געזען, אז טייבעלע שטייט קוים אף די פיס. ער איז
צוגעגאנגען צו איר און האט איר שטיל געזאגט:
    
― טייבעלע! וואס איז מיט דיר...
    
― הא? איך? גארניט!... דו פארסט?... איר פארט?... ― האט
טייבעלע געזאגט און האט ארויפגעצויגן א פריילעכע מאסקע אפן פנים.
    
― נו, פארט געזונט! ― האט אים פעלדמאן געזאגט. ― און פארגעסט אונדז ניט ― פאר צרות, אדער פאר פרייד...
    
ער האט אפגעזוכט דאס היטל און איז ארויסגעגאנגען פון שטוב,
בכדי די ליבנדע זאלן זיך קאנען געזעגענען אן א דריטן. אז מאריץ איז
איבערגעבליבן אליין מיט טייבעלען, האט ער איר געוואלט פאלן אפן
האלדז; זי האט אים אבער אפגעהאלטן.
    
― מאריץ... דא ניט, דאס דארף מען ניט... טייערער, איך וועל
דיך מארגן ניט זען? און איבערמארגן אויך ניט? און אפשר קיינמאל
ניט?...
    
― טייבעלע! וואס רעדסטו? איך וועל דיך גיך, גיך זען...
    
― מאריץ! דו ווייסט: איך בין דיינע, דיינע, מאריץ!...
    
― דו ביסט מיינע, מיינע אף אייביק! טייבעלע, איך וועל דיך ניט
פארגעסן אף א מינוט!...
    
ער האט זיך געצויגן צו איר און האט זי געוואלט ארומנעמען; זי
האט אים לייכט אפגעשטויסן פון זיך.
    
― ניין, מאריץ, ניט דאס, ניט דאס... גיב מיר דיין האנט, אט אזוי,
און שווער מיר בא מיין נאמען, דו הערסט? ב א מ יי ן נאמען, אז
וואס עס זאל זיך ניט מאכן מיט דיר, זאלסטו מיר שרייבן... רעכט?
    
― רעכט!...
    
פעלדמאן איז אריינגעקומען מיט א פריילעכער מינע:
    
― נו, שוין? גענוג אנגערעדט זיך? הא? היינט לאזט מיך אויך
אביסל ריידן מיט אייך, ברומענדיקע טייבעלעך, אויסלענדישע פייגעלעך! טייבעלע! שטעל אויף דעם סאמאוואר: עס איז נאך פרי צום
פאיעזד, און מיר וועלן דערווייל אביסל שמועסן פון אונדזערע אינטערעסן...
    
מיט די ווערטער האט ער אריינגעפירט מאריצן צו זיך אין צימער
און האט זיך מיט אים פארשלאסן.
    
― נו, מאריץ, היינט מוזן מיר ריידן אביסל אפענער... מע רופט
אייך ארויס אהין מיט א דעפעש, אז אייער מוטער איז שלאף? עס
איז א ליגן! מע רופט אייך צו דער מאמזעל נאטקין: איר זייט א
בן־יחיד, אייער מוטער איז רייך, איר זייט א וויגאדנער חתן... געלט
גייט צו געלט...
    
― מיכאיל! וואס רעדט איר! איר מיינט, איך בין דערזעלבער
מאריץ, וואס פריער מיט דריי יאר?
    
― א!... איך ווייס, איך ווייס!... איך קען אבער אייער ווייך
הארץ, אייער שוואכן כאראקטער... אייער מוטערס טרערן וועלן אף
אייך ווירקן... מיר זיינען ווייט, און ווער ווייס, וואס פאר א פאניבריה
די מאמזעל נאטקין איז דארט! איר זייט נאך צו יונג...
    
― פאר וועמען רעכנט איר מיך? איך וועל פארבייטן טייבעלען
אף... מיכאיל! איר באליידיקט מיך... איר ווייסט מיין ציל...
    
― מאריץ! אויב איר געפינט זיך באליידיקט פון מיינע ווערטער,
בעט איך אייך מיר מוחל זיין. נאר איר דארפט פארשטיין מיט וועמען
איר רעדט: איר רעדט מיט אן עלנטן מענטשן, וואס זיין אומגליקלעך
מזל האט אים אפגעריסן פון דער פאמיליע, פון פריינט, פון באקאנטע,
כמעט פון אונדזער גאנצער נאציע, און ער האט ארויסגעצויגן, גאט
ווייס פון וועלכע הענט, א פרעמד עלנט קינד און האט זי צוגעבונדן
צו זיך, און איז אליין צו איר צוגעבונדן געווארן... מיין לעבן איז שוין
צוזאמענגעוואקסן מיט איר לעבן... אייך ליבט זי גאר אן א ברעג!...
אז מיט אייך וועט חלילה עפעס פאסירן, הרגעט איר זי אוועק, און מיך
דעסגלייכן... איר ווייסט? איר ווייסט? איך האב אמאל געהאפט, אז
מיין ליבע צו איר (צו וואס זאל איך לייקענען?) וועט אפשר דערוועקן
אין איר הארץ אזא געפיל, ווי צו אייך איצט... נאר איך האב שלעכט
גערעכנט... ווי קומט דאס צו מיר?!... איך בין דערמיט געווען צופרידן,
וואס זי איז ביז אהער אזוי גליקלעך געווען מיט אייך. איר לאזט זי
מיר היינט איבער אין א געפערלעכער לאגע... געדענקט, מאריץ, אייער
טייבעלען ― זי איז אינגאנצן א יי ע ר ע :  א י ר  זייט דער אויסגעקליבענער...
    
מאריץ האט געוויינט, ווי א קליין קינד. דאס הארץ איז אים
שיער צעריסן געווארן אף שטיקער. ער האט נישט געקאנט אויסריידן
קיין איינציק ווארט. ער האט געכאפט פעלדמאנען בא ביידע הענט
און האט זיי געקושט... פעלדמאן האט געפינטלט מיט זיינע גרויע אויגן
און האט געריבן צינד־העלצלעך, וועלכע האבן זיך אלץ פארלאשן... ער
האט פאררויכערט א ציגאר און האט געזאגט:
    
― נו, גענוג, גענוג שוין, זילבערמאן! ווישט זיך אפ דאס פנים
און זייט א מאנספערזאן!
    
דאס טיי־טרינקען איז איבערגעגאנגען נישקשה. פעלדמאן האט
געזאגט ווערטלעך, דערציילט אנעקדאטן. אלע האבן געלאכט. ער
האט מורא געהאט, אז טייבעלע זאל ניט מאכן קיין סצענע אין די לעצטע מינוטן, פאר מאריצעס אפרייזע. ווי פארווונדערט איז ער אבער
געוועזן, אז בשעת מאריץ איז אויפגעשטאנען צו פארן, איז טייבעלע
זייער פריילעך געווען! איר געלעכטער האט נאך קיינמאל אזוי ניט
געקלונגען, ווי אין די מינוטן; זי האט שוין צופיל געלאכט און גערעדט...
פעלדמאן האט פארשטאנען, וואס דאס געלעכטער האט געקאסט; דאס
הארץ האט זיך אים צוזאמענגעצויגן פאר ווייטיק... נאך א מאל אדיע,
נאך א מאל אדיע... אט זיינען שוין די פערד... ער זיצט שוין אין
וואגן... דער קוטשער האט א קנאק געטאן מיט דער לאנגער בייטש. די
פערד האבן א ריס געטאן דעם וואגן, און ער איז פארפאלן געווארן אין
דעם געדיכטן שטויב פון די גאסן, וואס פירן צום וואקזאל. נאר א ווייס
טיכעלע האט זיך געזען אין דער הייך. דאס פאסטגלעקל האט נאך
געקלונגען עטלעכע מינוט אלע מאל שטילער, ביז עס האט זיך גאר
פארלוירן אין דער ווייטער לופט, ווו די זון האט זיך אראפגעלאזט, ווי
אין וואסער אריין... שטיל און ליידיק איז געווארן בא פעלדמאנען אין
שטוב. שטיל און ליידיק בא טייבעלען אין הארצן...
  
―
  
IX
    
ליבער לעזער! מיר וועלן אייך ניט פירן קיין קארלסבאד זען, וואס
טוט דארט אונדזער העלד, מאריץ זילבערמאן. ער איז דאס ערשטע
מאל אף זיין לעבן ארויסגעפארן אף דער וועלט. פון יעדער סטאנציע,
פון יעדן וואקזאל זיינען געגאנגען פון אים הייסע בריוו צו טייבעלען.
אז ער איז אריבער די גרענעץ, האט זיך פאר אים געעפנט א נייע וועלט.
ער האט זיי צוגעזאגט אלצדינג צו שרייבן, און ער האט זיין ווארט
געהאלטן. נאר פלוצים איז זיין קארעספאנדענציע איבערגעריסן געווארן. מיר דארפן ניט דערציילן, וואס פאר א שמערצן דאס האט צוגעטיילט דער ארעמער טייבעלע. איר קאפ האט גענוג איבערגעטראכט!
פעלדמאן האט מורא געהאט צו ריידן דערפון מיט איר: ער האט
געזען, אז זי צאנקט, ווי א ליכט. און אזוי זיינען איבערגעגאנגען צוויי
חדשים, וועלכע האבן זיך איר אויסגעוויזן ווי צוויי יאר, ביז דער פאסט־טרעגער האט איר איינמאל געבראכט א גרויסן בריוו. דער שטעמפל
איז געווען פון קארלסבאד. זי האט באלד דערקענט זיין האנטשריפט
אף דעם קאנווערט. די הענט האבן איר געציטערט: זי האט קוים
אויפגעריסן דעם קאנווערט. פיר מאל האט זי אנגעהויבן צו לעזן דעם
בריוו און האט ניט פארשטאנען קיין ווארט... אט דאס האט איר מא־ריץ געשריבן:
    
„טייערע טייבעלע! איך בין ניט ווערט, אז דיינע הענט זאלן
האלטן מיין בריוו און דיינע שיינע אויגן זאלן קוקן אף מיין שריפט,
וועלכע גיט דיר איבער מיינע ווערטער ניט מיט טינט אף פאפיר, נאר
מיט מיין בלוט אף מיין אייגענער פעל. פארענטפערן זיך פאר דיר
― וואלט געווען די גרעסטע מערדעריי מיט דער גרעסטער נידערי־קייט פון מיין זייט, נאר איך בעט דיך (דאס לעצטע מאל) אויסהערן
דיין מאריצן, וואס איז בא דיר אמאל געווען אזוי טייער! ווייס,
טייערע טייבעלע, אז מאריץ איז געפאלן, אז מאריץ איז איצט דער
אומגליקלעכסטער אף דער גאנצער וועלט! וואס האט איר מיך געלאזט אליין אף דעם וואסער? איך זאג דאס דיר און אונדזער טייערן
מיכאיל. וואס האט איר מיך מפקיר געווען? איר האט דען ניט געוווסט, אז שווימען אין דעם טיפן ים איז זייער א געפערלעכע זאך
פאר דעם מענטשן, וואס איז ניט געוווינט צו די גרויסע כוואליעס?
צום אנפאנג, אז איך בין נאך בא דעם ברעג געשווומען, איז מיר זייער
אנגענעם געווען צו קוקן, ווי די בייזע ווינטן פליעסקען דעם ים. זיי האבן
מיך געטראגן ווייטער און ווייטער... איך האב געפרוווט אמאל ארומקוקן
זיך אף דעם שטיק וועג, וואס איך האב שוין אפגעשווומען, האב איך שוין
ניט געקאנט אפזוכן מיט די אויגן דאס, וואס איך האב געוואלט: איר
האט אויסגעוויזן ווי צוויי ליכטיקע פינטעלעך, ווי צוויי גלאנצנדיקע
שטערן אף דעם טונקעלן ווייטן הימל, און נאכדעם זיינען די צוויי פינטעלעך אויך פארשווונדן געווארן... איך זוך איצט בא זיך אין קאפ און
קאן גאר זיך ניט דערמאנען, ווו און ווען בין איך געפאלן... איך געדענק
נאר דער מוטערס טרערן, די ערשטע באקאנטשאפט מיט דער פאמיליע
נאטקין, מיט זייער טאכטער, און נאכדעם זייערע וויזיטן צו אונדז, און
מיינע וויזיטן צו זיי, אונדזערע שפאציר־גענג אין דעם שיינעם גארטן,
אונדזער פארן אף דער שיף, קלאראס (אזוי רופט מען זייער טאכטער)
בלאנדע האר, בלויע אויגן, הויכע געשטאלט, און איר שטארקע שטימע...
צו דעם צווייטן וויזיט בא זיי האט מען מיך געבעטן שפילן פיאנא. איך
האב געשפילט שובערטס א מעלאדיע, און קלארא האט מיר אקאמפאנירט.
דער רעזאנאנס פון דעם זאל איז געווען גרויס און ברייט, און עס האבן
זיך א גאס געטאן אזעלכע פארשיידענע, ווייכע, קלינגענדיקע, ווארעמע
טענער, אזא זעלטענע הארמאניע!!... איך האב אויפגעהויבן אף איר די
אויגן, איז זי ווי אויסגעוואקסן אף א גאנצן ארשין, און זי האט מיר
אויסגעוויזן אזוי שיין און ריין, ווי א מלאך... אין מיין הארץ האט זיך
אנגעצונדן א פייער, וואס האט אין מיר געברענט, און איך האב מורא
געהאט צוצוגיין צו איר. אזא פרווו האב איך געליטן אלע טאג! זי האט
מיך געמוטשעט מיט איר קול, און עס איז מיר ליב געווען צו מוטשען
זיך, אבי נאך און נאך הערן איר געזאנג... עס ווייזט אויס, אז זי האט געוווסט וואס מיט מיר טוט זיך, כאטש איך האב מיט איר דערפון ניט
גערעדט. איינמאל איז זי געווען בא אונדז. מיין מוטער איז געווען אין
גארטן, און קלארא איז געזעסן מיט מיר. איך בין געווען שטארק פארזארגט און פארטראכט. זי האט מיך געפרעגט די אורזאך. איך האב איר
ניט געוואלט ענטפערן, איז זי אויפגעשטאנען און אנגעהויבן זינגען א
מעלאדיע, בין איך ווי באטויבט געווארן... מיין פאנטאזיע האט מיך פארטראגן ווייט! איך האב זי גערעכנט העכער פון א מענטש ― איך בין
אנידערגעפאלן פאר איר!... איך געדענק ניט, ווען און ווי אזוי איך בין
געשטאנען מיט קלאראן אונטער דער חופה... דער פרעדיקער האט א רעדע
געהאלטן, זיינע ווערטער האבן מיר לאנג געקלונגען אין די אויערן, און
עס האט זיך מיר אויסגעוויזן, אז ער זאגט מיר: „געדענק וואס דו
טוסט״!... מיין מוטער האט געוויינט פאר פרייד, און קלארא האט מיך
געפרעגט, וואס קלאפט בא מיר דאס הארץ... טייבעלע! איך בין אומגליקלעך: דיך האב איך אנגעווארן, פארלארן אף אייביק; זיך האב איך
פארקויפט א פרעמדער... זי איז ווייט פון מיר, ווי דער הימל פון דער
ערד... מיין ציל קאן איך שוין איצט ניט דערגרייכן: איך געהער היינט
ניט זיך אליין; איך בין א קנעכט... איך האב שוין מיין ראלע אפגעשפילט
גאנץ קאמיש! דער גרויסער זינדיקער קאן מיט חרטה און מיט גוטע
ווערק ניי געבארן ווערן, אבער ניט אזא „ווארעם״ ווי איך... טייבעלע!
מיכאיל! פארגעסט אן מיר: איך בין ניט ווערט, איר זאלט מיך געדענקען! זייט גליקלעך, ביידע צוזאמען!...״
  
X
    
פעלדמאן איז נארוואס אוועקגעגאנגען אף זיינע שטונדן בעת טייבעלע האט דערהאלטן דעם שיינעם בריוו פון קארלסבאד. אז זי האט געענדיקט דעם בריוו צו לייענען איז זי געבליבן זיצן א קליינע צייט ווי א
פארשטיינערטע. אירע אויגן האבן א וויילע אנגעווארן דעם גלאנץ. נאכדעם איז זי אויפגעשטאנען, האט א ווארף געטאן מיט דעם קאפ און האט
אנגעהויבן ארומצוגיין איבער דער שטוב פון איין ווינקעלע צום אנדערן,
צונויפגעלייגט די הענט אף דעם הארצן; די אויגן האבן אנגעהויבן צו
באקומען זייער פריערדיקן גלאנץ, איר געזיכט איז ליכטיקער געווארן,
דאס הארץ האט איר שטארק געקלאפט, דער קאפ האט בא איר געארבעט.
זי האט אפגעזוכט א בייגעלע פאסט־פאפיר און האט זיך געזעצט שרייבן.
עס האט געדויערט א האלבע שעה. זי האט צונויפגעלייגט דאס בייגעלע
פאפיר מיט מאריצס בריוו און האט זיי אין א קאנווערט אנידערגעלייגט
אפן טיש. זי האט אויפגעעפנט איר קעסטל, האט ארויסגענומען פון דארטן
אלע אירע זאכן און האט זיי איינגעפאקט אין א קליין רייזע־זעקל, האט
אהין אריינגעלייגט פעלדמאנס פארטרעט און האט איבערגעציילט איר
געלט, וואס זי האט צונויפגעקליבן פון אירע שטונדן, ― דארט איז געווען הונדערט און צוואנציק רובל. זי האט זיך אביסל צוגעזעצט און האט
באטראכט די שטוב, ווו זי איז אויפגעצויגן געווארן. נאכדעם איז זי
אריינגעגאנגען צו פעלדמאנען אין צימער, האט זיך אנגעבויגן צו זיין
בעטל און האט א קוש געטאן דאס קישעלע... זי האט צוגעשלאסן די
שטוב, אויפגעהאנגען דעם שליסל און איז מיט דעם רייזע־זעקל אין די
הענט אוועקגעגאנגען אף דער פאסט־סטאנציע. אין א האלבע שעה
ארום איז זי שוין געזעסן אין א וועגעלע, וועלכע האט זי געטראגן צום
וואקזאל, און דא האבן מיר זי שוין פארלוירן אין דער מאסע פאסאזשירן, וואס האבן געווארט אף דעם פאיעזד פון אדעסער ליניע.
    
דאס איז דער בריוו, וואס טייבעלע האט געשריבן פעלדמאנען:
    
„אז איר וועט דערהאלטן מיין בריוו, וועל איך שוין זיין אין וועג.
איך בעט אייך, איר זאלט מיך ניט נאכיאגן. איך וואלט גאר ניט באדארפט אנטלויפן און וואלט געקאנט אזוי אוועקפארן: איך בין פריי,
און קיינער קאן מיר מיין פרייהייט ניט שטערן! נאר איך האב ניט
געוואלט זען, ווי מיין טייערער, ערלעכער, גוטער מיכאיל וועט באגלייטן
זיין נארישע טייבעלע, וועלכע ער האט ערשט ניט לאנג אויפגעהויבן
פון דער גאס פון מיסט... לייענט איבער ז יי ן בריוו, וועט איר זען,
אז קיין אנדער פלאן איז פאר מיר ניטא. זיך אליין דאס לעבן נעמען
איז די גרעסטע נארישקייט; דאס דארף נאר טאן דער מענטש וואס
פארשטייט ניט, צו וואס ער לעבט אף דער וועלט, אדער דער גרויסער
עגאיסט, אז עס גייט אים ניט אזוי ווי ער וויל, ווערט ער ברוגז און
שיסט זיך. איך ווייס, אז איך בין א מענטש (א פרוי ― אלץ איינס),
קאן איך נוצלעך זיין און עפעס געבן דער וועלט א חוץ ליבע. ― איך
ווייס, איך וועל אייך פיל שמערצן מאכן מיט מיין אנטלויפן פון אייך:
איך געדענק אייערע ווערטער, וואס איר האט מיר געזאגט פריער מיט
צוויי יאר... איך ווייס, אז איך וואלט געקאנט אייער לעבן גליקלעך מאכן
אף אייביק, און אפשר (ווער ווייס?) זיך זעלבסט... נאר איך רעכן אייך
דערויף צו הויך און זיך צו קליין, אז איך האב געקאנט האלטן פאר א
גאט אזא קליין מענטשעלע, ווי מאריץ זילבערמאן... איך זאג ניט, אז
איך קאן צו אייך ניט גרייכן. איך פיל אבער אין זיך פיל קראפט צו
דערגרייכן עטוואס וויכטיקערס, גרעסערס און מער נוצלעכעס פאר דער
וועלט ― און איך וועל דאס געוויס דערגרייכן, וו יי ל  א י ך  וו י ל
ד א ס!... איר מיינט, אז מיין באשלוס איז אין איין רגע געווארן? ניין,
טייערער מיכאיל! זינט ער איז אוועקגעפארן פון אונדז (געדענקט איר?)
האב איך געפילט, אז מיין הארץ ברעקלט זיך אף שטיקלעך, און עס
ווערט דארט ווי ליידיק... וואס מיין קאפ האט איבערגעארבעט אין די
לעצטע צוויי מאנאטן ― בין איך ניט אימשטאנד אייך איבערצוגעבן,
און דאס, וואס איך האב באקלערט, איז באשטימט, און אזוי דארף זיין
― ניט אנדערש! אפשר וועלן מיר זיך נאך אמאל זען בא אנדערע
אומשטענדן, ווער ווייס? דערווייל בעט איך אייך, טייערער מיכאיל,
מיך ניט צו זוכן און ניט נאכצופרעגן זיך אף מיר. מיין ליבע האט מיר
געגעבן א גוטע לעקציע!... אייך וועל איך געדענקען, ווי א מלאך, וואס
האט מיך פון דער בלאטע ארויסגעשלעפט און האט מיך צו מיין מענטשלעכקייט אומגעקערט און מיר די פרייהייט געגעבן... איך בעט, מיך צום
שלעכטן ניט צו דערמאנען, און די גרעסטע מתנה פון אייך וועט בא
מיר זיין, אז איר וועט דאס צום הארצן ניט נעמען און ניט וויינען אף
דעם אומגליק פון אייער טייבעלע, וואס גלויבט אין זיך און האפט אף
זיך אליין... מיר דארפן זיך צעגיין שטיל, אזוי ווי מיר האבן זיך באקאנט
שטיל...״
    
פעלדמאן איז היינט אין ח., אין דער אוניווערזיטעט, אף דעם פערטן
קורס. ניט לאנג איז ער געווען אין קיעוו און האט זיך באגעגנט אף
קרעשטשאטיק מיט א רייך געקליידעטן יונגנמאן, געארעמט מיט א הויכער יונגער פרוי. זיי זיינען ארויסגעגאנגען פון דעם שענסטן גאסטהויז
― „גראנד האטעל״.
    
דאס איז געווען מאריץ זילבערמאן מיט זיין פרוי קלארא.
    
― מיכאיל! ― האט מאריץ אויסגעשריען און האט זיך אויסגעריסן
פון דער דאמע. פעלדמאן איז צוגעגאנגען און האט אויפגעהויבן זיינע
גרויע אויגן אף מאריצן: ער האט אים ניט דערקענט.
    
― מיכאיל!... וואס מאכט איר? שוין פינף יאר!... ווו איז
טייבעלע?...
    
פעלדמאן האט א זאג געטאן: „א־א־א!״... ער האט זיך גאנץ
העפלעך געוויטעט מיט מאריצן, האט א קוק געטאן אף קלאראן און איז
אוועקגעגאנגען ווייטער. קלארא האט מיט א גרימאסע געפרעגט מאריצן
אף פראנצויזיש:
― Qui est ce mal־appris?*
    
מאריץ האט איר גארניט געענטפערט; ער איז געשטאנען מיט
א פארפינצטערטן געזיכט און האט נאכגעקוקט פעלדמאנס טריט... קלארא
האט זיך אנגעבלאזן אף אים, און אז זיי זיינען געקומען אהיים, האט זי
אים געמאכט א סצענע.
――――
    
* ווער איז דער גראביאן?
    
גאלדע איז געשטארבן און האט איבערגעלאזט מאריצן א היבש
קאפיטאל. ער האט געעפנט א קאנטאר און אף דער טאבעלע איז אויפ־געצייכנט: „זילבערמאן, נאטקין עט קאמפאניע״. ― צי איז ער גליקלעך? ― דאס איז אזא פראגע, וואס מיר נעמען זיך ניט אונטער צו
ענטפערן אף איר.
    
און טייבעלע? ― מיר בעטן אונדזערע לעזער ניט צו זארגן פאר
איר: אזעלכע ווי זי ווערן ניט פארפאלן אף דער וועלט. עס קאן זיין,
אונדזערע לעזער וועלן זיך באגעגענען מיט איר אין גיכן; נאר דערווייל גייט טייבעלע שטיל אראפ פון דער סצענע, אזוי ווי זי איז ארויפגעגאנגען אף איר. עס מאכט זיך אפטמאל, א שטערן גלאנצט ליכטיקער
און שענער פון אלע שטערן אין הימל; ער לייכט אלע מאל גלייך:
אי אין אוונט, ווען ער באווייזט זיך נאר אף דעם הימל, אי צום פרימארגן, ווען ער דארף זיך באהאלטן...
    
  ק י נ ד ע ר ־ ש פ י ל
  
דאס ערשטע קאפיטל
  
א י ן ח ד ר
    
אין די יונגע יארן זיינען זיי געווען די בעסטע גוטע ברידער:
אין איין חדר געלערנט, געהאט גלייכע פעיקייטן, גלייכע יארן, און
האבן ביידע ניט געוואלט לערנען. דער חילוק צווישן זיי, וואס איינער
איז געווען גראב און קיילעכדיק ווי אן ארבוז, שרעקלעך פויל, תמיד
פארזארגט, תמיד פארוויינט און א גרויסער פרעסער, א נאשער, ― דערפאר האט מען אים אין חדר א נאמען געגעבן „קוואשע״; דער אנדערער
איז געווען פונקט דער היפך: א לאנגער און א דארער, א לעבעדיקער
און א פריילעכער, א פליער און א טענצער, א סמיעליאק און א כיטרע
יונגאטש, א רירעוודיקער און א קרעפטיקער, אזוי אז קיינער האט אים
נישט געקאנט בייקומען, און דער גאנצער חדר האט פאר אים דרך־ארץ
געהאט: וואס ער האט געזאגט, איז געווען געזאגט, און וואס ער האט
געוואלט, האט ער געטאן. גערופן האט מען אים „מאטל־מזיק״.
    
מאיר־קוואשע און מאטל־מזיק זיינען געווען די ערגסטע תלמידים
בא רב יוסי דעמבענער אין חדר. רב יוסי פלעגט זיי הרגענען צען מאל
א טאג, ברעכן די ביינער מיט א שטעקן, אדער קאטעווען מיט א פאדעשווע, נאר וויפיל מע האט זיי ניט געשלאגן אין קאפ אריין, האט זיך
צו זיי די גמרא געקלעפט, ווי אן ארבעס צו דער וואנט! געקומען דער
„דאנערשטיק״, האבן זיי זיך שוין געריכט אף א מפלה: אט גייט רב
יוסי דעמבענער פון קלויז מיט דעם טלית־ותפילין אונטערן ארעם... זיין
גראבע נאז מיט די גריבלעך, זיין אויסגעפליקטע בארד, זיין בעלמעוואטע
 
 