
 
 איז די גאלדענע פאווע געפלויגן, געפלויגן. 
 און די נאכט האט געעפנט די גאלדענע אויגן, 
 ליכטיקער מיינער, שלאף איין. 
 די נאכט האט געעפנט די גאלדענע אויגן, 
 בין איך פידל געווארן און דו דער בויגן. 
 אומרויקער מיינער, שלאף איין. 
 בין איך פידל געווארן און דו דער בויגן. 
 און דאס גליק איבער אונדז האט פארליבט זיך געבויגן. 
 צערטלעכער מיינער, שלאף איין. 
 און דאס גליק איבער אונדז האט פארליבט זיך געבויגן, 
 געלאזט אונדז אליין און פארפלויגן, פארפלויגן. 
 טרויעריקער מיינער, שלאף איין. 
 דאס שיינע און רירנדיקע וויגליד ״די גאלדענע פאווע״ איז ברייט באוווסט אין דער אויספילונג פון דער ישראלדיקער זינגערין חוה אלבערשטיין און אנדערע זינגערס. א סך מענטשן האבן אמתע פארגעניגן פון הערן דאס ליד, אבער ווייניק ווער, צום באדויערן, אינטערעסירט זיך, ווער האט אנגעשריבן אזעלכע שיינע פערזן 
 דאס ליד געהערט דער אויסערגעוויינלעכער פאעטעסע, איינער פון די בעסטע יידישע פאעטעסן אננא מארגאלינא, און איז זייער פארבונדן מיט איר לעבן. 
דער אמתער נאמער פון דער פאעטעסע איז ראזע לעבנסבוים. זי איז געבוירן געווארן אין 1887 אין בריסט־ליטאווסק, וואס איז דעמלט געווען א טייל פון דער רוסלענדישער אימפעריע. איר טאטע איז געווען א זשעני, א גרויסער אינטעלעקטואל, א הייסער משכיל און א ציוניסט. 
אננא האט געקראגן איר דערציונג אין דער אדעסער גימנאזיע, וואס הייסט, אז זי האט זיך געלערנט אויף רוסיש. זי האט זייער גוט געקענט יידיש, רוסיש, רוסישע ליטעראטור און רוסישע געשיכטע. 
 אין 1906 פארט זי קיין אמעריקע צו איר מומע. די מומע נעמט זי אויף ווי אן אייגן קינד, אבער אננא איז געווען זייער אן ענערגיש מיידל, עס ווערט זי נימאס ביי דער מומע און זי גייט וווינען נאך מיט דריי מיידלעך. זי ארבעט זייער שווער, פארדינט נאר אויף ברויט און וואסער און ווערט כמעט אנטוישט. אבער אין דעם מאמענט קומט זי צו א לעקציע פון אן אידעאלאג פון דער יידישער שפראך חיים זשיטלאווסקי, וועלכער איז געווען זייער פאפולער אין אמעריקע אין יענער צייט. אננא האט זיך תיכף פארליבט אין אים. שוין אין א וואך ארום איז אננא געווארן ביי אים א סעקרעטארשע און… זיין געליבטע. 
 ער האט זי באמת זייער ליב געהאט, כאטש ער איז געווען עלטער פון איר טאטע. אבער אננא איז געווען נאך יונג און זי האט ניט געוואלט חתונה האבן מיט אים. 
זי האט געארבעט אין עטלעכע יידישע צייטונגען ווי א זשורנאליסטקע, ספעציעל פאר דער ״פרייער ארבעטער־שטימע״. 
 אין 1909טן, נאך דריי יאר אין אמעריקע, פארט זי אין אייראפע, בלייבט א ביסל אין לאנדאן, נאך דעם — אין פאריז. אין 1911 יאר פארט זי קיין ווארשע, ווערט אן אפטער גאסט ביי יצחק לייבוש פרצן, וועלכער האט געהאט א סאלאן, און טאקע דארט טרעפט אננא משה סטאווסקין א העברעישן פאעט. 
 זיי האבן חתונה געהאט, פארלאזט פוילן און געפארן קיין ארץ ישראל . אין עטלעכע חדשים ארום ווערט ביי זיי געבוירן א קינד, א יינגל, וואס שפעטער ווערט א מיליטערישער גובערנאטאר פון גאליל. אבער דער שידוך צווישן אננא און סטאווסקי איז געווען נישט קיין געראטענער און זי האט פארלאזט דעם מאן און — נישט צו גלויבן — איר קינד, וועמען זי וועט קיין מאל נאך נישט זען. 
 א סך יידישע ליטעראטור־קענער און פארשער זיינען זיכער, אז דאס ליד ״די גאלדענע פאווע״ איז די מעשה פון אננא מיט איר קינד. זי רופט איר קינד — אומרויקער מיינער, צערטלעכער מיינער, טרויעריקער מיינער… דאס איז אוודאי א וויגליד צו איר זון… 
 זי פארט נאך א מאל אין ווארשע און נאך דעם, אין 1914, — צוריק קיין אמעריקע ווו זי האט זיך פארבליבן ביזן סוף פון איר לעבן. 
דארטן טרעפט זי ערשט א יונגן דיכטער גארדאן, האט מיט אים חתונה, אבער נאך א מאל נישט א געלונגענע. 
 אין 1919 טרעפט זי דעם מאן, וואס שפילט א גוואלדיקע ראלע אין איר לעבן, — איינעם פון די גרינדערס פון דער באוועגונג ״די יונגע״ ראובן אייזלאנד. ער איז געווארן איר דריטער מאן. ראובן אייזלאנד האט שפעטער ארויסגעגעבן דאס בוך, וואס הייסט ״פון אונדזער פריליג״. דאס זיינען די ליטערארישע זכרונות און פארטרעטן פון אלע פאעטן און שרייבערס, וואס האבן געהערט צו דער גרופע ״די יונגע״. 
אין 1920טן האבן אנגעהויבן זיך באוויזן די לידער פון עפעס אננא מארגאלין. און אלע ראפינירטע פאעטן האבן געמיינט, אז דאס איז נישט קיין פרוי, נאר א מאן, וועלכער באהאלט זיין אמתן נאמען אונטער א פסעוודאנים: אזוי סובטיל און אזוי קלוג זיינען געווען אננאס לידער. און נאר שפעטער האט זיך אנטפלעקט דער סוד, אז דער אויטאר פון די לידער איז טאקע א פרוי. 
 אין דער זעלבער צייט איז אננא געווען א מיטארבעטרן פון דער צייטונג ״דער טאג״. 
אננא מארגאלין האט ארויסגעגעבןנאר איין בוך. און די פובליקאציע פונעם ערשטן (און דעם לעצטן) זאמלבוך איז געווארן א טראגעדיע פאר דער פאעטעסע. אירע לידער זיינען געווען פאר דער צייט. די מענטשן האבן זיי ניט פארשטאנען, ס׳האט זיך אנגעהויבן א גרויסע קריטיק. דאס איז געווען פאר איר שטארקער ווי א פיזישער פאטש, און זינט 1934 און ביז איר טויט האט זי געשוויגן. דערפאר קען מען זאגן, אז זי איז געווען באגראבן לעבעדיקערהייט. 
זי איז געשטארבן אין 1952 יאר. די עפיטאף אויף איר מצבה — דאס איז אננאס ליד. 
 