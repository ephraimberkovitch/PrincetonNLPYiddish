 מיט אט א די פערזן האט דער פאעט יעקב גלאטשטיין ארויסגעבראכט דעם תמצית פון גענאציד, פונעם חורבן. דא האבן מיר געצויגן דעם אויפמערק אויף דער „אויסווארצעלונג״ פון קיעווער יידן, אויפן מאסנמארד אין באבי יאר. דעם 29סטן און 30סטן סעפטעמבער 1941 זײַנען דארט אכזריותדיק אויסגעמארדעט געווארן אן ערך 34 טויזנט מענטשן, כמעט אלע פון זיי – יידן. 
 ניט לאנג נאך דעם, ווי קיעוו איז באפרײַט געווארן פון די דײַטשן, האבן אייניקע יידישע שרײַבער באוויזן צוריקצופארן אהין, צווישן זיי — אויך איציק קיפניס. ווי א באקאנטער סאוועטיש־יידישער פראזאיקער, האט ער אנגעשריבן א באריכט, וואס שילדערט, ווי אזוי קיעווער יידן האבן זיך פארזאמלט בכדי צו געדענקען זייער פארשניטענע ברידער און שוועסטער אין באבי יאר. דאס איז פארגעקומען אין 1944, דרײַ יאר נאכן גרויסן אומגליק. 
 געדרוקט האט מען אבער קיפניסעס פארצייכענישן ערשט אין 1960סטן יאר אין ניו־יארק און אין 1969סטן אין מאסקווע. און אפילו אז מע האט שוין יא מיטגעטיילט דעם באריכט פאר דער עפנטלעכקייט, האט מען פארט ניט געוואלט דרוקן דעם ערשטן נוסח און מען האט אפגעמעקט כמעט אלצדינג, וואס האט געשמעקט מיט רעליגיע, צי מיט כלומרשטיקן נאציאנאליזם — ווי למשל דא, ווען קיפניס שרײַבט וועגן די יידן וואס זײַנען געקומען אין באבי יאר צו באצייכענען דעם אנדענק פון די דערמארדעטע: 
 דאס גלײַכן האט מען אויסגעמעקט די ווײַטערדיקע ווערטער, מיט וועלכע קיפניס באשרײַבט אן אלט היטל, וואס ליגט דארטן אין דער גרוב: 
 די פאלגנדיקע שורות זײַנען אויך ניט געדרוקט געווארן אין די ביידע ביכער, ווײַל זיי האבן, א פנים, געקלונגען איבעריקס „נאציאנאליסטיש״: 
 קיפניסעס קיעווער באריכט פון 1944סטן יאר, אויפן לכתחילהדיקן נאמען „צווישן יידן״, פארענדיקט זיך מיט אן עפעס מער פאזיטיוו געשטימטן אויפרוף צום פאלק. לייענענדיק דעם מאסקווער נוסח פון 1969, וואלט מען אפשר געקענט מיינען, אז ער ווענדט זיך סתם צום „סאוועטישן פאלק״, דהײַנו חברים פון כל־המיני פעלקער און סאוועטישע בירגער בכלל. נאר פונעם נוסח, וואס אין ארכיוו פון יידישן אנטיפאשיסטישן קאמיטעט , דערזעט מען באשײַמפערלעך, אז ער רעדט דווקא צום יידישן פאלק. דא ברענגען מיר א פאראגראף, וואס דער רעדאקטאר פון „אייניקייט״ האט אויסגעמעקט און וואס איז אויך אין די שפעטערדיקע פובליקאציעס ארײַן נאר טיילווײַז: 
 אט א די דאזיקע „נאציאנאליסטישע״ ווערטער זײַנען דעם מאסקווער רעדאקטאר ניט געפעלן געווארן צוליב פארשטענדלעכע סיבות. ועל כולם האט ער ניט געקענט דערלאזן אן אויסרוף, וואס דער מחבר האט ארײַנגעשריבן מיט דער האנט אין דער מיט מאשינקע געשריבענער קאפיע ארײַן: „עם ישראל חי!״ 
 א בולט בילד פונעם לעבעדיקן פאלק שפיגלען אפ די יידן, וואס זײַנען געקומען אין באבי יאר אויף צו געדענקען די פארפײַניקטע ברידער און שוועסטער זייערע און גייען אוועק פון דאנען, „קיין עין־הרע, געזונט און גאנץ״. אין סאמע סוף פונעם באריכט ציט קיפניס דעם אויפמערק –אויף א לאגער געפאנגענע „מפלה־דײַטשן״, וואס הארט לעבן דעם מאסן־קבר אין באבי יאר. ווידער א מאל האבן די רעדאקטארן ניט מסכים געווען צו דרוקן קיפניסעס הארבע זידלערײַען אויפן שונא: 
 אחוץ די דאזיקע מינים ענדערונגען, וואס האבן א שײַכות צו דער קאמוניסטישער אידעאלאגיע, האט דער רעדאקטאר פון „אייניקייט״ (אפשר שכנא עפשטיין אליין) זיך אויך געטשעפעט צו ארויסזאגונגען, וואס וואלטן לויט אים געקענט אנווארפן א מרה־שחורה אויפן לייענער. 
 די „אייניקייט״ האט, בדרך־כלל, איבערגעגעבן בלויז דערמוטיקנדיקע נײַעס מכוח יידן רויט־ארמייערס און זייער גבורהשאפט. אפילו אין די פילצאליקע קארעספאנדענצן מיט א שײַכות צו „די פאשיסטישע אכזריותן קעגן דער יידישער באפעלקערונג״ האט מען געלייגט דעם טראפ אויף דער העלדישקייט פון די קרבנות, און אויסגעמיטן שרײַבן וועגן טרויער און אומעט, וועגן דעפרעסיע און אפאטיע. צוליב דער דאזיקער נטיה האט מען, צום בײַשפיל, אויסגעשטראכן דעם פאלגנדיקן פאראגראף פון קיפניסעס קארעספאדענץ, וואס איז אפילו שפעטער ניט ארײַן אין די ביכער: 
 אט אזוי א האט באשריבן איציק קיפניס די דאזיקע גרויסע צונויפקומעניש אין אקערשט באפרײַטן קיעוו, מיט וועלכן מע האט אפגעריכט א מין ערשטע אזכרה נאך די יידן, וואס זײַנען אומגעבראכט געווארן אין באבי יאר. 
 ווי ס׳האט אנגעוויזן דער היסטאריקער גענאדי עסטרײַך, האט מען געקענט רעדן און שרײַבן וועגן דעם חורבן אויף אזא מין אופן גיכער אין פוילן ווי אין סאוועטן־פארבאנד. איבער דער דאזיקער סיבה האבן איציק קיפניס און נאך געציילטע סאוועטישע שרײַבער פארעפנטלעכט זייערע זאכן טאקע אין דער לאדזשער און ווארשעווער יידישער פרעסע און ניט אין מאסקווע. 
 בײַם הײַנטיקן טאג זײַנען, צום באדויערן, שוין ניטא קיין יידישע צײַטונגען און זשורנאלן, ניט אין מאסקווע, ניט אין ווארשע, אבער לכל־הפחות קען מען, דאנקען גאט, שוין יא דרוקן איציק קיפניסעס ווערטער אות באות. 
 איז לאמיר אפמערקן דעם אכציקסטן יארצײַט פון „אט דער גרויסער שטאט מיט אויסגעשאכטענע יידן״, איבערלייענענדיק דעם שריפטשטעלערס ווערטער: 
 עד כאן דעם קיעווער קארעספאנדענטנס באריכט פון 1944. 
 ווי ס׳רוב יידישע שרײַבער אין ראטן־פארבאנד האט קיפניס „נישט אויסגעמיטן אין די גרויליקע יארן זײַט 1948 דעם ביטערן גורל און גזר־דין. ער איז […] ארעסטירט געווארן, פארשיקט געווען אין ווײַטע מקומות, אפגעזעסן עטלעכע יאר אין תפיסות און לאגערן״, לויט נחמן מײַזילס סך‏־הכל . ניט געקוקט אויף דעם, וואס יענע צײַט פון אפקומעניש האט בײַ קיפניסן אוועקגעפטרט א טײַער שטיק ימים־ושנים, איז ער, דאנקען גאט, ארויס מיטן לעבן. נאך דערלעבט דעם טאג, ווען ס׳איז דערשינען אין דרוק ניט נאר דער באריכט וועגן באבי יאר, נאר אויך נאך א צאל שפעטערדיקע שאפונגען זײַנע. 
 לאמיר, אין איינעם מיט איציק קיפניסן, דערמאנען די אומגעקומענע אין באבי יאר און אפגעבן כבוד זייער אנדענק, זאלן זייערע נשמות אײַנגעבונדן זײַן אין בינטל פון לעבן. 
