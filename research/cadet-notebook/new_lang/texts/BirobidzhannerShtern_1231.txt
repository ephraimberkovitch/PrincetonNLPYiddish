
 
 יידיש און עספעראנטא – א 160־יאריקער ראמאן 
 דעם 15טן דעצעמבער האבן די עספעראנטיסטן ארום דער וועלט געפראוועט א יום־טוב – דעם 160ססן געבורטסטאג פון אליעזר (לודוויק) זאמענהאף (1859 – 1917), דעם דערפינדער פון דער שפראך עספעראנטא . 
 במשך פונעם פארגעגאנגענעם יאר זענען געשען א ריי עספעראנטא־יובילייען, וואס האבן א שייכות צו זאמענהאפס מאמע־לשון – יידיש. לאמיר זיי פארסך־הכלען. אנהייבנדיק פון דער פרייקער תקופה, ווען די באטייליקטע אין יערלעכע עספעראנטא־קאנגרעסן פלעגן שמועסן צווישן זיך אומאפיציעל אויף יידיש, בלייבט די יידישע שפראך א וויכטיקער עלעמענט פון דער עספעראנטיסטישער היסטארישער ירושה. צום ביישפיל, איז אין פעברואר דערשינען אין פראנקרייך א נייע אויסגאבע פון זאמענהאפס יידישער גראמאטיק, איבערגעזעצט אויף עספעראנטא דורכן פאעט און שרייבער יוסף כהן־צדק. 
 אליעזר זאמענהאף איז געבוירן געווארן אין דער פילשפראכיקער שטאט ביאליסטאק, דעמאלט רוסלאנד. אויף די ארטיקע פאסטקארטלעך האבן אפט פיגורירט פיר שפראכן: דייטשיש, פויליש, רוסיש און יידיש. יידן, על־פי־רוב ליטוואקעס, האט באטראפן 70% פון דער ביאליסטאקער באפעלקערונג. אין זאמענהאפס אייגענע יידיש־שאפונגען און פארשונגען שפירט זיך א השפעה פונעם ליטוויש־רייסישן דיאלעקט. יידיש איז פאר אים דווקא געווען דאס מאמע־לשון: דער טאטע, א לערער פון דייטשיש און פראנצויזיש, האט מיט אים פון קינדווייז אן גערעדט אויף רוסיש. זייענדיק נאך א שילער, איז ער שוין געווען באקאנט מיט ענגליש, לאטיין, גריכיש און לשון־קודש. 
 אין 1879 האט זאמענהאף אנגעשריבן די ערשטע סיסטעמאטישע יידישע גראמאטיק אויף דער וועלט, וואס בלייבט נאך אלץ באלערנדיק. הגם נאך אינעם 16טן יארהונדערט האבן א צאל דייטשישע געלערנטע ארויסגעוויזן א געוויסן אינטערעס צום יידישן אומגאנג־לשון און איבערגעלאזט גאר וויכטיקע גראמאטישע באמערקונגען, האבן זיי באטראכט עס בלויז ווי א מין הוספה צו זייערע העברעישע שטודיעס. להיפוך, האט דער שאפער פון עספעראנטא באטראכט די ״ניי־יידישע״ שפראך דווקא ווי א ווערט פאר זיך, וואס דארף זיך נישט רעכענען מיט אנדערע שפראכן. זאמענהאף איז געווען איינער פון די ערשטע שארפע קעגנער פון דייטשמעריזמען. ווי א נאוואטאר מיט אן אוניווערסאליסטישן וועלטבאנעם, האט ער פארגעלייגט צו שרייבן אויף יידיש מיט לאטיינישע אותיות. זייער אן ענלעכער אויסלייג איז היינט אנגענומען אין עספעראנטא. 
 ס׳איז אינטערעסאנט, אז אין געוויסע פרטים שטימט זיין גראמאטיק מיט דער סאוועטישער פאנעטישער ארטאגראפיע. צום ביישפיל, האט זאמענהאף געהאלטן, אז די פרעפאזיציע ״אויף״ דארף מען שרייבןaf , ווי עס הערט זיך. אינעם פאל פון האמאנימען, האט ער אבער פארגעשלאגן צו שרייבן געוויסע ווערטער מיטן שטומען h און אנדערע איבעריקע אותיות, צו מאכן קלאר דעם גענויעם באדייט. וואס שייך דיאלעקטן, דערקלערט זאמענהאף בלויז די הויפט־חילוקים צווישן דעם ליטווישן און פוילישן יידיש. אין זיין גראמאטיק לייגט ער פאר א פשרה, וואס שיידט זיך כמעט נישט אונטער פונעם היינטיקן ליטערארישן יידיש. פאקטיש, האט ער מיט 140 יאר צוריק שוין דערפונדן די כלל־שפראך, לאנג פארן סאוועטן־פארבאנד און ייווא. 
 די יידישע גראמאטיק, לכתחילה אנגעשריבן אויף רוסיש, האט זיך דעם יונגן זאמענהאפן ניט איינגעגעבן צו פארעפנטלעכן. א פראגמענט פון איר האט ער איבערגעשריבן אויף יידיש און פובליקירט אונטערן פסעוואדנים Dr X אינעם ווילנער זשורנאל ״לעבן און וויסנשאפט״. 
 צום באדויערן, זענען אין יענער קורצער באשרייבונג, פארעפנטלעכט אין 1909, נישט אריין דעם מחברס פאעטישע עקספערימענטן. ערשט אין 1982 האט דער עספעראנטא־היסטאריקער אדאלף האלצהאוז ארויסגעגעבן זאמענהאפס פולע יידישע גראמאטיק אינעם רוסישן אריגינאל און מיט כהן־צדקס עספעראנטא־איבערזעצונג. פאלגנדיק די קלאסישע גריכישע טעאריע, ברענגט זאמענהאף זיינע אייגענע מוסטערן פון יידישע פערזן בנוסח יאמב, כאריי, דאקטיל, אמפיבראכי און אנאפעסט: 
 עס ציען זיך שיפן, עס זינגען די לייט, 
 עס שוימען זיך פריילעך די וועלן, – 
 דאס גייען די יידן פון גלות באפרייט 
 אן אייגענעם קוימען צו שטעלן. 
 ווען דער יונגער זאמענהאף האט געשריבן אט־די שורות, האט ער זיך געהאלטן פאר א ציוניסט. זיין ציוניזם איז געווען אן אומגעוויינטלעכער: ער האט געגלייבט, אז יידן זאלן שאפן ״אן אייגענעם קוימען״ ביי די ברעגן פונעם טייך מיסיסיפי, אין אמעריקע אנשטאט פאלעסטינע. צום פראיעקט פונעם פארוואנדלען העברעיש אין א טאג־טעגלעכער שמועס־שפראך האט ער זיך באצויגן בפירוש סקעפטיש. 
 פון יידיש צו עספעראנטא 
 אפילו אין ערנסטע היסטארישע ביכער און עסייען טרעפן זיך אומפינקטלעכקייטן און פאלשע סטערעאטיפן וועגן זאמענהאפן. אפט שרייבט מען, אז ער האט, כלומרשט, אינגאנצן פארלוירן דעם אינטערעס צו יידישע ענינים און איז פלוצעם אינגאנצן אריבערגעשפרונגען צום פראיעקט פון א קינסטלעך לשון. אין דער אמתן, ווען זאמענהאף האט געשריבן זיין יידישע גראמאטיק, האט ער נאך דעמאלט געהאט אויסגעארבעט א פרייקן וואריאנט פון דער אינטערנאציאנאלער שפראך. פון יענעם ״פראטא־עספעראנטא״ זענען פארבליבן בלויז אט־די פשוטע שורות, גאנץ כאראקטעריסטישע (די איבערזעצונג איז מיינע): 
 אל־די אומפריינדשאפט צווישן פעלקער &nbsp;– 
 אראפ, אראפ, שוין קומט די צייט; 
 די גאנצע מענטשהייט, איין פאמיליע – 
 ווערט זשע פאראייניקט, אלע לייט. 
 ווען זאמענהאף האט שטודירט דאקטעריי אין מאסקווע און ווארשע, האט ער פארטרויט דעם טאטן די כתבים מיט זיינע שפראכלעכע חידושים; דער פאטער האט זיי אבער פארברענט. ווען זיין ערשטער עספעראנטא־בוך איז ארויס אויף רוסיש אין 1887, האט זאמענהאף זיך טאקע כמעט אינגאנצן אפגעגעבן – אויף וויפל ער האט געקענט, ארבעטנדיק אלס אקוליסט – מיטן אנטוויקלען און פארשפרייטן דאס נייע לשון. צוליב דעם, וואס ער פלעגט זיך אונטערשרייבן Doktoro Esperanto, ״דאקטער האפנדיקער״, האבן זיינע חסידים עס אויפגענומען ווי דעם נאמען פון דער שפראך. 
 פון ציוניזם האט זאמענהאף זיך פרינציפיעל אפגעזאגט לטובת אן אייגענער קאסמאפאליטישער פראגראם, אבער ניט אינגאנצן פארלאזט יידיש. אין 1909 איז אין פאריז ארויס זיין עספעראנטא־איבערזעצונג פון שלום־עליכמס דערציילונג ״די גימנאזיע״; אין 1929, נאך זיין פטירה, איז עס ווידער ארויס ווי א באזונדער ביכל און בלייבט א וויכטיקער מוסטער פון דער קלאסישער עספעראנטא־ליטעראטור. 
 שוין אין 1888 האט נפתלי־הערץ ניימאוויטש ארויסגעגעבן אין ווארשע זאמענהאפס ערשטן עספעראנטא־בוך אויף יידיש. ס׳איז טשיקאווע, אז אין פארגלייך מיט זאמענהאפן אליין שרייבט דער מחבר אין אן אומגעלומפערטן דייטשמערישן סטיל. יוסף ברעסלערס עספעראנטא־גראמאטיק, וואס איז דערשינען אין 1909, ליידט פונעם זעלביקן חסרון. עס באקומט זיך, אז דער פאטער פון דער אינטערנאציאנאלער שפראך איז געווען א בעסערער יידישיסט, ווי א טייל פון זיינע יידיש־שפראכיקע נאכפאלגער. 
 אויך אין 1909 איז אין אדעס ארויס דוד הארוויצס עספעראנטא־גראמאטיק אויף העברעיש, באגלייט מיט א דריי־שפראכיק העברעיש־יידיש־עספעראנטיש ווערטערביכל. אין 1966 האט הארי פיינמאן פארעפנטלעכט אין מאנטרעאל דעם ״פילפאכן״ יידיש־עספעראנטישן און עספעראנטיש־יידישן ווערטערבוך. נאך גרעסער איז ח. רוסאקס צוויי־בענדיקער ״ענציקלאפעדישער ווערטערבוך עספעראנטא־יידיש״, וואס איז דערשינען אין 1969. 
 ווי באלד עספעראנטא האט שוין לאנג דערלעבט ביז 120 יאר און בלייבט ווייטער געזונט און שטארק, האט זיך אנטוויקלט א גאנץ געביט אין ליגנוויסטיק און סאציאלע שטודיעס – עספעראנטאלאגיע. ניט ווייניק עספעראנטאלאגן אינטערעסירן זיך אקטיוו מיט יידיש. למשל, דער שווייצארישער שרייבער און דיכטער קלאד פיראן האט געלערנט יידיש, כדי בעסער צו פארשטיין די פארגעשיכטע פון געוויסע ווערטער און גראמאטישע פרטים אין זאמענהאפס לשון. 
 אויפן ערשטן בליק, קאן זיך שאפן אן איינדרוק, אז עספעראנטא זעט אויס ווי עפעס א פאראיינפאכט געמיש פון פראנצויזיש מיט שפאניש צי איטאליעניש. ווען זאמענהאף האט געשאפן זיין לשון, איז פראנצויזיש געווען די וויכטיקסטע אייראפעישע לינגווא־פראנקא; די פראנצויזישע גראמאטיק איז אבער נישט פון די לייכטע. זאמענהאף האט אויסגעקליבן על־פי־רוב פראנצויזישע אדער ענלעכע שפאניש־איטאליענישע ווערטער און זיך געגעבן אן עצה, ווי אזוי צוצוגעבן צו זיין שאפונג די רוסישע פרייהייט פונעם ווערטער־סדר און דאס ענגלישע גראמאטישע פשטות. טראכטן האט ער געטראכט אויף רוסיש און אויף יידיש, דערפאר שפירט זיך אין דער שפראך גאנץ בולט אן אלגעמיינער מיזרח־אייראפעישער בוי. אזוי ווי יידיש איז שטארק פארבונדן מיט די סלאווישע לשונות, איז אפט שווער צו זאגן, פונוואנען עס שטאמען געוויסע עספעראנטישע ווערטער און קאנסטרוקציעס. 
 זאמענהאף האט געשאפן זיין שפראך אויפן סמך פון די גרעסטע אייראפעישע לשונות. ס׳זעט אויס, אז ער האט ניט געוואלט אריינמישן קיין ספעציפיש יידישע עלעמענטן. פונדעסטוועגן, באטראכט דער באקאנטער יידיש־פארשער פאל וועקסלער עספעראנטא ווי א רעלעקסיפיצירטן יידיש – א שאפונג פון א יידיש־רעדער, וועלכער האט די אינערלעכע סטרוקטור פון זיין מאמע־לשון אריבערגעפלאנצט אויף אן אנדער באדן. הגם ס׳רוב לינגוויסטן זענען נישט מסכים מיט וועקסלערס גוזמאדיקע טעאריעס, באווייזט זיך אין עספעראנטא א ממשותדיקער יידישער הינטערגרונט. אפטמאל פירט זיך דער גערמאנישער שיכט פון דער שפראך דווקא ווי אויף יידיש. עס קאן זיין, אז פון יידיש שטאמט אפילו דער עצם־געדאנק צונויפצושמעלצן פארשיידענע שפראך־גרופעס איניינעם אויף אן ארגאנישן אופן. 
 און היינט ? 
 עספעראנטא איז שוין לאנג געווארן א לעבעדיקע שפראך, ניט אינגאנצן א קינסטלעכע. צום ווייניקסטן א טויזנט מענטשן ארום דער וועלט זענען נאטירלעכע עספעראנטא־רעדער, וואס קענען די שפראך פון קינדווייז אן; א באקאנטער ביישפיל איז דער אמעריקאנער גביר דזשארדזש סאראס. צענדליקער מוזיקאלישע גרופעס זינגען אויף עספעראנטא אין כלעריי סטילן, עס באווייזן זיך כסדר נייע ביכער, זשורנאלן און וועבזייטן. ס׳וואלט געווען כדאי, אז אונדזערע יידישיסטן זאלן אפצולערנען ביי די עספעראנטיסטיסטן זייער אקטיוויזם און ענטוזיאזם. 
 אין 1992 האט זיך אין די פעטערבורגער ביכערקראמען באוויזן באריס קאלקערס לערנבוך פון עספעראנטא, וואס בלייבט פאפולער אויפן רוסיש־שפראכיקן שטח. כ׳האב זיך דעמאלט געלערנט אין שקאלע. יידיש האב איך דעמאלט שוין נישקשהדיק געקענט און אקטיוו געלערנט לשון־קודש. נאך א פאר קלאס־חברים האבן געקויפט דעם־א לערנבוך און מיר פלעגן עס לייענען אויף די הפסקות. אויף צו להכעיס האב איך אפט געלייענט ״סאוועטיש היימלאנד״ אונטער דער פארטע בעת די לימודים פון ענגליש. פון צייט צו צייט האב איך שטודירט עספעראנטא – אבי נישט דעם נודנעם ענגליש, וועלכן עס קענען שוין מיליארדן מענטשן! פון קיין שייכות צווישן יידיש און עספעראנטא האב איך דעמאלט ניט געוווסט און ניט געקלערט. 
 מיט א צענדליק יאר שפעטער, ווען איך האב געוווינט אין ניו־יארק און געארבעט אינעם ״פארווערטס״, האב איך פלוצעם באקומען פון קאלקערן א בריוו און אויסגעפונען, אז ער, זייענדיק א געבוירענער אין טיראספאל, מאלדאוויע, קען יידיש פון דער היים און לייענט יידישע צייטונגען. א קליינע וועלט! היינט איז ער א בן־שמונים, וווינט אין פשא און פארנעמט זיך ווייטער מיט עספעראנטא־טעטיקייט. ווי ער האט מיר איבערגעגעבן, האט ער אין דער יוגנט געוואלט ווערן א יידישער שרייבער, נאר שפעטער זיך שטארק פאראינטערעסירט מיט עספעראנטא. 
 פארשיידענע אונטערנעמונגען אין שייכות מיטן פארגאנגענעם זאמענהאף־טאג זענען אין דעצעמבער פארגעקומען אין צענדליקער רוסלענדישע שטעט – צום ביישפיל, אין טיכווין. באקאנט מיט אירע מיטל־עלטערלעכע מאנאסטירן און פרעכטיקע נאטור־פייזאזשן, איז די אלטע רוסישע שטאט אין דער לענינגראדער געגנט אויך א צענטער פון דער עספעראנטא־קולטור. דארטן וווינט דער עספעראנטא־אקטיוויסט משה בראנשטיין – א שרייבער, פאעט און מוזיקאנט, וועלכער פירט אן מיט דער קולטור־פראגראם פון די עספעראנטיסטישע וועלט־קאנגרעסן. דעם פארגאנגענעם זומער האט ער געפראוועט זיין 70־יאריקן יוביליי. אחוץ אייגענע ווערק, האט ער איבערגעזעצט אויף עספעראנטא א צאל פאנטאסטישע ביכער פון באריס און ארקאדי סטרוגאצקי. 
 בראנשטיין, א געבוירענער אין אוקראינע, קען גוט יידיש. ער גיט איבער, אז ווען ער רעדט אויף עספעראנטא, הייבט ער אן טראכטן אויף רוסיש און צומאל אויפן מאמע־לשון. קומט אויס, אז די פרשה פון יידיש־עספעראנטישע באציונגען גייט ווייטער אן! 
 יואל מאטוועיעוו 
 