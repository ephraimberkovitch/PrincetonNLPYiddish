
 דער פארבאנד פון די העברעישע שרייבער אין מדינת־ישראל האט דורכגעפירט א זום־אונטערנעמונג אין אנדענק פונעם גרויסן רוסיש־יידישן פראזאיקער איסאק (יצחק) באבעל. זי האט געהייסן ״דער איבערגאנג איבערן זברוטש״ – לויט איינער פון איסאק באבעלס דערציילונגען פונעם ציקל ״די רייטער־ארמיי״. 
 אין דער מודעה וועגן דער אנדענק־אונטערנעמונג איז באצייכנט געווען, אז זי ווערט דורכגעפירט אין צוזאמענהאנג מיטן 80טן יארטאג פונעם שרייבערס הינריכטונג. אין דער אמתן איז איסאק באבעל דערשאסן געווארן ניט מיט 80, נאר מיט 81 יאר צוריק, דעם 27טן יאנואר 1940. דער טעות איז פארבונדן מיט דעם, אז ביי דער רעהאביליטאציע פון איסאק באבעלן אין דעצעמבער 1954 האט דער קאמיטעט פאר מלוכה־זיכערהייט פון פססר ארויסגעגעבן זיין אלמנה אנטאנינא פיראזשקאווא א דאקומענט, וועלכער האט באשטעטיקט, אז איסאק באבעל ״איז געשטארבן״ אין 1941. די דאזיקע דאטע איז איינגעשלאסן געווען אין א סך פובליקאציעס וועגן איסאק באבעלן אויף פארשיידענע שפראכן, ווייל די אמתע דאטע פון זיין אומקום איז באוווסט געווארן בלויז אין 1984. 
 ניט געקוקט אויף דער דאזיקער אומפינקטלעכקייט, איז די זום־אונטערנעמונג ״דער איבערגאנג איבערן זברוטש״ געווען זייער א געלונגענע. אין איר האט גענומען אן אנטייל די ליטעראטור־פארשערן פראפעסאר חמוטל בר־יוסף, וועלכע איז באוווסט ווי אן איבערזעצערן פון דער רוסישער ליטעראטור אין העברעיש. צווישן אנדערס האט זי איבערגעזעצט אלע ווערק (כּל כּתבים) פון איסאק באבעל אין דריי בענדער, וועלכע זיינען דערשינען אין 2008 – 2009 אינעם ירושלימער פארלאג ״כרמל״. 
 עס זיינען ארויסגעטראטן אויך דער מיליטערישער היסטאריקער ברוך בן־נריה (געוועזענער אמבאסאדאר פון מדינת־ישראל אין גרוזיע) און די העברעישע דיכטערן צביה ליטעווסקי. אויסצוגן פון איסאק באבעלס ווערק אין העברעישער איבערזעצונג האט פארגעלייענט דער אקטיאר פונעם תּל־אביבער טעאטער ״קאמערי״ דודו ניב. אין דער ראלע פונעם לייטער פון דער אנדענק־אונטערנעמונג איז ארויסגעטראטן דער פארזיצער פונעם פארבאנד פון די העברעישע שרייבער צביקע ניר. 
 מע דארף אפמערקן, אז איסאק באבעלס שאפונג איז פאפולער אין ישראל. נאך אין 1963 האט דער בארימטער העברעישער דיכטער אברהם שליאנסקי פארעפנטלעכט אין זיין איבערזעצונג א זאמלונג איסאק באבעלס דערציילונגען. איצט, ווי ס׳איז שוין געזאגט געווארן, זיינען אויף העברעיש פארעפנטלעכט אין דריי בענדער אלע ווערק פון איסאק באבעלן. א גרויסן דערפאלג האבן געהאט אין ישראל אויך טעאטראלע שטעלונגען נאך איסאק באבעלס ווערק: ״די שקיעה״ (דער טעאטער ״הבימה״, 1965), די ראדיא־שטעלונג ״מיין ערשטער האנאראר״ (ראדיא־סטאנציע גלי־צה״ל, 1975)&nbsp; און ״די שטאט — אדעסער דערציילונגען״ (טעאטער ״גשר״, 1996). ישראלדיקע ליטעראטור־פארשער און ליטעראטור־קריטיקער האבן פארעפנטלעכט ניט ווייניק ארבעטן, וואס זיינען געווידמעט דעם גרויסן רוסיש־יידישן שרייבער. אין דער ערשטער ריי דארף מען אין דעם צוזאמענהאנג דערמאנען דעם אויספירלעכן ארטיקל פון פראפעסאר שמעון מארקיש (א זון פונעם דיכטער פרץ מארקיש) ״יצחק באבעל און די רוסיש־יידישע ליטעראטור״, וועלכער איז דערשינען אין 1977 אינעם העברעישן זשורנאל ״מבּפנים״. 
 
 וו. פיריאטינסקי 
 