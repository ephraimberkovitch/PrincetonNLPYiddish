 דאס כפרות שלאגן ערב יום־כיפור איז אן אלטער מינהג ביי יידן, וואס איז באשריבן געווארן צום ערשטן מאל אינעם 8טן יארהונדערט. 
 צו יענער צייט איז אויך געווען אן אנדער ענלעכער מינהג, וואס איז פארגעסן געווארן, און וואס האט קאמבינירט די עלעמענטן אי פון תשליך, אי פון כפרות שלאגן: צוויי אדער דריי וואכן פאר ראש־השנה האט דער „ראש‟ פון דער משפחה פארזעצט פאסאליעס אין קליינע קיישלעך — א קיישל פאר יעדן מיטגליד אין דער משפחה. ווען די פאסאליעס האבן געשפראצט ערב ראש־השנה האט דער „ראש‟ גענומען דאס קיישל פאר יעדן משפחה־מיטגליד און ארומגעריגנלט זיבן מאל דעם מיטגליד מיטן קיישל, זאגנדיק: „דאס איז אויפן ארט פון דעם מענטש‟. דערנאך האט ער געווארפן דאס קיישל מיט די פאסאליעס אריין אין טייך. דאס אריינווארפן אין וואסער האט נישט באטייט סתם אוועקווארפן; מע קען דאס אויסטייטשן ווי א מיטל צו באפרידיקן די רוחות אין וואסער, און די פאסאליעס האבן געדינט ווי א שעיר־לעזאזל, אדער ווי מע זאגט אויף פראסט יידיש — א כפרה־הינדל. 
 וואס האבן רוחות און שטן (עזאזל) צו טאן מיט יידישע מינהגים? צוויי גרויסע פאלקלאר־פארשער אין אמעריקע, ביידע רבנים — הרב יעקב לאוטערבאך (1873 — 1942) און הרב יהושע טראכטענבערג (1904 — 1959) האבן ספעציעל זיך אפגעגעבן מיט די געשיכטעס פון יידישע מינהגים, גלייבענישן און טראדיציעס, און אויסגעפונען, אז דאס גלייבן אינעם שווארץ־יאר (שטן) און זיינע מיטהעלפער, דער פחד פאר שדים, האט אפט געשפילט א ראלע אין דער אנטוויקלונג פון יידישע מינהגים. 
 הרב לאוטערבאך איז געווען אן אינטערעסאנטער טיפ: א גאליציאנער, דערצויגן געווארן אין א פרומער היים און געלערנט יארן לאנג אין א ישיבה; דערנאך אין א דייטשן ראבינער־סעמינאר. אין 1903 איז ער געקומען קיין אמעריקע און איז צוגעצויגן געווארן צו דער רעפארם־באוועגונג. מע האט אים פארבעטן אנטיילצונעמען אין א קאמיטעט, וואס זאל ענטפערן שאלות אויף יידישע מינהגים און טראדיציעס פאר די יידן פון דער רעפארם־באוועגונג. אבער קענענדיק זיך אויס אין די „קליינע אותיות‟, האט ער געפארשט די אנטוויקלונגען פון די מינהגים מיט אזא עמקות און ארומנעמיקייט, אז ער האט אנגעהויבן שרייבן וועגן זיי פאר א ברייטערן עולם, און דווקא מיט א פאלקלאריסטישן קוק. 
 וואס הייסט מיט א פאלקלאריסטישן קוק? קודם־כל, האט ער זיך נישט געשראקן פאר שטן און זיינע שדים. די יידן מיט צוויי טויזנט יאר צוריק האבן געגלייבט, אז מזיקים, שדים און רוחות געפינען זיך אומעטום — אויף דער שוועל פון א טיר (דערפאר האט מען א מזוזה), ווו נאר ס׳איז פינצטער אין הויז, צי אין גאס. מ׳האט געגלייבט, אז רוחות באגלייטן דעם מענטש ווו ער גייט און ווילן דווקא זיך אריינמישן און צעשטערן דעם מענשטנס גליק, ווען ער פראוועט א וויכטיקע צייט אין זיין לעבן: ביים געבוירן ווערן פון א קינד (דערפאר הענגט מען א קמיע קעגן לילות), ביים חתונה האבן (דערפאר צעברעכט מען א גלאז, זיי אפצושרעקן), און ביים שטארבן (דערפאר צינדט מען אן א ליכט דעם מת צו קאפנס — שדים האבן ליב פינצטערניש). 
 אזא וועלטבאנעם האט די אשכנזישע קהילה איבערגענומען פון די פריערדיקע דורות אין גלות מיט א טויזנט יאר צוריק, און דער פחד פאר שדים איז נאך גרעסער געווארן ביז דער מאדערנער צייט. מע דארף בלויז דורכבלעטערן דעם „ספר חסידים‟ פונעם 12טן יארהונדערט, דייטשלאנד, צו פארשטיין ווי טיף איינגעקריצט אינעם מוח פונעם אשכנזישן ייד איז געווען דאס גלייבעניש אין רוחות און שדים. 
 א טייל רבנים האבן געקעמפט, אז די קהילה זאל אויפהערן צו גלייבן אין די רוחות און, במילה, אויך אין די מינהגים וואס האבן זיך אנטוויקלט צוליב דעם גלויבן אין זיי. הרב לאוטערבאך, כאטש א רעפארמער ייד — „א מאדערנער ייד‟, האט איינגעזען, אז דאס גלייבן אין, און מורא פארן שטן און שדים פארנעמט א וויכטיק ארט אין דער פארמירונג פון יידישע טראדיציעס. זיינע ארבעטן וועגן צעברעכן דאס גלאז אונטער דער חופה, תשליך און כפרות דערווייזן זייער ראלע, און ווי נייערע אויסטייטשן פון די מינהגים האבן פארדעקט די אריגינעלע. 
 געוויינטלעך, היינט, ניצט מען א זעקל געלט פאר כפרות אויפן ארט פון א הון אדער הין, און מע צעטיילט דאס געלט אויף צדקה. ביי די חסידים שלאגט מען ווייטער כפרות מיט עופות, אבער אין דער ברייטערער יידישער וועלט האלט מען דעם מינהג פאר „בארבאריש‟. יוסף קארו, אין די ערשטע נוסחאות פון זיין „שולחן עורך‟ אינעם 16טן יארהונדערט, האט געשריבן, אז דער מינהג איז א נארישער, און מע זאל אים אויפהערן. 
 כפרות שלאגן האט זיך נישט קיין סך געביטן במשך פון 1300 יאר. מע זאגט תהילים און אנדערע פסוקים און מע בעט, אז דאס כפרה־הינדל, וואס מע דרייט איבערן קאפ, זאל אנגענומען ווי א במקום, א פארטרעטער אויפן ארט פונעם מענטש און זיינע זינד. אבער ביי וועמען מע בעט, און וואסערע פסוקים מע זאגט, האט זיך געביטן אין דער געשיכטע פונעם מינהג. ביים אנהייב האט מען געלייענט בלויז געקליבענע פסוקים פון די תהילים, דער עיקר, וועגן „די וואס לעבן אין פינצטערניש‟ און זענען „געקייטלט אין אייזן‟ (תהילים קז) און לאוטערבאך ווייזט אן, אז מיט דעם פסוק האט מען זיך געווענדט „לעזאזל‟, צום טייוול. אנשטאט צו שיקן א ציג לעזאזל, ווי אין די תנ״כישע צייטן, איז די כפרה געווארן א הון פאר א מאן אדער א הין פאר א פרוי. טראכטענבערג שרייבט, אז אזוי ווי „גבר‟ אויף העברעיש קען באטייטן סיי א „מאן‟, סיי א „הון‟, האט מען טאקע געפילט בחוש, אז איינער פארבייט דעם צווייטן. 
 מיטן כפרות שלאגן האט מען געוואלט, לכתחילה, צופרידנשטעלן דעם שטן, נישט דעם אייבערשטן, און צוליב דעם האבן די רבנים געפרוווט אפווארפן דעם מינהג, אבער אזוי ווי ס׳האט ווייטער געלעבט, האט מען דאס איבערגעטייטשט, דער מינהג זאל יא זיך אריינפאסן אין דער יידישער טראדיציע, און אויסמיידן די דערמאנונג פונעם שטן. רש״י האט דאס געביטן, למשל, מע זאל לייענען די גאנצע תהילים קז, נישט נאר דעם פסוק ווי דאס פינצטערניש ווערט דערמאנט. 
 ווי אזוי זשע איז געשען, אז תשליך און כפרות גייען ווייטער אן ביזן היינטיקן טאג, קעגן דעם ווילן פון רבנים? אויף דעם איז דא איין ענטפער פון איבערטייטשונג, ווי עס ווייזט אן לאוטערבאוך, אבער מע דארף אויך אנערקענען דעם געזעלשאפטלעכן אספעקט — דער עולם קוקט ארויס אויף דעם. מע קען אפילו זאגן, מע האט הנאה פון די טראדיציעס. דאס איז זיכער אמת וועגן תשליך. ווען נאך פאר א צייט אין לוח גייט די גאנצע קהילה צוזאמען אויף א שפאציר צום וואסער? כפרות שלאגן איז אן אופן צו טראכטן וועגן די אייגענע זינד נישט בלויז דורך תפילה, נאר דורך קאנטאקט מיט א לעבעדיקער בריאה וואס מע האלט אין דער האנט. אפשר באטראכטן דעם מינהג ס׳רוב מענטשן ווי פרימיטיוו, אבער עפעס שטארקס איז דא אין דעם, גייסטיק און פסיכאלאגיש, וואס לאזט נישט אפ, און כפרות שלאגן לעבט ווייטער. 
