 
 קליינע מענטשעלעך מיט קליינע השגות: פארבענקט אהיים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
נישטא איין זאך אף דער וועלט, וואס מע זאל דערפון נישט וויסן
אין כתרילעווקע; נישטא איין נייס אף דער וועלט, וואס מע זאל
דערפון נישט געוואר ווערן בא די קליינע מענטשעלעך.
    
אמת, אז עס קומט אן אהין, קומט דאס אן שוין אביסל שפעטלעך
און נישט פון דער ערשטער האנט ― נו, וואס זשע איז? אן אומגליק
א גרויסער? אדרבה, מיר דאכט, אז ס׳איז גאר א מעלה, די גרעסטע
מעלה.
    
ווארעם, צווישן אונדז ריידנדיק, וואס האבן, א שטייגער, די כתרילעווקער יידן צו פארלירן, אז זיי וועלן געוואר ווערן די היינטיקע
נייסן, די בשורות טובות, ישועות ונחמות, וואס לאזן זיך הערן אף דער
וועלט, חלילה וחס, שפעטער מיט א חודש אדער מיט צוויי, און אפילו
מיט א יאר שפעטער? ― א גרויסער אומגליק!
    
הקיצור, די כתרילעווקער קליינע מענטשעלעך זיינען געוואר געווארן, ― אפילו אביסל שפעטלעך ― אז ס׳איז דא א ווארט, וואס
הייסט  צ י ו נ י ז ם.
    
תחילת האט נישט יעדער פארשטאנען אקוראט וואס איז די טייטש
„ציוניזם״. שפעטער, אז מע האט אנגעשמעקט אין כתרילעווקע דעם
פשט פון „ציוניזם״, אז עס נעמט זיך פון „ציון״ וואס אין סידור, און
אז ציוניסטן איז אזא מין חברה, וואס האבן חשק איבערפעקלען אלע יידן
קיין ארץ־ישראל, איז געווארן אין שטאט, וואס זאל איך אייך זאגן?
― חוכא וטלולא! מע האט זיך געהאלטן בא די זייטן. זייערע געלעכטערן, מיין איך, האט מען באדארפט הערן פאר א מייל, און די גלייכווערטלעך, וואס זיינען געפלויגן אף רב הערצל דעם דאקטאר, אף דעם
דאקטאר נארדען און אף אלע איבעריקע דאקטוירים, וואלט כדאי געווען,
כ׳לעבן, מע זאל זיי צונויפזאמלען, פארשרייבן און ארויסגעבן באזונדער
אין א ביכל; איך בין אייך ערב, אז עס געפינט זיך אין זיי א סך מער
זאלץ און א סך מער פעפער, ווי אין יענע לאקריץ־זיסע ווערטער און
קלוגע רייד, וואס מע דרוקט זיי אלע יאר אין די לוחות אף דער צווייטער
זייט.
    
א מעלה האבן די כתרילעווקער לייט, אז כל־זמן זיי לאכן ―
לאכן זיי, נאר אז זיי לאכן זיך גוט אן, הייבן זיי ערשט דעמאלט אן
צעקייען די זאך נאך א מאל און נאך א מאל און הייבן אן צו פארשטיין.
אזוי איז געווען אויך מיטן ציוניזם. פריער האט מען געלאכט, געמאכט
חוזק, געזאגט ווערטלעך; נאכדעם האט מען אנגעהויבן זיך צוהערן,
וואס מע רעדט און וואס מע שרייבט אף די בלעטער, איבערחזרן און
איבערקייען „נאך א מאל דאס אייגענע ווידער צוריק״, און שפעטער, אז
מע האט דערהערט שמועסן עפעס פון א באנק, א יידישע באנק מיט
יידישע אקציעס, און וויבאלד אקציעס, איז דאך, אפנים, די משמעות,
אז מע רעדט עסק, „געשעפט״, „לשון געלט״, ― און מיט געלט וואס
קאן מען היינטיקע יארן נישט אויספירן אף דער וועלט? ובפרט נאך
באם טערק מיט דער רויטער יארמעלקע, וואס איז אליין אויך א גוטער
כתריליק גלייך מיט אלע כתרילעווקער? און פון דעמאלט אן האט
מען זיך גענומען אין כתרילעווקע צום ציוניזם גאנץ געשמאק. די
כתרילעווקער זיינען ברוך־השם, אזעלכע לייט, וואס איר פועלט בא
זיי וואס איר ווילט. דאס, וואס נעכטן האט זיך זיי געדאכט קרום ווי
א קאטשערע און שווער כקריעת ים־סוף, איז בא זיי היינט גלייך, וואס
גלייכער קאן שוין גאר נישט זיין, און גרינג ווי אויפעסן א בייגל, אדער
אויסרייכערן א פאפיראס. אפקויפן באם טערק ארץ־ישראל ― וואס קאן
נאך זיין גרינגער דערפון? ווארעם לאמיר זיך נישט נארן, אין וואס
קאן דא זיין די מניעה? געלט איז דאך נישט שייך צו זאגן; וואס פאר
א ראלע שפילט בא אונדז געלט? איין רויטשילד (ער זאל נאר וועלן)
קאן ער דאך אפקויפן גאנץ ארץ־ישראל מיט סטאמבול און מיטן טערק
אינאיינעם. פארן מקח איז אוודאי נישטא וואס צו זארגן זיך. ס׳איז
דאך עפעס א געשעפט, וועט מען זיך דינגען; ממה־נפשך, א רענדל
אראפ, א רענדל ארויף. בלייבט איבער נאר איין זאך: באשר וואס?
טאמער וויל ער נישט פארקויפן? עט, נארישקייטן! פארוואס זאל ער
נישט וועלן? והשנית, מיר זאלן וועלן זיך גוט אויסרעכענען, זיינען
מיר דאך מיט אים שטיקלעך אייגענע גאר ― ניין, טאקע גאנץ נאענטע
קרובים, אמתע שני שבשלישיס, יידן און טערקן, יצחק און ישמעאל...
    
קיצור הדבר, מע האט געמאכט איין אסיפה און די אנדערע און די
דריטע ― ס׳איז געווארן מיט גאטס הילף א „חברה״, און מע האט
געקליבן „טשלענעס״, אויסגעוויילט א פרעזידענט, א וויצעפרעזידענט, א
קאזנאטשיי און א סעקרעטאר און א קארעספאנדענט, גלייך ווי אין אלע
לייטישע שטעט; און איטלעכער האט זיך פארשריבן שקל־געלט, ווער
א קאפיקע און ווער צוויי קאפיקעס א וואך. יונגע לייט האבן געהאלטן
פלאם־פייערדיקע „רעדעס״, געזאגט זייער שיינע דרשות. די ווערטער
„ציון״, „ציוניזם״, „ציוניסטן״ האבן זיך געלאזט הערן העכער און העכער.
די נעמען „דאקטאר הערצל״, „דאקטאר נארדוי״ און די איבעריקע דאקטוירים האבן זיך געלאזט הערן אפטער און אפטער. „טשלענעס״ זיינען
געווארן וואס ווייטער מערער און מערער. און געלט האט זיך אויך צונויפגעקליבן א היפשע פויטיקע, ― האט מען געמאכט א גרויסע אסיפה און
מע האט זיך אוועקגעזעצט באקלערן, וואס טוט מען מיטן געלט: צי
מע זאל דאס קאפיטאל דערווייל איבערלאזן דא אפן ארט, מאכן א באזונדערן „פאנד״ פאר די כתרילעווקער ציוניסטן, צי מע זאל דאס אפשיקן
אין צענטער אריין, צי מע זאל נאך אביסל צוווארטן, ביז עס וועט זיך
צונויפקלייבן א היפשע סומע, און די שטאט וועט ווערן אן אקציאנער
פון דער יידישער באנק.
    
די דאזיקע אסיפה איז געווען, קאן מען זאגן, איינע פון די הייסע
שטורעמדיקע אסיפות אין כתרילעווקע. די דעות האבן זיך צעטיילט:
א סך זיינען געשטאנען פארן „צענטער״, געזאגט: מיר זיינען מחויב
אונטערצוהאלטן דעם „צענטער״, ווארעם אז מיר וועלן נישט אונטערהאלטן דעם „צענטער״, און איר וועט נישט אונטערהאלטן דעם „צענטער״, ― פון וואנען זשע וועט ער ציען חיונה?... אנדערע האבן
געדרונגען פארקערט, אז דער „צענטער״ וועט זיך באגיין אן כתרילעווקע:
„מיר זיינען נישט מחויב פארזארגן די גאנצע וועלט; עמעצער זארגט
זיך דען פאר כתרילעווקע? לאז זיך יעדער אין זינען האבן זיך ― וועט
אויך זיין גענוג״...
    
איז אויפגעשטאנען דער פרעזידענט, נוח רב יוסילעס, א נגידס אן
איידעם און א יונגערמאן א משכיל, נאך גאר אן א בארד, און האט
געזאגט עטלעכע ווארעמע ווערטער:
    
― „פיר טויזנט יאר ― אזוי האט נוח דער פרעזידענט אנגעהויבן
און האט גענומען אביסל צו א הויכן טאן ― פיר טויזנט יאר, אז מע
קוקט אף אייך פון דער הייך פון די דאזיקע פיראמידן!״ מיט די דאזיקע
ווערטער האט זיך אמאל געווענדעט דער גרויסער נאפאלעאן צו זיין
גווארדיע, בשעת ער איז געגאנגען אייננעמען מצרים. כמעט מיט די
דאזיקע ווערטער ווילט זיך מיר אנהייבן מיין היינטיקע רעדע צו אייך,
נאר א ביסעלע אנדערש: שוין באלד צוויי טויזנט יאר, ברידער, אז מיר
געפינען זיך... נישט אף דער הייך פון די פיראמידן, נאר טיף, ניין
איילן אין דער ערד. שוין באלד צוויי טויזנט יאר, אז מיר קוקן ארויס...
נישט אף אונדזער „גווארדיע״, נאר אף משיחן, ער זאל קומען אונדז
אויסלייזן פון גלות און אונדז ברענגען אהין, אינעם לאנד פון אונדזערע
אבות, קיין ארץ־ישראל... שוין באלד צוויי טויזנט יאר, אז מיר
פאסטן אלע שבעה עשר בתמוז, עסן נישט קיין פלייש אין די ניין טעג,
און קומט תשעה־באב, זעצן מיר זיך אין די זאקן אף דער ערד, וויינען און
קלאגן אף חורבן בית־המקדש... שוין באלד צוויי טויזנט יאר, אז מיר
דערמאנען זיבן און זיבעציק מאל א טאג ציון און ירושלים ― און פרעגט:
וואס האבן מיר געטאן פון ציונס וועגן און פון ירושלימס וועגן?
    
אן עבירה, כלעבן, וואס ס׳איז אין כתרילעווקע נישטא קיין סטע־נאגראף, וואס זאל געווען קאנען זיין אף יענער אסיפה און פארשרייבן
די אויסגעצייכנטע רעדע פון נוח דעם פרעזידענט אות באות, ווי עס
פירט זיך אין לייטישע שטעט. מיר מוזן זיך דעריבער באגנוגענען
נאר מיט די עטלעכע ווערטער, וואס מיר האבן געבראכט על־פי זכרון,
און ברענגען דעם סוף פון דער דאזיקער טאלאנטפולער רעדע אין קורצן:
    
― אצינד ― אזוי האט נוח דער פרעזידענט אויסגעלאזט זיין דרשה,
און דער שווייס האט גערונען פון אים טייכנווייז ― אצינד, אז מיר
האבן זוכה געווען צו דערלעבן אזא צייט, אז דער אלטער קראנקער
ישראליק האט זיך ווי אויפגעכאפט פונעם שלאף, ער גלייכט זיך אויס
די אויסגעמוטשעטע ביינער זיינע, קוקט זיך ארום ווו ער איז אין דער
וועלט, און זאגט „בית־יעקב לכו ונלכה ― קומט, קינדער, לאמיר גיין!״
― באדארפן מיר, רבותי, זיך נישט פארלאזן אף קיינעם, נישט ארויסקוקן אף קיין נסים און נישט פארלאזן זיך אף אונדזערע גרויסע,
ווארעם אז איר וועט זיך פארלאזן אף די גרויסע, וועט איר מעגן ווארטן. ס׳איז א סך גרינגער צו געהרגעט ווערן פון א דונער, איידער
אויסרייסן בא א גביר א קערבל אף ציון. אליין, אליין באדארפן מיר
אנהייבן צו בויען אונדזער גרויסן בנין. אם אין אני לי ― מי לי?...
אוודאי מעגן מיר זיך איבערנעמען, אז מיר האבן דערלעבט אזא צייט,
אז יידן זאלן גאר האבן א השגה צו ריידן פון אן אייגענער יידישער
באנק! אוודאי באדארפן מיר זען, אז כתרילעווקע זאל נישט אפשטיין
פון אנדערע שטעט און כתרילעווקער יידן זאלן אויך האבן א חלק אין
אונדזער „אייגענער יידישער באנק״! איך מוז אייך אבער זאגן רבותים,
אז לויט די חשבונות, וואס אונדזער קאזנאטשיי וועט אונדז דא באלד
פארשטעלן, האבן מיר נאך נישט די גאנצע סומע אף צו באצאלן אפילו
פאר איין אקציע. עס פעלט אונדז נאר כמעט העכער האלב, דאס הייסט,
א פינף־זעקס קארבן. לכן איז א יושר, ברידער, איר זאלט זיך אנטאן
א כוח טאקע דא אפן ארט און טאקע באלד צונויפלייגן זיך, איטלעכער
וויפל ער קאן, און זען, סע זאל ווערן די גאנצע סומע, צען רובל, גאר
אן שום תירוץ!... און לאזן אונדזערע ברידער אף דער גאנצער וועלט
וויסן, אז אין כתרילעווקע זיינען אויך פאראן ציוניסטן, וואס סע ברענט
אין זיי דאס הייליקע פייערל פון ציון, און לאז דער דאקטאר הערצל
זען, אז זיין הארעוואניע פון אונדזערטוועגן איז כאטש ניט אומזיסט!...
    
 * * *
    
פליעסקען מיט די הענט און שרייען „בראווא״ ― דערפון ווייס
מען נאך נישט אין כתרילעווקע ― און דאנקען גאט, וואס מע ווייס
נאך נישט. דער געפילדער מיטן געשריי איז אזוי אויך גענוג גרויס;
מע זאל נאך דערצו דארפן פאטשן מיט די הענט און שרייען „בראווא״,
וואלט מען גאר טויב געווארן, צו אלדי שווארצע יאר. דארטן, אז עס
געפעלט עמעצנס א ווארט, גייט מען צו און מע גיט אים איבער דער
פלייצע.
    
― וואס זאגט איר אף אונדזער פרעזידענט? הא?
    
― א פיסק ― דער רוח זאל אים נעמען!
    
― און א קענער! ער האט דאך אויסגעמישט קאשע מיט בארשט,
גמרא און ספרים און אלע ביכער...
    
― מע באדארף האבן א קאפ פון א קלויסטער, מע זאל דאס אלצדינג געדענקען פון אויסנווייניק!
    
― בהמה! יענער זיצט טאג ווי נאכט און קוקט אין די ביכער
אריין!
    
בקיצור, ס׳איז געבליבן, מע זאל אויסשרייבן אן אקציע. נאר ס׳איז
גרינג צו זאגן „אויסשרייבן אן אקציע״. ווי קומט די קאץ איבערן
וואסער, אז יידן ליגן ערגעץ פארשטעקט אין א לאך, אין כתרילעווקע,
און די יידישע באנק איז ערגעץ ווייס איך ווו, אין לאנדאן? האט זיך
אנגעהויבן א חתונה: בריוולעך; בריוולעך אהין, בריוולעך אהער.
שמעיה דער סעקרעטאר און דער קארעספאנדענט פון די כתרילעווקער
ציוניסטן האט זיך אפגעשריבן, ווי מען זאגט, אלע פינגער, ביז ער
האט באקומען א קלארע ידיעה, וווהין און ווי אזוי מע באדארף שיקן
דאס געלט. נאכדעם, אז ער האט שוין גוט געוווסט וווהין און ווי אזוי
מע באדארף שיקן דאס געלט, האט ער געהאט אף זיך א נייעם אומגליק ― דעם כתרילעווקער פאסטמייסטער. דער באקאנטער כתרילעווקער פאסטמייסטער, א גראבער פריץ, און א גרויסער מפונק, קאן נישט
איבערטראגן דעם ריח פון קנאבל (כאטש קנאבל באם עסן האט ער אליין
ליב דאס חיות!). אז עס קומען אריין צוויי איבעריקע יידן אף דער פאסט,
האלט ער זיך בא דער נאז, שרייבט און לייענט:
    
― שלום... שליאמקא... טשעסנאק...
    
אז שמעיה האט אים דערלאנגט דעם פאקעט, האט ער אים א שמיץ
געטאן צוריק אין פנים אריין: ס׳איז נישט אזוי געשריבן דער קאנווערט, ווי מע באדארף. דאס אנדערע מאל האט ער אים א שמיץ געטאן אין פנים אריין: ער זאל גיין ברענגען טריוואקס. דאס דריטע
מאל האט ער שוין נישט געהאט צו וואס זיך צו טשעפען, האט ער באטראכט דעם פאקעט פון אלע זייטן, גענומען שמעלצן דעם טריעף און
לייגן חתימות, און בשעת מעשה א פרעג געטאן שמעיהן, נישט קוקנדיק
אים גלייך אין פנים אריין: „וואס פאר געשעפטן האט ער מיט לאנדאן,
וואס ער שיקט אהין געלט?״ האט זיך אונדזער שמעיה קארעספאנדענט,
אפנים, ארויסגעכאפט, צי אפשר האט ער געוואלט זיך בארימען פארן
פאסטמייסטער (אלע קארעספאנדענטן זיינען גרויסע בארימער!):
    
― דאס געלט ― מאכט ער ― גייט גלייך אין אונדזער אייגענער
יידישער באנק אריין...
    
האט דער פאסטמייסטער א קוק געטאן אף שמעיהן, ווי פארחידושט:
    
― זשידאווסקע באנק? ווי קומט צו יידן א באנק?
    
איז זיך מיישב שמעיה: אז דו ביסט יא אזא צורר היהודים, וועל
איך דיר ווייזן וואס הייסט „זשידאווסקא באנק״! און גייט און דערציילט אים פזמונות מיט גוזמאות (אלע קארעספאנדענטן האבן ליב מגזם
זיין!), אז די יידישע באנק איז די ערשטע באנק אין דער וועלט. זי
פארמאגט צוויי הונדערט טויזנט מיליאן פונט שטערלינג ריין גאלד.
אף אונדזער געלט איז דאס אזא סומע, וואס ס׳איז שווער אויסצורעכענען,
מחמת א פונט שטערלינג באטרעפט אף אונדזער געלט כמעט א הונדערטער...
    
רופט זיך אן צו אים דער פאסממייסטער, און טוט א לעק די חתימה
מיט דער צונג און א קוועטש איבערן צעלאזטן טריף:
    
― מאל דיר, דאס לייגסטו שוין, ווי א הונט! א פונט שטערלינג
איז קוים צען קערבלעך.
    
― דאס איז א פראסטער פונט שטערלינג, ― וויל זיך שמעיה
פארענטפערן ― און א גילדענער פונט באטרעפט א סך מער!
    
― פשאל וואן, דוראק! ― זאגט צו אים דער פאסטמייסטער מיט
א געלעכטער. ― וועמען דערציילסטו מעשיות? א ייד מוז דיר זיין א
מאשעניק! א ייד מוז עמעצן אפנארן! ס׳זאל זיין אן אנדערער אף מיין
ארט, וואלט ער דיר מכות צוגענומען דיין פאקעט! דו ווייסט, אז איך
האב רעכט ארעסטירן דיין פאקעט מיט דיר און מיט אייער גאנץ „קהל״
אינאיינעם דערפאר, איר זאלט נישט אריבערשיקן אונדזער געלט קיין
לאנדאן? מיר וועלן הארעווען, אקערן מיט דער נאז די ערד, און די
יידעלעך וועלן קומען צו גיין אפן גרייטן, פרעסן און זויפן און נאך
נעמען און אריבערפעקלען אונדזער גאלד דער שווארץ יאר ווייס וווהין,
אין א „זשידאווסקע באנק״!...
    
שמעיה האט שוין געזען, אז ער האט אנגעארבעט א גוטע חתונה,
האט ער אנגענומען א פולע מויל און האט אפגעשוויגן, ווי א קעצעלע.
ער וואלט אפגעגעבן איצטער מי יודע וויפל, ער זאל קאנען נעמען צוריק
די ווערטער, ― ס׳איז שוין אבער געווען צו שפעטלעך (א סך קארעספאנדענטן וואלטן אפשר וועלן צוריקנעמען זייערע ווערטער מיט זייערע
קארעספאנדענציעס, וואס זיינען פול מיט שקרים וכזבים, נאר בלאטע!
צוריק כאפט מען נישט!). אונדזער כתרילעווקער קארעספאנדענט איז
גערן געווען, אז ער האט אפגענומען דעם „רעצעפיס״ און איז אוועק פון
דער פאסט, ווי אן אפגעשמיסענער.
    
אוועקגעשיקט דאס געלט, האבן די כתרילעווקער ציוניסטן אנגעהויבן
ארויסקוקן אף דער אקציע פון טאג אף טאג. ס׳איז אוועקגעגאנגען א
חודש און צוויי און דריי חדשים און פיר חדשים ― נישטא קיין געלט,
נישט קיין סחורה! האט מען זיך א נעם געטאן צום סעקרעטאר, צום
קארעספאנדענט הייסט דאס, טאמער האט ער נישט אזוי געשריבן דעם
אדרעס, ווי עס געהער צו זיין ― שמעיה האט נעבעך געהאט צו זינגען
און צו זאגן; לא־די ער האט נישט אויפגעהערט צו שרייבן בריוולעך
אין קאמיטעט, אין צענטער און אין לאנדאן, האט ער נאך באדארפט
אויסשטיין די טענות פון די כתרילעווקער לייט מיט זייערע ווערטלעך,
וואס האבן אים געשטאכן אין דער זיבעטער ריפ... פאר די מתנגדים,
דאס הייסט, פאר די ערלעכע, פרומע יידן און די חסידים, וואס האלטן
נישט מיטן ציוניזם, איז דאס דערווייל געווען א שטיקל עסק: ― „מיר
האבן דען נישט געוווסט פריער, אז עס וועט אזוי זיין? ― האבן זיי
געזאגט און גערייצט זיך מיט די ציוניסטן. ― מיר האבן אייך דען נישט
געזאגט, אז מע וועט נאר אויסנארן די עטלעכע גילדן, און גיי לאד מיך
צום ונתנה־תוקף?״...
    
האט גאט רחמנות געהאט אף אונדזער קארעספאנדענט און ס׳איז
אים אנגעקומען איינמאל אין א פרימארגן א בריוו פון לאנדאן, אז די
אקציע, וואס ער האט אויסגעשריבן, איז שוין דא, דאס הייסט, נישט דא,
אין כתרילעווקע, נאר אף דער גרענעץ; מע באדארף זי נאר אפשטעמפלען.
    
עס איז ווידער אוועקגעגאנגען א חודש און צוויי חדשים און דריי
חדשים און פיר חדשים ― נישטא קיין אקציע! האבן חברה גענומען
עסן דעם סעקרעטאר: ווו איז דיין אקציע? נאך שטעמפלט מען זי?...
און האבן אים נישט געזשאלעוועט קיין שטעכווערטלעך, ווי דער שטייגער
איז. אים נעבעך איז דאס שטעמפלען גוט געלעגן אין הארצן, נאך מער
ווי די אקציע אליין; ער האט פונעם שטעמפלען שיער געשפיגן מיט
בלוט. האט ער פארקאטשעט די ארבל און האט זיך גענומען איבעראנייס
שרייבן בריוולעך בכל תפוצות ישראל. „היתכן? ― האט ער געשריבן.
― הישמע כזאת? מע זאל אזוי לאנג האלטן איין אקציע און שטעמפלען
זי? מע זאל זי, דאכט מיר, באדארפן אפשטעמפלען מיט צען טויזנט
שטעמפלען, וואלט זי שוין אויך באדארפט זיין לאנג אפגעשטעמפלט!״...
און דער חברה ציוניסטן האט ער געזאגט אלע טאג:
    
― ממה נפשך, איר האט געווארט אזויפיל, וועט איר ווארטן נאך
אביסל; אזוי לאנג, ווי עס האט געדויערט, וועט שוין געוויס נישט
געדויערן...
    
און כך הוה: עס האט נישט געדויערט קיין ניין חדשים אפילו,
איז אנגעקומען א פאקעט אף רב יוזיפיל דעם רבס נאמען (אונדזער קארעספאנדענט האט נישט געוואלט האבן צו טאן מיטן פאסטמייסטער).
און אז ס׳איז אנגעקומען דער פאקעט, האט מען צונויפגערופן אן אסיפה פון
אלע טשלענעס טאקע בא רב יוזיפל דעם רב אין שטוב, און אזוי ווי
אלע יידן, און כתרילעווקער יידן אוודאי און אוודאי, האבן אומעטום און
אלע מאל קיין צייט נישט און איטלעכער וויל תמיד זיין דער ערשטער,
איז קיין חידוש נישט, וואס מע האט זיך געשטופט און געקוועטשט
איינס דאס אנדערע, געקראכן איינער דעם אנדערן אף די קעפ, געריסן
איינער באם אנדערן פון די הענט און באטראכט די יידישע אקציע פון
„אונדזער אייגענער יידישער באנק״.
    
לאנג־לאנג האבן די כתרילעווקער ציוניסטן זיך געשפיגלט אין דער
יידישער אקציע פון „אונדזער אייגענער יידישער באנק״, תחילת געזיפצט
און נאכדעם געזאגט איטלעכער באזונדער אן אנדער המצאה; ס׳איז
געווארן עפעס אביסל פריילעכער, עפעס לעבעדיקער, ליכטיקער אף דער
נשמה, ווי איינער וואס וואלגערט זיך אין דער פרעמד, בענקט אהיים,
קוקט ארויס אף א ידיעה, און פלוצעם נעמט ער אפ זייער, זייער א גוטן
גרוס פון דער היים. ס׳איז אי פריילעך, אי עס ציט דאס הארץ: עס
גלוסט זיך גיין טאנצן, און טאקע אביסל זיך אויסוויינען אין איינוועגס...
    
שפעטער, אז דער עולם האט זיך גוט אנגעקוקט, האט רב יוזיפל דער
רב, וואס האט פיינט שטופן זיך אויבן־אן, כאטש ער איז רב, א זאג
געטאן:
    
― אנו, ווייזט נאר אהער?
    
און ער האט זיך אנגעזאטלט מיט א פאר ברילן, געקוקט, געקוקט,
פאוואלינקע באטראכט פון אלע זייטן די „יידישע אקציע פון אונדזער
אייגענער באנק״, און דערזען יידישע אותיות, געדרוקט אף לשון־הקודש,
האט ער אנגעטאן דאס שבתדיקע היטל, געמאכט א ברכה „שהחיינו״,
און ווידעראמאל געקוקט און געקוקט אין דער אקציע אריין, און דאס
פנים האט אים אנגעהויבן ווערן עפעס ווי מרה־שחורהדיק, און מע
וואלט געמעגט שווערן, אז עס האבן זיך אים געשטעלט טרערן אין די
אויגן.
    
― רבי! וואס זארגט איר זיך? ― האט מען אים א פרעג געטאן. ― מע באדארף זיך פרייען, טאנצן באדארף מען גיין, צום סוף...
ווי קומט דאס צו אייך...
    
רב יוזיפל דער רב האט נישט באלד געענטפערט. ער האט ארויסבאקומען ערגעץ, פון א קעשענע, וואס הינטן אין דער קאפאטע, כמעט
בא די פאלעס, א משונה־מאדנע פאטשיילע, האט אויסגעשנייצט כלומרשט
די נאז, נאר אין אמתן מיין איך, אז ער האט א וויש געטאן די אויגן,
און א זאג געטאן מיט א זיפץ און מיט זייער, זייער אן אנגעבראכן קול;
    
― כ ׳ ה א ׳  מ י ך  פ א ר ב ע נ ק ט  א ה יי ם...
    
געשריבן אין יאר 1902
    
 ווען איך בין רויטשילד
    
 (א מאנאלאג פון א כתרילעווקער מלמד)
    
― ווען איך בין רויטשילד, ― האט זיך צעלאזט א כתרילעווקער
מלמד איינמאל אין א דאנערשטיק, בעת די רביצן האט אים געמאנט אף
שבת און ער האט נישט געהאט, ― אוי, ווען איך זאל זיין רויטשילד!
טרעפט, וואס איך טו? ראשית חכמה, פיר איך איין א מנהג, אז א
ווייב זאל תמיד האבן בא זיך א דרייערל, בכדי זי זאל פארשפארן דולן
א ספאדיק, אז סע קומט דער גוטער דאנערשטיק און ס׳איז נישטא אף
שבת... והשנית, קויף איך אויס די שבתדיקע קאפאטע, אדער ניין ―
דעם ווייבס קעצענעם בורניס ― לאז זי אויפהערן פיקן אין קאפ אריין,
אז ס׳איז איר קאלט! און קויף אוועק די דאזיקע שטוב אינגאנצן מיט
אלע דריי חדרים, מיט דער קאמער, מיט דער שפיזארני, מיטן קעלער,
מיטן בוידעם, מיט הכל בכל מכל פלעקל, ― לאז זי נישט זאגן, אז
ס׳איז איר ענג; נא דיר אוועק צוויי חדרים, קאך דיר, וואש דיר, בראק
דיר, און לאז מיך צורו, איך זאל קאנען קנעלן מיט מיינע תלמידים מיט
א ריינעם קאפ! נישטא קיין דאגות פרנסה, מע באדארף נישט קלערן,
ווו נעמט מען אף שבת ― מחיה נפשות! די טעכטער אלע חתונה געמאכט, אראפ א הארב פון די פלייצעס ― וואס פעלט מיר? הייב איך
מיך אן ארומקוקן אביסל אף דער שטאט. דאס ערשטע בין איך מנדר
א נייעם דאך אפן אלטן בית־המדרש, לאז אויפהערן קאפען אפן קאפ,
בשעת יידן דאוונען; און, להבדיל, דאס מרחץ בוי איך איבער אפסניי.
ווארעם נישט היינט־מארגן ― עס וועט דארטן מוזן זיין אן אומגליק,
חס ושלום, טאמער פאלט דאס אויס אקוראט בשעת נשים באדן זיך. און
וויבאלד דאס באד, מוז מען שוין דאס הקדש אוודאי צעווארפן און אני־
 
 