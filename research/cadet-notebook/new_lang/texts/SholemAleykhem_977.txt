 
 לכבוד יום־טוב: שמחת תורה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א  ב י ל ד
  
וואס בא א ניכטערן אף דער לונג, דאס בא א שיכורן אף דער צונג.
    
 (א יידיש שפריכווארט)
    
 א.
    
― א שטילער מענטש, א גאנץ ערלעכער, טשעפעט נישט קיין פליג
אף דער וואנט, ― אט דאס האט מען אף אים געזאגט אין כתרילעווקע,
און דאס איז ער געווען.
    
― איר קוקט ניט אף אים, וואס ער איז א נעבעכל, גאט די נשמה
שולדיק ― שטילע וואסער גראבט טיף! ― אט דאס פלעגט זאגן אף אים
דער בעל־הבית זיינער, רב לייבקע, א ייד פון א שארפער קראם, פון
גרויסן קרעדיט און פון שיינע מחותנים.
    
― אז אך און וויי איז מיר מיט מיין שלימזל, מישטיינס געזאגט,
ווו איך האב ערגעץ א שונא, רבונו־של־עולם! ― אזוי פלעגט זאגן זיין
ווייב קיילע־ביילע, וואס האט אמאל, מיידלווייז, געשפילט א ליבע מיט
מאטל שפרייז, דעם מיידלשן שרייבער, פארזעסן א מויד און קוים חתונה
געהאט פאר זרח־ברוך דעם נאמן, געווען בא אים דאס אנדערע ווייב, און
בכדי זי זאל אים דערגיין די יארן מיט זיינע קינדער פונעם ערשטן ווייב,
האט זי אים אלע יאר געהאט א קינד.
    
― איך קאן באשטיין, זיי זאלן זיך ניאנטשען מיט מ יי נ ע
קינדער! ― האט געזאגט קיילע־ביילע, און זרח־ברוך האט זי געהערט
מיטן קאטער, ווארעם ער איז כמעט קיינמאל ניט געווען אינדערהיים.
    
זרח־ברוך דער נאמן (אזוי האט מען אים גערופן, און קיין אנדער
נאמען האט ער אין כתרילעווקע ניט געהאט) איז שטענדיק אין געשעפט,
פון גאנץ פרי אן ביז שפעט אין דער נאכט. אפילו עסן טראגט מען אים
אין קלייט אריין, און מכות עסט ער, ווארעם, ווי אף־צו־להכעיס, לאזן
זיך די קונים פונקט דעמאלט, ווען זרח־ברוך האט צוגעטראגן דעם ערשטן
לעפל צום מויל.
    
זרח־ברוך האט שוין געוווסט, אז קוים האט ער זיך געוואשן און
נאך נישט אפגעזאגט דעם „שאו־ידיכם״ ― אהא! עס האט זיך שוין
א לאז געטאן שפע, צוויי גויים מיט, להבדיל, א יידענע. די גויים גייען
אריין אין קלייט אריין, פאררייסן די קעפ ארויף און קוקן, און די יידענע
דערזעט, אז זרח־ברוך וואשט זיך עסן, רוקט זי זיך ארויס, ווי א צנועה,
מיט א זייטל:
    
― עסט, עסט, רב זרח־ברוך, איך וועל צוווארטן.
    
נאר זרח־ברוך וועט ניט ארויסלאזן קיין קונה.
    
― וואס דארפט איר? ― מאכט ער צו דער יידענע און ווארנט
זי מיט דער המוציא, און בתוך כך גייט ער צו צו די גויים:
    
― א שא, דיאדקי, סקאזשעטע דאבראהא?*
    
און עס לאזט זיך אויס, אז די יידענע דארף דאס, וואס ס׳איז ניטא,
און די צוויי גויים זיינען זיך מודה, אז זיי זיינען אריינגעקומען גלאט
אזוי אנקוקן, מער נישט, און בכדי מע זאל זיי נישט חושד זיין, אז זיי
מיינען עפעס קויפן, שטייען זיי א ביסל, די קעפ פארריסן ארויף, און גייען
פאוואלינקע אוועק. נאר זרח־ברוך האט פיינט, אז קונים גייען־אוועק גארנישט געקויפט, לויפט ער זיי נאך און שלעפט זיי פאר די פאלדן:
    
― עי, טשולאוויטשע, פערעווערניס, יא שאס מאיע טובי קאזאטע! **)
    
נאר די קונים לאזן זיך נישט איבערריידן און גייען־אוועק, דער
    
―
  
*) וואס וועט איר, פעטערס, זאגן גוטס?
**) עי, מענטשל, קער זיך איבער, איך האב דיר עפעס צו זאגן!
שווארץ־יאר ווייס וווהין, און די יידענע האט זיך דערווייל ארויסגעגליטשט און אריינגעכאפט זיך אין אן אנדער קלייט.
    
פאר הארצווייטיק פארלירט זרח־ברוך דעם אפעטיט צום עסן, און עס
קומט צו גיין דער בעל־הבית רב לייבקע און פארריכט אים דאס מזל.
    
― ווער איז דא געווען? ― פרעגט ער.
    
― ווער ס׳איז געווען? ― פרעגט זרח־ברוך און שלינגט גאנצע שטיקער, כמעט נישט געקייט. ― קונים זיינען געווען.
    
― קונים? וואס האבן זיי געקויפט?
    
― געקויפט האבן זיי? צרות האבן זיי געקויפט.
    
― וואס זשע זאגסטו „קונים״?
    
― וואס זשע דען זאל איך זאגן?
    
― קונים הייסט, אז מע גיט עפעס צו לייזן.
    
― צו לייזן? איך וויל דען ניט לייזן?
    
― א דאנק דיר, וואס דו ווילסט לייזן!
    
און ביידע, אי דער בעל־הבית, אי דער „מענטש״, בלאזן זיך אן
איינס אפן אנדערן, נאר מע זאגט ניט איינס דעם אנדערן קיין קרום
ווארט: דער בעל־הבית פילט, אז ער האט אים, אייגנטלעך, גארנישט וואס
צו זאגן, און דער „מענטש״ האט דרך־ארץ פארן בעל־הבית און שווייגט־אפ אף אלצדינג, וואס מע זאל אים נישט זאגן.
    
נאר אט קומט די בעל־הביתטע, קלינגט מיט די שליסעלעך און מישט־אויף נאך א מאל די אייגענע סדרה:
    
― ווער איז דא געווען?
    
― איך ווייס, ווער איז דא געווען? ― זאגט דער מאן. ― פרעג
בא אים.
    
― ווער איז דא געווען? ― פרעגט זי באם נאמן און קלינגט מיט
די שליסעלעך.
    
דער נאמן שלינגט־איין דעם לעצטן ביסן, שטייט־אויף, טרייסלט אפ
די ברעקלעך פון דער בארד און קוקט אף דער בעל־הביתטע.
    
― וואס קוקסטו אף מיר אזוי? איך פרעג, ווער איז דא געווען?
    
― ווער איז דא געווען? ― זאגט זרח־ברוך מיטן פריעריקן נוסח.
― קונים זיינען געווען.
    
― קונים? וואס האבן זיי געקויפט?
    
― געקויפט האבן זיי? קדחת האבן זיי געקויפט!
    
― וואס זשע זאגסטו „קונים״?
    
― ווי אזוי דען זאל איך זאגן?
    
― קונים הייסט, אז מע גיט עפעס צו לייזן געלט.
    
― לייזן געלט? איך וואלט אויך א בעלן געווען לייזן געלט גלייך
מיט אייך.
    
― איך מיין טאקע באמת?!...
    
די דאזיקע ווערטער: „איך מיין טאקע באמת״ ווערן געזאגט מיט
אזא ניגון און מיט אזוי פיל סם־המוות, אז זרח־ברוך קרענקט־אויס דאס
גאנצע עסן און איז גערן, אז עס קומט־אריין א שווארץ־יאר און הייסט
זיך ווייזן סחורה, כאטש אלע ווייסן, אי דער בעל־הבית, אי די בעל־הביתטע, אי דער נאמן, אי דער קונה, אז דער קונה איז נישט קיין קונה:
ער וועט ג א ר נ י ש ט  קויפן.
    
― איז דאס, הייסט עס, דער לעצטער פרייז בא אייך? גוט, איך
קום, אם ירצה השם, מארגן ווידער...
    
― אף מארגן מיט אן איי! ― זאגט זרח־ברוך הינטער דעם קונהס
פלייצעס, און דער בעל־הבית גיט אים א מיאוסן פסק, ער זאל האלטן
מויל און ניט ריידן דעם קונה הינטער די פלייצעס אזעלכע ווערטער; און
די בעל־הביתטע גיסט־אונטער בוימל אפן פייער, קלינגט־צו מיט די
שליסעלעך.
    
― וואס ארט אים, למשל, אז יענער וועט שוין מער אהער ניט
אריינשמעקן? עס טוט אים דען וויי דער קאפ, טאמער דארף מען מארגן
צאלן א וועקסל?
זרח־ברוך שווייגט. ער טוט נאר א קוק אף איר מיט איין אויג. דער
קוק באדייט:
    
„א וועקסל? וועמען דען טוט וויי דער קאפ אפן וועקסל?״
    
אלע דריי ווייסן גאנץ גוט, וועמען דער קאפ טוט וויי, בשעת עס
קומט א וועקסל צאלן, און אלע דריי שווייגן. דאס שווייגן געדויערט עטלעכע מינוט. און ווער רייסט דאס איבער? טאקע זרח־ברוך. ער טוט זיך
א ווארף, ווי אן אפגעבריטער פון קראפעווע.
― יא, כ׳האב גאר פארגעסן. איך דארף א שפרונג טאן צום גלח,
טאמער וועט ער מיר געבן געלט. ער האט מיר צוגעזאגט אף היינט געבן
געלט. און אז ער וועט ניט געבן געלט, ווייס איך ניט, ווי אזוי וועלן מיר
איינצאלן דאס וועקסל.
    
און זרח־ברוך כאפט דאס יאמשאווע שטעקל און לאזט זיך גיין
צום גלח און באגעגנט זיך מיט דער בעל־הביתטע בא דער טיר און הערט,
ווי זי ווארטשעט און קלינגט מיט די שליסעלעך:
    
― קוים דערמאנט... שטארק אין זינען... קאסט אזוי פיל בלוט...
    
און אין הארצן ווייסן אלע, ווער עס טראגט אף זיך די גאנצע
קראם, וועמען עס דארט דער מוח פארן פדיון, ווער האט אין זינען געלט,
ווער טראגט אפן קאפ א וועקסל, ― און אלע דריי זיינען זיכער, אז עס
דארף אזוי צו זיין און אנדערש קאן עס גאר ניט זיין.
    
 ב.
    
אף וויפל זרח־ברוך דער נאמן קומט־אפ בא זיינע בעלי־בתים אין
געשעפט, האט ער נאכדעם, אז ער קומט באנאכט צו זיך אהיים, זיין
ערלעך אויסקומעניש דריי מאל אזוי פיל. אין שטוב איז וויסט און רויכיק,
די קליינע קינדער שרייען, דער סאמאוואר וויל ניט זידן, און קיילע־ביילע
זידט דווקא יא, קאכט ווי א קעסל, שמיצט זיך און ווארפט זיך און שילט
די קינדער זיינע אף וואס די וועלט שטייט.
    
― עסערס! א פולע שטוב מיט עסערס! בא לייטן קינדער ― דאס
קרענקט, דאס פאקט, דאס ברעכט זיך אויס א פוס... עס נעמט זיי נישט
קיין קויל!
    
נאר קיילע־ביילע זינדיקט. זי ווייס גאנץ גוט, אז זי זינדיקט, ווארעם ווו ערגעץ א חולאת, א פריטשעפע, א שלאק־פורעניות ― איז דאס
בא זיי. און ווערט פארשלאפט א קינד, עס מעג זיין זיינס, עס מעג זיין
אירס ― לייגט זי איין די וועלט, לויפט אליין צום דאקטער, שלאפט ניט
דורך די נעכט, עסט דעם מאן און טאטשעט אים זיין לייב.
    
― וואס ביסטו פאר א טאטע? א שיינער פאטער א געטרייער! דאס
קינד נעבעך גליט, ווי א הייסע סקאוורעדע, ― עס זאל אים אנהייבן צו
ארן! א קאלטער מלאך!
    
און זרח־ברוך שווייגט, קערט נישט איבער די צונג אפילו, גלייך
ווי ניט אים מיינט מען. זרח־ברוך איז גערן, אז ער קאן עפעס איבערכאפן, פאלט ער אין בעט אריין, ווי א סנאפ, און ווערט אנטשלאפן, ווארעם גאנץ פרי, אז גאט אליין שלאפט נאך, איז ער שוין אין קלייט,
„מאכט די ביכער״, דאוונט־אפ אף איין פוס, כאפט א גלעזל ציקאריע
מיט אן אייערבייגל און לויפט נאך א גמילות־חסד ביז איבערן יריד. און
דער בעל־הבית בלאזט זיך, און די בעל־הביתטע ווארטשעט, און דאס
ווייב אינדערהיים שילט, לייענט די תוכחה. און אזוי א גאנץ יאר, א
גאנץ קיילעכיק יאר.
    
איין טאג שבת ― א גליק, וואס ס׳איז פאראן א שבת אף דער
וועלט! ― קאן זיך זרח־ברוך אויסרוען פאר דער גאנצער וואך. נאר
ערשט דעמאלט פילט ער, ווי ער איז צעבראכן, נישטא קיין גאנצער אבר,
ווי, להבדיל, א פערד הייבט ערשט דעמאלט אן צו סאפען און מאכן מיט
די זייטן, אז מע שפאנט דאס אויס... קומט דער הייליקער טאג שבת,
ווארפט־אראפ פון זיך זרח־ברוך דער נאמן אלע דאגות פונעם קאפ, טוט
זיך אויס פון דעם יאך, פארגעסט, אז ס׳איז פאראן א געשעפט מיט א
בעל־הבית, מיט א בעל־הביתטע, מיט א בוך, מיט חובות, מיט וועקסעלעך,
מיט גלחים, מיט גמילות־חסדים, מיט קונים, מיט פדיון ― נישטא, נישטא
אף אים קיין אויבערהאר, נישטא פאר אים קיין עלטערער, וויל נישט
וויסן פון קיין ווייב; בא אים איז איצט נאר גאט און שבת. און ער רוט,
ער שלאפט, ער שלאפט זיך אויס, טוט־אן די שבתדיקע קאפאטע מיט
דעם שבתדיקן אויבער־מאנטל, מיטן שבתדיקן קאשקעט, מיט די שבתדיקע סקריפענדיקע שטיוול, און גייט אין שול אריין. איין מאל אין וואך
שלאפט ער זיך אויס, ווי עס געהער צו זיין, איין מאל אין וואך עסט ער
אפ, ווי עס געהער צו זיין, און ער רוט, און די נשמה זיינע רוט, און אלע
אברים זיינע רוען, און ער דאנקט און לויבט דעם וואס לעבט אייביק פאר
דער מתנה, וואס ער האט געשענקט זיין ליב פאלק ישראל, פאר דעם
איינציקן, הייליקן, זיסן, ליבן שבת.
    
נאך מער הייליק, זיס און ליב זיינען אים די ימים טובים. „ווער נאך
האט אזא פסח ווי יידן האבן?״ ― אזוי קלערט זיך זרח־ברוך דער נאמן
און איז זיך אליין מקנא, וואס ער איז א ייד געבארן. ― „ווער נאך פארמאגט אזא פריילעכן יום־טוב, ווי סוכות, הושענא־רבה, שמיני־עצרת,
ובפרט שמחת־תורה? א ווערטעלע אויסצוריידן ― שמחת־תורה! שמחת־תורה איז א ייד פריילעך; שמחת־תורה טרינקען יידן משקה! שמחת־תורה
זיינען יידן שיכור!״
    
אזוי קלערט זיך זרח־ברוך דער נאמן און קוקט־ארויס אפן פריילעכן יום־טוב, ווי אף משיחן.
    
משיח קומט ניט, און דער פריילעכער יום־טוב קומט. קומט דער
פריילעכער יום־טוב שמחת־תורה, ווערט אף אים א נייע הויט. נאר ניט
דער זרח־ברוך, וואס תמיד. תמיד א שטילער, א פארזארגטער, א פארוואגלטער, כאפט ער זיך אויף מיט א מאל ווי פונעם שלאף, ווערט לעבעדיק, פריילעך, פאררופט צו זיך אף קידוש, גייט צו יענעם אף קידוש,
שלעפט אליין ארויס דעם קוגל פונעם אויוון, בראנפן גיסט זיך אזוי ווי
וואסער. מע נעמט זיך בא די הענט און מע גייט א ריקודל אין מיטן גאס.
יידן! ס׳איז היינט שמחת־תורה אף דער גאנצער וועלט!
    
 היי־דא!
    
 דרי־דא־דא!
    
 ראמטעדרידאדא!
    
גויים גייען פארביי, שטעלן זיך אפ, קוקן, ווי יידן העפען, מאכן
זיך נאריש.
    
― אצע הארנא, קאלי ווזשע זשיד דא נאפיווסיא*!...
    
און זרח־ברוך דער נאמן „גיסט ווי אפן שטיין״, טרינקט שוין פארן
גאנצן יאר, טרינקט אזוי לאנג, ביז ער ווערט מבוסם, פארגעסט, ווי אזוי
מע רופט אים, ווערט א גזלן און רייסט זיך צום בעל־הבית און צו דער
בעל־הביתטע, זיי אויסלומרן, ווי עס געהערט צו זיין, כאטש איין מאל
זיי זאגן דעם גאנצן אמת, וואס אף דער לונג ― דאס אף דער צונג,
זיך קילן דאס הארץ!
    
― ס׳עט א רוח אין אים אין טאטן! ― שרייט זרח־ברוך דער
נאמן אפן בעל־הבית און אף דער בעל־הביתטע און רייסט זיך צו זיי מיט
  
_________
  
*) אט דאס איז שיין, אז א ייד קאן שוין זיין שיכור!
הענט און פיס, נאר מע לאזט אים ניט. קיילע־ביילע מיט די עלטערע קינדער האלטן אים פאר די הענט, און זרח־ברוך רייסט זיך, שלאגט און
הרגעט און שרייט, ווי אין א מאנהויז:
    
― לאזט מיך!... לאזט מיך!... ס׳עט א רוח אין אים אין טאטן!...
    
און קיילע־ביילע האט מורא, טאמער טאקע, חס־ושלום, לויפט ער
אוועק אהין און פאלט־אן אפן בעל־הבית מיט דער בעל־הביתטע, און
בלייבט נאכדעם אן א שטעלע. בארעט זי זיך מיט אים מיט אלע כוחות,
בינדט אים די הענט אהינטער מיט א האנטעך, לעגט אים אריין, דעם
שלימזל, אין בעט אריין, פארשליסט די טיר. און זרח־ברוך, דער
שטילער זרח־ברוך, וואס טשעפעט ניט קיין פליג אף דער וואנט, בושעוועט, ברעכט טעלער, שלאגט און הרגעט און הערט ניט אויף צו שרייען
אף קולי־קולות:
    
― לאזט מיך!... לאזט מיך!... ס׳עט א רוח אין אים אין טאטן!...
    
זרח־ברוך בושעוועט און שרייט אזוי לאנג, ביז ער הייבט גאר אן
צו וויינען, וויינען ווי א קליין קינד. ער דערמאנט זיך אנעם טאטן, וואס
איז בא אים געשטארבן פאר א יאר עטלעכע און צוואנציק ― סטייטש,
אזא טאטן, ווי ער האט געהאט, אזא טאטן!... און ער וויינט, דער יתום,
גיסט מיט טרערן; ער וויינט אזוי לאנג, ביז... ער ווערט אנטשלאפן.
    
 ***
  
אף מארגן אינדערפרי, אז גאט אליין שלאפט נאך, איז שוין זרח־ברוך דער נאמן אין קלייט, מאכט די ביכער, דאוונט־אפ אף איין פוס,
כאפט א גלעזל ציקאריע מיט אן אייערבייגל און לויפט נאך א גמילות־חסד, „ביז איבערן יריד״. און דער בעל־הבית בלאזט זיך, און די בעל־הביתטע ווארטשעט, קלינגט מיט די שליסעלעך, און דאס ווייב אינדער־היים שילט. לייענט די תוכחה. און אזוי א גאנץ יאר, א גאנץ קיילעכיק
יאר, ביז איבער־א־יאר שמחת־תורה.
    
 געשריבן אין יאר 1903
    
דארט, אפן גרויסן ברייטן ווייסן פעלד פונעם גרויסן ברייטן אלטן
לאנד, וואס מע רופט מ א נ ד ז ש ו ר י ע ,  ציט זיך א לאנגע שמאלע
סטענגע פון צוויי דינע שווארצע שנירלעך ― דאס איז די גרויסע סיבי־רער אייזנבאן, וואס לויפט בארג־אראפ איבער דעם ברייטן ווילדן אזיען,
העט־ווייט, צום ים, אזש קיין קוואנדון, ביז דער שטאט פארט־ארטור.
    
די באן ציט זיך, און אף איר לויפן טאג ווי נאכט לאקאמאטיוון.
איינס נאך דאס אנדערע לויפן זיי און לאזן זיך הערן מיט א פייפן און
מיט א טראסקען, שלעפן גאנצע שורות וואגאנעס מיט מענטשן, פערד,
געווער און עסנווארג פאר די מענטשן און פאר די פערד.
    
ס׳איז נאכט. די ערשטע נאכט פון פסח.
    
מיר קוקן־אריין אין איינעם פון די וואגאנעס. ער איז פול אנגעשטויסן מיט סאלדאטן. אויסגעמוטשעט פון דער לאנגער נסיעה און איינגעמידט פונעם טאג, זיינען די סאלדאטן שטיל, ווער סע זיצט אף די
קארטעטשקעס אף דער בריק און פארציט זיך מיט א שטיקל פאפיר,
מיינט, אז ער רויכערט א „ציגארקע״, און ווער עס ליגט אויסגעצויגן אף
דער באנק מיטן פנים ארויף און פייפט שטילערהייט, און פונעם פייפן
לאזט זיך הערן אן אומעט, א טרויער, א גרוס צו דער ווייטער־ווייטער
היים, צו דעם ווייטן־ווייטן דארף, ווו די ערד איז שוין געוויס לאנג אפגערייניקט פונעם שניי, און סע שמעקט שוין דארט געוויס מיט גרינס,
און א געזאנג הערט זיך דארטן פון דער ווייטן; דאס זינגען מסתמא די
שיקסעס זייערע שיינע ליבע זיסע לידער, רייסן זיך די גארגלען. און עס
דאכט זיך אים, אז ער הערט גאנץ גוט זייער געזאנג, און ער פייפט זיי
נאך.
 
 