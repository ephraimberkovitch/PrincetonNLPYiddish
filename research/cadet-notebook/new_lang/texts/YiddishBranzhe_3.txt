

לאפסוס־קאקטוס — 48 



 by באריס סאנדלער 
September 1, 2021September 27, 2021 Filed under:
באריס סאנדלער
שפראך 


דאס נייע סאוועטישע לעבן האט אריינגעבראכט אין דער שפראך נישט בלויז טאג־טעגלעכע שטייגערישע ווערטער און באגריפן, וואס האבן געזאלט באקומען זייערע יידישע נעמען; די יידישע נאציאנאלע ראיאנען אין קרים, אוקראינע, באזונדערס די יידישע אויטאנאמער געגנט אין ביראבידזשאן, מיט איין ווארט, די קאזיאנע־אדמיניסטראטיווע סיסטעם האט געפאדערט איינצופירן נייע יידישע טערמינען, א נייע אדמיניסטראטיווע שפראך.
אין די סוף 1920ער, אנהייב 1930ער יארן איז פארשפרייט געווען דאס ווערטל: דארט, ווו ס׳איז דא א פאלקסגעריכט, קאן נישט זיין קיין דיינס שטיבל! די נייע געריכט־סיסטעם האט זיך גענייטיקט אין א נייער געריכט־שפראך אויף יידיש.
טרויקעדאס רוסישע ווארט „טרויקע‟ איז אריין אין יידיש פון דער שניידערישער שפראך. געמיינט האט עס א מענערישן אנצוג, וואס באשטייט פון דריי זאכן: רעקל, הויזן און א זשילעטל.
אין די שווערסטע יארן פון דער סאוועטישער רעפרעסירנדיקער פאליטיק (1937־1938), האט דאס ווארט „טרויקע‟, ווי א קאלקע פון רוסיש, אנגעהויבן צו קלינגען אויף יידיש ווי א גזר־דין, אבער נישט פון הימל, נאר פון דעם דריי־קעפיקן מאכט־מאנסטער, וואס פלעגט במשך פון עטלעכע מינוט לייזן דעם גורל פון די ארעסטירטע „שונאים פון פאלק‟. אין יענע פינצטערע יארן האט עס געמיינט טויטשטראף.
אט אזא „טרויקע‟ האט אויך געלייזט דעם גורל פון פאעטן משה קולבאק, איזי כאריק, דעם רעזשיסאר משה ראפאלסקי, דעם קריטיקער משה ליטוואקאוו און צענדליקער אנדערע יידישע קולטור־טוערס.
שעדיקער און שעדיקעריינישט ווייניק סאוועטישע בירגער, בתוכם יידן, זיינען געקרוינט געווארן מיטן ווארט „שעדיקער‟ און באשולדיקט האט מען זיי אין „שעדיקעריי‟ — א פארשפרייטער פארברעך אין יענער שרעקלעכער צייט. אין די אנהייב 1930ער יארן איז אין אוקראינע אויסגעבראכן א מסוכנער הונגער, וואס איז שוין אין אונדזער צייט אנגערופן געווארן „האלאדאמאר‟. ביז 5 מיליאן מענטשן זיינע דעמאלט געשטארבן פאר הונגער.
דער יידישער שרייבער מישע לעוו אין זיין זכרונות־ראמאן „ברענט א ליכט אין מיין זכרון‟ דערמאנט זיך: „נאך יעדן אראפנעם פון גערעטעניש, נאך אלע פארגענומענע באווארענישן, פלעגט פארבלייבן אין פעלד, זאל זיין ביז גאר ווייניק, נאר נישט קיין צונויפגעקליבענע פולע זאנגען. א שאד, ס׳איז אבער געווען פארפאלן גוטס. […] מע האט אויף זיך ארויפגעצויגן עפעס ענלעכס אויף בעטלער־טארבעס און אן רחמנות אויף זיך אליין, איז מען אוועק אויסזוכן פארבליבענע זאנגען. […] גאר אין גיכן האט די צייטונג ׳סטאלינדארפער אמת׳ אנגעהויבן א קאמפאניע קעגן די ׳זאנגען־קלייבער׳, וועלכע גנבענען קאלווירטיש גוטס…‟ פאר אט אזעלכע „גנבים‟ האט מען צוגעטראכט דאס ווארט „שעדיקער‟ און זיי פארמישפט אויף לאנגע יארן צוואנג־ארבעט אויף די שווערסטע בוי־אביעקטן.
באווייזלעכער געריכטכדי די אנדערע קאלווירטניקעס זאלן אפלערנען פון אט דעם פארברעך, פלעגט צומאל דער מישפט פארקומען אפן אין א גרעסערן לאקאל. אט אזא אפענער מישפט האט באקומען דעם נאמען „באווייזלעכער געריכט‟.
אזעלכע „באווייזלעכע פראצעסן‟, ס׳רוב פאליטישע, זיינען אין די 1930ער יארן געווען זייער פארשפרייט. אין דער אמתן איז עס געווען נישט מער ווי א פארס, מחמת דער אורטייל איבער די פארמישפטע איז געלייזט געווארן נאך פארן „פראצעס‟. דער ציל איז געווען צו מעלדן דעם אורטייל פאר א גרעסערן עולם, דאס פאלק זאל אים הערן און זיך פארטראכטן. אויף אזא פראפאגאנדיסטישן אופן האט די מאכט נאך טיפער אריינגעשלאגן אין די מאסן די מורא, אז דער סאוועטישער פאלקסגעריכט איז דער סאמע יושרדיקער און וועט קיינעם נישט שאנעווען…
המשך קומט

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר — 47 

Next Post
פון אונדזער עזבון: הערץ ריווקין (1908־1951) 



