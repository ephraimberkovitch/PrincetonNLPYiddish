 רבקה רייך, א לאנגיאריקע יידיש־לערערין וואס האט געלערנט קלאסן אין בר־אילן־אוניווערסיטעט און אינעם תל־אביבער „שלום־עליכם הויז״, איז דעם 27סטן יולי אוועק אין דער אייביקייט צו 91 יאר. 
 רייך איז געבוירן געווארן אין מעקסיקע אין 1930, ווו זי האט זיך געלערנט אין די ארטיקע יידישע שולן און איז געווען אקטיוו אין דער ציוניסטישער באוועגונג, „השומר הצעיר״. 
 נאכן באזעצן זיך אין ישראל אין 1954 האט זי געלערנט קינדער יידיש אין דער נאך־מיטאג־שול פארבונדן מיטן תל־אביבער „ארבעטער־רינג״ און שפעטער אין ישראלדיקע מיטלשולן. זי האט מחבר געווען א לערנבוך פאר אנהייבער, „לאמיר לערנען יידיש״. אין 2019 האט מען זי באלוינט מיטן ערנפריז פון דער יידישער אינסטאנץ אין ישראל. כאטש זי האט מיט יארן צוריק זיך פענסיאנירט פונעם בר־אילן־אוניווערסיטעט, איז זי געבליבן אקטיוו ווי א יידיש־לערערין. ביז צוויי וואכן צוריק האט זי ווייטער געלערנט סטודענטן. 
 איר געוועזענע סטודענטקע, די יידיש־פראפעסארין ורד קופל, האט זיך דערמאנט, אז רייך איז געווען איר ערשטע לערערין אין בר־אילן. וועגן איר האט זי געשריבן: „ווען א מענטש שטארבט, לעשט זיך אויס א שטערן אין הימל אבער ווען עס גייט אוועק א טייערע נשמה, שיינט אין הימל אויף א ליכטיקער שטערן״. 
 רייך האט פאראבלט צוויי טעכטער און פינעף אייניקלעך. כבוד איר אנדענק. 
