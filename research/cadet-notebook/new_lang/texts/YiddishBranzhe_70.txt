

אין דער צייט פון קאראנא־ווירוס (6) 



 by באריס סאנדלער 
February 1, 2021February 1, 2021 Filed under:
ליטעראטור
פערזענלעכקייטן 

יעווגעני קיסין

אפריל 6נעכטן האב איך בשעתן שפאצירן שטארק אנגעריבן א פוס, דעריבער בין איך היינט געבליבן אין ד׳ריים און האב געארבעט א סך מער ווי אין די פריערדיקע טעג און וואכן.
נעכטן האט דער פרעמיער דזשאנסאן זיך געלייגט אין שפיטאל. היינט האט ער זיך געפילט ערגער, און מע האט אים איבערגעפירט אין א רעאנימאציע–אפטיילונג… נו, אים וועט מען געוויס ראטעווען — און אפשר פון זיין אייגענער דערפארונג וועט ער מאכן וואסערע–ניט–איז אויספירן. ווי כ׳האב זיך אליין איבערגעצייגט פיל מאל נאך זינט מיינע יונגע יארן, איז דווקא די אייגענע פראקטיק דער סאמע בעסטער לערער. 
„טיימס‟, „דיילי טעלעגראף‟, „גארדיאן‟ און אנדערע מאס–מעדיא אין פארשיידענע לענדער האבן פארעפנטלעכט ארטיקלען וועגן דעם, אז כינע איז שולדיק בריטאניע 351 מיליארד פונט אין שייכות מיטן קאראנא–ווירוס. מירן זען, וואס וועט זיך דערפון באקומען…
מע וועט צושיקן פון כינע קיין ישראל מיליאנען מאסקעס און שוץ–קאסטיומען. סאלדאטן פון צה״לס 98סטער דיוויזיע זיינען אריין אין בני–ברק, ווו די צאל אנגעשטעקטע איז די העכסטע אין לאנד, כדי צו העלפן דער ארטיקער אדמיניסטראציע צו פארשפרייטן שפייז און מעדיקאמענטן. 8018 ישראלים, איינשליסנדיק יעקב ליפמאן (וואס האט ניט אזוי לאנג צוריק דערקלערט, אז משיח וועט קומען נאך פסח און ראטעווען אונדז אלע) און זיין פרוי זיינען אנגעשטעקט געווארן; 47 מענטשן זיינען געשטארבן. במשך פון דער פאריקער וואך האט ישראל געשיקט מצות און כשרע שפייז–פראדוקטן צו יידן אין קאיר און אלעקסאנדריא, אזוי אז יענע זאלן קאנען פראווען פסח, ווי געהעריק.
„אשארק אל–אווסאט‟ האט מיטגעטיילט, אז אפשר וועט „כאמאס‟ מסכים זיין אויף אן אויסטויש מיט געפאנגענע, אויב ישראל וועט שיקן ווענטילאטארס אין עזה. אמאר בארגוטי, א גרינדער פון דער BDS–באוועגונג האט געמאלדן, אז אויב ישראל וועט געפינען א רפואה קעגן דעם קאראנא–ווירוס אדער קאנצער, דאן וועט עס ניט זיין קיין פראבלעם מיטצוארבעטן מיט ישראל.
דער ווירוס האט זיך זייער פארשפרייט אין יידישע ראיאנען פון ניו–יארק; אין די לעצטע צוויי טעג אם ווייניקסטן 40 מענטשן, באזונדערס באיארטע (בתוכם אייניקע רבנים), זיינען דארטן ניפטר געווארן. בסך–הכל זיינען 8400 מענטשן געשטארבן פונעם ווירוס אין די פאראייניקטע שטאטן, העכער 3500 פון זיי — אינעם שטאט ניו–יארק, און העכער 1900 — אין דער שטאט ניו–יארק… טראמפ האט דערקלערט, אז „ס׳וועלן זיין פיל טויטן, צום באדויערן‟.
א מוסולמענישער טעראריסט האט דערמארדעט צוויי מענטשן מיט א מעסער און פארווונדעט נאך פינעף אין דער פראנצויזישער שטאט ראמאן–סיור–איזער, וואס געפינט זיך דרום–צו פון ליאן. מע האט אים ארעסטירט, בעת ער איז געשטאנען אויף די קני אויף א טראטואר און האט מתפלל געווען אויף אראביש. איינעם א באקאנטן זיינעם האט מען אויך פארהאלטן. קיין פערזאן–שיין האט דער מערדער ביי זיך ניט געהאט, נאר ער האט געמאלדן, אז ער שטאמט פון סודאן און איז געבוירן געווארן אין יאר 1987. אין זיין דירה האט מען געפונען האנטגעשריבענע דאקומענטן, וועלכע האבן אנטהאלטן געדאנקען וועגן רעליגיע און א טענה, אז ער וווינט אין א „לאנד פון אומגלייביקע‟. 
לויטן אויספרעג, וואס „ווציאם‟ (ВЦИОМ) [1] האט אנומלטן דורכגעפירט, האלטן 89% רוסלענדערס די ענדערונג קעגן פאלסיפיצירן רוסלאנדס געשיכטע פאר דער סאמע וויכטיקסטער פון די אלע קאנסטיטוציע–ענדערונגען. דאס איז, אוודאי, ביז גאר באווייזלעך: זאל דער קייסער רעגירן איבער אונדז וויפל ער וויל, דער עיקר — מע זאל ניט טארן פאלסיפיצירן אונדזער געשיכטע! ריכטיק האט געזאגט טשערנישעווסקי נאך מיט אנדערטהאלבן יארהונדערט צוריק: „א נעבעכדיקע נאציע, א נאציע פון קנעכט, פון אויבן ביז אראפ — אלע קנעכט.‟ (אינטערעסאנט: צי וועלן לערערס פון געשיכטע מעגן ציטירן אט די ארויסזאגונג בעת די לימודים?). אפריל 7מיין פוס איז געווארן בעסער, נאר פארט נאך ניט אין גאנצן פארהיילט, דעריבער בין איך ווידער געבליבן אין ד׳ריים.
געארבעט. איבערגעלייענט אי. זארעצקיס נאטיץ וועגן י.–ל. פרצס אוונט אין סטאלינאבאד (איצט דושאנבע, די הויפטשטאט פון טאדזשיקיסטאן) אין יוני 1945, וואס ער האט אנגעשריבן פאר דער „אייניקייט‟, און זיין בריוו צו יוסף ראבינען [2], אנגעשריבן מיט עטלעכע חדשים שפעטער. אויב פארגלייכן אט דעם בריוו מיט זארעצקיס בוך „פאר א פראלעטארישער שפראך‟, פארעפנטלעכט אין 1931, בלייבט נאר זיך חידושן, וואס פאר א קאמפליצירט באשעפעניש איז דער מענטש. אינעם בוך — דורכאויסיקע אידעאלאגיע, קעמפערישער אטעיזם, אויפרופן צו קעמפערישער דעהעברעיזאציע פון יידיש און דאס גלייכן. יעדעס מאל, ווען איך האב איבערגעלייענט דעם ארטיקל „שטערט ניט דער דעהעברעיזאציע פון יידיש‟, וואס איז דער סאמע לענגסטער ארטיקל אין אט דעם בוך, בין איך פשוט ניט געווען ביכולת צו פארשטיין, ווי אזעלכע אנשויונגען האבן געקאנט זיך בינדן מיט ז. טעלעסינס ווערטער וועגן זארעצקין, ביי וועמען ער האט זיך געלערנט בערך אין דער זעלבער צייט: „ער האט אונדזער לשון געכאוועט‟ — אויב ער האט באמת טאקע „געכאוועט‟ דאס יידישע לשון, ווי זשע האט ער געקאנט שטרעבן עס אזוי פארארעמען?! אפילו אזעלכע ווערטער ווי „מיזרח‟, „מערב‟, „צפון‟ און „דרום‟ האט ער געוואלט ארויסנעמען פון יידיש, און אנשטאט „כמות‟ און „איכות‟ — אריינפירן עפעס קונציקע, אויסגעטראכטע „וויפלקייט‟ און „וויאזויקייט‟! אז מע לייענט זיין בריוו ראבינען, דוכט זיך, אז סע האט אים אנגעשריבן גאר אן אנדער מענטש. ס׳איז זייער א ווארעמער, כ׳וואלט אפילו געזאגט, א היימישער בריוו, אין וועלכן ס׳איז ניטא קיין מינדסטער שפור פון אידעאלאגיע (א חוץ, אפשר, דער אמוזאנטער אברעוויאטור „יידקולטארבעט‟). דא באניצט דער מחבר ניט בלויז העברעיזמען, נאר אפילו העברעישע ווערטער: קלאגנדיק זיך אויף דעם, אז זיין פרנסה איז צו קליין פאר א משפחה פון פיר מאן און דעריבער קומט זיי אויס לעבן פון פארקויפן זאכן, שרייבט ער: „נישט בגד ללבש, נאר בגד לאוכל‟. נאך מער: ער דערמאנט אן שום איראניע, אז „היינט איז בא יידנ סימכאסטוירע‟. אין אט דעם בריוו זעט מען טאקע, ווי טעלעסין האט אנגעשריבן, „דעם ליבן און טייערן מענטש‟. צוריק גערעדט, האט שפרינצע ראכקינד אויך דערציילט אין אירע זכרונות ניט בלויז וועגן דעם, וואס פאר א גרויסער יידישער לינגוויסט (דער בעסטער אינעם סאוועטן–פארבאנד) זארעצקי איז געווען און אז ער האט אפגעגעבן זיין גאנץ לעבן דער יידישער שפראך און דער יידישער קולטור–בויונג, נאר אויך וועגן דעם, וואס פאר א גוטער, באשיידענער מענטש ער איז געווען, וויפל אנדערע מענטשן, בתוכם זיינע געוועזענע סטודענטן, האט ער געהאלפן, ווי פרינציפיעל און אויפריכטיק ער איז געווען סיי אין וויסנשאפטלעכע אנשויונגען (איינשליסנדיק זיין שטרעבונג „אויסרייניקן העברעיזמען פון יידיש‟, ווי ער פלעגט עס אנרופן), סיי אין פריוואט לעבן. נאך מער: לויט ראכקינדס דערינערונגען, פלעגט זארעצקי אפילו אין די סאמע שווערע יארן שטענדיק שרייבן אין אנקעטעס, אז ער איז צו ערשט געווארן א מיטגליד פון דער באלשעוויסטישער פארטיי און דערנאך איז ער ארויס פון איר דורך זיין אייגענעם ווילן. עמפאטיע, עמפאטיע (אדער, ווי קאר רופט עס אן, ״imaginative understanding״) — ווי נייטיק איז זי, כדי צו פארשטיין אנדערע מענטשן, באזונדערס יענע, וואס האבן געלעבט אין אנדערע תקופות און באדינגונגען. פאר אונדז היינט זעט עס אויס ביז גאר מאדנע, נאר פאר זארעצקין, ווי אויך פאר זיינע שילערס און קאלעגעס, איז, ווייזט אויס, קיין שום ווידערשפרוך ניט געווען צווישן ליב האבן און כאווען די יידישע שפראך, אפגעבן איר דאס גאנצע לעבן — און שטרעבן צו פארארעמען זי אין א באדייטנדיקער מאס דורך „אויסרייניקן‟ א גרויסן טייל פון איר לעקסישן באשטאנד. 
יא, יענעם, וואס אים איז ניט אויסגעקומען צו לעבן אונטער דער קאמוניסטישער מאכט, איז שווער זיך פארצושטעלן, ווי אזוי די קאמוניסטישע אידעאלאגיע פלעגט פארדארבן ביי מענטשן זייער ארט דענקען און נאטירלעכע מענטשלעכע געפילן. יעדנפאלס, אונדז איז שוין לאנג אבסאלוט קלאר, אז, ווי יעלענע באנער האט אמאל אנגעשריבן וו. מאקסימאוון: „אן אידעאלאגיע, אויב זיך האלטן פאר איר אויף א הארבן אופן, וועט זי צו קיין גוטס ניט ברענגען, ווי זי זאל ניט זיין‟.
נתניהו האט דערקלערט א לאקדאון אויף פיר טעג אין צוזאמענהאנג מיט פסח. העכער 130 יידישע לידערס פון אמעריקע האבן געחתמעט א בריוו צו גאנצן און אשכנזי, אין וועלכן זיי בעטן, אז יענע זאלן בלייבן פעסט אין זייער אפאזיציע צו דער איינזייטיקער אנעקסיע פון טיילן אויפן מערב־ברעג. „מיר שרייבן אייך, — ווערט געזאגט אינעם בריוו, — ווי אמעריקאנער יידישע געזעלשאפטלעכע לידערס, וואס זיינען שטאלצע ציוניסטן, פולשטענדיק פאר ישראל און האבן געווידמעט אונדזערע לעבנס צו אונטערהאלטן מדינת–ישראל.‟ מע קאן האבן פארשיידענע מיינונגען וועגן אט דעם ענין, נאר ווען זשע וועט צו אונדזערע רעכטע רוסיש–יידישע אימיגראנטן סוף–כל–סוף דערגיין, אז די, וואס זיינען קעגן דער איינזייטיקער אנעקסיע און פאר the two־state solution, קאנען אויך זיין שטאלצע ציוניסטן, פולשטענדיק פאר ישראל און אפילו ווידמען זייערע לעבנס, כדי אונטערצוהאלטן מדינת–ישראל?!
כ׳געדענק, ווי אמאל איינע א באקאנטע מיינע, א רוסישע יידישקע, וואס לעבט אין אמעריקע, האט אויסגעדרוקט איר אומצופרידנקייט מיט דעם, וואס ציפי ליבני האט געוואלט, אז ישראל זאל מאכן אייניקע טעריטאריעלע הנחות לטובת די פאלעסטינישע אראבער, און באגרינדעט האט זי איר אומצופרידנקייט מיט דער פאלגנדיקער מעלדונג: „איך בין א ציוניסטקע!‟ דעמאלט האב איך איר באמערקט, אז אויך ליבני איז א ציוניסטקע, — נאר דאס סאמע אמוזאנטע איז באשטאנען אין דעם, וואס די „רוסישע ציוניסטקע‟ איז   ק י י ן   א י י ן   מ א ל   אין לעבן ניט געווען אין ישראל! די מחברים פונעם אויבנדערמאנטן בריוו האבן אויך אנגעשריבן, אז „אויב די איינזייטיקע אנעקסיע וועט רעאליזירט ווערן, וועלן די אמעריקאנער יידן — ס׳רוב פון זיי זיינען קעגן אזא פאליטיק — זיך פילן צוליב דעם אפגעפרעמדט פון ישראל‟. כ׳געדענק, ווי אין די 1990ער יארן, נאך דעם ערשטן אסלא–אפמאך, האט יצחק שמיר אין איינעם א טעלע–אינטערוויו דערקלעקט, אז איגנארירן די מיינונג פון די אמעריקאנער יידן מצד ישראל, איז „ניט יידישלעך‟. וואס זשע וועלן איצט זאגן שמירס אנהענגערס? דערווייל האבן „מפקדים למען ביטחון ישראל‟ דעם פאריקן זונטיק אויך געשיקט צו גאנצן און אשכנזי א בריוו מיט אן אידענטישן אינהאלט. 
אין רוסלאנד זיינען פאררעגיסטרירט געווארן 1154 נייע אנגעשטעקטע מענטשן אינעם לעצטן מעת–לעת. די דארטיקע מאכט–פארשטייערס פארפאלגן די וואלאנטיארן, וואס העלפן דאקטוירים. אין דער מאסקווער געגנט און אנדערע רעגיאנען האבן זיך אנגעהויבן טארף–שרפות. ווי מיין באבע רחל פלעגט זאגן, „עמידעם צרות‟…  8 אפרילשפאצירט אין לעטנא. געארבעט. געלייענט קארס בוך.
מאריאן אנדערסאן
היינט איז מאריאן אנדערסאנס [3] יארצייט. איינע פון די לעגענדארע מענטשן, מיט וועמען מיר איז, צום באדויערן, ניט אויסגעקומען זיך צו באגעגענען. ווען איך האב איבערגעוואנדערט פון מאסקווע קיין ניו–יארק, האב איך געפרעגט ביי מיינעם א גוטן–פריינד, וואס האט דעמאלט געארבעט אין BMG Classics, צי מע וואלט געקאנט ארגאניזירן פאר מיר א צוזאמענטרעף מיט אנדערסאן, נאר יענער האט געענטפערט, אז ער ווייסט ניט, ווי אזוי עס צו טאן, — שפעטער מיט א יאר איז זי געשטארבן… אפשר, האב איך געזאלט ארויסווייזן א גרעסערע צודרינגלעכקייט, נאר אין יענער צייט בין איך געווען צו שעמעוודיק. אנע פאוולאוונע האט געהערט אנדערסאן לעבעדיקערהייט אין מאסקווע און האט מיר דערציילט, ווי מוזיקאליש און עמאציאנעל האט יענע געזונגען. צום גליק, זיינען אונדז געבליבן א סך אירע גלענצנדיקע רעקארדירונגען…
אין די מיט 1950ער יארן האט אנדערסאן אנגעשריבן אין איר בוך זכרונות: „איך לעב אין אן עפאכע פון ענדערונגען, און קיין סוף פון זיי זעט מען נאך ניט.‟ יא, א סך זאכן זיינען פארגעקומען פון יענער צייט ביז אנדערסאנס טויט און זינט דעמאלט — ביזן היינטיקן טאג. בערך צען יאר נאך דער פובליקאציע פון אירע מעמוארן זיינען אין די פאראייניקטע שטאטן אפגעשאפן געווארן אלע ראסיסטישע געזעצן, פון וועלכע דער לעגענדארער זינגערין איז אויך אויסגעקומען צו ליידן. פופצן יאר נאך איר טויט איז אן אפראאמעריקאנער געווארן דער פרעזידענט פון פשא, און מיט פיר יאר שפעטער איז ער איבערגעוויילט געווארן אויפן צווייטן טערמין (ס׳איז לאוו–דווקא צו זיין מסכים מיט די אלע אספעקטן פון אבאמאס פאליטיק, נאר אט דער פאקט אליין איז, אוודאי, א מערקווירדיקער). אמעריקע האט באמת טאקע א סך פראגרעסירט אין די לעצטע זעכציק יאר, כאטש ביז שלימות איז דארטן נאך ווייט: לאמיר זיך דערמאנען, למשל, אין אהמאד ארבעריס מארד מיט אנדערטהאלבן חדושים צוריק. ווי פריער, אין משך פון דער גאנצער מענטשלעכער געשיכטע, גייט דער קאמף צווישן גוטס און שלעכטס אן ווייטער — און קיין סוף פון אים זעט מען נאך ניט…
העכער 6000 מענטשן אין דער וועלט זיינען געשטארבן פונעם קאראנא–ווירוס פארן לעצטן מעת–לעת, 1700 פון זיי — אין די פאראייניקטע שטאטן. אין רוסלאנד האט מען פאררעגיסטרירט 1175 נייע אנגעשטעקטע. די פאלן פון משפחה–גוואלד זיינען געווארן אפטער אין פארשיידענע לענדער צוליב דעם קאראנטין. די בריטישע און דייטשישע רעגירונגען טראכטן וועגן ארויסגעבן „אימוניטעט–פאספארטן‟ צו די מענטשן, וואס זיינען געזונט געווארן נאכן קאראנא–ווירוס. מירן זען…  
שב״כ האט ארעסטירט א ישראל–בירגער פאר שפיאנאזש לטובת איראן. 71 מענטשן אין ישראל זיינען געשטארבן פונעם קאראנא–ווירוס; דער יינגסטער פון זיי, א פאטער פון צוויי קינדער, איז געווען אלט 37 יאר. ישראל וועט באקומען צענדליקער טויזנטער טעסטיר–רעאקטיוון און שוץ–קאסטיומען פון דרום–קארעע. דארטן ספראוועט מען זיך מיט דער פאנדעמיע בעסער, ווי אין פיל אנדערע לענדער, ווייל זיי האבן תיכף גענומען מאכן א סך טעסטן, און איצט מאכט מען דארט 20000 טעסטן א טאג. מחמת דעם, הגם די באפעלקערונג פון אט דעם קליינעם לאנד איז 51 מיליאן, זיינען דארטן בלויז 9786 מענטשן אנגעשטעקט געווארן מיטן ווירוס, און 162 זיינען געשטארבן. יא, די אזיאטישע דיסציפלין איז באמת א מערקווירדיקע, אלע זאלן זיך לערנען פון זיי.
פרעזידענט פוטין שרייט פון יענער זייט קרעמל: ״בירגער פאלאווצעס און פעטשענעגען בלייבט זיצן אין דער היים אויף קאראנטין!״
פוטין האט דערקלערט, אז פיל שונאים האבן געמוטשעט רוסלאנד — אי פאלאווצעס, אי פעטשענעגען, — נאר רוסלאנד איז אלץ בייגעקומען, און די אנשטעקונג פונעם קאראנא–ווירוס „וועלן מיר אויך באזיגן‟. לוקאשענקא האט נאך אלץ ניט איינגעפירט אין ווייסרוסלאנד קיין קאראנטין (א חוץ די הויכשולן, ווו ס׳זיינען פארפיקסירט געווארן פאלן פון COVID־19): ער האט געמאלדן, אז דער קאראנא–ווירוס פסיכאז ווערט אויסגעניצט פאר „איבערמאכן די וועלט‟ און אז פונעם ווירוס זאל מען זיך היילן מיט ארבעטן אויפן טראקטאר אין פעלד, אין טרוקענער סאונע, פעטער שפייז און אטעמען מיטן רויך פון שייטערס. צוויי מענטשן, וואס זיינען געשטארבן פונעם ווירוס, האט לוקאשענקא באשולדיקט אין זייער טויט: איינער — האט לוקאשענקא דערקלערט — א פאפולערער ארטיסט, האט געהאלטן אין איין ארבעטן, ניט געקוקט אויף זיין קראנקהייט; דער אנדערער איז געווען צו פעט. אויף דער דארטיקער טעלעוויזיע האלט מען אין איין באהויפטן, אז בלויז אין אנדערע לענדער ליידט מען פונעם קאראנא–ווירוס, און נאר אין ווייסרוסלאנד איז אלץ אין ארדענונג. היות מע געטרויט ניט דער מאכט און מע האט ניט קיין ריכטיקע אינפארמאציע, גייען אום אומרויקע, אפילו אפאקאליפטישע קלאנגען: אז די שפיטאלן און מארגן זיינען איבערגעפולט, אז מע האט פארווערט די דאקטוירים צו שטעלן דעם דיאגנאז COVID–19, און אנשטאט דעם מוזן זיי איצט שרייבן „פנעוומאניע‟ וכדומה. אייניקע אנגעשטעקטע יונגע מענטשן דערציילן אויף זייערע טעלעגראם–קאנאלן, וואס עס קומט מיט זיי פאר. צו איינעם פון זיי זיינען געקומען די „סילאוויקעס‟ [4] און האבן געפאדערט, ער זאל באזייטיקן דעם קאנאל. איינע א דאקטערין, וואס האט דערציילט אין אן אינטערוויו וועגן דעם קאראנא–ווירוס, האט מען ארויסגערופן אינעם אויספארש–קאמיטעט…
היינט האט זיך אנגעהויבן פסח. וועלכע ס׳זאלן ניט זיין אייניקע פרטים פון דער תנכישער געשיכטע (דאס שלאגן די בכורים, דאס אפנארן און בארויבן די מיצרים וכדומה), איז די הויפט–אידעע פון אט דעם יום–טוב אונדז טייער ביז די סאמע טיפענישן פון הארצן; זי וועט תמיד בלייבן טייער פאר די בעסטע מענטשן אויף דער וועלט, כל–זמן די מענטשהייט וועט עקזיסטירן: זאל לעבן פרייהייט! נאך מיט 2600 יאר צוריק האט עזאפ געוווסט, אז „ס׳איז ניט גוט צו פארקויפן פרייהייט פארן גאנצן גאלד אויף דער וועלט‟. איך, נאך א דערוואקסלינג, אין די סוף–1980ער יארן, בשעת גארבאטשאווס ליבעראליזאציע אינעם געוועזענעם סאוועטן–פארבאנד, האב פעסט פאראייגנט, אז ס׳איז א בזיון אפגעבן די בכורה קאלבעס לגבי פרייהייט. הגם מע דארף זיין טאלעראנט צו אנדערע מיינונגען, קאן איך אין דעם פאל גארנישט מיט זיך ניט מאכן: כ׳פאראכט יענע, וואס האבן פארראטן די אידעאלן פון אונדזער יוגנט.
טראכט איך אצינד וועגן דעם — און דערמאן זיך, אז ווען איך בין געווען נאך א קינד, האט מיך שוין דעמאלט צוגעצויגן דאס ווארט, דער באגריף „פרייהייט‟. ווען איך בין געווען, מסתמא, א יאר צוועלף (איך מיין אזוי, ווייל דווקא אינעם 6טן קלאס פלעגן די שול–קינדער אינעם סאוועטן–פארבאנד לערנען די געשעכיטע פונעם מיטלאלטער), האב איך אנגעשריבן א דערציילונג וועגן אן אויפשטאנד פון פויערים קעגן זייער פעאדאל. אוודאי, איז דאס געווען א קינדערישע און א נארישע דערציילונג, נאר אנגערופן האב איך זי „קאמף פאר פרייהייט‟. מיט א פאר יאר פריער, ווען אונדזער דעמאלטיקע געשיכטע–לערערין האט ביי מיר געפרעגט, וואס האט געוואלט דאס רוסלענדישע פאלק בשעת דער רעוואלוציע פון 1917, האב איך געענטפערט: „פרייהייט‟ (און זי האט מיך פארראכטן: „לאנד!‟). נאך מיין סאמע ערשטן באזוך פון א זאאלאגישן גארטן (געווען איז דאס אין עסטלאנד, אין טאלין, בעת די זומער–קאניקולן) בין איך געווארן זייער דערשלאגן פונעם זען די חיות פארשפארט אין שטייגן. כ׳האב אנגעהויבן שרייבן עטלעכע לידער וועגן דעם, אין וועלכע איך האב אויסגעניצט דעם ווארטבאהעפט „הייליקע פרייהייט‟ (ווי אויך „געמיינע שטייג‟). ווען איך זע איצט, אז פאר אייניקע יידן, וואס לעבן אין פוטינס רוסלאנד, זיינען „כל–מיני רעסורסן‟ וויכטיקער איידער פרייהייט, טראכט איך מיט חידוש: שוין זשע ווייסן זיי ניט (אדער פשוט פארטראכטן זיך ניט וועגן דעם), אז דווקא צוליב דעם, וואס אין די 1930ער יארן האבן מיליאנען דייטשן אפגעגעבן די בכורה קאלבעס לגבי פרייהייט, איז דערמעגלעכט געווארן דער חורבן?! 
גלענצנדיק האט אנגעשריבן פארויר סעוואק [5], וואס האט אפגעלעבט זיין גאנץ קורץ לעבן אונטער דער קאמוניסטישער טיראניי און איז אפילו קיין מאל ניט געווען קיין דיסידענט:  כ׳האב, דאכט זיך, פארשטאנען, פרייהייט,אז דו ביסט ווי זאלץ…בעת מע באקומט דיך ארויס פון ערד–טיפענישן,ברענען די הענט פון שניטווונדן און דראפן…ווען דו ביסט ניטא, איז אלץ אומבאטעמט אין דער וועלט…
[1] רוסלענדישער פארשונג־צענטער פון געזעלשאפטלעכער מיינונג[2] ראבין, יוסף (1900־1987) — יידישער סאוועטישער שרייבער[3] אנדערסאן, מאריאן (1897־1993) — באוווסטע אמעריקאנער זינגערין[4] „סילאוויק/עס‟ (רוס.) — פארשטייער פון מלוכישע רעכטאפהיט־קראפט־אינסטיטוציעס[5] פארויר סעוואק פון דער היים קאזאריאן — ארמענישער פאעט און ליטעראטור־פארשער

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
אויף א שיף קיין אדעס 

Next Post
נאטיצן פונעם רעדאקטאר — 41 



