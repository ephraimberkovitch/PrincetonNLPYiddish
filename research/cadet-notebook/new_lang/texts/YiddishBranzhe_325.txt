

לאפסוס־קאקטוס — 18 



 by באריס סאנדלער 
March 1, 2019March 26, 2019 Filed under:
ליטעראטור
שפראך 

ווי ווערטער רופן זיך אפ (6)
פון מיינע ערשטע טריט אן אין דער יידישער ליטעראטור האב איך געהערט: „דו דארפסט אויסארבעטן אן אייגענעם סטיל!‟ — וואס מיינט, אן אייגענער סטיל, האב איך מער־ווייניקער פארשטאנען, אבער ווי אזוי מע ארבעט אים אויס האט מיר קיינער נישט געקאנט דערקלערן.
דעם אמת געזאגט, נאך כמעט פערציק יאר פון זיין איינגעטונקען אין דער שרייבערישער און רעדאקטארישער ארבעט, ווייס איך נאך אלץ נישט, צי כ׳האב אים טאקע געכאפט פארן קאלנער, מיין אייגענעם סטיל, צי נישט. און פארט האב איך פארשטאנען, אז אן אייגענער סטיל קומט צום שרייבער פון זיין אונטערבאוווסטזיין; ס׳איז א טייל פון זיין נאטור, כאראקטער, פון זיין הערן און פילן די ניואנסן פון שפראך, פון זיין זען דעם פייסאזש, זיין געשמאק, וויסן און פסיכאלגישן צושטאנד, מיט איין ווארט, יעדער שרייבער איז פאראורטיילט צו האבן זיין אייגענעם סטיל, ווי זיין אייגענעם כתב, האנטשריפט. אן אנדער זאך, ווי בולט, זיין סטיל דרוקט זיך אויס. ווי גיך און לויט וועלכע סימנים ווערט דערקענט דער אדער יענער שרייבער.
מיר בלעטערן ווייטער יאנקל יאקירס בוך „א שליטן מיט יישובניקעס‟. קיין רייכע ליטערארישע ירושה האט אונדז יאקיר נישט איבערגעלאזט, בסך־הכל צוויי אדער דריי ביכער דערציילונגען. רייך איז אבער און בולט זיין בעסאראבער שפראך, זיין סטיליסטישע אייגנארטיקייט און שרייבערישער „פערזאנען־שיי‟. לאמיר זיך אויף א וויילע אפשטעלן אויף דער דערציילונג „מיין עלטער־זיידע יאנטשע‟. 
אט ווי יאקיר שילדערט א ביינאכטיקן פייסאזש אינעם שטעטל:
„דארט אויבן פליוסקען זיך די שטערנדלעך אין דער בלויער הימל־שיסל און דא אונטן אויף דער זינדיקער ערד שויבערט אן אסענדיק עצבותדיק ווינטל די נאקעטע ביימלעך פאזע דעם וועג.‟
דער פייסאזש איז דער בעסטער אופן איבערצוגעבן דעם אינערלעכן צושטאנד פונעם העלד. יאקירס העלד, זיין עלטער־זיידע, אויפן וועג פון דער שיל אהיים, האט פלוצעם דערפילט, אז עמעצער גייט אים נאך, טרעט אים ממש אן אויף דער קאפאטע. ווער זאל עס זיין? אוודאי, דער ניט־גוטער… אין אזא מינוט קומט דער יצר־טוב אין געראנגל מיטן יצר־הרע. דער אויסגעשטערנטער הימל און די זינדיקע ערד. אין הימל „פליוסקען זיך‟ די ציכטיקע שטערנדלעך, ווי אומשולדיקע ניי־געבוירענע קינדער אין א שיסל; און אויף דער „זינדיקער ערד‟ שטייען די „נאקעטע ביימלעך פאזע דעם וועג‟, ווי דעגראדירטע מיידלעך… און נאר דאס „אסענדיק עצבותדיק ווינטל‟ טראגט זיך פריי צווישן הימל און ערד, ווי א פארמיטלער.
פענדריקל
דאס קאמישע ווארט פלעגט זיך אפט אראפרייסן פון דער צונג ביי א בעסאראבער ייד. מ׳האט ספעציעל נישט געדארפט פארטייטשן, וואס עס מיינט.
„דער פרומער פענדריקל, — לייענען מיר ביי יאקירן, — האלט, א פנים, אז עס איז פאר זיי קיין שום תקומה נישטא.‟
היינט מוז מען עס יא פארטייטשן. „פענדריק(ל)‟, מיינט, א שוואכוויליקער, א נעבעכל, א „שמאטע‟, א כניאק; ער פלאנטערט זיך שטענדיק צווישן די פיס.
ביי אונדז אין דער היים איז מיר אויסגעקומען צו הערן — „חציפענדריק‟ — א „פענדריק‟, וואס איז געבליבן שטעקן אין מיטן — נישט אהין און נישט אהער.
מעגעגעלע
אן אנדער ווארט פון דעם זעלבן מין — א נישט־טויגער, א ליידיקגייער, א מעגעגע.
„יידן, וואס לאזט איר זיך פירן ביי דער נאז פון אט דעם מעגעגעלע?‟
אין זיין שפראך ניצט יאקיר אפט די ווערטער אזוי, ווי זיי פלעגן ארויסגערעדט ווערן אין פאלק. למשל: נישט „אפדריבלען‟ (די בלאטע), נאר „אפדריוולען‟; נישט „דריבנע‟ (געלט), נאר „דריוונע‟, נישט „בלוי אדער בלא‟, נאר „בלאוו‟, נישט „גרוי אדער גרא‟, נאר „גראוו‟…
אז איר ווילט זיך פארשטעלן, ווי האט אויסגעזען אין א בעסאראבער שטעטל א שבתדיקער זומערדיקער בייטאג, קוקט אריין אין יאקירס דערציילונגע „די לבנה קוקט דורך א בריל‟.
„א זון א גרויסע, א קיילעכדיקע, ווי א מאמעליגע, כאטש נעם און צעשנייד זי מיט א פאדעם, שיט מיט פריסיק. דאס שטעטל א פארמאראטשעטס, דרעמלט אין שאטן פון די צעגרינטע ביימער און אין קילקייט פון די ברעמענער.‟
דערווייל וועלן מיר יאקירס בוך פארמאכן, און אויף דעם ארט, צווישן די זייטלעך, לאזן א זיידענעם בוך־סימן.
לאפסוס־קאקטוס
 

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
נאטיצן פונעם רעדאקטאר — 17 

Next Post
פון אונדזער עזבון: מאטל גרוביאן (1909־1972) 



