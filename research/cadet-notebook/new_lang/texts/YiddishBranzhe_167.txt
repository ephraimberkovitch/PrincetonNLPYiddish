

מיין יידישע מאמע 



 by באריס סאנדלער 
May 1, 2020May 1, 2020 Filed under:
לידער
ליטעראטור
פראזע 

משה לעמסטער
מיין טאטע איז געשטארבן אין 1949, ווען איך בין אלט געווען צוויי יאר מיט צוויי חדשים. און פון דעמאלט אן האבן מיר זיך ניט צעטיילט מיט דער מאמען ביזן 1993, ווען זי איז געשטארבן ביי מיר אויף די הענט. זי איז געווארן אן אלמנה אין דער עלטער פון 30 יאר. א יונגע אלמנה. מע האט איר גערעדט שידוכים, נאר זי האט זיך אפגעזאגט, מורא געהאט, מע זאל מיך באליידיקן. ווען איך בין נאך געווען א יינגעלע פון א יאר 13־12 האב איר געזאגט: „מאמע, דו ווער ניט עלטער און ווען איך וועל אויסוואקסן, וועל איך ווערן דיין מאן‟. שפעטער, ווען איך בין שוין געווען א חתונה־בחור, פלעג איך זאגן די מיידלעך, די פאטענציעלע כלות, אז איך בין ניט אליין, אז ווער עס וויל מיך נעמען פאר א מאן, וועט מוזן אויך נעמען מיין מאמען. מע האט זיך אפגעזאגט…
אין די יארן 1941־1944, ווען זי איז נאך געווען א מיידל, האט זי דריי ביטערע יאר פארבראכט אין געטא פון טראנסניסטריע. זייענדיק לויט דער פאך א שניידערקע, פלעג זי דארטן נייען פאר די קריסטן פונעם אוקראינישן דארף, בירלאווקא, וויניצער געגנט, ווו ס׳איז געווען די געטא, פארשיידענע זאכן. א דאנק דעם, — סיי זי, סיי די צוויי שוועסטער און די מאמע אירע — האבן געהאט וואס צו עסן און געבליבן לעבן. נאר די דריי יאר, וואס זי האט אין איינעם מיט אנדערע יידן גענעכטיקט אין די קאלטע שארפע ווינטערס אין א שטאל, האבן געווירקט אויף איר געזונט. זי האט באקומען אן אסטמע און סטענאקארדיע. אין עלטער פון עטלעכע און פערציק יאר האט זי געמוזט פארלאזן די ארבעט און ארויסגיין אויף פענסיע, ווי אן אינוואליד.
אן אנדער מאמע וואלט אפשר, אין אזא לאגע געשיקט איר זון נאכן פארענדיקן די מיטלשול אויף אן ארבעט, נאר זי האט געוואלט, אז איך זאל פארזעצן דאס לערנען און באקומען הויכע בילדונג. א דאנק דעם, האב איך געהאט אין מיין לעבן פינף שיינע סטודענטישע יארן און באקומען א דיפלאם פון א לערער. ביים לערנען אין אינסטיטוט פלעג די מאמע פון אירע 30 רובל פענסיע שיקן מיר אויף דירה־געלט 10 רובל. שפעטער, ווען כ׳האב זיך געלערנט אויף די ליטערארישע קורסן אין מאסקווע און געדארפט פארן צו די לימודים, פלעג זי מיר זאגן: „ביסט נאך ניט אוועקגעפארן און איך בענק שוין נאך דיר‟. כ׳רעד שוין ניט וועגן די הונדערטער אירע: „מיר זאל זיין פאר דיר‟…
דאנקען גאט, זי האט דערלעבט צו האבן און דערציען אייניקלעך, די צוויי טעכטער מיינע. זי איז געשטארבן אין איר בעט, ביי מיר אויף די הענט. איך קוק אויף דריי פאטאגראפיעס אירע פון פארשיידענע יארן. נאר ביי מיר אין זכרון איז די מאמע געבליבן אזוי, ווי זי האט אויסגעזען אויף דער עלטער, אויף דער לעצטער פאטאגראפיע. אן אמתע יידישע מאמע…
ס׳איז גרינג צו ליב האבן א מאמען פון דער ווייטנס. נאר דאס, וואס איך מיט איר האבן אפגעלעבט אזוי פיל יאר אין איינעם און זי איז געווען תמיד לעבן מיר, פלעג איך איר זעלטן זאגן שיינע ווערטער, שענקען בלומען, ווידמען לידער… כאטש צווישן די ערשטע לידער מיינע, זענען געווען פינף שורות וועגן דער מאמען:

מאמע, 
דאס ערשטע ווארט,
וואס פאלט אריין אין קינדישן הערצל,
נאר דער קלאנג פונעם פאלן —
דאס גאנצע לעבן הערט זיך…
געהאט נאך א פאר לידער, נאר איך האב זיי ניט געלייענט דער מאמען. נאך פיר שורות וועגן איר איז שוין געווען די עפיטאף אויף איר מצבה:
זי האט אין איר לעבן ניט ווייניק געבידעוועט.
איצט אין די הימלען גרינג איז איר פלי —
פון א קליין שטעטל א פשוטע יידענע,
א פשוטער שטערן צווישן שטערן ווי זי.
נאך איר אוועקגיין אין דער אייביקייט ווידמע איך דער מאמען ניט ווייניק לידער, נאר זי הערט זיי ניט… ברענג אויף איר קבר ניט ווייניק בלומען, נאר זי זעט זיי ניט…
פאר וואס האב איך דאס אלץ ניט געטאן ביי איר לעבן?..
זי האט ווייניק געדארפט
ווען  איך וואלט באפוצט מיט בריליאנטן,
מיין מאמעס קלייד פון סאמעט,
וואלט איך סיי ווי סיי געהאלטן,
אז איך האב נאך ווייניק געטאן פאר דער מאמען!
ווען  איך וואלט פאר איר — פאר מיין ייחוס,
אויסגעבויט א פאלאץ פון מארמאר,
וואלט איך סיי ווי סיי אויף זיכער,
נאך ווייניק געטאן פאר דער מאמען!..
נאר דאס זיינען פאעטישע צאצקעס,
פוסטע קלאנגען און קונציקע גראמען…
א קוש פאר טאג,
אין אוונט א ווארט א הארציקס —
אך, ווי ווייניק, האט געדארפט מיין מאמע…
דער מאמעס ווארעמקייט
מיין מאמע פלעגט אפט מאל וועלן
איר ווארעמקייט אנטאן אויף מיר ווי א טוך,
נאר איך בין געלאפן צו אנדערע שוועלן —
געפילן וואס בריען שטענדיק געזוכט…
זיך געלאשן אין גיכן די ברייקע פלאמען,
דעם ברען פונעם בראנפן געזוכט אין די שענק…
פון לאנג איז ניטא שוין מיין הארציקע מאמע,
ניט די ווארעמקייט אירע,
וואס נאך מיר האט געבענקט.
ווען ארומיקע קעלט נעמט אדורך יעדן אבר
צו איר אייביקער רו צום בית־עולם איך אייל,
גלייך ווי דער מאמעס טויט־קאלטער קבר
קאן ווי א טוך מיך דערווארעמען היינט…
די רפואה
איך קען היינט רעדן פריי און פארביק,
אויף פיר שפראכן אפשר נאך אויף צוויי.
נאר ווען פון א קראנקייט
האלט איך אין שטארבן
שעפטשע איך יידיש:
— מאמע מיינע, ס׳טוט מיך וויי…
גלייך ווי ווידער א קינד און די מאמע
זיצט, ווי א מלאך לעבן בעטל און וואכט…
נאר כ׳רעד דאס פון היץ, פון ווייטיק, מסתמא,
זי האט דאך פון לאנג שוין
אירע אויגן פארמאכט…
ווען פלוצעם כ׳לעב אויף
און די שלאפקייט שארפע
ווערט פארשווונדן ערגעץ אין חושך פון נאכט
ווייס איך אויף זיכער ווער דעם נס האט געשאפן
ווער ס׳האט די רפואה אויף ווייסע פליגל געבראכט…


Share this:TwitterFacebookPrintLike this:Like Loading...

Related
 


Tagged: fasadjewsliteraturepoetrystoryYiddish 
Post navigation


Previous Post
כ׳וואלט גערן דעם טאטן געשיקט אן אי־מייל 

Next Post
די פארווינדלונג פון א דענקמאל אין סינסינאטי 



