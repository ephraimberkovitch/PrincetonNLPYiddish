<body dir=״rtl״ style=׳font־family:״Times New Roman״,Ariel,FreeSerif;׳>
<h1>קאמעדיעס: אגענטן</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
א שפאס אין איין אקט
</p><p>
פ ע ר ז א נ ע ן :
</p><p>
מ נ ח ם ־ מ ע נ ד ל  י ק נ ה ז ,  א יונגערמאן א קליינשטעטלדיקער, אנ־
</p><p></p><p>
געטאן אין א נייעם גארניטער, נארוואס פון דער נאדל, מיט א נייעם קאפעלוש,
</p><p></p><p>
וואס זיצט ניט גוט אפן קאפ, און מיט א קאלנער, וואס קוועטשט אים ארויס
</p><p></p><p>
די אויגן פון שטערן. אפן שויס האלט ער א גאנץ גרויסן פארטפעל, אויך א
</p><p></p><p>
נייעם
מ א ר ק מ א י ס ע י ע וו י ט ש  ל א מ ט ע ר נ ש י ס ע ר, א יונגער־
</p><p></p><p>
מאן א שטשאגאל. אויך מיט א גרויסן פארטפעל.
א ק י ם  א י ס א ק א וו י ט ש  ב א ק פ י ש, א געפאקטער פארשוין,
</p><p></p><p>
וואס האלט פון דער אכילה. אויך מיט א גרויסן פארטפעל.
ל א ז א ר ק א נ ס ט א נ ט י נ א וו י ט ש  ט ע ר ק ע ל ט ו י ב,
</p><p></p><p>
א פארשוין מיט א גרויסער בארד און מיט א גרויסער משפחה: א ווייב מיט
</p><p></p><p>
עטלעכע קינדער, איינס קלענער פונעם אנדערן.
</p><p>
פארשיידענע פארשוינען, סטאטיסטן.
</p><p>
די געשיכטע קומט פאר אונטערוועגנס, אין וואגאן דריטער קלאס.
</p><p></p><p>
[אין וואגאן. ― אייניקע פארשוינען זיצן, אייניקע ליגן אויסגעצויגן,
</p><p></p><p>
אייניקע שלאפן. ― אף די פאליצעס פעקלעך, טשעמאדאנעס. ― פארנט,
</p><p></p><p>
איינער אליין אף א באנק, נאענט צום פענצטער, זיצט  מ נ ח ם־
</p><p></p><p>
 מ ע נ ד ל, באטראכט דעם נייעם גארניטער, רעדט צו זיך אליין.]
</p><p></p><p>
ע ר ש ט ע  ס צ ע נ ע
</p><p>
מ נ ח ם ־ מ ע נ ד ל: אנגעטאן מיך א ביסל ― ווי א חתן. אויסגעפוצט ― ווי א מויד. א חסרון ― די הויזן א ביסל צו שמאלדלעך,
און דער קאלנער... אוי, דער קאלנער! נאר אף צו דערווארגן ווערן!...
איך פאר. איך ווייס, וווהין איר פאר? „איר וועט זיין, זאגן זיי, א גוטער
אגענט. אייער נאמען אליין, זאגן זיי, איז שוין גענוג! א ווערטעלע אויסצוריידן ― מנחם־מענדל יקנהז, וואס מע קען אים, זאגן זיי, ווי א בייזן
שילינגער, אומעטום: אין יעהופעץ, אין בויבעריק, איז מאזעפעווקע, און
ווו ניט? פארט, זאגן זיי, צווישן אייערע יידעלעך און זייט מצליח! שטראפירט, זאגן זיי, מענטשן פונעם טויט״... שטראפירן מענטשן פונעם טויט?
וויאזוי נעמט מען דאס און מע שטראפירט אפ יענעם פונעם טויט? זאל
איך אזוי וויסן א בייזע וועטשערע. כאטש זיי האבן מיך געלערנט צוויי
טאג כסדר הלכות־אגענט, און „אוואנס״ האט מען מיר אויך געגעבן,
און דאס איז דאך דער עיקר, מחמת אלע אגענטן נעמען אוואנסן. ס׳זאל
ניט זיין קיין אוואנסן, וואלטן ניט געווען, זאגן זיי, קיין אגענטן... חוץ
לזה, האבן זיי מיר אנגעפאקט א פולן פארטפעל מיט קאנסטיטוציעס, מיין
איך אינסטרוקציעס, וויאזוי אן אגענט איז זיך נוהג בשעת שטראפירן
יענעם פונעם טויט. מע באדארף זיך נעמען אקארשט צו די קאנסטיטוציעס, מיין איך אינסטרוקציעס... (עפנט אויף דעם פארטפעל און באקומט ארויס א בריוול). א! מע זאל דערמאנען משיחן ― שיינה־שיינדלס
א בריוול! ווי זאגט די שוויגער מיינע: „אז מע זוכט א שער, געפינט
מען א בעזעם״... מע דארף פונדעסטוועגן לייענען נאכאמאל, וואס שרייבט
עפעס מיין פלוניתטע, זאל מאריך ימים זיין? במילא סקוטשנע אין וואגאן, ניטא וואס צו טאן. (לייענט דאס בריוול). „לכבוד בעלי היקר הנגיד
החכם...״, בקיצור... „מוהר″ר מנחם־מענדל נ″י. ערשטנס, קום איך דיר
צו מעלדן, אז מיר זיינען אלע גאט צו דאנק אין בעסטן געזונט, גיב גאט
דאס נעמלעכע פון דיר צו הערן אף ווייטער ניט ערגער...״ (רייסט אי־בער). דאנקען השם יתברך, וואס כאטש געזונט. (לייענט ווייטער).
„צווייטנס, שרייב איך דיר, זאלסט אזוי כוח האבן, משומד איינער...״
(רייסט איבער). שוין! זי הייבט שוין אן מיט אירע ברכות!... (לייענט
ווייטער). ,,...זאלסט אזוי כוח האבן, משומד איינער, צו כאליען דארטן
אין דער קרענק, אין דעם וויסטן פינצטערן יעהופעץ, ברענען זאל עס
מיט דיר אינאיינעם אף איין פייער, ווי איך האב אפילו כוח צו פלאנטען
מיט די פיס, אז בסך־הכל האט מיר דער שיינער דאקטער געהייסן ליגן
― ליגן זאל ער אפן בית־עולם מיט דיר אין שכנות, ווי די מאמע זאגט...״
(רייסט איבער). אהא! די מאמע זאגט!... (לייענט ווייטער). ,,...ווי די
מאמע זאגט, ס׳זאל אייך זיין היימלעכער אין די לאנגע ווינטער־נעכט...
נא דיר גאר אזא שלאק ― א נייע פרנסה האט אים גאט צוגעשיקט, דעם
ברויטגעבער מיינעם! ער וועט שטראפירן מענטשן צום טויט! וואס הייסט
דאס, מענדל, דו וועסט שטראפירן מענטשן צום טויט? פארוואס?...
(רייסט איבער). זי הייבט ניט אן צו פארשטיין, וואס מע שרייבט איר!
(לייענט ווייטער). „ביסט דאך קלאר משוגע ― משוגע מעגסטו ווערן
פאר אלע יידן און פאר אלע גויים, להבדיל, ווי די מאמע זאגט...״ (רייסט
איבער). זי איז שוין ווידער דא מיט דער מאמע! (לייענט ווייטער). ,,...ווי
די מאמע זאגט: א פערדל, אז מע לאזט דעם אפ די לייצעס, פאררייסט
דאס הויך דעם וויידל. קארג, הייסט עס, וואס דו האסט איבערגעדינט
אלע עבודה־זרות, געווען שוין וואס אין דער קארט: א הענדלער ― א
טענדלער, א מעקלער ― א שמעקלער, א גייער ― א דרייער, א שדכן ―
א בדחן, וואס די גאנצע וועלט האט מיט דיר צו טאן, ― באדארפסטו
נאך אויספרווון האנדלען מיט טויטע לעבעדיקע מתים, ווי זאגט די מאמע זאל לעבן: ווארט־ווארט, ער וועט זיך דיר שוין באלד פארשטעלן
פאר אן אם אויך ערגעץ אין פוילן!... וואלט ניט גלייכער געווען טויזנט
מאל, זאלסט, למשל, זיין אצינד אף דער מלחמה מיט יאמפאניע...״
(רייסט איבער). יא, ס׳פארשטייט זיך! אט פלי איך!... (לייענט ווייטער).
,,...און קומען צו פארן אהיים אין אזא שטאנד, חלילה, ווי אונדזער משה־וועלוול לווי־אברהמס איז געקומען, פינצטער איז מיר, אן הענט און אן
פיס און אן לייב און אן לעבן, ווי די מאמע זאגט: די קויל ווייס דען
וועמען זי שיסט?... געדענק־זשע, מענדל, איצטיקס מאל זאג איך דיר
מיט גוטן ס׳זאל אף דיר קומען א מהומה, א שרפה, א מגפה...״ (עס
קומט אריין אין וואגאן ל א מ ט ע ר נ ש י ס ע ר  מיט א גרויסן
טשעמאדאן. זוכט אן ארט אף צו זעצן זיך).
</p><p></p><p>
צ וו יי ט ע  ס צ ע נ ע
</p><p>
ל א מ ט ע ר נ ש י ס ע ר: (רוסיש). מאזשנא ק׳וואס? 1)
</p><p></p><p>
מ נ ח ם ־ מ ע נ ד ל: (באהאלט דאס בריוול אין פארטפעל. אויך
רוסיש). אך! דליא טשעווא ניעט? 2) (צו זיך). א פיינער פארשוין מיט
א שיינעם טשעמאדאן... אפשר וועט ער זיך לאזן שטראפירן פונעם טויט?
</p><p></p><p>
――――
</p><p></p><p>
1) מעג מען צו אייך? ― 2) פארוואס ניט?
ל א מ ט ע ר נ ש י ס ע ר: (באשטאט דעם טשעמאדאן, זעצט
זיך אוועק לעבן מנחם־מענדלען. נעמט ארויס א פאפיראס, רעדט רוסיש).
ניעט לי או וואס אגניא? 1) (צו זיך). נאדא זאנדיראוואט פאטשווו ―
א טאפ אין וואגן...
</p><p></p><p>
מ נ ח ם ־ מ ע נ ד ל: אך! דליא טשעווא ניעט? (גיט אים א שוועבעלע. רעדט צו זיך). גאנץ גוט, וואס ער הייבט אן אף צופריער.
</p><p></p><p>
ל א מ ט ע ר נ ש י ס ע ר: (טראגט אים אונטער א פאפיראס).
ניע אוגאדנא לי? 2) (צו זיך). א פאדכאדיאשטשי 3) סוביעקט... א פרא־ווינציאל מיט א נייעם גארניטער... אפשר וועט מען קאנען מיט אים מאכן
א געשעפט? כאטש א קליין סטראכאווקעלע אף אויסשלאגן די הוצאות...
</p><p></p><p>
מ נ ח ם ־ מ ע נ ד ל: (נעמט). אך! דליא טשעווא ניעט? (פאר־רייכערט, רעדט צו זיך). זעט אויס, א גאנץ לייטישער מענטש. ער וועט
זיך, אם ירצה השם, געוויס פארשטראפירן פונעם טויט.
</p><p></p><p>
ל א מ ט ע ר נ ש י ס ע ר: (צו זיך). מיט אזא כניאק קאן מען
ריידן אף יידיש. (הייבט אן ריידן יידיש). א חיות צו פארן אין באן...
ניט דאס, וואס אמאל! אז מע איז געפארן מיט דער פור, פלעגט מען זיך,
ווי פאנימאיעטיע, 4) שלעפן און שלעפן און שלעפן.
</p><p></p><p>
מ נ ה ם ־ מ ע נ ד ל: (זאגט אים נאך), שלעפן און שלעפן און
שלעפן.
</p><p></p><p>
ל א מ ט ע ר נ ש י ס ע ר: מען איז געווען אין גלות באם בעל־עגלה, כחומר ביד היוצר.
</p><p></p><p>
מ נ ח ם ־ מ ע נ ד ל: כחומר ביד היוצר.
</p><p></p><p>
ל א מ ט ע ר נ ש י ס ע ר: ער פלעגט אנפאקן א בויד מיט פארשוינען פון כל מאמינים שהוא.
</p><p></p><p>
מ נ ח ם ־ מ ע נ ד ל: פון כל מאמינים שהוא.
</p><p></p><p>
ל א מ ט ע ר נ ש י ס ע ר: יידן, און ווייבער, און א זעקל מעל,
און א חזן, און א ציג, און א גלח...
</p><p></p><p>
מ נ ח ם ־ מ ע נ ד ל: און א ציג, און א גלח...
</p><p></p><p>
ל א מ ט ע ר נ ש י ס ע ר: און אז מען איז געקומען בארג־ארויף,
האט ער געהייסן די פארשוינען, זיי זאלן זיך מטריח זיין אראפגיין, מע
בעט אייך מחילה.
</p><p></p><p>
מ נ ח ם ־ מ ע נ ד ל: מע בעט אייך מחילה.
</p><p></p><p>
ל א מ ט ע ר נ ש י ס ע ר: און היינט בין איך מיר א פריץ. זיץ
מיר, ווי פאנימאיעטיע, אין וואגאן און רייכער מיר א פאפיראס, אי
ניקאקיך!
</p><p></p><p>
מ נ ח ם ־ מ ע נ ד ל: אי ניקאקיך!
</p><p></p><p>
ל א מ ט ע ר נ ש י ס ע ר: איין מעלה האט נאר געהאט דאס
</p><p></p><p>
――――
</p><p></p><p>
1) האט איר אפשר פייער? ― 2) צי ווילט איר ניט? ― 3) א פאסנדער. ― 4) איר פארשטייט?
אמאליקע פארן ― מען איז געווען זיכער מיטן לעבן. מע האט ניט מורא
געהאט, טאמער חלילה אן אומגליק, א קאטאסטראפע, דאס הייסט, טאמער קערט מען זיך איבער, ווי פאנימאיעטיע, און מע פליט, ווי די האלעשקעס, מיטן קאפ אראפ.
</p><p></p><p>
מ נ ח ם ־ מ ע נ ד ל: ווי די האלעשקעס, מיטן קאפ אראפ.
</p><p></p><p>
ל א מ ט ע ר נ ש י ס ע ר: גוט, אז מען איז באווארנט כאטש
מיט עטלעכע טויזנט קערבלעך אף נאכן טויט, דאס ווייב מיט די קינדער זאלן חלילה ניט דארפן, ווי פאנימאיעטיע, גיין איבער די הייזער.
</p><p></p><p>
מ נ ח ם ־ מ ע נ ד ל: איבער די הייזער... (צו זיך). ער גייט
גלייך, ווי א גוט פערד...
</p><p></p><p>
ל א מ ט ע ר נ ש י ס ע ר: (צו זיך). ער גייט דאך מיר נאך, ווי
א לאשעקל! (הויך). ווארעם כל זמן, פארשטייט איר מיך, דאס רעדל
דרייט זיך, דרייט זיך עס.
</p><p></p><p>
מ נ ח ם ־ מ ע נ ד ל: דרייט זיך עס.
</p><p></p><p>
ל א מ ט ע ר נ ש י ס ע ר: און אז עס הערט זיך אויף צו דרייען,
איז ― סטאפ מאשינא!
</p><p></p><p>
מ נ ח ם ־ מ ע נ ד ל: סטאפ מאשינא!
</p><p></p><p>
ל א מ ט ע ר נ ש י ס ע ר: (צו זיך). ער לאזט זיך פירן. מע
דארף גיין מיט אים גלייך צו דער שטאל. (הויך). דער חסרון, וואס ניט
יעדער קאן זיך באווארענען מיט געלט. היינטיקע הוצאות, ווי פאנימא־יעטיע, מיט היינטיקע־ע־ע־ע...
</p><p></p><p>
מ נ ח ם ־ מ ע נ ד ל: מיט היינטיקע־ע־ע־ע...
</p><p></p><p>
ל א מ ט ע ר נ ש י ס ע ר: איז כאטש, פאקרייניע מיערע, א
סטראכאווקעלע.
</p><p></p><p>
מ נ ח ם ־ מ ע נ ד ל: פאקראנעמיר, א סטראכאווקעלע... (צו
זיך). ס׳איז דאך טאקע נאר מן השמים, כ׳לעבן!
</p><p></p><p>
ל א מ ט ע ר נ ש י ס ע ר: איך האב מיך גראד דערמאנט אצינד,
וואס בא אונדז האט זיך געטראפן א מעשה. איינער א געמיינער באלעבאס, וואס האט אף זיין לעבן ניט פארמאגט קיין טויזנט קערבלעך, ווי
פאנימאיעטיע, ניט אנגעקוקט קיין גאנצן הונדערטער אין די אויגן, האט
ער אבער שכל געהאט באצייטנס זיך פארסטראכירן אין עטלעכע טויזנט
קארבן. איצט איז ער געשטארבן, פארנדיק, ניט פאר אייך געדאכט, אין
באן, האט מען זיין ווייב אויסגעצאלט בא אונדז ניט לאנג פינף טויזנט
קארבן מעות מזומנים, אחת ואחת!
</p><p></p><p>
מ נ ח ם ־ מ ע נ ד ל: מעות מזומנים, אחת ואחת! פונקט דאס
אייגענע, וואס בא אונדז. בא אונדז האט זיך אויך געטראפן אזא מעשה
― ניט מיט פינף, נאר מיט צען טויזנט קערבלעך. גאט זאל מיר אזוי
העלפן בכל אשר אפנה!
</p><p></p><p>
ל א מ ט ע ר נ ש י ס ע ר: (אויסער זיך). צען טויזנט קארבן?
</p><p></p><p>
מ נ ח ם ־ מ ע נ ד ל: צען טויזנט קארבן.
ל א מ ט ע ר נ ש י ס ע ר: וואס האבן זיי געטאן מיט אזא סומע געלט?
</p><p></p><p>
מ נ ח ם ־ מ ע נ ד ל: וואס זאלן זיי טאן? זיי האבן געעפנט
א קראם, א שארפע קראם!
</p><p></p><p>
ל א מ ט ע ר נ ש י ס ע ר: אזוי? נו? און זיי לייזן עפעס געלט?
</p><p></p><p>
מ נ ה ם ־ מ ע נ ד ל: נאך א מין לייזן! מאסף ממון!
</p><p></p><p>
ל א מ ט ע ר נ ש י ס ע ר: (צו זיך). איצט איז דער בעסטער
מאמענט. מע דארף אים נעמען אפן צימבל. (הויך). ניט שייך צו זאגן,
מקנא זיין א געשטארבענעם; נאר אז מע דערמאנט זיך אן די לעבעדיקע,
ווי פאנימאיעטיע... יעדער האט א ווייב און קינדער... (זיפצט). איטלעכער באדארף עס טאן...
</p><p></p><p>
מ נ ח ם ־ מ ע נ ד ל: (זיפצט). הערסטו, אט דאס שמועסט מען
דאך! (צו זיך). אט איצט איז די בעסטע צייט אים נעמען אין חדר
אריין.
</p><p></p><p>
ל א מ ט ע ר נ ש י ס ע ר: (זיפצט). אז ווויל איז דעם, וואס
טוט עם אפ באצייטנס.
</p><p></p><p>
מ נ ח ם ־ מ ע נ ד ל: (זיפצט). ווער ס׳האט שכל, דער פארכאפט
פריער, דער... און עס קאסט גארניט אזוי טייער. וואס קאסט עס דען?
</p><p></p><p>
ל א מ ט ע ר נ ש י ס ע ר: (אויפגעלעבט). עס ווענדט זיך אין
די יארן. איך מיין, אז מע קאן דאס אפמאכן דא טאקע?
</p><p></p><p>
מ נ ח ם ־ מ ע נ ד ל: (אויפגעלעבט). פארוואס ניט?
</p><p></p><p>
ל א מ ט ע ר נ ש י ס ע ר: א דאקטער קאן מען קריגן נאכדעם,
צושטעלן א סווידיעטיעלסטווע, ווי פאנימאיעטיע...
</p><p></p><p>
מ נ ח ם ־ מ ע נ ד ל: דאס איז די לעצטע דאגה דאס. דער עיקר
איז די סומע.
</p><p></p><p>
ל א מ ט ע ר נ ש י ס ע ר: (כאפט זיך צום פארטפעל). ניט די
סומע איז דער עיקר, דער עיקר איז די יארן.
</p><p></p><p>
מ נ ח ם ־ מ ע נ ד ל: (כאפט זיך צום פארטפעל). געוויינלעך,
די יארן. למשל, וויפל זייט איר אלט?
</p><p></p><p>
ל א מ ט ע ר נ ש י ס ע ר: איך? וואס געהער זיך אן, וויפל איך
בין אלט?
</p><p></p><p>
מ נ ח ם ־ מ ע נ ד ל: וואס הייסט, וואס געהער זיך אן? איר
זאגט דאך, אז דער עיקר איז די יארן, זאגט איר דאך!
</p><p></p><p>
ל א מ ט ע ר נ ש י ס ע ר: וואס הייסט? איר ווילט דען מ י ך
פארסטראכירן?
</p><p></p><p>
מ נ ח ם ־ מ ע נ ד ל: וואס דען? איר ווילט מ י ך פארשטרא־פירן?
</p><p></p><p>
ל א מ ט ע ר נ ש י ס ע ר: איר זייט דען אויך אן אגענט?
</p><p></p><p>
מ נ ה ם ־ מ ע נ ד ל: נאך א מין אגענט! א סופ־אגענט!
</p><p></p><p>
ל א מ ט ע ר נ ש י ס ע ר: (שטייט אויף, גיט אים די האנט און
שטעלט זיך פאר גאנץ העפלעך, נאר מיט גדלות). מארק מאיסעיעוויטש
לאמטערנשיסער, אקרוזשנאי אגענט־אקוויזיטאר פון „עקוויטעבל״.
</p><p></p><p>
מ נ ח ם ־ מ ע נ ד ל: (שטייט אויף און שטעלט זיך פאר גאנץ
עלעגאנט). מנחם־מענדל יקנהז, סופ־אגענט פון „יאקיר״. (עט קומט אריין
אין וואגאן ב א ק פ י ש מיט צוויי טשעמאדאנען און זוכט אן ארט
אף צו זעצן זיך).
</p><p></p><p>
ד ר י ט ע  ס צ ע נ ע
</p><p>
ב א ק פ י ש: מאזשנא?
</p><p></p><p>
ל א מ ט ע ר נ ש י ס ע ר: פאזשאלויסטא. 1)
</p><p></p><p>
מ נ ח ם ־ מ ע נ ד ל: פיזשאלעטי!
</p><p></p><p>
ב א ק פ י ש: (זעצט זיך אקעגן, צעלייגט זיך מיט די טשעמאדאנעס. איין טשעמאדאן בינדט ער אויף און נעמט ארויס פון דארטן
פלעשלעך מיט קעסטלעך מיט אלערליי פארבייסנס, שטעלט אוועק דעם
צווייטן טשעמאדאן פאפעריק, ווי א טישל, און נעמט זיך צום אנבייסן).
אונטערוועגנס, הערט איר, איז גוט, אז מע פירט מיט זיך אלצדינג, ווארעם ניט אף יעדער סטאנציע קריגט מען וואס מע דארף, און ניט אלצדינג, וואס מע גיט מיר, דאס עס איך. איך האב מורא פאר מיין מאגן.
דאס הייסט, ס׳איז חלילה בא מיר ניט קיין קראנקער מאגן, הלוואי ווייטער, נאר איך האב מורא, איך זאל אים ניט קאליע מאכן. דער מאגן,
הערט איר, דאס איז א קעסל. הערט אויף חלילה דער קעסל צו קאכן,
איז די גאנצע מאשינע אין דער ערד. (עפנט אויף א פלעשל און גיסט
זיך אן א כוסה). לחיים, יידן, לאמיר זיין געזונט. (גיסט אן נאך א כוסה
און טראגט אונטער מנחם־מענדלען). פארזוכט, זייט מוחל, דאס דאזיקע
ביסל. ס׳איז מיינע אן אייגענע נאסטאיקע אף מאראנצנשאלעכץ.
</p><p></p><p>
מ נ ח ם ־ מ ע נ ד ל: (צו זיך). עפעס זייער א ליבהארציקער
פארשוין. אפשר וואלט מען אים געקאנט פארשטראפירן פונעם טויט?
(הויך). א דאנק! גיט בעסער זיי! (ווייזט אן אף לאמטערנשיסערן).
</p><p></p><p>
ל א מ ט ע ר נ ש י ס ע ר: (צו מנחם־מענדלען). טרינקט, טרינקט.
(צו זיך). א פריינטלעכער סוביעקט. מע קאן אים פארסטראכירן, אויסשלאגן הוצאות...
</p><p></p><p>
ב א ק פ י ש: (טרינקט נאך א גלעזל און טראגט אונטער לאמטערנשיסערן). פארזוכט, איך בעט אייך, א ביסל משקה און פארבייסט
מיט די דאזיקע סארדעלן. אויסגעצייכנטע סארדעלן. הא? וואס זאגט
איר? גוטע סארדעלן? פרישע? איך לאז מיך ניט אין וועג אריין אן
סארדעלן. א קשיא אף א מעשה, וואס עם טרעפט זיך אין וועג. אין וועג
דארף מען זיין געהיט מיטן עסן, ווארעם דאס געזונט, הערט איך, איז
</p><p></p><p>
――――
</p><p></p><p>
1) ביטע.
טייערער פון אלצדינג. (בינדט אויף א פעקל דארע קישקע, עסט אליין און
גיט זיי). האט איר שוין פארזוכט מיינע סארדעלן, מעגט איר שוין פארזוכן מיין דארע קישקע אוודאי. האט קיין מורא ניט, ס׳איז אי פריש,
אי כשר. איך, אז איך קויף קישקע, קויף איך ניט אבי וואסער קישקע.
דאס געזונט, הערט איר, איז טייערער פון אלצדינג. ווארעם אז מע דערמאנט זיך אינעם טויט, איז מען ניט זיכער מיטן לעבן, ובפרט אז מע
האט אינדערהיים א ווייב מיט צוויי קינדערלעך, צוויי אויגן אין קאפ.
</p><p></p><p>
ל א מ ט ע ר נ ש י ס ע ר: (עסט). ניט מער, ווי צוויי?
</p><p></p><p>
מ נ ח ם ־ מ ע נ ד ל: צוויי סך־הכל?
</p><p></p><p>
ב א ק פ י ש: (קייט). קארג? און טאמער חלילה מאכט מען א
שטארב?
</p><p></p><p>
ל א מ ט ע ר נ ש י ס ע ר: (עסט). מיט אייער קאמפלעקציע?
</p><p></p><p>
מ נ ח ם ־ מ ע נ ד ל: (עסט). קיין עין־הרע, מיט אייער אויסזען.
</p><p></p><p>
ב א ק פ י ש: (קייט). קוק ניט, וואס איך בין אזוי... איך זאל
מיך ניט אונטערהאלטן מיטן עסן, וואלט איך שוין ― ע־הע־הע! (בינדט
אויף נאך א פאקעט). אנו, פארזוכט נאר, זייט מוחל, פון אט דעם גערייכערטן פלייש! ס׳איז קאלט, נאר ס׳איז פריש. איך, אז איך קויף
פלייש, קויף איך ניט אבי וואסער א פלייש. פארוואס נעמט איר ניט
קיין זויערע אוגערקע? ס׳איז אתרוגים, ניט קיין אוגערקעס. מיין ווייב
זאל געזונט זיין, איידער איך פאר ארויס פונדערהיים, אז זי הייבט מיר
אן צו פאקן, פאקט זי און פאקט, און פאקט, און פאקט... נעמט, איך
בעט אייך, צו גלעזלעך ווישניק. ס׳איז אייגענער ווישניק, מיין וייבס
מלאכה.
</p><p></p><p>
ל א מ ט ע ר נ ש י ס ע ר: (טרינקט). א געטריי ווייב בא אייך.
</p><p></p><p>
מ נ ח ם ־ מ ע נ ד ל: (טרינקט). בא אייך א ווייב א געטרייע.
</p><p></p><p>
ב א ק פ י ש: א זעלטנהייט. איינע אין גובערניע! וואס ווייסט
איר?
</p><p></p><p>
ל א מ ט ע ר נ ש י ס ע ר: ניט קיין ווייב איז דאס, ווי פאני־מאיעטיע, נאר עפעס אן אוצר!
</p><p></p><p>
מ נ ח ם ־ מ ע נ ד ל: אן אוצר ניט קיין ווייב!
</p><p></p><p>
ב א ק פ י ש: וואס ווייסט איר? וואס ווייסט איר?
</p><p></p><p>
ל א מ ט ע ר נ ש י ס ע ר: (צו זיך). אנגעטראטן אפן רעכטן
ארט... מיר דאכט, עס וועט גיין א גאנג. (הויך). אזא ווייב דארף מען
שעצן.
</p><p></p><p>
מ נ ח ם ־ מ ע נ דל : (צו זיך). ער גייט מיט אים אף א דרך...
(הויך). אזא ווייב דארף מען האלטן בכבוד, אזא ווייב!
</p><p></p><p>
ב א ק פ י ש: (שיילט א מאראנץ). וואס ווייסט איר? וואס ווייסט
איר? נעמט איך בעט אייך, א מאראנץ. ס׳איז גוטע מאראנצן. אז איך
גיי קויפן מאראנצן, קויף איך ניט קיין אבי וואסערע מאראנצן. דאס
האט אויך זי איינגעפאקט מיר, מיין ווייב מיין איך...
ל א מ ט ע ר נ ש י ס ע ר: (שיילט א מאראנץ). אזא ווייב, ווי
אייערע, טאר מען ניט לאזן אזוי, אן א שום באווארעניש, חלילה, אפן
ערגסטן פאל, טאמער אן אומגליק, חס ושלום. ווי פאנימאיעטיע? איך
גיי מיט דעם גאנג, אז וואבשטשע א ווייב באדארף מען באווארענען,
און ווער שמועסט נאך מיט קינדער, און ווער שמועסט נאך אזעלכע
מענטשן ווי מיר, פאנימאיעטיע, וועג־מענטשן...
</p><p></p><p>
מ נ ח ם ־ מ ע נ ד ל: (צו זיך). ער מאכט דאס גאר ניט שלעכט,
כ׳לעבן! (הויך). מיר זיינען דאך עפעס וועג־מענטשן, זיינען מיר!
</p><p></p><p>
ב א ק פ י ש: איך גיי אויך מיט דעם גאנג, אז א ווייב מוז מען
באווארענען, פארזיכערן כאטש מיט א קאפיטאל פון אזעלכע צען טויזנט
קערבלעך. דערויף איז פאראן נאר איין מיטל.
</p><p></p><p>
ל א מ ט ע ר נ ש י ס ע ר: (אויפגעלעבט). אפסטראכירן זיך?
</p><p></p><p>
מ נ ח ם ־ מ ע נ ד ל: (אויפגעלעבט). שטראפירן זיך פונעם טויט?
</p><p></p><p>
ב א ק פ י ש: פון וואנען האט איר געטראפן, וואס איך מיין?
איר האט בא מיר ארויסגעריסן די ווערטער פונעם מויל!
</p><p></p><p>
ל א מ ט ע ר נ ש י ס ע ר: דער שכל איז מחייב. ווארעם מיט
וואס דען קאנען אזעלכע מענטשן ווי מיר, פאנימאיעטיע, באווארענען
אונדזערע ווייבער?
</p><p></p><p>
מ נ ח ם ־ מ ע נ ד ל: א פראסטער שכל!
</p><p></p><p>
ב א ק פ י ש: איר זייט זייער גערעכט. אז מע קאן צאלן ביסלעכווייז, און קיין סך קאסט דאס ניט... ווער פון אייך ביידן וואלט וועלן
מאכן דאס עסק?
</p><p></p><p>
ל א מ ט ע ר נ ש י ס ע ר: (כאפט זך צום פארטפעל). איך, געוויינלעך. (קוקט אף מנחם־מענדלען פון אויבן אראפ).
</p><p></p><p>
מ נ ח ם ־ מ ע נ ד ל: (כאפט זיך צום פארטפעל). געוויינלעך איך.
</p><p></p><p>
ב א ק פ י ש: ווילט איר, הייסט דאס, ביידע? מהכתיתי, נאך
גלייכער. (בייגט זיך אן נאכן פארטפעל). אינעם דאקטער, מיין איך, וועט
קיין מניעה ניט זיין.
</p><p></p><p>
ל א מ ט ע ר נ ש י ס ע ר: פונעם דאקטער קאן מען נאכדעם צושטעלן א סווידיעטיעלסטווע. דער עיקר איז די יארן.
</p><p></p><p>
מ נ ח ם ־ מ ע נ ד ל: א פאפיר פונעם דאקטער קאן מען נאכדעם צושטעלן. וויפל זייט איר אלט ― אט דאס איז דער עיקר.
</p><p></p><p>
ב א ק פ י ש: איך?
</p><p></p><p>
ל א מ ט ע ר נ ש י ס ע ר: ווער דען?
</p><p></p><p>
מ נ ח ם ־ מ ע נ ד ל: ווער־זשע דען, איך?
</p><p></p><p>
ב א ק פ י ש: וואס הייסט? איר האט דאך געוואלט, אז איך זאל
אייך אפ...
</p><p></p><p>
ל א מ ט ע ר נ ש י ס ע ר: איר זאלט אונדז? מיר האבן געמיינט אייך!
</p><p></p><p>
מ נ ח ם ־ מ ע נ ד ל: דאס האבן מיר אייך געמיינט!
ב א ק פ י ש: איר? מיך? איר זייט דען אג...?
</p><p></p><p>
ל א מ ט ע ר נ ש י ס ע ר: פארשטייט זיך, אגענטן! נו, און איר?
</p><p></p><p>
מ נ ח ם ־ מ ע נ ד ל: אגענטן, געוויינלעך! און איר ווער זייט?
</p><p></p><p>
ב א ק פ י ש: (שטייט אויף, טרייסלט זיך אפ פונעם עסן, גיט זיי
די האנט). איך האב די ערע מיך פארצושטעלן: אקים איסאקאוויטש
באקפיש, אינספעקטאר־ארגאניזאטאר פון „ניו־יארק״.
</p><p></p><p>
ל א מ ט ע ר נ ש י ס ע ר: אזוי? אחינו אתה! מארק מאיסעיעוויטש לאמטערנשיסער, אגענט־אקוויזיטאר פון „עקוויטעבל״. (קוקט אף
מנחם־מענדלען פון אויבן אראפ).
</p><p></p><p>
מ נ ח ם ־ מ ע נ ד ל: זייט איר, הייסט דאס, פון אונדזערע
מענטשן טאקע?! (עלעגאנט). מנחם־מענדל יקנהז, סופ־אגענט פון „יא־קיר״. (עס קומט אריין אין וואגאן ט ע ר ק ע ל ט ו י ב  מיט זיין
געזינטל, מיט א סך טשעמאדאנעס, פעקלעך, קוישלעך מיט פאטשיילעס.
זוכט אן ארט פאר זיך און פאר דער משפחה).
</p><p></p><p>
פ ע ר ט ע  ס צ ע נ ע
</p><p>
ט ע ר ק ע ל ט ו י ב: מאזשנא ק׳וואם?
</p><p></p><p>
ב א ק פ י ש: איזוואלטיע. 1)
</p><p></p><p>
ל א מ ט ע ר נ ש י ס ע ר: ס׳אודאוואלסטוויעם. 2)
</p><p></p><p>
מ נ ח ם ־ מ ע נ ד ל: ספרעדאוואלסטוויעם. (דער נייער פארשוין
מיט דער משפחה הייבט אן זיך אויסזעצן מיט ווייב און קינדער און
אויסלייגן זיך מיט די פעקלעך. עס ווערט א טומל, א הארמידער. דער
שרייט: „מיטאג! מאמע, מיטאג!״ דער וויל א טרונק. די מוטער קנאקט
ניסלעך, לייגט די יאדערן דעם קליינעם קינד אין מויל אריין, און גאר
א קליין קינד האלט זי אפן שויס בא דער ברוסט. די עלטערע שפארן זיך
צום פענצטער, שטופן אפ איינס דאס אנדערע מיט די עלנבויגן. דער פאטער איז זיי מכבד ― וועמען א פאטש, וועמען א שטורך און וועמען
א פאטילעטשניק).
</p><p></p><p>
ב א ק פ י ש: (צו זיך). אזא בעל־משפחה וואלט שוין געוויס
געמעגט זיין געסטראכירט. (הויך). ניט גוט מיט קינדער אין וועג?
</p><p></p><p>
ל א מ ט ע ר נ ש י ס ע ר: (צו זיך). א פאדכאדיאשטשי סוביעקט
אף צו סטראכירן זיך מיט די קינדער!... (הויך). אונטערוועגנס מיט קינדער איז, אפנים, שווער?
</p><p></p><p>
מ נ ח ם ־ מ ע נ ד ל: (צו זיך). אפשר וואלט זיך דער דאזיקער
פארשוין פארשטראפירן פונעם טויט אפשר?... (הויך). שווער, אפנים,
מיט קינדער אונטערוועגנס?
</p><p></p><p>
ט ע ר ק ע ל ט ו י ב: שווער ווי דער טויט!
</p><p></p><p>
―――
</p><p></p><p>
1) ביטע. ― 2) מיט פארגעניגן.
ב א ק פ י ש: זיי זיינען בא אייך ציטעריק, ווייזט אויס?
</p><p></p><p>
ל א מ ט ע ר נ ש י ס ע ר: איר באלעוועט זיי?
</p><p></p><p>
מ נ ח ם ־ מ ע נ ד ל: געבאלעוועט בא אייך?
</p><p></p><p>
ט ע ר ק ע ל ט ו י ב: (דערלאנגט א שטויס דעם עלטערן, ער זאל
אפטרעטן פונעם פענצטער). ניט אזוי ציטעריק, ווי טייער.
</p><p></p><p>
ב א ק פ י ש: פיינע קינדער בא אייך.
</p><p></p><p>
ל א מ ט ע ר נ ש י ס ע ר: קיין עין־הרע, געראטענע, פאני־מאיעטיע.
</p><p></p><p>
מ נ ח ם ־ מ ע נ ד ל: געראטענע, קיין עין־הרע.
</p><p></p><p>
ט ע ר ק ע ל ט ו י ב: נישקשה. לערנען זייער גוט. גוט דערצויגן.
דערציונג ― דאס איז דער עיקר. (רופט צו דעם עלטערן). אבראשא,
קום נאר אהער! גיב דעם דיאדיע די האנט. נו, אבראשא! (אבראשא וויל
ניט גיין און באקומט א פאטש פונעם פאטער). זעט איר אט־א־דעם פעמפיק? (ער ווייזט אפן צווייטן). איז דאס א קאפ! א גאון, זאג איך אייך!
נאר א שייגעץ. אוי, א שייגעץ! מיט אים אויסטענהן זיך, וועט ער אייך
מאכן מיט דער בלאטע... אט א יענץ פארמורזשעט יינגל זעט איר? ―
א חכם! הערט די מאמע מיטן קאטער. נאר פאר מיר האט מען א ביסל
דרך־ארץ. דאס הייסט, מע וואלט מיך אויך ניט געהערט, האב איך א
קאנטשיק און שמייס, אוי, שמייס איך!... קינדער, הערט איר, באדארף
מען לערנען, דערציען הייסט עס. דערציונג ― דאס איז דער עיקר. זעט
איר אט־א־דאס קליינע וועווריקל, וואס די מוטער האדעוועט אים מיט
ניסלעך? א פיסק! נאך ניט אלט קיין פיר יאר, און רעדט איטלעכס ווארט,
איטלעכס ווארט, ווי אן אלטער. דאווידקע! קום נאר אהער, דאווידקע!
(דאס קליינע וועווריקל, וואס מע רופט דאס דאווידקע, וויל ניט אראפ
פון דער מוטערס הענט, דרייט אויס דעם קאפ צום פאטער). זאג מיר,
דאווידקע, וויאזוי רופט מען דיך? )דאווידקע ענטפערט: „טיע־טיע־טיע״).
וויפל ביסטו אלט, דאווידקע? (דאווידקע ענטפערט: „טיע־טיע־טיע!״). דא־ווידקע! זאג דער מאמע, זי זאל דיר געבן פאווידלע. (דאווידקע דרייט
אויס דעם קאפ צו דער מוטער: „טיע־טיע־טיע!״ ...) וואס זאגט איר דערויף? איטלעכס ווארט, איטלעכס ווארט, ווי אן אלטער!
</p><p></p><p>
ב א ק פ י ש: (קוועלט). צו אזעלכע קינדער באדארף מען א סך
האבן.
</p><p></p><p>
ל א מ ט ע ר נ ש י ס ע ר: מע דארף זיך צו זיי, פאנימאיעטיע,
גוט אונטערגארטלען.
</p><p></p><p>
מ נ ח ם ־ מ ע נ ד ל: גוט אונטערגארטלען דארף מען זיך.
</p><p></p><p>
ט ע ר ק ע ל ט ו י ב: א חידוש א ביסל! איר זעט גרויע האר?
(באווייזט אף דער בארד). ניטא נאר קיין פופצן יאר נאך דער חתונה.
</p><p></p><p>
ב א ק פ י ש: (שאקלט מיטן קאפ). איי־איי־איי!
</p><p></p><p>
ל א מ ט ע ר נ ש י ס ע ר: קיין עין־הרע, אזא חברה!
</p><p></p><p>
מ נ ח ם ־ מ ע נ ד ל: אזא חברה, קיין עין־הרע!
ט ע ר ק ע ל ט ו י ב: אויסהאלטן, קליידן, שוכן, לערנען, געבן
דערציונג! דערציונג ― דאס איז דער עיקר. דאס הייסט, איך קלאג מיך
ניט חלילה. דאנקען גאט, איך האב זייער א פיינע שטעלע, ארבעט מיר
אויס מיינע עטלעכע טויזנט קערבלעך מיט אט די צען פינגער. (באווייזט
זיי די פינגער). נאר אז איך טו א קוק אף מיין געזינטל, קיין עין־הרע,
און עס קומט מיר אף דער מחשבה, טאמער חלילה, לאז גאט היטן, די
שעה זאל גאר ניט זיין... איר פארשטייט? כל זמן דער קאפ דינט, און
די הענט ארבעטן... איר פארשטייט?
</p><p></p><p>
ב א ק פ י ש: א! מיר פארשטייען דאס זייער גוט. מיר זיינען
אויך סעמעינע מענטשן. מיר פילן דעם טעם, וואס הייסט צער גידול
בנים.
</p><p></p><p>
ל א מ ט ע ר נ ש י ס ע ר: קינדער פארזארגן איז, פאנימאיעטיע
איינע פון די גרעסטע זאכן!
</p><p></p><p>
מ נ ח ם ־ מ ע נ ד ל: א גרויסע זאך צו פארזארגן קינדער, פארזארגן!
</p><p></p><p>
ט ע ר ק ע ל ט ו י ב: איך טענה דאס כסדר מיט מיין ווייב, און
מיט איטלעכן באזונדער, ווו איך קום, טענה איך דאס אייגענע: וואס
וואלטן געטאן אזעלכע מענטשן, ווי מיר, מיטלמעסיקע, ס׳זאל ניט זיין
קיין מיטל אף צו...
</p><p></p><p>
ב א ק פ י ש: (כאפט אויס די ווערטער). סטראכירן זיך?
</p><p></p><p>
ל א מ ט ע ר נ ש י ס ע ר: פארסטראכירן זיך נאסלוטשאי
סמערטי?
</p><p></p><p>
מ נ ח ם ־ מ ע נ ד ל: אפשטראפירן זיך פונעם טויט?
</p><p></p><p>
ט ע ר ק ע ל ט ו י ב: (אויפעלעבט). איך זע אין אייך, אז איר
פארשטייט דאס אלע זייער גוט, און אז איר זייט אלע גרייט אפמאכן
דאס עסק? קאן איך אייך זאגן דערויף נאר א יישר־כוח ― איר טוט
א גוטע זאך.
</p><p></p><p>
ב א ק פ י ש: (שטארק אויפגעלעבט). מיר טוען דאס, וואס אונדזער חוב הייסט אונדז טאן.
</p><p></p><p>
ל א מ ט ע ר נ ש י ס ע ר: דאס, וואס דער סאוועסט דיקטירט
אונדז, פאנימאיעטיע.
</p><p></p><p>
מ נ ח ם ־ מ ע נ ד ל: מיר טוען דאס על־פי יושר, טוען מיר דאס.
</p><p></p><p>
ט ע ר ק ע ל ט ו י ב: זאל אייך גאט העלפן, ווי איר ווינטשט
אייך, איר זאלט מאריך ימים ושנים זיין, גאט זאל אייך מחיה זיין, ווי
איר האט מיך מחיה געווען מיט מיין ווייב און קינדער; זיי קוקן נעבעך
ארויס דערויף, איך בין דאך זייער איינציקער שפייזער. (שלעפט ארויס
א פארטפעל). וויפל רעכנט איר צו מאכן? למשל, אף וואס פאר א סומע,
הייסט עם.
</p><p></p><p>
ב א ק פ י ש: (נעמט זיך צום פארטפעל). ווי קאנען מיר וויסן,
וואס פאר א סומע?
ל א מ ט ע ר נ ש י ס ע ר: (נעמט זיך צום פארטפעל). מיר קא־
</p><p></p><p>
נען אייך, פאנימאיעטיע, זאגן א דעה?
</p><p></p><p>
  מ נ ח ם ־ מ ע נ ד ל: שייך, מיר זאלן אייך זאגן דעות, מיר?
</p><p></p><p>
  ט ע ר ק ע ל ט ו י ב: (דערשטוינט). וואס הייסט, איר מיר?
</p><p></p><p>
איך וויל דאך אייך...
</p><p></p><p>
 ב א ק פ י ש: (אויסער זיך). איר ווילט א ו נ ד ז מאכן דאס
</p><p></p><p>
שפיל?
</p><p></p><p>
 ל א מ ט ע ר נ ש י ס ע ר: איר ווילט א ו נ ד ז סטראכירן
</p><p></p><p>
נאסלוטשאי סמערטי?
</p><p></p><p>
  מ נ ח ם ־ מ ע נ ד ל: אפשטראפירן פונעם טויט ווילט א י ר?
</p><p></p><p>
א ו נ ד ז?
</p><p></p><p>
 ט ע ר ק ע ל ט ו י ב: וואס דען? א י ר ― מ י ך? איר זייט
</p><p></p><p>
דען אויך אגענטן?
</p><p></p><p>
 ב א ק פ י ש: כא־כא־כא! פארשטייט זיך, אגענטן. נו, און איר?
</p><p></p><p>
 ל א מ ט ע ר נ ש י ס ע ר: אגענטן, ווי פאנימאיעטיע. און ווער
</p><p></p><p>
זייט איר?
</p><p></p><p>
  מ נ ח ם ־ מ ע נ ד ל: נאר א מין אגענטן! נו, און איר?
</p><p></p><p>
  ט ע ר ק ע ל ט ו י ב: (עלעגאנט). לאזאר קאנסטאנטינאוויטש
</p><p></p><p>
טערקעלטויב, גענעראל־אינספעקטאר און אגענט־ארגאניזאטאר פון „אור־
</p><p></p><p>
בען״.
</p><p></p><p>
 ב א ק פ י ש: (עלעגאנט). אקים איסאקאוויטש באקפיש, אינס־
</p><p></p><p>
פעקטאר־ארגאניזאטאר פון „ניו־יארק״.
</p><p></p><p>
 ל א מ ט ע ר נ ש י ס ע ר: (עלעגאנט). מארק מאיסעיעוויטש
</p><p></p><p>
לאמטערנשיסער, אקרוזשנאי אגענט־אקוויזיטאר, ווי פאנימאיעטיע, פון
</p><p></p><p>
„עקוויטעבל״. (קוקט אף מנחם־מענדלען מיט גדלות).
</p><p></p><p>
  מ נ ח ם ־ מ ע נ ד ל: (עלעגאנט). און איך בין מנחם־מענדל
</p><p></p><p>
יקנהז, בין איך, סופ־אגענט פון „יאקיר״. (אלע פיר גיבן זיך די הענט,
</p><p></p><p>
בייטן זיך מיט די קארטלעך. נאר איין מנחם־מענדל טאפט זיך אין אלע
</p><p></p><p>
קעשענעס). או־ווא! ניטא נאך בא מיר קיין קארטלעך, ניטא!...
</p><p></p><p>
  ט ע ר ק ע ל ט ו י ב: (זיפצט). א שווערע פרנסה, הא?
</p><p></p><p>
 ב א ק פ י ש: (זיפצט). אוי, כקריעת ים־סוף! מע פארט, מע
</p><p></p><p>
שמעקט, מע מיינט ― טאמער?...
</p><p></p><p>
 ל א מ ט ע ר נ ש י ס ע ר: (קוקט מיט גדלות אף מנחם־מענד־
</p><p></p><p>
לען). ווי פאנימאיעטיע? עס וואלט אפשר געווען נישקשה, עס זאלן ניט
</p><p></p><p>
זיין אזויפיל אגענטן. פאנימאיעטיע, קאנקורענצי...
</p><p></p><p>
  מ נ ח ם ־ מ ע נ ד ל: וואס טויג מיר קאנקורענצי־שמענצי?
</p><p></p><p>
זאגט פראסט אף יידיש: מע ליגט אין דער ערד און מע באקט בייגל.
</p><p>
פ א ר ה א נ ג.
</p><p>
געשריבן אין יאר 1905.
</p><p>
א שארזש אין איין אקט לכבוד חנוכה
</p><p></p><p>
פ ע ר ז א נ ע ן:
</p><p>
י ש ר א ל ־ א י ס ר, א נגיד. האלב ייד, האלב אריסטאקראט. א „שפעגע־
</p><p></p><p>
לאנט״ פון דער בערזע.
</p><p>
ח נ ה, זיין ווייב. מער יידענע ווי אריסטאקראטן.
</p><p>
ב ע ר ט ע, זייער טעכטערל. א בת־יחידקעלע. א כלה.
</p><p>
ג ר י ש א, איר חתן. וויל אריין אין אוניווערזיטעט.
</p><p>
ג ע ס ט, מעקלערס פון דער בערזע מיט זייערע ווייבער. אלע אריסטאקראטן.
</p><p></p><p>
א ר ט: יעהופעץ. צ יי ט: היינטיקער חנוכה.
</p>
</body>