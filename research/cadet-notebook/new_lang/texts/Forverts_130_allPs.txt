 די היינטיקע יונגע לייט, ווי א סך אמעריקאנער אין אלגעמיין, האבן באקומען א נייע אבסעסיע: ישראל און די ישראלדיקע פאליטיק. 
 און דא רעד איך ניט בלויז פון יידן. דעם פארגאנגענעם מיי, ווען מע האט באשטימט א שטילשטאנד נאך 11 יאר בלוט־פארגיסונג אין ישראל האב איך באמערקט אז מענטשן וואס איך קען אויף אינסטאגראם, סיי יידן סיי ניט־יידן, וואס האבן פריער גארניט געזאגט וועגן ישראל, זענען מיט א מאל געווארן ווארטזאגער פאר דער „אנטי־ישראל־באוועגונג‟. 
 ווי א פרא־ישראלדיק מיידל, זענען מיינע מיינונגען זייער אנדערש פון די פון מיינע פריינד אין דער „קאלומביע מיטלשול‟ (Columbia Secondary School) אין מאנהעטן. ס׳איז ניט ווייל איך פיל א חוב צו פארטיידיקן ישראל; נאר פשוט ווייל דאס אידענטיפיצירן זיך מיט ישראל איז א וויכטיקער טייל פון מיין יידישער אידענטיטעט. איך הער זיך צו צו ישראלדיקער מוזיק, קאך ישראלדיקע מאכלים, האלט מיט מיט דער ישראלדיקער פאליטיק און האב ישראלדיקע פריינד. 
 ווען איך בין געווען א תלמידה אין עלעמענטאר־שול איז די גרעסטע געשעעניש פון יאר געווען אונדזער מארשירן אינעם ישראל־פאראד אין יוני. איך האב אויך א סך משפחה אין ישראל און זארג זיך ווען איך הער אז מיינע שוועסטערקינדער, מומעס און באבע־זיידע זענען אריין אין א באמבע־מיקלט. דעם פארגאנגענעם מיי האט מיין קוזינס שיל אין לוד זיך אנגעצונדן צוליב די ווילדע אומרוען וואס זענען דעמאלט אויסגעבראכן. 
 זינט דעם קאנפליקט צווישן ישראל און עזה שטעלן א סך מענטשן וואס איך פאלג נאך (follow, בלע״ז) אויף אינסטאגראם בילדער, אינפארמאציע־בילדער (אינפאגראפיקס) און ווידעאס מיט אונטערקעפלעך וואס זעען אפשר אויס אומשולדיק ביי א סך מענטשן אבער זענען אין דער אמתן אנטיסעמיטיש, ווי, למשל: „טייערע יידן, שוין געקומען די צייט איר זאלט אויפהערן באוויינען און באשולדיקן דעם חורבן פאר אלע אייערע צרות.‟ דאס איז געווען א פאפולערע מעלדונג און כמעט יעדער אין מיין שוליאר האט עס ארויפגעשטעלט אויף זיין אדער איר אייגענעם אינסטאגראם ווי אן אופן צו אטאקירן ישראל. ביז היינט שטעלן זיי ווייטער א סך אנטי־ישראלדיקע מעלדונגען. איך בין איינע פון די איינציקע יידישע תלמידות אין מיין שוליאר, איז מיר טאקע געווען א חידוש ווען אפילו יידישע תלמידים (בפרט די יינגערע פון מיר) האבן ארויפגעשטעלט אנטי־ישראלדיקע אינפארמאציע־בילדער. דאס איז מיר געווען דער שווערסטער קלאפ. יונגע יידן שטעלן ארויף אנטיסעמיטישע אימאזשן אויף אינסטאגראם. 
 איינע פון די אנטי־ישראלדיקע מעלדונגען וואס דער מחברטעס מיט־תלמידים האבן פארשפרייט אויף אינסטאגראם 
 איך אליין וויל ארויפשטעלן א גוט ווארט וועגן ישראל אבער דאס הארץ זאגט מיר אז איך קען ניט שטעלן פרא־ישראלדיקע מיינונגען אזוי גרינג ווי אנדערע תלמידים קענען שטעלן זייערע אנטי־ישראלדיקע מיינונגען. די באבע האט מיר אפילו געהייסן דאס ניט טאן. „בעסער אז מע זאל ניט הערן דיין מיינונג ווייל דיך וועט מען רופן א „ביגאט‟. דיך וועט מען פארדאמען פארן אויסדריקן דיין מיינונג און דיר וועט מען אנמאכן צרות. פארנעם זיך גיכער מיטן שטודירן פאר די ׳עס־איי־טיס׳ [דעם עקזאמען פארבונדן מיטן אפליקירן צו די אוניווערסיטעטן] דעם זונטיק.‟ 
 מיר זעט עס אבער אויס זייער אומיושרדיק. איך בין א ביגאט פשוט צוליבן ארויפשטעלן א פרא־ישראלדיקע מיינונג? עס זעט אויס ווי מע וועט מיך פארדאמען פשוט ווייל ווייניק מענטשן האבן מיין מיינונג. 
 ניט לאנג צוריק האט א יידישער בחור אין מיין שוליאר ארויפגעשטעלט פאטאס פון זיין נסיעה קיין ישראל. זיין קאמענטארן־קעסטל איז באווארפן געווארן מיט זידלערייען און אנטי־ישראלדיקע באמערקונגען, און זיין מעלדונג האט זיך ווילד צעשפרייט אין מיין שול. 
 כ׳האב געוואלט אליין צוגעבן א קאמענטאר, זאגנדיק: „דער קאנפליקט איז שוין טויזנטער יארן אלט און איז א סך טיפער און קאמפליצירטער ווי דאס וואס קומט איצט פאר.‟ 
 כ׳האב עס אבער ניט געטאן. ביז היינט האב איך ניט דעם קוראזש עפנטלעך צו פארטיידיקן ישראל. אפשר ווייל ביי מיין דור בין איך היינט אין דער מינאריטעט. דאס גאנצע לעבן האט מען מיר געהייסן תמיד זיך איינשטעלן פאר די זאכן וואס איך גלייב אבער אין דעם פאל פיל איך אז איך קען דאס ניט טאן. האפנטלעך וועל איך א מאל אנזאמלען גענוג צוטרוי צו זיך צו קענען ארויסזאגן מיין מיינונג אויף דער סאציאלער מעדיא ווייל אלע יידישע דערוואקסלינגען דארפן פילן אז זיי האבן א דעה. 
 נעמי האנטווערקער איז א תלמידה אינעם Columbia Secondary School אין ניו־יארק. 
