

נאטיצן פונעם רעדאקטאר — 6 



 by באריס סאנדלער 
March 2, 2018May 3, 2018 Filed under:
באריס סאנדלער
פערזענלעכקייטן 


אהרון אפעלפעלד: א ווארט נאך אלעמען
ס׳איז געשטארבן דער העברעישער שרייבער אהרון אפעלפעלד. ווען עס גייען אוועק אזעלכע מענטשן, דאכט זיך מיר, אז יעדער, וואס בלייבט, וואלט געדארפט, כאטש אויף א רגע, זיך אומקוקן, ווי עס טרעפט אין מיטן א געיעג איבערן לעבן, ווען מע דערפילט פלוצעם, אז עמעצער האט דיך א ריר געטאן ביים אקסל.
איך האב געהאט די זכיה זיך צו באקענען מיט דעם גרויסן שרייבער. געשען איז עס אין 1992, ממש אין די ערשטע וואכן פון מיין קומען קיין ישראל. אראפגעבראכט די משפחה פונעם פלי־פעלד קיין מבשרת־ציון, ווו ס׳האט זיך געפונען דער אבסארבציע־צענטער, האבן מיר — מיין שווער און שוויגער, מיין פרוי און איך, און צוויי אונדזערע זין — פארנומען א באזודערע דירה פון דריי שלאף־צימערן, א „סאלאן‟ און א קיך.
דער שיינער יישוב געפינט זיך א פינף־זעקס קילאמעטער פון ירושלים, אויפן וועג פון תל־אביב. דעמאלט, ווען מיר האבן דארט צייטווייליק געוווינט, זיינען ס׳רוב איינוווינער פונעם „צענטער‟ געווען די עולים פון עטיאפיע, געבראכט אין 1984 נאך דער אפעראציע „משה‟. א געוויסע צאל סירישע יידן, געקומען קיין ישראל מיט געהיימע וועגן. א הייפל יידישע פליטים פון דער געוועזענער יוגאסלאוויע און נאך עטלעכע משפחות פון די „רוסים‟, וואס האבן דערווייל נישט געקאנט, צוליב פארשידענע סיבות, זיך געפינען א סטאבילע וווינונג אין לאנד. צווישן זיי אויך די יינגערע טאכטער פונעם באקאנטן יידישן שרייבער און ציוניסטישן טוער אין בעסאראביע זלמן ראזענטאל, מרים ראזענטאל־געליטשענסקי מיטן מאן און זון.
אין א טאג, אומקערנדיק זיך פון ירושלים, האט מיר די שוויגער, גלייך פון דער שוועל געמאלדן, אז ס׳האט מיך געזוכט אן עלטערער מענטש. זיין נאמען האט ער נישט אנגערופן, בלויז געפרעגט, צי עס וווינט דא א יידישער שרייבער.
— ער האט גערעדט יידיש? — האב איך שוין געפרעגט.
— נו יא… — האט זיך געחידישט די שוויגער, — וואלט איך עס דען פארשטאנען, ווען ער רעדט עברית?
— און ער האט נישט געזאגט, וואס ער וויל?— ניין… — און זי האט זיך פלוצעם צעשמייכלט, — ער האט נאר געפרעגט, צי איך בין דיין ווייב?…
מיין שוויגערס שמייכל האב איך פארטייטשט אויף מיין אייגענעם אופן: און טאקע, צי קאן דען א יידישער שרייבער זיין אין מיין עלטער? מיין איראנישער איינפאל האט געפונען א באשטעטיקונג אין עטלעכע טעג ארום, ווען דער אומבאקאנטער גאסט איז ווידער געקומען „זוכן דעם יידישן שרייבער‟. אויף זיין קיילעכדיק פנים האט זיך אויף א רגע קלאר אנגעצייכנט סיי א חידוש און סיי א ספק.
צי האב איך דעמאלט געהערט דעם נאמען אהרון אפעלפעלד? אוודאי, ניין. די צענדליקער ביכער אויף רוסיש, וואס די סוכנות־שליחים פלעגן אריינברענגען און פארשפרייטן צווישן די אקטיוויסטן, זיינען מערסטנס געווען וועגן יידישער געשיכטע, געשיכטע פון מדינת־ישראל, טראדיציע, געוויסע ציוניסטישע פערזענלעכקייטן און זעלטן ווען אן איבערזעצונג פון א העברעישן קלאסיקער, געמאכט נאך פאר דער רעוואלוציע. יעדנפאלס, אפעלפעלדס א בוך איז צווישן דער געבראכטער „ליטעראטור‟ נישט געווען.
מיר האבן שפאצירט אויף דער הויפט־גאס פונעם יישוב, וואס פון אירע ביידע זייטן האבן זיך אויסגעשטעלט רייכע קאטעדזשן, ווי מע רופט עס אין ישראל. ווי כ׳האב געהערט, זיינען צווישן די באלעבאטים געווען חברי־כנסת, הויכגעשטעלטע מיליטער־לייט, מיניסטארן, מיט איין ווארט, די ישראל־עליט. מ׳האט אפילו אנגערופן זייערע נעמען. אין איינעם פון די קאטעדזשן האט אויך געוווינט מיין נייער באקאנטער.

מילא, דער ישראל־איסטאבלישמענט, אבער די ישראל־אינטעלעקטואלן, בפרט די העברעישע ברידער־שרייבער, ווי אזוי האבן זיי געקאנט זען, וואס עס קומט אין לאנד פאר מיט יידיש און זיך מאכן כלא־ידע?!

מיר האבן גערעדט צווישן זיך יידיש. פארשטייט זיך, אז צווישן זיינע ערשטע פראגעס צו מיר איז געווען, פון וואנען קומט צו מיר די שפראך? כ׳האב אוודאי געוווסט וועגן דעם ביטערן מצב פון יידיש אין ישראל, און זיך נישט געלייגט קיין פייגעלעך אין בוזעם, מכוח מיין פרנסה אין דער נייער היים. אפעלפעלד איז געווען דער ערשטער העברעישער שרייבער, מיט וועלכן כ׳האב זיך געטראפן פנים־אל־פנים, און ס׳האט אין מיר געקאכט און זיך געריסן אין דרויסן די פראגע, וואס האט מיר נישט געגעבן קיין רו: מילא, דער ישראל־איסטאבלישמענט, אבער די ישראל־אינטעלעקטואלן, בפרט די העברעישע ברידער־שרייבער, ווי אזוי האבן זיי געקאנט זען, וואס עס קומט אין לאנד פאר מיט יידיש און זיך מאכן כלא־ידע?!
בשעת־מעשה, האט אפעלפעלד געפרעגט, צי איך קען נישט דעם שרייבער יוסף בורג פון טשערנאוויץ? זיין אינטערעס דווקא צו יוסף בורגן איז מיר קלארער געווארן, ווען כ׳האב זיך שפעטער דערוווסט, אז אפעלפעלד אליין שטאמט פון טשערנאוויץ, ירושלים ד׳בוקובינא. ער האט מיר דערציילט זיין געשיכטע ארום די שפראכן; אז אין דער היים האט מען גערעדט נאר דייטש, ביי די זיידע־באבע — יידיש, און קיין ישראל, נאך דער מלחמה, איז ער, א בחור, געקומען מיט א מישמאש אין קאפ פון דייטש, יידיש, רוסיש און אוקראיניש — קיין ווארט נישט אין עברית.
— יידיש, א חוץ אינעם אוניווערסיטעט, האב איך זיך געלערנט ביי די חסידים אין מאה־שערים און אויף די פארזאמלונגען פון די קאמוניסטן. כ׳פלעג ספעציעל באזוכן זייערע אסיפות, ווייל דארט האט מען געקאנט הערן א גוטן וועלטלעכן יידיש.
מיין אנגעווייטיקטע פראגע האט זיך געריסן פון מיר. כ׳האב אבער אנגעהויבן פון דער ווייטנס. געפרעגט:
— וואס מיינט עס, צו זיין א ישראלדיקער שרייבער?
א וויילע האט ער געשוויגן. נישט וואס ער האט זיך פארטראכט; אויף זיין גלאט־אפגעגאלט בלייך פנים האט א ציטער געטאן אן אדער. זיין קול, וואס ביז אהער האט זיך עס געהערט רויק, אן א מידסטער אנשטרענגונג, איז מיטאמאל הארטער און העכער געווארן:
— איך בין נישט קיין ישראל־שרייבער, כ׳בין א נאציאנאלער יידישער שרייבער, וואס שרייבט אויף עברית.
דעם אמת געזאגט, האב איך דעם מיין פון זיין זאג דעמאלט נישט אין גאנצן פארשטאנען. וואס יא, כ׳האב דערפילט אין דעם מאמענט, אז נישט אפעלפעלדן דארף איך אדרעסירן מיין טענה וועגן דער באציונג צו יידיש אין ישראל.
מיר האבן זיך געזעגנט ביים אייזערנעם הויף־טירל פון זיין הויז.
— מיין פרוי און איך פארבעטן אייך מיט דער פרוי צו זיין אונדעזע געסט פרייטיק צו נאכטס…
זינט דעמאלט זיינען אוועק א סך יאר. אין דער צייט האבן נאך עטלעכע און צוואנציק ביכער פון אהרון אפעלפעלד דערזען די ליכטיקע שיין. איך דערמאן זיך, ווי אין יענעם אוונט צו גאסט ביי די אפעלפעלדס האט מיך דער באלעבאס פון דעם שיינעם הויז אין מבשרת־ציון צוגעפירט צו א ביכער־שראנק און שטיל, נאר מיט שטאלץ א זאג געטאן: „דאס זיינען מיינע ביכער, וואס זיינען ביז אהער דערשינען…‟
מיין בליק האט זיך געשארט איבער די ביכער־רוקנס, ווי א פארבלאנדזשעט געשפענסט פון אן אנדער וועלט. דווקא אין אט די געציילטע רגעס פון מיין צעמישטקייט און איבערראשונג האב איך זיך אריבערגעטראגן אין מיין קינדשאפט, ריכטיקער, אין יענעם טאג, ווען מיין מאמע האט מיך, איר זיבן־יאריקן בכור, געבראכט אין דער שטאטישער קינדער־ביבליאטעק, צו פארשרייבן ווי א לייענער. איך בין געבליבן שטיין געפלעפט צווישן די הויכע פאליצעס־ווענט, פארשטעלט מיט ביכער. אזוי פיל ביכער האב איך נאך אין מיין לעבן נישט געזען!
אין א מאמענט האב איך ארויסגעריסן מיין האנט פון דער מאמעס האנט און ארויסגעלאפן אין דרויסן. די מאמע האט מיך אנגעיאגט און אן אנגעשראקענע געפרעגט, וואס איז מיט מיר פלוצעם געשען? כ׳האב זיך צעוויינט. כ׳האב געכליפעט און קוים ארויסגעקוועטשט פון זיך: „מאמע… כ׳וועל דאך קיין מאל ניט… קיין מאל די אלע ביכער ניט איבערלייענען…‟
אהרון אפעלפעלד האט מיך אומגעקערט צוריק אין זיין געראמען סאלאן, באהאנגען מיט קונסט־בילדער.
— צום באדויערן, האט מען נאך קיין איין בוך מיינס נישט איבערגעזעצט ניט אויף יידיש און ניט אויף רוסיש, — האט ער זיך ווי פארענטפערט, — אנדערש וואלט איך אייך געשענקט א בוך.
כ׳האב אים געענטפערט מיט די ווערטער פונעם ליד, וואס דעמאלט איז אונדז אפט אויסגעקומען צו הערן אין אולפן פון אונדזער עברית־לערערין: „אין ברירה צריך ללמוד עברית…‟
פעברואר 2018, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: Aharon Appelfeldjewsliterature 
Post navigation


Previous Post
קיין נאמען! 

Next Post
לאפסוס־קאקטוס — 7 



