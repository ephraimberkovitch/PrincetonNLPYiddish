

לאפסוס־קאקטוס — 14 



 by באריס סאנדלער 
November 1, 2018November 19, 2018 Filed under:
שפראך 

ווי ווערטער רופן זיך אפ (2):

בורמילע
איך ווייס נישט, פון וואנען עס קומט ארויס דאס ווארט, ס׳איז אבער פארשפרייט געווען אין אונדזערע בעסאראבער מקומות. אז מ׳האט וועגן עמעצן געוואלט זאגן, אז ער איז א נאר, א טיפש, א פארשטאפטער קאפ איז גענוג געווען צו זאגן: „א בורמילע!‟
בורמילע האט געקאנט זיין סיי א מאן און סיי א פרוי; דאס ווארט אליין האט זיך נישט געביטן פונעם מין. איך געדענק, ווי די באבע פלעגט זאגן: „אז עס קומט ארויס פון א בורמילע, איז נישט צו וויינען און נישט צו לאכן!‟
גאלאדריגע
שפעט אין הארבסט אדער ווינטער, די באבע לויפט אריין אין שטוב, איינגעקוטעט אין איר גראבער פויערישער שאל, דעם שטערן זעט מען נישט, דער קין מיט דער אונטערשטער ליפ באהאלטן זיך אויך אונטערן שאל. עס שטעקט נאר ארויס איר רויטלעכע נאז און באקן. די באבע באפרייט דעם אונטערשטן טייל פנים און עס הערט זיך:
— א גיפטיקע קעלט איז היינט, א גאלאדריגע!
איין מאל אין א ווינטער איז מיר אין מאסקווע אויסגעקומען זיך דורכגיין מיטן שרייבער שמואל גארדאן. ס׳איז טאקע געשטאנען א גיפטיקע קעלט. א גאלאדריגע. האב איך עס געזאגט אויף א קול, ווי ס׳האט זיך מיר פון די קינדער־יארן פארגעדענקט.
— או־ווא! — האט ממש אויסגעזונגען גארדאן, — אזא יידיש האב איך שוין לאנג נישט געהערט…
האב איך אים געענטפערט:
— ס׳איז נישט מיין יידיש, נאר מיין באבעס יידיש. איך בין נאר אן אימיטאטאר.
סטאכען און פאסיקן
נישט זעלטן קומען ארויס ווערטער און אויסדרוקן, וואס איך פארשטיי זייער באטייט און ווייס ווען זיי צו באנוצן, אבער פון וואנען נעמען זיי זיך, קאן איך נישט דערקלערן.
צו אזא אויסדרוק געהערט אויך „סטאכען און פאסיקן‟. זאגן פלעגט מען עס אין שייכות מיט באשטראפן: „דער מלמד אין חדר פלעגט די קינדער, נעבעך, סטאכען און פאסיקן‟. דאס ווארט „פאסיקן‟ איז מיר קלאר, עס קומט פון „שניידן פאסן‟. אבער וואס מיינט סטאכען, האב איך נישט קיין אנונג.
אדער אזא אויסדרוק: „נא צימבאלע און נא טרימבאלע‟. די באבע פלעגט עס זאגן וועגן מענטשן, וועלכע האבן קיין אייגענע דעה נישט געהאט: אט זאגן זיי אזוי און אט זאגט זיי שוין פונקט פארקערטס. ווי עס לוינט אין דעם מאמענט.
פארטארטארען
א לענגערע צייט האב איך דאס לאנגע ווארט נישט געקאנט ארויסרעדן — צו פיל „ר‟ איז אין דעם ווארט געווען פאר אזא צוציק ווי איך. אפט מאל איז עס מיר אויסגעקומען צו הערן. די רישן פלעגן ארויסשטעקן און ווי שפיזן פליען אין מיין זייט. שרעקלעך! יעדעס מאל, ווען די באבע האט זיך געכאפט, אז עפעס איז ביי איר פארשווונדן געווארן, זיינען באלד אין מיין זייט געפלויגן די שארפע „רישן‟:
— האסט שוין ווידער ערגעץ פארטארטארעט די שער!
— וווהין האסטו פארטארטארעט די שיינע קנעפלעך?
— א קינד זאל אלץ פארטארטארען!
כ׳מיין ס׳איז שוין קלאר, וואס דאס פאסקודנע ווארט מיינט: ערגעץ אהין טאן, פארשלעפן, באהאלטן מע זאל עס נישט באלד אפזוכן וכדומה.
נישט איין יאר איז אוועק זינט דעמאלט ביז כ׳בין געפאלן אויפן געדאנק, פון וואנען די פיס וואקסן ביי דעם ווארט — פארטארטארען.
לאזט זיך אויס, אז „טארטארוס‟, מיינט אויף אלט־גריכיש, תהום. פון דעם אלט־גריכישן ווארט איז געשאפן געווארן דאס רוסישע „טארטארארי‟ (тартарары), דאס הייסט, אין א וויסט פינצטערניש, אין גיהנום… פון דעם רוסישן סובסטאנטיוו, איז אויסגעוואקס דער יידישער ווערב „פארטארטארען‟ — פארשלעפט ווערן דער רוח ווייסט ווו!
וואס א פאלקס־שפראך איז!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 13 

Next Post
פון אונדזער עזבון: אלכסנדר ליזען (ליזענבערג) (1911־2000) 



