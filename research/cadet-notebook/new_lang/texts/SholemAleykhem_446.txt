 
 מאטל פייסי דעם חזנס: 2\. 6: אין ניו־יארק אויף דער סטריט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
אין ניו־יארק אף דער סטריט
  
― א. ―
    
דער אריינפאר אין שטאט ניו־יארק איז שרעקלעך. דאס פארן אליין
איז נאך ניט אזוי געוואלדיק, ווי דאס איבערזעצן זיך פון איין וואגאן
אינעם אנדערן. איר האט זיך נאר וואס אריינגעזעצט ― אהא! איר
פליט שוין, ווי די אדלערס, אין דער הייך, איבער א לאנגער שמאלער
בריק אף צו דערהרגעט ווערן. ווערט דאס אנגערופן בא זיי „עליווייטער״.
מיינט איר, אז איר זייט שוין פארטיק? האט צייט אביסל. איר קריכט
ארויסעט פונעם „עליווייטער״ און איר זעצט זיך איבער אין אן אנדער
וואגאן און איר לאזט זיך אראפ דורך טרעפ, ווי אין א קעלער אריין,
און איר לויפט אונטער דער ערד מיט אזא אימפעט, אז עס שווינדלט
אייך אין די אויגן. דאס ווערט שוין אנגערופן בא זיי „צאבהיי״. פארוואס
הייסט דאס „עליווייטער״ און דאס „צאבהיי״? ― זאגט מיין ברודער
אליהו, אז „עליווייטער״ נעמט זיך פונעם ווארט „לייטער״. און „צאב־היי״ זאגט מען בא אונדז אויך, אז מע טרייבט אן א פאר אקסן. לאכט
פון אים אונדזער חבר פיניע מיט סכנות. ער זאגט: „ס׳א משל אקעגן
א טארבע פלעקער! אקסן, זאגט ער, קוים וואס זיי קריכן, און דאס
פליט!״ ענטפערט אים דערויף אליהו: „דערויף איז דאס אמעריקע,
ס׳זאל פליען״... מישט זיך אריין מיין שוועגערן ברכה און זאגט, אז
דאס אייגענע אמעריקע וואלט געווען א סך בעסער, ווען מע זאל דא
ניט אזוי פליען, ווי מע פליט. זי שווערט זיך, אז מער פארט זי שוין
ניט, אן עק! ניט מיטן „עליווייטער״ און ניט מיטן „צאבהיי״ ― זי זאל
וויסן גליקלעך ווערן. זי וועט שוין, זאגט זי, בעסער גיין צופוס, איידער
אזוי משוגענערווייז פליען הענדום־פענדום איבער דער כמארע, אדער
לויפן אונטער דער ערד. דערביי האט זי געזאגט א ווערטל: „הייב מיך
ניט און ווארף מיך ניט״... א מאדנע יידענע מיין שוועגערן. בא מיר
וואלט איר, פארקערט, געפועלט, איך זאל ארומפארן מיטן „עליווייטער״
און מיטן „צאבהיי״ א גאנצן טאג מיט א גאנצער נאכט. מיין חבר
מענדל אויך דאס אייגענע.
  
― ב. ―
    
דאכט זיך, מיר זיינען שוין אויסגעווען א וועלט. דאכט זיך, מיר
האבן זיך שוין גענוג אנגעזען מיט די טראמווייען אין לעמבערג, אין
קראקע, אין ווין, אין אנטווערפן און אין לאנדאן. נאר אזא ענגשאפט
מיט אזא שטופן זיך און אזא דערשטיקעניש, ווי אט דא, אין דעם גיהנום,
האבן מיר אין ערגעץ ניט געזען! קאפ אף קאפ. איינער ארויס, צוויי
אריין. זיצן איז ניטא ווו. דארף מען שטיין. פאלט מען אום. מוז מען זיך
אנהאלטן באם רינג. הייסט עס דא „הענגען אפן סטראפ״. ווערט מען
פארקליאקנעט. העלפט גאט, עס ווערט ריין אן ארט, איז פאראן דערויף
א סך בעלנים. קוים מיט צרות פארכאפט אן ארט. איר קוקט זיך ארום,
זיצט איר צווישן צוויי גויים. ביידע שווארצע. א נעגער מיט א נעגערטע,
מגושמדיקע ברואים. מוראדיק גראבע ליפן. גרויסע ווייסע ציין און ווייסע נעגל. זיי זיצן און קייען עפעס, מעלה־גרהן, אזוי ווי אקסן. ערשט
דערנאכדעם בין איך געוווירע געווארן, אז דאס וואס זיי קייען ווערט
אנגערופן בא זיי „טשאינגאם״. דאס איז אזא מין קאנפעקט פון גומי־לאסטיק. מע האלט דאס אין מויל און מע קייט דאס. אראפשלינגען
טאר מען דאס ניט. יונגע באיעס, דאס הייסט קליינע יינגלעך, אלטע
לייט און קאליקעס מאכן דערפון א לעבן. אונדזער חבר פיניע, אויב איך
געדענקט, איך האב אייך אמאל דערציילט, איז בטבע א גרויסער נאשער.
ער האט ליב זיסע זאכן. האט ער זיך צוגעכאפט צו די דאזיקע קאנפעקטלעך און האט פאוואלינקע איינגעשלונגען א גאנץ שאכטל. דער סוף
איז געווען ― ער האט זיך אנגעמאכט א חתונה אין מאגן, שיער ניט
אפגעסמט זיך. דאקטוירים האבן אויסגעפאמפעט בא אים דורכן האלדז
די טשאינגאם. מע האט אים געראטעוועט דאס לעבן. נאר איך פארלויף
אף צו פריער. מיר קערן זיך אום צוריק צו אונדזער ערשטן אריינפאר
אין דער שטאט ניו־יארק.
― ג. ―
    
דעם גאנצן וועג, וואס מיר זיינען געפארן אפן „עליווייטער״ און
אפן „צאבהיי״, האבן אונדזערע לייט, די מאנצבילן מיט די ווייבער, געהאלטן אין איין ריידן. איך זאג ריידן, אבער ס׳איז ניט אמת. ווער קאן
דאס ריידן אפן „עליווייטער״? אדער אפן „צאבהיי״? אז דער רעש,
מיטן געפילדער, מיטן גראגערן פון די רעדער, מיטן גרילצן פון די רעלסן,
מיטן קלינגען פון די פענצטער מאכן אייך טויב. איר אליין הערט ניט
אייער קול. איר מוזט שרייען איינס צום אנדערן, ווי בעת איר רעדט צו
א טויבן. אונדזערע לייט זיינען אזש הייזעריק געווארן שרייענדיק. די
מאמע האט עטלעכע מאל געבעטן זיך בא פעסיען:
    
― פעסיעניו, נשמהניו, הארצעניו, ליובעניו! לאזט דאס איבער אף
שפעטער!...
    
מע ווערט אנטשוויגן אף א מינוט און מע הייבט אבער באלד אן
ווידעראמאל צו שרייען אף קולי־קולות. ווארעם מען איז דאך לעבעדיקע
מענטשן, גוטע פריינט, געוועזענע שכנים. ווי אזוי קאן מען זיך איינהאלטן
און ניט אויסריידן זיך די הערצער? מע האט זיך אזא צייט ניט געזען.
און צו ריידן איז דא אזוי פיל! אזוי פיל!
  
― ד. ―
    
אנגערעדט זיך און אנגעשריען זיך וועגן זייטיקע זאכן, איז מען
ארויף אף א שמועס וועגן וווהין צו פארפארן און בא וועמען אפצושטעלן
זיך. נאך א סך וויכוחים און שפארענישן איז געבליבן, אז די מאמע
און איך און אונדזער חבר פיניע מיט זיין טייבלען זאלן מיר זיך אפשטעלן
בא אונדזער שכנה פעסיע די גראבע. און אליהו מיט זיין ווייב ברכה זאלן
פארפארן צו זייער שווער און שוויגער, יונה דעם בעקער און ריוועלע די
בעקערן. נו, און מענדל? זאגט פעסיע, אז מענדלען נעמט זי צו זיך. זאגט
ריוועלע די בעקערן ― ניין. בא פעסיען, זאגט זי, זיינען, קיין עין־הרע,
פאראן אן אים אויך א היפש ביסל עסערס. פארדריסט דאס פעסיען. זי
זאגט, אז ס׳איז ניטא קיין איבעריקע ציין אין מויל און קיין איבעריקע
קינדער בא א מוטער.
    
― שאט! ווייסט איר וואס? לאמיר פרעגן דעם בעל־דבר אליין.
― אזוי זאגט משה דער איינבינדער, פעסיעס מאן, און ער טוט א פרעג
בא מענדלען: וווהין וויל ער בעסער ― צו אים אדער צום בעקער?
ענטפערט אים מענדל, אז ער וויל זיין דארטן, ווו זיין חבר מאטל. איך
אליין האב אויך גאר אנדערש ניט געטראכט, אז אזוי באדארף מענדל
זאגן.
    
 ― ה. ―
    
― אט דא באלד, נאך איין סטיישן, סטאפן מיר! ― רופט זיך
אן יונה דער בעקער שוין אף אמעריקאנער לשון. מיר פארשטייען ניט,
וואס הייסט „סטיישן״ און וואס הייסט „סטאפן״? פארטייטשט ער אונדז,
אז סטיישן הייסט א סטאנציע און סטאפן מיינט מען אפשטעלן זיך,
ארויסקריכן.
    
― מחותן! פון ווען אן האט איר עס אנגעהויבן ריידן אפן היגן
לשון? ― פרעגט אים די מאמע, און ריוועלע די בעקערן ענטפערט פאר
איר מאן:
    
― איך בין אייך ערב, מחותנתטע, אז אין א וואך ארום וועט איר
אויך אנהייבן ריידן אפן היגן לשון. ווארעם אז איר׳ט ארויסקומען אין
סטריט און פרעגן: ווו איז דא דער קצב? וועט איר מעגן קצבן פון היינט
ביז איבערמארגן, וועט אייך קיינער ניט ענטפערן.
    
פרעגט די מאמע:
    
― ווי אזוי זשע דען זאל איך זאגן?
    
ענטפערט שוין פעסיע די גראבע:
    
― איר׳ט מוזן זאגן „דער בוטשער״.
    
― אזוי לאנג קרענקען זיי! ― מישט זיך אריין מיין שוועגערן
ברכה. ― זיי זאלן אפילו אויפלויפן, וועל איך זיי זאגן קצב, קצב און
קצב!
    
 ― ו. ―
    
מיטאמאל האט מען זיך אפגעשטעלט. אונדזער מחותן יונה דער
בעקער האט געכאפט די מחותנתטע ריוועלע די בעקערן מיט מיין ברודער אליהו מיט מיין שוועגערן ברכה און האבן זיך געגעבן א לאז צום
ארויסגאנג. האט זיך די מאמע אויך אויפגעהויבן. זי האט געוואלט גיין
באגלייטן אירע קינדער, זיך געזעגענען מיט זיי. אויך פיניע פון זיין זייט
האט זיך אויפגעהויבן, געגאנגען געזעגענען זיך מיט זיין חבר אליהו און
טאקע אין איינוועגס אפריידן מיט אים, ווו און ווען מע זאל זיך זען.
נאר ווער? וואס? וועמען? איידער מע קוקט זיך ארום איז שוין יונה
דער בעקער מיט דער בעקערן מיט מיין ברודער אליהו און מיט זיין ווייב
ברכה אף יענער זייט. דער קאנדוקטאר האט שוין פארהאקט די טיר.
דער וואגאן האט זיך געגעבן א ריס. אונדזער פיניע, ווי ער איז געשטאנען
פארטראכט און צעטומלט, אזוי האט עס אים געגעבן א שליידער פון די
פיס. אין א וויילע ארום איז ער שוין געלעגן בא א שווארצער גויע (א נע־גערטע) אפן שויס. האט אים די נעגערטע געגעבן א ווארף פון זיך מיט
ביידע הענט, אזוי, אז ער איז אוועקגעפלויגן אף דער צווייטער זייט
באנק און דאס קאפעליושל צו דער טיר. און טאמער איז קארג, איז נאך
געווארן א געלעכטער אויך. דער גאנצער וואגאן האט געלאכט. איך און
מיין חבר מענדל האבן אויך געלאכט. האבן מיר געכאפט א פסק פון
דער מאמע און פון פיניעס ווייב טייבל, למאי מיר לאכן. גייט, זייט
א בריה, אדרבה, און לאכט ניט!
  
― ז. ―
    
אלצדינג אף דער וועלט האט אן עק. געקומען א סוף צו אונדזער
אריינפאר אין ניו־יארק. מיר זיינען שוין אף דער גאס. דא הייסט עס
„סטריט״. ווען איך זאל ניט וויסן, אז מיר זיינען אין אמעריקע, וואלט
איך זיכער געמיינט, אז מיר זיינען אין בראד, אדער אין לעמבערג. די
אייגענע יידן, די אייגענע ווייבער, די אייגענע געוואלדן, דאס אייגענע
מיסט, וואס דארטן. ניט מער, דער טומל מיטן הארמידער איז דא א סך
גרעסער. און דער רעש איז שטארקער, הילכיקער. אויך די מויערן זיינען
העכער. א סך העכער. זעקס עטאזשן איז א געלעכטער. פאראן הייזער
פון צוועלף עטאזשן. און פון צוואנציק. און פון דרייסיק. און פון פערציק.
און נאך העכער. נאר וועגן דעם שפעטער. דערווייל זיינען מיר מיט אונדזערע פעקלעך אף דער סטריט. מיר האבן נאך א שטיק וועג צו גיין
צופוס. דא הייסט עס ― „וואקען״. און מיר וואקען. פריער וואקט משה
דער איינבינדער מיט זיינע קורצע פיס. נאך אים וואקט זיין ווייב פעסיע
די גראבע. קוים וואס די פיס טראגן זי. אזוי פעט און שווער איז זי.
נאך פעסיען וואקען פיניע מיט זיין טייבל. פון פיניעס וואקען קאן מען
בלייבן אן א בויך לאכנדיק. פיניע, אז ער וואקט, טאנצט ער אונטער
מיט זיינע דינע לאנגע פיס, וואס פארטשעפען זיך איינער אין דעם אנדערן. איין הויז אראפ, דער אנדערער ארויף. דאס קאפעליושל ארויפגערוקט. דאס האלדז־טיכל אין פצון־זייט. א מאדנע פיגור, בעט זיך אף
פאפיר. איך און מיין חבר מענדל וואקען פון הינטן, שפעטער פון אלעמען. מיר שטעלן זיך אפ כמעט בא יעדן פענצטער. אונדז איז געפעלן,
וואס די אויפשריפטן זיינען אף יידיש, און וואס עס שטייען ארויסגעשטעלט אלע יידישע זאכן: סידורים, טלית־קטנס, יארמלקעס, מזוזות,
מצות ― אין מיטן דערינען, סאמע אין אנהייב ווינטער, מצות! משמעות,
א יידישע שטאט. לאזט מען אונדז אבער לאנג ניט שטיין. די מאמע רופט
אונדז: „אהער גייט!״ ― מוז מען גיין.
  
― ח. ―
    
ווער עס האט ניט געזען די ניו־יארקער סטריט ― דער האט גאר
קיין שיינס ניט געזען. וואס געפינט איר ניט אף דער סטריט? יידן
האנדלען. ווייבער זיצן און שמועסן. קינדער אין די וועגעלעך שלאפן.
„קערעדזשעס״ הייסן דא די וועגעלעך. אלע קערעדזשעס האבן איין פנים.
דא, אף דער סטריט, הארעוועט מען די קליינע עופהלעך מיט מילך פון
קליינע פלעשעלעך. גרעסערע קינדער שפילן זיך. און שפילן שפילט מען
זיך מיט טויזנטערליי שפילערייען: מיט קנעפלעך, מיט רעדעלעך, אין
באל, אין וועגעלעך, אין שליטעלעך און אין „סקייטס״. דאס איז א מין
זאך אף פיר רעדלעך, צוגעבונדן צו די פיס, און אף דעם רעדלט מען.
מע קאן טויב ווערן פון דעם געפילדער, וואס די קינדער הייבן אויף אף
דער סטריט. די סטריט געהערט צו די קינדער. קיינער וועט ניט וואגן
זיי פון דאנען צו פארטרייבן. און בכלל איז אמעריקע א לאנד, וואס איז
באשאפן געווארן פון די קינדערס וועגן. און דערפאר האב איך ליב דאס
לאנד. אנו, לאז עמעצער פרווון אנרירן א קינד מיט א פינגער! מיין
ברודער אליהו האט דאס פארזוכט אף זיין אייגענער הויט. ער וועט שוין
פארזאגן א צענטן. אזוי איז געווען די מעשה:
    
איינמאל בין איך מיט מענדלען געווען אף דער סטריט און געשפילט אין „טשעקעס״. דאס איז א שפיל מיט קיילעכיקע הילצערנע
קנעפלעך, וואס מע שיסט מיט זיי. איז אנגעקומען סאמע אין רעכטן
שפיל מיין ברודער אליהו. האט ער מיך, נאך דער אלטער מאדע, אנגעכאפט באם אויער מיט איין האנט און מיט דער אנדערער געווען גרייט
מיר שענקען א פאר פיינע פעטש. וואקסט אויס א באי, א „ווערגעלעץ״,
ווי פון אונטער דער ערד. ער לויפט צו צו מיין ברודער און רייסט מיך
ארויס פון זיינע הענט. דערנאך פארקאטשעט ער די ארבל און זאגט
עפעס צו אליהון אף אמעריקאנער לשון. נאר אזוי ווי מיין ברודער פארשטייט ניט קיין ענגליש, נעמט דער ווערגעלעץ און טראגט אים אונטער א צוגעמאכטן קולאק גלייך אונטער דער נאז. קלויבט זיך באלד
צונויף א רעדל מיט מענטשן. און מיין ברודער פארענטפערט זיך פאר
זיי אף יידיש, אז ער קער מיך אן א ברודער, מעג ער דעריבער מיט מיר
לערנען דרך־ארץ. זאגן אבער די צונויפגעלאפענע, אז אין אמעריקע גייען
ניט אן די זאכן. א ברודער, ניט א ברודער, ― שלאגן א קלענערן פון
זיך טאר מען ניט...
    
נו, גייט האט ניט ליב אזא לאנד!
  
― ט. ―
    
דערווייל האב איך מיך פאררעדט און גאר פארגעסן, אז מיר זיינען
שוין געקומען אהינצוצו, ווו מיר דארפן זיך אפשטעלן. דאס הייסט, בא
אונדזער שכנה פעסיע די גראבע און בא איר מאן משה דעם איינבינדער.
אריינגעקומען צו זיי אין שטוב, האבן מיר ניט געטראפן קיינעם פון דער
כאליאסטרע. איך קוק זיך ארום אף אלע זייטן. איך זוך מיט די אויגן
מיין אמאליקן חבר „ושתי״. ניטא ניט ושתי, ניט קיינער. ווו זיינען זיי
אהינגעקומען אלע? וועט איר הערן א שיינס.
די כאליאסטרע אף דער ארבעט
  
― א. ―
    
איך האב אייך געהאט דערציילט, אז מיר זיינען אריינגעקומען צו
אונדזער שכנה פעסיע די גראבע און צו איר מאן משה דעם איינבינדער
אין ניו־יארק, האבן מיר פון זייער גאנצער כאליאסטרע קיינעם ניט געטראפן אין דער היים. וואס איז די מעשה? ― די כאליאסטרע איז אף
דער ארבעט. נאר איידער איך וועל אייך גיין דערציילן, וואס פאר אן
ארבעט יעדער פון זיי האט, באדארף מען אייך פריער באשרייבן, ווי אזוי
א ייד אן איינבינדער פארגינט זיך צו זיצן אין אמעריקע. ערשטנס, די
שטוב. בא אונדז אין שטעטל וואלט פעסיע די גראבע גאר מורא געהאט
ארויפצוקלעטערן אזוי הויך. מע גייט און מע גייט און מע גייט אפשר
אף הונדערט טרעפ, ביז מע קומט אריין אין א דירה־מלוכה. חדרים און
חדרימלעך אן א שיעור. דא הייסט עס „רומס״. אין יעדן רום ― בעטלעך מיט קאלדרעס, מיט פארהענגלעך אף די פענצטער, און איין רום,
וואס מע רופט דאס „קיטשען״. בא אונדז הייסט עס קיך. נאר קיין אויוון
איז ניטא. אן אייזערנע פליטע מיט לעכער אף צו קאכן, און וואסער
צאפט זיך דא פון דער וואנט. קאלט וואסער און הייס וואסער ― וויפל
איר ווילט! איר דארפט נאר געבן א דריי מיטן קראן ― און פארטיק.
  
― ב. ―
    
שפעטער, אז מיין ברודער אליהו און זיין ווייב ברכה זיינען געקומען צו אונדז געוווירע ווערן, וואס מיר מאכן, האט אים אונדזער חבר
פיניע אנגענומען פאר א האנט, אריינגעפירט אין קיטשען, באוויזן די
 
 