

די יידישע אקטריסע שורה גרינהויז־טורקאוו 



 by באריס סאנדלער 
December 1, 2020December 25, 2020 Filed under:
טעאטער
פערזענלעכקייטן 


 

שורה טרעט אויף אין ״ארבעטער־רינג״, תל־אביב
לאה שלאנגער
אין דעם ווארשעווער טעאטער, ווו איך האב געשעפט מיין פראפעסיאנעלע בינע־דערפארונג, האבן נישט אויסגעפעלט אקטיארן פון א הויכן ניווא, אזעלכע ווי חבל בוזגאן, מעלמאן, מייזלער, טורקאוו; אקטריסעס — אידא קאמינסקי, קעטי עפראן, הדסה קעסטין און צווישן זיי שורה גרינהויז־טורקאוו, וועגן וועלכער כ׳שרייב אינעם היינטיקן ארטיקל. צום באדויערן, זיינען זיי שוין אלע נישט מיט אונדז, און א נייער דור פון בולטע יידישע אקטיארן איז, ליידער, נישט אויפגעקומען; אקטיארן, וואס וואלטן געקאנט רעפרעזענטירן דעם יידישן קלאסישן קונסט־טעאטער אויף א ניווא פון אייראפעישן קונסט־טעאטער און נישט דערפאר, וואס עס פעלן בינע־טאלאנטן פארן יידישן טעאטער, נאר דערפאר, וואס ס׳איז נישטא א געהעריקע שטיצע, ווי עס באקומען אנדערע טעאטערס, ווי למשל, ביי אונדז אין ישראל דער העברעישער טעאטער.
עס איז נישט פאראנען א טעאטער־שול פארן יידישן אקטיאר, וואס איז א פארשטענדלעכע נויטווענדיקייט, כדי נישט בלויז זיך לערנען דער בינע־פאך, וואס מ׳קאן זיך אויסלערנען אין יעדער טעאטער־שול, נאר אויך גוט קענען די שפראך, דעם גייסט פון יידיש. דאס אלץ נייטיקט זיך אין אן ערנסטן צוגאנג צו יידיש, צו דער יידישער ליטעראטור און אלץ, וואס איז נאך געבליבן, כדי עס נישט פארלירן.
דא איז כדאי צו דערמאנען, וואס עס האט געשריבן איינער פון די וויכטיקסטע העברעישע דיכטערס, דראמאטורגן, פובליציסטן, חיים חפר, אמאל איינער פון די הויפט־פארטיידיקער פון דער העברעישער שפראך־באוועגונג „מגיני השפה העברית‟. די בראווע קעמפער האבן געהאלטן, אז די יידן אין ארץ־ישראל דארפן פארטיידיקן העברעיש און פארגעסן אין יידיש. איך ברענג ווייטער אן אויסצוג פון חפרס „מאקאמע‟, א פאעטיש געזאנג, ווו ער שלאגט זיך „על־חטא‟, הלמאי מ׳איז זיך אזוי אומיושרדיק באגאנגען מיט יידיש אין ישראל.
ביד הלשון„און מיר דא, וויפל האבן מיר געחוזקט, און וויפל אויסגעלאכט/ וויפל האבן מיר צי ווילנדיק־נישט־ווילנדיק איר חן דערשטיקט און איר דאס מויל פארמאכט/ און אין אונדזער פוסטער גאווה און פארריסנקייט פון „סאברישן שניט‟/ פארלאנגט מע זאל אפילו די אנדענק־לוחות אין גלות שרייבן עברית./ באזיגט האבן מיר דאס יידיש! זי האט שוין מער קיין טאלק!… יא, מיר האבן דאס געטאן, מיר, די „גוטע חברה‟, די איידעלע און פיינע/ דארט אין יענעם פייער האט דאס לשון־קודש, די גלות־שפראך באזיגט/ און ווער ווייסט, צי זי וועט האבן כוח ווי דער פעניקס אויפצושטיין פונעם אש, וואס ליגט צעשעדיקט און פארבלוטיקט…(פון עברית — יצחק לודען)
שורה איז געבוירן געווארן אין ביאליסטאק אין א משפחה פון יידישע אקטיארן. דעריבער איז נישט קיין חידוש, וואס די שטוב פון די עלטערן איז שטענדיק געווען פול מיט אקטיארן, וועלכע פלעגן קומען שפילן קיין ביאליסטאק. קיין ביאליסטאק פלעגן אין יענע צייטן קומען שפילן די בעסטע אנסאמבלען און טרופעס, צווישן זיי די העברעישע „הבימה‟ מיטן „דיבוק‟.
שורה גרינהויז־טורקאוו אין שעקספירס ״דער שטורעם״
אין די אנהייב 1940ער יארן זיינען קיין ביאליסטאק אנגעקומען א סך יידישע מוזיקער פון דייטשלאנד מיט עדי ראזנערס דזשאז־ארקעסטער. אזוי ווי דער פאטער איז געווען א „נאש־בראט‟ מיט זיי, האט אויך די יונגע שורה זיך ארומגעדרייט צווישן זיי. דעמאלט איז עס טאקע געשען: ביי אירע 16 יאר האט זי זיך באקענט מיט איר ערשטן מאן, ערווין וואלדפיילער, אן אנטלאפענער פון נאצישן מינכן. ער איז געווען מיט 14 יאר עלטער פון איר. דאס איז געווען איר מזל, ווייל ווען ס׳האט אויסגעבראכן די מלחמה, איז ראזנערס ארקעסטער אוועק קיין רוסלאנד.
ביאליסטאק, ווי מיר ווייסן, איז עטלעכע מאל אריינגעפאלן אט אין די רוסישע הענט אין אט אין די דייטשישע, און צוריק געבליבן ביי די רוסן. אהין איז אנטלאפן אברהם מארעווסקי מיט א גרופע יידישע אקטיארן. די ערשטע פארשטעלונג פונעם ביאליסטאקער יידישן מלוכה־טעאטער איז געווען שעקספירס „דער שטורעם‟. ערב דער דייטשישער אינוואזיע אין סאוועטן־פארבאנד איז דער טעאטער געפארן אויף גאסטראלן קיין ווייסרוסלאנד. שורהס פאטער איז געווען צווישן זיי און איז דארט פארבליבן. די איבעריקע משפחה, וואס איז געבליבן אין ביאליסטאק, איז אומגעקומען אין טרעבלינקע.
נאך אין ביאליסטאק האט שורה געשפילט מיטן פאטער, ווייל ס׳איז נישט געווען ווער ס׳זאל שפילן אין שלום־עליכמס „דאס גרויסע געווינס‟. א גורל־זאך: נאך דער מלחמה, ווען זי האט זיך אומגעקערט קיין פוילן, איז אין נידער־שלעזיע געשאפן געווארן א יידישער טעאטער. איר מאן האט דארט באקומען אן ארבעט. אין איינעם א טאג האט שורה באקומען א טעלעפאן פון שעפקע זאק, א גוטער פריינד פון איר טאטן נאך פון ביאליסטאק. ער האט געבעטן, אז שורה זאל קומען קיין ווראצלאוו צו שפילן אין יידישן טעאטער און אויך דא האט זי באקומען די זעלבע ראלע אין שלום־עליכמס „דאס גרויסע געווינס‟.
מיטן טעאטער האט אנגעפירט יצחק טורקאוו. זי האט אנגעהויבן באקומען וויכטיקע ראלעס. אין איינער פון די פארשטעלונגען האט שורה געשפילט צוזאמען מיט יצחק טורקאוון. ס׳האט זיך צעברענט צווישן זיי א ראמאן, וועלכער האט זיך פארענדיקט מיט א חתונה. דער טעאטער איז נאך א געוויסער צייט אריבער קיין ווארשע און דארט האב איך זיך באקענט מיט שורהן. זי איז דעמאלט געווען יונג, שיין און א טאלאנטירטע אקטריסע, געשפילט א סך גלענצנדיקע ראלעס.
אין 1957, ווען א ריי אקטיארן האבן פארלאזט פוילן און ארויסגעפארן קיין ישראל, איז אויך שורה געקומען אין לאנד, אבער דא, ליידער, האט זי נישט געפונען איר ארט אין טעאטער. די איינציקע פארשטעלונג, אין וועלכער זי האט געשפילט אין ישראל, איז געווען י. י. זינגערס „יאשקע קאלב‟, מיט מאריס שווארץ, וועלכער איז געקומען אויף גאסטראלן פון אמעריקע. זי האט נישט געפונען איר ארט אין יידישן טעאטער, צוליב פארשטענדלעכע סיבות; זי אליין האט עס דערקלערט אזוי: „כ׳האב בעסער באשלאסן נישט שפילן, איידער שפילן אבי וואס אויף יידיש‟. ווען איר מאן יצחק טורקאוו איז געשטארבן, האט שורה איבערגענומען זיין אמט אין „שלום אשס הויז‟ אין בת־ים. שפעטער האט זי אין „ארבעטער־רינג‟ אין תל־אביב אנגעפירט מיטן קולטור־קרייז.
שורה גרינהויז־טורקאוו איז אוועק אין דער אייביקייט היייאר אין עלטער פון 96 יאר.
כבוד איר אנדענק!

Share this:TwitterFacebookPrintLike this:Like Loading...

Related
 


Tagged: fasadtheatreYiddish 
Post navigation


Previous Post
ניטא קיין אומעט אין הארצן 

Next Post
נאטיצן פונעם רעדאקטאר — 39 



