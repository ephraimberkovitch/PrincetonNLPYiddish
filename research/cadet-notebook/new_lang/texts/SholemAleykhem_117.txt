 
 ארעמע און פריילעכע: מיטן עטאפ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
דערציילונג
    
א.
  
המן איוואנאוויטש פליסעצקי
    
אזוי האט מען גערופן דעם נייעם פריסטאוו, וואס איז אראפגעקומען קיין טעפליק. דאס הייסט, דער אמתער נאמען זיינער איז געווען
גאר א ה א מ ע מ נ א ן א פ א נ ע ג ע נ א וו י ט ש, נאר די טעפ־ליקער יידן, וואס האבן ליב צונעמענישן, האבן אים משנה־שם געווען
איבער צוויי טעמים: ערשטנס, איז המן איוואנאוויטש א סך קירצער און
א סך גרינגער אויסצוריידן; גייט, אשטייגער, נעמט־אן א פול מויל מיט
צונג און רעדט־אויס „א־הא־מעמ־נאן א־פא־נע־גע־נא־וויטש״! דאס איז
נומער איינס. והשנית, זינט טעפליק איז א שטאט, געדענקט מען נאך
נישט אזא המן א פריסטאוו, ווי דער דאזיקער נייער פריסטאוו המן
איוואנאוויטש פליסעצקי. אין טעפליק זיינען שוין געווען אלערליי פריסטאוועס, אי גוטע, אי שלעכטע, אי נעמערס, אי נקי־כפימניקעס, דאס
הייסט, אזעלכע, וואס פשוט נעמען זיי נישט, סיידן אמאל אונטער א
יום־טוב „לשנה־טובה״, וואס רעכנט זיך נישט, אדער א מתנה צום טאג
פון געבארן, און ווער זאגט זיך אפ דערפון?... מיר זיינען אלע אמאל
געבארן געווארן, און דער טאג פונעם געבארן איז ביי יעדן מענטשן
א יום־טוב, איינגעפירט פון קדמונים, נאך פון פרעה מלך מצרים, ווי
מיר ווייסן דאס פון דער הייליקער תורה, אז אינעם טאג פון זיין געבארן
האט פרעה געמאכט א סעודה פאר אלע זיינע קנעכט, דעם שר־המשקים
ארויסגעלאזט פון טורמע און דעם שר־האופים אויפגעהאנגען אף א בוים,
אזוי ווי יוסף האט זיי פותר־חלום געווען מיט דריי טאג פריער... אנגעקומען קיין טעפליק, האט ער זיך, צום אלעם ערשטן, גענומען רייניקן
דאס שטעטל, נאר רייניקן וואס רייניקן הייסט. די טעפליקער פערד־גנבים,
וואס האבן א שם אף דער גאנצער וועלט, האט ער אין איינע צוויי חדשים
אויסגערייכערט, נישט געלאזט פון זיי, איך זאלט זאגן, איינעם אף
א רפואה. אף וועמען ער האט נאר געהאט א שטיקל אויג, האט ער אים
געפאקט, נישט געמאכט קיין לאנגע שהיות און אפגעשיקט מיטן עטאפ
קיין הייסין אין טורמע אריין, ― לאז מען זיך מיט אים דארטן רעכענען.
נאכדעם האט ער זיך גענומען צו די גאסן און צו די יידן. די גאסן האט
ער געוואלט, מע זאל האלטן ריין, נישט ווארפן קיין מיסט גלייך אין
פנים אריין, נישט גיסן קיין פאמעניצעס בא דער טיר און נישט טאן
קיין אנדערע זאכן וואס נישט שיין... און די יידן, האט ער געוואלט,
זאלן זונטיק פאר האלבן טאג נישט עפענען קיין קלייטן, מלמדים זאלן
נישט קנעלן אן שיינצעטלעך און קיין עירוב אין שטאט זאל נישט זיין;
מע וועט זיך באגיין, האט ער געזאגט, אן דעם דאזיקן „טעלעגראף״
אויך... און אפילו אין שול, טאמער האבן זיך יידן צעשלאגן, צעאמפערט
פאר „אתה־הראית״, מכבד געווען איינס דאס אנדערע מיט פעטש, האט
ער זיך אויך ליב געהאט אריינצומישן. אט אזא רשע איז דאס געווען!
    
מילא, די קלייטן מע זאל האלטן צוגעמאכט ― האט ער געפועלט.
אי, טאמער נישט אזוי פינקטלעך ביז דווקא צוועלף אזייגער? ― האט
ער זיך שוין געמאכט נישט וויסנדיק, ווארעם ער האט שוין קיין אנדער
ברירה נישט געהאט. וואס ער האט געקאנט, האט ער געטאן; נאר זיין
א שומר בא די יידישע קלייטן, אכטונג געבן, טאמער עפנט אויף א ייד
א האלבע טיר ― דאס איז דאך א זאך וואס אוממעגלעך. זעט איר, מיטן
עירוב האט ער די ערשטע צייט יא געהאט אביסל צרות. אלע פרייטיק־צו־נאכטס פלעגט מען דעם עירוב אנציען, און שבת אינדערפרי פלעגט
ער אים אראפרייסן, און אף איבעראכטאג שבת איז אויסגעוואקסן א פרישער עירוב, און אזוי עטלעכע מאל כסדר. און וויפל ער האט נישט נאכגעקוקט דורך די שומרים, ווער סע ציט אן דעם עירוב, האט ער נישט
געקאנט כאפן דעם גנב, ביז ער האט זיך אליין מיט זיין כבוד געמוזט
איינמאל באהאלטן אין דרויסן, אין א ווינקעלע, און איז אויסגעזעסן
די גאנצע נאכט און געלאקערט, און ערשט העט־העט ארום פארטאג
האט ער געפאקט פייסי דעם שמשס יינגל סאמע בא דער רעכטער ארבעט,
  
ווי ער פארדרייט דאס שטריקל. האט ער אים אנגענומען פארן לינקן
אויער און אפגעפירט אים אין סטאן אריין און פארשפארט אף א גאנצן
טאג אין „חדר״. פון דעמאלט־אן איז טעפליק געבליבן אן אן עירוב
עד היום הזה, און דער עולם האט אנגעהויבן טראגן אום שבת נאזטיכלעך און זייגערס אף וואס די וועלט שטייט.
    
נישט אזוי גרינג איז אים אנגעקומען די מלחמה, וואס ער האט
געפירט מיט די מלמדים. די מלמדים האבן אים געטאן צום טויט. אט
האט ער געפאקט א מלמד מיט צוואנציק תלמידים און צוגעמאכט דעם
חדר, און אט האט ער אים געכאפט מיט די אייגענע תלמידים שוין אין
אן אנדער געסל. צוגעמאכט דעם דאזיקן חדר אויך און געמאכט א פראטאקאל, ער טוט א קוק ― אהא! ער האט זיך פארקליבן ערגעץ אף
א בוידעם אין דער ווייבערשער שול און פון דארטן זיך געלאזט הערן
מיטן געזאנג פון זיינע צוואנציק תלמידים ― אן אומגליק מיט די יידישע
קינדער! מען קאן זיי גארנישט אפטרייבן פונעם לערנען! „ממה נפשך,
האסטו זיך שוין פארקליבן אף א בוידעם קנעלן, טא זיץ דארטן און
קנעל צעזעצטערהייט אין דער קרענק, נאר ליארעם נישט אזוי, לאזן
כאטש מיינע אויערן נישט הערן!״... אזוי האט געטענהט פליסעצקי מיטן
מלמד און האט אים געשווארן, אז טאמער כאפט ער אים נאכאמאל,
שיקט ער אים ארויס פון טעפליק אין פיר און צוואנציק שעה. דער מלמד
האט די מעשה גאנץ גוט אויסגעהערט און געטאן זיינס, אראפגעלאזט
זיך פון דער ווייבערשער שול און אראפגענידערט ערגעץ אין א קעלער
און דארטן געקנעלט, און דווקא מיט א ניגון, מיטן געוויסן מלמדישן
ניגון, וואס אן אים האט דאס יידישע לערנען פונקט אזא טעם, ווי דער
קאלטער קוגל וואס די היינטיקע אריסטאקראטן אין די גרויסע שטעט
עסן אינדערוואכן... המן איוואנאוויטש האט אזוי לאנג „געוואיעוועט״
מיט די מלמדים, ביז ער האט א שפיי געטאן אף זיי און האט זיך געמאכט כלא ידע...
  
ב.
  
דער טעפליקער נגיד שלום־בער טעפליקער פון טעפליק
    
מחמת אין טעפליק זיינען די איינוווינער, צום מיינסטן, יידן, האט
דער נייער פריסטאוו געהאט צו טאן כמעט נאר מיט יידן, און ער האט
זיך אין א קורצער צייט באקענט מיט אלע טעפליקער בעלי־בתים, געוווסט יעדן איינציקן באם נאמען, געוואר געווארן בא זיי אלצדינג, די
גרעסטע סודות, גערעדט מיט זיי האלב אף יידיש און גיך געווארן צוגעלאזט, ווייך ווי וואקס ― א גוטער ברודער!
    
די נגידים, די פיינע־בריות, די קאכלעפל, די וואס האבן ליב
געוועלטיקן, אז זיי האבן דערזען, אז דאס פריצל לאזט זיך צו, האבן זיי
אנגעהויבן זיך איינקויפן צו אים תחילת מיט א שטיקל שבתדיקע פיש
(„זשידיווסקא ריבא״), א גלעזל פסחדיקן בראנפן („פייסאכאווקא״), פארביסן מיט א שטיקל יידישע מצה („זשידיווסקאיא מאצא״), און נאכדעם
האבן זיי זיך שוין געפרוווט אונטערפארן צו אים מיט א שמייכעלע ―
נתנען אים עפעס אין יד אריין. האבן זיי אבער געכאפט פונעם דאזיקן
המן אזא מיאוסן פסק, אז זיי וועלן שוין פארזאגן קינד־קינדער, אז מע
זאל יענעם אין יד אריין קיין מעות נישט נתנען, איידער מע ווייס אים,
וו ע ר ער איז און וו א ס ער איז...
    
― טי דומאיעש, יאסקא, פאדשמיראוואט מעניא טוואאימי מעות־אמי, זנאטשיט טי גרויסער מאשעניק! א נעם אים א חדר!*
    
די ווערטער „א נעם אים א חדר״ זיינען בא אים תמיד געווען
פארטיק אף דער צונג, און געהייסן האט דאס איינזעצן, פארשפארן,
אדער אפשיקן מיטן עטאפ אין דער שטאט אריין, קיין הייסין. און האט
ער די דאזיקע ווערטער ארויסגעלאזט פונעם מויל, איז שוין געווען
פארפאלן, כל מלכי מזרח ומערב האבן שוין דערצו נישט געקאנט העלפן
גארנישט! אט אזא מין נפש איז דאס געווען! און דער גוטער יאר זאל
אים וויסן ― האט זיך אריינגעכאפט צו אים אין די הענט אריין אן
ארעמאן, וואס האט נישט מיט עפעס צו גיין, האט דער דאזיקער רשע
ארויסגענומען פון זיין אייגענער קעשענע א קערבל אדער צוויי און געשענקט א נדבה, און א זאג געטאן דערביי אף זיין אויסגעמישט לשון:
    
― נא טיבע מילאסט חסד נא וועצאוועסט**.
    
נאר אף וויפל ער האט רחמנות געהאט אף אן ארעמאן, אזוי פיל
  
―――――
    
*) דו רעכנסט, יאסיע, מיר אונטערשמירן מיט געלט, איז א סימן,
אז דו ביסט א גרויסער שווינדלער, זעצט אים איין!
    
**) נא דיר א גמילות חסד אף הוצאות.
האט ער פיינט געהאט א נגיד. און ווער שמועסט א טעפליקער נגיד,
און ווער שמועסט נאך דעם טעפליקער נגיד שלום־בער טעפליקער פון
טעפליק ― אים האט ער גארנישט געקאנט סובל זיין און לאנג־לאנג
געזוכט אף אים א חטא און נישט געקאנט געפינען, ביז גאט האט אים
געהאלפן, ער האט אים געפאקט. ומעשה שחיה כך היה:
    
דער דאזיקער שלום־בער טעפליקער פון טעפליק, א חוץ וואס ער
איז געווען א ייד א נגיד, איז ער געווען אן עקשן און א גדלן און א
גרויסער בעל־נצחון. האט זיך אים עפעס פארוואלט א זאך, און האט
ער זיך שוין איינגעשפארט איז געווען גרינגער נעמען און אריבערטראגן
טעפליק אף אן אנדער ארט, איידער איבערשפארן שלום־בערן. אז המן
איוואנאוויטש האט ארויסגעגעבן זיין באפעל, אז מע זאל דאס מיסט
אין דרויסן נישט ווארפן און די פאמעניצע בא דער טיר נישט גיסן,
האט שלום־בער טעפליקער פון טעפליק געפרעגט א קשיא: „וועמענס
עסק איז דאס? ס׳איז מיין מיסט מיט מיין פאמעניצע, מעג איך מיר
טאן מיט דעם וואס איך וויל״.
    
― רב שלום־בער, ― האט מען זיך געפרוווט אים איבערשפארן
― דער המן וועט דערזען די פאמעניצע, וועט זיך טאן חושך!
    
― מיטן קאטער! ― האט דערויף געענטפערט שלום־בער, וואס
האט פיינט געהאט צו ריידן א סך ווערטער.
    
― רב שלום־בער, איר וועט כאפן אן אקט!
    
― זיבן און זיבעציק אקטן!
    
― רב שלום־בער, מע וועט זיך, חלילה, אויסגליטשן נעבן אייער
שטוב, און די שעה זאל נישט זיין אויסברעכן א פוס.
    
― האלדז־און־נאקן! ― האט שלום־בער געענטפערט און געהייסן,
מע זאל שיטן מיסט און גיסן פאמעניצעס אף וואס די וועלט שטייט!
    
איז געקומען צו אים פליסעצקי מיט פאליציי און האט אים געמאכט אן אקט, האט שלום־בער זיך אנידערגעשטעלט מיט אים אביסל
אויסטענהן גאנץ ברייטלעך, ווי א נגיד קאן. האט אים פליסעצקי
געלאזט בעטן, ער זאל בעסער שווייגן, און בשעת מעשה געזאגט אים
א פאר הארבע ווערטער: „יידישע חוצפה״ („זשידאווסקאיע נאכאל־סטווא״), „שווייג, דו יידישע צורה!״ („מאלטשי, זישדאווסקאיא רא־זשא״), וכדומה נאך אזעלכע מינים קאמפלימענטן. האט דאס אונדזער
נגיד פארדראסן, און ער האט מכבד געווען דעם פריסטאוו מיטן נאמען
ה מ ן, געזאגט אים פאר עדות, אז ער איז אן אמתער המן, אט דער
המן וואס אין דער מגילה! ― האט מען דאס פארצייכנט אין פראטאקאל
און אונטערגעפירט אונטער אזא „סטאטיא״, אז מע האט אונדזער שלום־בער טעפליקער פון טעפליק פארמשפט, מחילה, זיצן צוויי וואכן ― און
עס האט נישט געהאלפן קיין שום רבונו־של־עולם!
    
סע פארשטייט זיך, אז גאנץ טעפליק האט זיך געוויגט, געגאנגען
כאדאראם פון אזא מעשה. סטייטש, מע האט פארמשפט דעם נגיד צוויי
וואכן טורמע! די גאנצע שטאט איז ארויסגעגאנגען אנקוקן, ווי מע פירט
שלום־בערן אין „חדר״ אריין. סע איז נישט געבליבן, ווי מע זאגט, קיין
קינד אין וויגל, און שלום־בער טעפליקער פון טעפליק, אז מע האט אים
דורכגעפירט איבערן מארק אין „סטאן״ אריין, האט ער אראפגעלאזט
דעם קאפ, און זיין ווייב סטיסע־פערל די נגידית האט זיך פאר בזיון
באהאלטן אינדערהיים, און דער גאנצער עולם איז געשטאנען, געקוקט
און געשוויגן, אינעווייניק אין הארצן דווקא געווען צופרידן: ערשטנס,
א מצווה; לאז א ייד א נגיד נישט זיין בא זיך אזוי תקיף. און צווייטנס,
האט מען שלום־בער טעפליקער פון טעפליק גלאט נישט ליב געהאט אין
שטאט, דערפאר וואס ער איז געווען, נישט אויסגערעדט זאל זיין,
א גרויסער „דבר־אחר״, א קמצן, און זיין ווייב סטיסע־פערל האט געזשאלעוועט א יידן א שטיקל ברויט, כאטש זיי זיינען געווען, ווי מע זאגט
אין טעפליק, „אנגעשטאפט מיט געלט״, און קיין קינדער האבן זיי אויך
נישט געהאט. „ווען איך זאל האבן זייער געלט, ― האט זיך יעדער טעפ־ליקער געווינטשעוועט און האט באלד געמאכט א גרויסע הנחה ― ווען
איך האב כאטש האלב, כאטש א דריט־חלק פון זיי, וואלט די שטאט
פון מיר א סך מער הנאה געהאט!״... און עס קאן זייער זיין; נאר אזוי
ווי אין טעפליק האט געהאט געלט נאר איין שלום־בער טעפליקער און
זיין ווייב סטיסע־פערל, און ווייטער קיינער נישט, האט דערפון אין טעפ־ליק קיינער קיין הנאה נישט געהאט: נישט די שטאט, נישט שלום־בער
דער נגיד, נישט זיין ווייב די נגידית. און אפשר האבן די צוויי יא געהאט הנאה פון דעם? עס ווענדט זיך, וואס בא אייך ווערט אנגערופן
„הנאה״? בא די טעפליקער יידן ווערט אנגערופן „הנאה״, אז
איר פארנעמט אומעטום דעם אויבן־אן, סיי אין שול, סיי אף
אן אסיפה, סיי אף א שמחה; אז איטלעכער טראגט אייך אקעגן
דעם גוט־שבת, דעם גוט־יום־טוב, דעם גוט־מארגן; אז בשעת איר רעדט,
  
שווייגט מען, און וואס איר זאלט נישט זאגן, איז דאס א חכמה. הנאה
הייסט, אז איין מאל אין יאר שמחת־תורה קומט זיך צונויף דער גאנצער
עולם צום נגיד שלום־בער טעפליקער פון טעפליק כלומרשט אף „פראקעס״, ער זיצט כמלך בגדוד אויבן־אן און הייסט דעם עולם נעמען צו
ביסלעך בראנפן, און סטיסע־פערל די נגידית קוקט אין די גלעזלעך
אריין... מע זינגט א ניגון, און מע כאפט א טענצל, וכדומה אזעלכע
מינים פארגעניגן, וואס אויב איר זייט נישט קיין טעפליקער, קאנט איר
גארנישט האבן אין דעם קיין שום געפיל. און גלאט וואס איז ווערט
דאס, אז א מענטש פילט, אז ער איז איינער, אז נאר ער איז דער „עפעס״
― ער, און ווייטער קיינער?
    
אין טעפליק איז געווען נאר איין שלום־בער טעפליקער; אין טעפ־ליק איז געווען נאר איינער אזוינער, און ווייטער קיינער.
  
ג.
  
א פריילעכער קבצן
    
אין טעפליק זאלן נישט זיין קיין מסירות און קיין מוסרים, דאס
הייסט, מענטשן, וואס גיבן אכטונג איינס אפס אנדערע, אז מע זאל
נישט מאכן קיין פארברעכן און קיין פאלשקייטן, ― וואלטן ניין און
ניינציק חלקים עבירות פארבליבן אומבאשטראפט, און טעפליק וואלט
געווען פול מיט בעל־עבירהניקעס, ווי, להבדיל, סדום. נאר מחמת אין
טעפליק גיט מען שטארק אכטונג איינס אפס אנדערע, און אז מע דערזעט עפעס אן עוולה אף יענעם, אדער מע דערהערט, אדער מע שמעקט־אן, אדער סע דאכט זיך נאר אויס, אז יענער האט געטאן אן עוולה,
נעמט מען און מע שרייבט אוועק „צו נאטשאלסטווע״ עטלעכע ווערטער:
א ז ו י  א ו ן  א ז ו י  איז די מעשה, טאמער גלייבט איר נישט, זייט
זיך מטריח א ה י ן  א ו ן  א ה י ן ― וועט איר ד א ר ט געפינען
ד א ס  א ו ן  ד א ס... אי, טאמער לאזט זיך נאכדעם אויס א בוידעם
― איז אויך אן אן אומגליק; קומען קומט דערפאר גארנישט, ווארעם
אונטערשרייבן דעם אייגענעם נאמען איז נישט נייטיק, איר קאנט זיך
חתמענען פארשטעלט: אדער „איש־אמת״, אדער א „א גוטער פריינט״,
אדער א „פריינט פונעם דין״, אדער גאר אן א שום חתימה מאכט אויך
נישט אויס, אבי איר זאלט אנווייזן וו ו ה י ן  מען זאל גיין און
וו א ס מע זאל זוכן... פליסעצקי האט זיך, נישקשה, געמעגט בארימען,
אז קיין שפיאנען באדארף ער נישט האבן, די טעפליקער בעלי־בתים
זיינען אליין גוטע שפיאנען.
    
נאך אזא מין הקדמה וועט אייך שוין קיין חידוש נישט זיין, וואס מע
האט איינמאל אין א שיינעם פרימארגן באלאגערט בערל דעם רויטן מיט
דעם קרומען פוס פונקט אין דער מינוט, ווען ער איז געזעסן אף דער ערד,
די פאלעס פון דער קאפאטע פארקאטשעט און אונטערגעשטעקט אין
גארטל אריין, איבער א גרויסן בוטל מיט ראזשינקעס־וויין און צעגאסן
אים אין קליינע פלעשלעך, וואס ער אליין טאקע פלעגט זיי נאכדעם
פרייטיק צעטראגן אף קידוש, געשמאק געקייט מיטן מויל די פראבקעס
און צוגעקלאפט פון אויבן מיט דער האנט און שטארק געשוויצט. פלי־סעצקי האט פאוואלינקע אויפגעעפנט די טיר, באטראכט בערל דעם רויטן,
ווי געשמאק ער ארבעט, געשטאנען א פאר מינוט אף דער שוועל, זיך
איבערגעקוקט מיט פאליציע, און אז בערל האט אויפגעהויבן די אויגן
און דערזען ― המן איוואנאוויטש שטייט בא דער טיר, איז ער אויפגעשטאנען פון דער ערד, צוגעגאנגען צו אים מיטן קרומען פוס, א קוק
געטאן אים גלייך אין די אויגן אריין, ווי איינער רעדט: „דו וועסט מיך
מסתמא שטראפירן? שטראפיר מיך, וואס וועסטו בא מיר נעמען? דעם
דלות?״
    
ווי קומט דאס, וואס אונדזער בערל איז געווען אזוי תקיף? ווייל
ער האט נישט געהאט וואס צו שרעקן זיך. אמת, ער האט געמאכט פון
ראזשינקעס וויין, צעגאסן אים אין פלעשלעך און צעטראגן אים צווישן
באקאנטע אף קידוש, און דערפון טאקע געלעבט, נאר אז אך און וויי
איז געווען צום וויין און אז אך און וויי איז געווען צום לעבן! דער וויין
איז נישט געווען קיין וויין, דאס לעבן איז נישט געווען קיין לעבן;
גארנישט, אבי יוצא זיין, מאכן א ברכה „בורא פרי הגפן״ ― פארט נישט
קיין פראסטער בראנפן, און א שטיקל טועכץ, א פרנסה, איז דאס פארט,
כאטש האבן האט ער דערפון געהאט משטיינס געזאגט, וואסער אף חלה,
נאר אלץ גלייכער ווי גארנישט... וויי־וויי, וויפל יידן זיינען פאראן אין
טעפליק, וואס טוען גארנישט און פארדינען גארנישט און האבן גארנישט,
אבער טאקע לחלוטין גארנישט!
    
און טאקע אט די דאזיקע „גארנישטדיקע״ יידן, וואס טוען גארנישט
און פארדינען גארנישט און האבן גארנישט, האבן זיך מתקנא געווען
אין בערל דעם רויטן, וואס לעבן „ווי א מאגנאט״, האט אלע שבת פיש
און פלייש, זאגט מען, און קוילעטש אוודאי, און קינדער אין חדר האלט
מען, און דעם א קליידל מאכט מען, און א ציג אן אייגענע האט מען ―
און דאס אלץ פונעם ביסל ראזשינקעס, וואס ער „פארקאלעפוטשעט״ און
מאכט דערפון וויין אף קידוש! האט מען גענומען און מע האט אוועקגעשריבן פליסעצקין א בריוו מיטן געוויסן נוסח, וואס הייבט זיך אן
בזו הלשון:
    
„אזוי ווי מיר האבן שטענדיק אין זינען נאר קאזנא מיט אירע
אינטערעסן, און אזוי ווי פאר דער קאזנא איז דאס געוויס א גרויסער
היזק טאמער האנדלט איינער אן א פאטענט, און אזוי ווי בערל דער
רויטער, א ן  ז ש ע  ב ע ר ק א  ק ר י וו א ק, האנדלט מיט וויין
אן א שום פאטענט שוין אזוי פיל יארן, און אזוי ווי ער אליין, בערל
דער רויטער, א ן  ז ש ע  ב ע ר ק א  ק ר י וו א ק, מאכט אים
טאקע מיט זיינע אייגענע הענט, און אזוי ווי די רעכטע פאבריקאציע
קומט־פאר בא בערל דעם רויטן, א ן  ז ש ע  ב ע ר ק א ק ר י־וו א ק, און אזוי ווייטער״.
    
דאס תקיפות פון אן ארעמאן איז גאר קיין קאטאוועס נישט: וואס
ארעמער דער ארעמאן איז, איז ער בא זיך מער תקיף, א סך מער תקיף
ווי דער גרעסטער נגיד. איך האב אליין געהערט פון אן ארעמאן, וואס
האט זיך אויסגעטענהט מיטן אנדערן ארעמאן:
    
― וואס גלייכסטו זיך צו מיר, דו פארך איינער? דו פארמאגסט
נאך א פאר גאנצע שטיוול מיט א שטיקל פאלטא, און איך האב דערויף
אפילו קיין השגה נישט!
    
די ווערטער זיינען געזאגט געווארן מיט אזא גרויסקייט, אז ווען עס
שטייט דערביי רויטשליד, פאלט ער אראפ בא זיך.
    
המן איוואנאוויטש האט דערווייל באטראכט בערל דעם רויטנס
אפארטאמענטן, וואס זיינען באשטאנען פון דריי חדרים, דאס הייסט,
צוויי אלקערס מיט א קיך, און אלע דריי חדרים זיינען געווען פארשטעלט
מיט בעטלעך, און די בעטלעך זיינען געווען באזעצט מיט קינדער, און
די קינדער זיינען געווען האלב־אנגעטאן און האלב־נאקעט, דאס הייסט,
פונעם האלדז ביזן פופיק זיינען זיי געווען אנגעטאן, און פונעם פופיק
און ווייטער זיינען זיי געווען נאקעט, און בארוועס אוודאי. פאר דער
דאזיקער האלב־נאקעטער און בארוועסער חברה איז דער פריסטאוו געווען אן אנגעלייגטער פארשוין, וואס זיי האבן אזעלכעס קיינמאל נישט
געזען. זיי האבן זיך נישט געפוילט, אראפ פון די בעטלעך, פאוואלינקע
זיך אונטערגעגנבעט צום פריץ און געקוקט אים אין פנים אריין, באטראכט די גילדענע קנעפ און א טאפ געטאן דעם קוטאס פונעם שווערד,
און פליסעצקי האט דערווייל געפירט א שמועס מיט בערל דעם רויטן,
וואס מיר גיבן אים דא איבער ווארט בא ווארט:
    
פ ל י ס ע צ ק י: וועדליק מע שרייבט אף דיר, באדארפסטו פארדינען שיין געלט?
    
ב ע ר ל: נישט צו פארזינדיקן, הלוואי ווייטער נישט ערגער,
בעסער האט קיין שיעור נישט.
    
פ ל י ס ע צ ק י: וואס־זשע גייען בא דיר די קינדער נאקעט און
בארוועס?
    
ב ע ר ל: בכדי זיי זאלן בעסער וואקסן.
    
פ ל י ס ע צ ק י: און מיטן געלט וואס טוסטו?
    
ב ע ר ל: איך טו אזוי ווי די גמרא לערנט אונדז.
    
פ ל י ס ע צ ק י: די גמרא? ווי אזוי לערנט אייך די גמרא?
    
ב ע ר ל: די גמרא לערנט אונדז טיילן דאס געלט אף דריי חלקים:
א דריטל אין דער ערד, א דריטל אין מזומן, א דריטל אין מסחר.
    
פ ל י ס ע צ ק י: איך זע ארויס, אז דו ביסט א גאנץ פריילעכער
פארשוין.
    
ב ע ר ל: וואס האב איך צו זארגן? וואס פעלט מיר און וואס
האב איך? זאג מיר בעסער, אדוני פריץ, וואס שרייבן דיר אף מיר די
יידן און וואס קאן מיר קומען נאך דיין איצטיקן וויזיט?
    
פ ל י ס ע צ ק י: וועסט אלצדינג וועלן וויסן, וועסטו גיך אלט
ווערן. דו ווייזסט מיר נאר אקארשט אלע דיינע שאפעס. איך דארף בא
דיר נאך עפעס א זוך טאן, טאמער וועל איך בא דיר געפינען, א חוץ
וויין, נאך עפעס גוטע זאכן...
    
ב ע ר ל: אך, מיטן גרעסטן כבוד! טאמער געפינסטו ערגעץ
אסיגנאציעס, אדער גאלד, אדער זילבער, איז יחדיו, חצי שלי וחצי שלך.
    
פ ל י ס ע צ ק י: ביסט מיר עפעס צו פריילעך, ווי איינער וואס
פארן טויט.
    
ב ע ר ל: עס קאן זיין, קיינער ווייס נישט וועמענס מארגן, ווי
  
אין דער גמרא בא אונדז שטייט געשריבן: „זאלסט תשובה טאן א טאג
פארן טויט״. און אזוי ווי א מענטש ווייס דאך נישט, ווען דער מלאך־המות קאן אים א כאפ טאן פארן גארגל, לכן...
    
דא האט אים דער פריסטאוו איבערגעשלאגן די רייד, א רוף געטאן
פאליציע פון דרויסן און געהייסן, מע זאל אים נעמען אין „חדר״ אריין.
דערהערט די דאזיקע ווערטער, איז בא בערלען פארקילט געווארן אינעווייניק, און אין שטוב איז געווארן א געוויין, גלייך ווי מע וואלט ארויסגעטראגן א טויטן.
    
סע פארשטייט זיך, אז באלד איז מען אין טעפליק געוואר געווארן
פון דער מעשה פון איין עק שטאט ביזן אנדערן, און מען איז צונויפגעלאפן פון אלע גאסן זען, ווי מע פירט נאך א יידן אין „חדר״ אריין,
מע ווייס נישט פאר וואס. דאס הייסט, פאר וואס ― איז מען שוין געוואר
געווארן; וואס הייסט, מע וועט אין טעפליק נישט געוואר ווערן? ובפרט
מע האט געזען, אז המן איוואנאוויטש האט געטראגן א פלעשל מיט
וויין, וואס בערל מאכט אף צו פארקויפן אן א פאטענט. די זאך איז
נאר ― וואס קאן אים דערפאר קומען? שטראף, צי טורמע? אף דערויף
האבן די טעפליקער יידן זיך געשארפט די מוחות, און רחמנות געהאט
אף בערל דעם קבצן א סך מער, ווי אף שלום־בער דעם נגיד, און נישט
געקאנט העלפן אים דערצו גארנישט, סיידן מיט א קרעכץ.
  
ד.
  
נאך א פארברעכער
    
המן איוואנאוויטש האט דעם טאג גענומען זיך צו די טעפליקער
יידן גאר אף אן אנדער אופן. ער האט דעם אייגענעם טאג געפאקט
נאך א יידן, אזעלכן, וואס האט, אייגנטלעך, גארנישט פארזינדיקט, נאר
ס׳איז אזוי געווען די מעשה: ס׳איז געווען אין טעפליק א באהעלפער,
הענעך דער בחור. האט דער דאזיקער הענעך געהאט אן עלטערן ברודער
דווד־לייב. האט דער דווד־לייב באדארפט שטיין היינטיקס יאר צום פריזיוו און האט געוואלט האבן א לגאטע, ווייל זיין אנדערער ברודער
הענעך איז נאך נישט אלט געווען אכצן יאר, ― אזוי האט געזאגט דווד־לייב און אזוי האבן אויסגעזען זיינע פאפירן, וואס ער האט צוגעשטעלט
אין דער פריסוטסטוויע אין הייסין. נאר דאס איז נאך אלץ ווייניק,
וואס א ייד קאן זאגן און „צושטעלן״ פאפירן; מע באדארף א קוק טאן
אפן קליינעם אליין, וועט מען שוין וויסן, וויפל ער איז אלט. איז אנגעקומען צו פליסעצקין א פאפיר, ער זאל צושטעלן הענעכן קיין הייסין,
און פליסעצקי, אז מע שרייבט אים „צושטעלן״, באדארף זיין „צוגעשטעלט״. האט ער צוגעשיקט צו אים דעם אוריאדניק און מע האט דעם
בחור גענומען און געבראכט צו פירן צום פריסטאוו אין „סטאן״ אריין.
    
דער קאליר פון הענעכס פנים איז געווען דאס, וואס מען רופט אן
א „מיתה־משונה־קאליר״, און דערצו האט ער נאך געהאט א בעלמע
אף אן אויג, און געקוקט האט ער אף א זייט, אביסל צוגעשאקלט מיטן
קעפל אויך; היינט דער איבערשרעק, וואס מע האט אים אויפגעכאפט,
ווי ער שטייט און גייט, ער ווייס נישט פאר וואס און פאר ווען ― דאס
אלצדינג האט אים צוגעגעבן א באזונדער מין ווילדקייט, און ער האט
געמאכט אפן פריסטאוו גאר נישט קיין גוטן איינדרוק, און צווישן זיי
איז פארגעקומען א קורצער, נאר א לעבעדיקער שמועס:
    
― דאס ביסטו, הענעך טעלערלעקער? ― האט אים פליסעצקי
א כאפ געטאן און באטראכט אים פון אויבן אראפ.
    
― דאס בין איך הענעך טעלערלעקער, ― האט אים הענעך געענטפערט גאר גייציק, און האט באלד בארעכנט, אז דאס רופט מען אים
מכוחן פריזיוו פון זיין ברודער דווד־לייב, האט ער פארכאפט פריער,
נאך איידער מע וועט בא אים פרעגן: ― איך בין נאך נישט אלט קיין
אכצן יאר, ווי איך בין א ייד, אז נישט!...
    
― אזוי? א חוץ שבתים און יום־טובים! ― האט אים פליסעצקי
געענטפערט און א קוק געטאן אים גלייך אין די אויגן אריין און דערזען
די בעלמע. פון דעם דאזיקן קוק איז הענעכן געווארן פינצטער אין די
אויגן, קאלט אין בויך און קאלעמוטנע אפן הארצן, און ס׳איז אים
דורכגעפלויגן אין איין רגע א טרויעריקע מחשבה אין קאפ: „אויס
לגאטע, פארפאלן דווד־לייב!״... און חענעך האט שטארק חשק געהאט
א טובה טאן דעם ברודער נעבעך, און ער האט זיך ארויסגעשטעלט פאר
א שתדלן און האט באקומען לשון און מיטאמאל צערעדט זיך פאר
פייער און פאר וואסער: „איך שווער אייך, אז איך בין מער נישט אלט
ווי זיבעצן יאר מיט א חודש, אדער אפשר נאך אן א חודש, איך זאל
דערלעבן קומען אהיים בשלום! קוקט נישט דערויף, וואס איך זע אויס
אפשר עלטער, ס׳איז בא אונדז אזא גדלע, אזא וווקס הייסט דאס, וואס
פון פופצן יאר אן הייבט זיך אן שיטן בא אונדז א בערדל״...
    
פליסעצקי האט אף הענעכן געקוקט, געשאקלט מיטן קאפ און געשמייכלט, ווי איינער רעדט: „צו דיין בעלמע, וואס דו האסט אפן אויג,
און צום מיתה־משונה־קאליר פון דיין פנימל פאסט דיר טאקע דאס
בערדל, כ׳לעבן״... נאכדעם האט ער א זאג געטאן צום סאטסקי, אז ביז
ער וועט דא איבערקוקן זיינע פאפירן זאל ער אים אראפפירן אראפ אין
„חדר״ אריין, און הענעך האט אנגעווארן מיטאמאל דעם גאנצן מוט,
דאס פנים איז אים געווארן נאך מער טויט ווי תמיד, און אין הארצן
בא זיך האט ער באגראבן דעם ברודער נעבעך אף אייביק: „אוי, ביסט
אף צרות, דווד־לייב, אז אך און וויי איז דיר!״...
    
 ―――――
    
― הער נאר אויס, דו, אדם מענטש, צפור א פויגל, קאטשקע רוק
זיך! ווי קומסטו אהער אין קאטשומענט אריין? וואס פאר א מעשה
האסטו פארשטופט און ווער האט דיך געמסרט?
    
אזוי האט זיך אנגערופן בערל דער רויטער צום נייעם פארשוין,
צו הענעך דעם בחור, און דער נגיד שלום־בער טעפליקער פון טעפליק
האט אים פונדערווייטן גענומען באטראכטן פונעם קאפ ביז די פיס, ווי
מען באטראכט א גנב, וואס מע האט אים נאר־וואס געכאפט מיט
א גנבה. הענעך פון זיין זייט האט באטראכט דעם נגיד, ווי א דולער,
און פון גרויס התפעלות, וואס ער זעט פאר זיך אט דעם נגיד, האט
ער אנגעהויבן בעלעבעטשן מיט דער צונג, אליין נישט געוווסט וואס ער
רעדט. און בערל דער רויטער, וואס איז פון תמיד אן, ווי מיר ווייסן
שוין, געווען א פריילעכער פארשוין, ליב געהאט זאגן ווערטלעך דעמאלט
אפילו, ווען ער האט נישט געהאט אף שבת, האט זיך דא איצט פארן
נגיד אויסגעשטעלט, געמאכט חוזק פונעם נארישן בחור, ווי דער שטייגער איז פון אן ארעמאן, אז ער באגעגנט זיך מיטן אנדערן ארעמאן,
נאך א גרעסערן שלים־מזל פון זיך, און בכדי דער נגיד זאל האבן פארגעניגן, טרעט ער צו יענעם מיט די פיס.
    
― ס׳איז א מעשה דא מיט מיר, איך ווייס נישט אליין נאך וואס,
מיין דווד־לייב, וויי איז מיר! טאמער, איך ווייס, א קשיא אף א מעשה,
עטוואס מער פון אכצן איך, איז ער א פארפאלענער חלילה...
אזוי בעלעבעטשעט הענעך, דערציילט די מעשה, ווי ארום ער
קומט אהער, און בערל דער רויטער שלאגט אים איבער:
    
― וואס פאטשסטו מיט די ליפן, דו שוטה בן פיקהאלץ? זאג ווערטער! מירקע, גיב לשון!
    
― איך זאג וואס מיין דווד־לייב נעבעך, ― מאכט צו אים הענעך
און שטעלט זיך פלוצעם אפ אין מיטן און טוט א פרעג בא בערל דעם
רויטן:
    
― ווי אזוי זע אויס בא אייך אשטייגער אין די אויגן איך?
    
― ווי אזוי דו זעסט אויס? דו זעסט אויס ווי א פרא־אדם, ―
ענטפערט אים בערל און צעלאכט זיך אליין פון דער חכמה, און קוקט
אפן נגיד, צי דער נגיד לאכט אויך... דעם נגיד אבער לאכט זיך נישט.
ער באטראכט דעם שלים־מזל הענעך, ווי ער גייט אפגעריסן־אפגעשליסן,
און ווונדערט זיך, צו וואס, אשטייגער, לעבט אזעלכעס אף דער וועלט?
    
― ניין! ― זאגט הענעך און קוקט מיט איין אויג אפן נגיד און
מיט דער בעלמע אף בערלען ― נישט דאס מיין איך! איך מיין, וויפל,
אשטייגער, וואלט א י ר געגעבן מיר?
    
― וואס געגעבן?
    
― יארן, הייסט דאס, מיין איך.
    
― א? וויפל דו ביסט אלט? איך רעכן, אז נישט מער ווי א יאר
צוויי און צוואנציק, און אפשר נאך מיט א סמיטשיק?
    
הענעך האט פאר הארצווייטיק און פאר כעס אזש ארויסגעלאזט
א קוויטש און ,איז אנגעפאלן אף בערל דעם רויטן, גלייך ווי יענער האט
אים געוואלט קוילען.
    
― משוגע, צי חסר דעה? וואס רעדט איר וואס? ערשט נישט לאנג
צוואנציק דווד־לייב געווארן יאר הייסט דאס, און מיט דריטהאלבן עלטער
פון מיר סך־הכל, היינט דער חשבון אייערער ווו איז? אבי הייסט דאס
גערעדט!
    
און הענעך האט בשעת מעשה אויסגעוויזן אזוי וויסט, אזוי טרויעריק, אף זיין פנים איז געלעגן אויסגעצויגן אזוי פיל רחמנות, אז דער
נגיד אליין האט זיך פאראינטערעסירט און האט אים א פרעג געטאן:
    
― איר זייט הייסט דאס, צוויי ברידער, אפנים, ווי סע זעט אויס?
    
― צוויי ברידער מיט אן אלטער מאמע הייסט דאס, און א מיידל
פון א יאר דרייצן דינט, און נאך א ברודערל א קלענערס אין א קלייט
  
כלומרשט, און נאך מיידלעך צוויי קליינע, מיט איינעם אין דער תלמוד־תורה א יינגעלע, און אף זיין קאפ אלע, און טאמער חלילה וחס גייט
אוועק ער, מעגן נעמען די טארבעס מיר און גיין איבער די הייזער אלע...
    
און הענעך דערציילט, ווי אזוי ער קאן, די גאנצע מעשה מיטן
פריזיוו, מיט דער לגאטע, וואס, אפנים, עמעצער האט אים געמסרט,
אז ער איז עלטער פון אכצן יאר, כאטש ער קאן גיין שווערן א שבועה
דאורייתא, אז ער איז נאך נישט אלט קיין אכצן, נאר עפעס מעשה־שטן,
ווי אף צו להכעיס, שיט זיך אים, הענעכן, א בארד, און אלע זאגן אף
אים, אז ער זעט־אויס פון א יאר צוואנציק, אויב נישט מער; ווי באלד
אזוי, האט דאך נישט דווד־לייב קיין לגאטע אפילו א ברעקל נישט,
היינט וואס וועלן זיי טאן, טאמער חלילה „קריכט ער אוועק״?...
    
און הענעך קערעוועט זיך אפ מיט דער בעלמע אף א זייט, הייבט
אן הוסטן כלומרשט, שנייצט־אויס די נאז און ווישט זיך די אויגן.
    
― נעבעך א רחמנות... ― האט זיך נישט ווילנדיק ארויסגעכאפט
באם נגיד.
    
― א שלים־מזל! ― האט אים בערל דער רויטער צוגעגעבן מיט
א האלב שמייכעלע, וואס האט באדייט אי חוזק געמאכט, אי רחמנות
געהאט. ― ער, ווי איר קוקט אים אן, איז א שלים־מזל, און דער ברודער
זיינער ― איך קען אים ― איז גלאט א צעקוועטשטער; ער טויג אזוי פאר
א סאלדאט, פונקט אזוי ווי איך...
    
און בכדי מע זאל זען, אז ער, בערל דער רויטער, טויג טאקע נישט
פאר קיין סאלדאט, שטעלט ער ארויס דאס קרומע פיסל זיינס.
  
ה.
  
דער עטאפ האט גערירט
    
ביז דעם דאזיקן טאג, וואס עס קומט פאר אונדזער געשיכטע, און
ביז דער לעצטער מינוט האט זיך דעם טעפליקער נגיד שלום־בער טעפ־ליקער פון טעפליק נישט געגלויבט, אז מע וועט אים נעמען און שיקן
מיטן עטאפ אין הייסין. ער האט זיך די גאנצע צייט געבריהט, געשריבן
פאפירן, געזוכט זכות־אבות. נאר פליסעצקי האט זיך געלייגט אין דער
לענג און אין דער ברייט, אז אונדזער טעפליקער נגיד זאל מאכן א שפאציר פון טעפליק קיין הייסין מיטן עטאפ, און דווקא צופוס.
    
― טי פאידיאש און מעניא מיט די רגלים! ― האט אים המן איוואנאוויטש געזאגט האלב אף רוסיש און האלב אף לשון־קודש, ווי זיין
שטייגער איז. און ווי אף צו להכעיס, איז דער טאג געווען א ליכטיקער,
א ווארעמער זומער־טאג. ווי א חתן פון דער חופה איז ארויסגעגאנגען
דער קיילעכדיקער פייערדיקער זון־קוגל, פריילעך ווי א גבור, אנגעגרייט
צו מאכן די גרויסע הימלדיקע רייזע, באלייכטן אלעמען מיט זיין שיין
און באגיסן איטלעכן מיט זיין ווארעמקייט, קיינער וועט זיך נישט אויסבאהאלטן פון זיין היץ, בשעת ער צעברענט זיך גוט און גליט אן די
ערד, ווי א קאלך־אויוון. קרעמער האבן איבערגעלאזט זייערע קראמען,
בעלי־מלאכות ― זייערע ווארשטאטן, מלמדים ― זייערע חדרים, און
מען איז געגאנגען קוקן, ווי מע פירט דעם נגיד מיטן עטאפ. און די
טעפליקער יידן, באטראכט דעם נגיד, ווי ער שטייט מיט אן אראפגעלאזטן קאפ, האבן זיי געזאגט איינס דאס אנדערע, אז מע באדארף זיך
נאר אראפנעמען א מוסר; און אינעווייניק בא זיך אין הארצן האט מען
געקוועלט, דערלעבט א נקמה. רחמנות האבן זיי נאר געהאט אף בערל
דעם רויטן נעבעך און אף הענעך דעם בחור. פון דעם נגידס וועגן האט
מען ארויסגעטראגן געפלאכטענע קוילעטשן, געבראטענע קאטשקעס מיט
נאך אנדערע מינים עסנווארג אין וועג אריין. און בערל דעם רויטן
האט דאס ווייב מיט די קינדער געבראכט צו טראגן א בולקע, פיש־קארטאפליעס מיט א זשמוט יונגן קנאבל. נאר איין הענעך איז געבליבן
אן א שום שפייז אין וועג אריין; האבן זיך ארומגעקוקט ווילד־פרעמדע,
זיך צונויפגעלייגט פאר רחמנות און געקויפט פון זיינעטוועגן א ברויט,
א פאר פישלעך מיט ציבעלעס. און די אלע מאכלים האט מען איבערגעגעבן דעם עטאפ אף די הענט, און דער עטאפ האט דאס אלצדינג
צוגענומען גאר פריינטלעך, צוגעזאגט, אז ס׳וועט זיין גאנץ, ס׳וועט
נישט געמינערט ווערן דערפון א האר אפילו. און המן איוואנאוויטש
האט זיך באוויזן בא זיך אפן גאניק און א זאג געטאן צום עטאפ, ער
זאל רירן, און דער עטאפ האט גערירט, און נאך אים גאנץ טעפליק.
    
דער עטאפ איז באשטאנען פון איין לאוורע דעם סאטסקי, א האריקער נפש מיט א האריקער סוויטקע, מיט א הויך האריק היטל און מיט
א גרויסן סוקעוואטן שטעקן, פון אויבן מיט א גרויסער הילצערנער
גאלקע און פון אונטן מיט א שארף שטיק אייזן ווי א שפיז. די געבראטענע קאטשקעס מיט די געזאלצענע פישלעך האט ער פארנומען
אונטער איין ארעם, די בולקעס מיטן קנאבל מיט די שאר ירקות ―
אונטערן אנדערן ארעם, דעם ראפארט האט ער פארשטעקט פארנט אין
בוזעם, און דער עולם האט זיך געלאזט אין וועג אריין גיך, א סך גיכער,
ווי מע קאן זיך פארשטעלן. די גיכקייט האט זיך גענומען דערפון, וואס
אונדזערע ארעסטאנטן האבן געוואלט שוין פטור ווערן, ארויס גיכער
פון דער שטאט, געבעטן לאוורען דעם סאטסקי, ער זאל צעטרייבן דאס
קליינווארג, וואס האבן זיך נישט געפוילט ארויסבאגלייטן זיי העט־ווייט,
אזש אף יענער זייט מילן; האט לאוורע אויפגעהויבן דעם לאנגן שטעקן
מיטן אייזערנעם שפיץ, און חברה קונדסים זיינען זיך צעלאפן, ווי די
איבערגעשראקענע פייגעלעך, און די ארעסטאנטן זיינען געבליבן אליין
אפן פרייען פעלד, אויפגעהערט לויפן מיט אזא אימפעט, אנגעהויבן
מאכן אביסל קלענערע טריט און א שמועס געטאן מיטן עטאפ מכוח
צוזעצן זיך אביסל אפן גרינעם גראז און אביסל איבערכאפן דעם אטעם.
    
דער עטאפ, דאס הייסט לאוורע דער סאטסקי, איז גארנישט געווען
אזא שלעכטער מענטש. מע האט דאס בא אים דווקא גיך געפועלט,
ובפרט, אז ער האט אליין אויך געוואלט אביסל שוין אפרוען זיך און
האט שטארק חשק געהאט איבערכאפן, פארזוכן פון יענע געבראטענע
קאטשקעס, וואס דער ריח האט אים א גאנצן וועג געקיצלט אין נאז.
פון די יידישע קוילעטשן האט ער שוין אפילו געפרוווט אפברעכן א פאר
שטיקלעך און האט געפונען, אז זיי זיינען גאנץ גוט אפן טעם; אויך
פון די פישעלעך האט ער פארזוכט, וואס אינאיינעם מיטן קנאבל איז
דאס געווען גאנץ נישקשהדיק. און מחמת די ארעסטאנטן זיינען געגאנגען פריער און דער עטאפ פון הינטן, האבן די ארעסטאנטן נישט באמערקט, אז דער עטאפ קייט, און אז זיי האבן זיך ארומגעקוקט, האבן
זיי צווישן זיך איבערגעשמועסט זיך אף יידיש.
    
― דער ערל אכלט גאנץ געשמאק. ― זאגט דער נגיד און קוקט
אף לאוורען, ווי ער קנייפט דעם קוילעטש און רוקט אין פנים.
    
― זאגט כאטש „קיין עין־הרע נישט״. ― מאכט בערל דער רויטער פריילעך, ווי זיין שטייגער איז. ― איך קאן אייך שווערן בנאמנות,
אז איך האב, אף אים קוקנדיק, באקומען אפעטיט צום עסן. וואס זאגסטו,
הענעך? סע חלשט דיר נאך נישט אונטערן טלית־קטן?
    
הענעך דער בחור האט א געשמאקן שלונג געטאן די שליים, ווי אן
  
אקס בשעת ער איז מעלה גרה, און דערביי א זאג געגעבן אף זיין איבערגעקערטער שפראך:
    
― זאגן שטארק קאן איך נישט, אז איך בין הונגעריק, נאר אין
מויל, מהיכא־תיתי, עפעס גענומען וואלט איך, ס׳זאל זיין וואס.
    
― בא מיר איז פאראן אלצדינג ― רופט זיך אן דער נגיד און
כאפט א קוק אפן עטאפ.
    
― בא מיר, אן אביסל בראנפן, הייסט נאך נישט אלצדינג ―
מאכט בערל דער רויטער און חזרט דאס איבער מיט א כיוון נאכאמאל
אף רוסיש, בכדי דער ערל זאל פארשטיין פון וואס מע רעדט.
    
― טשי פראוודא, לאוורע, שא בעז הורילקי שא בעז זובאוו?*
― טוט בערל דער רויטער א מאך צום עטאפ.
    
― אווזשעזש!** ― ענטפערט אים דער עטאפ גאנץ ערנסט.
    
און מע האט זיך אזוי לאנג איבערגעווארפן מיט ווערטער, ביז ס׳איז
געבליבן באם עולם: אזוי ווי ס׳איז נישט ווייט פון דאנען קיין גראנאוו,
סך־הכל א פאר ווערסט, זאל איינער פון די ארעסטאנטן, הענעך דער בחור
געוויינטלעך, ער איז יינגער, א שפרונג טאן אהינצוצו אף איין פוס און
ברענגען א פלעשל בראנפן, און די איבעריקע צוויי ארעסטאנטן, שלום־בער טעפליקער פון טעפליק און בערל דער רויטער, נעמען אים אף זיך,
אף זייער ערבות, אז ער וועט נישט אנטלויפן. און מע האט זיך צוגעזעצט
אפן גראז אין מיטן פעלד, אף א בערגל אונטער א בוים, ביידע ארעסטאנטן
האבן זיך אריינגעלאזט אין א שמועס, און דער עטאפ האט זיך באזעצט
נעבן זיי און געקוקט אהין, אפן וועג קיין גראנאוו.
  
ו.
  
ער דערמאנט אים אלטע חטאים
    
ווען איך זאל זיין א מאלער אדער כאטש א פאטאגראף, וואלט איך
אראפגענומען די דאזיקע גרופע, די דריי נפשות, וואס זיצן זיך אזוי שיין
אין מיטן פעלד, אפן בערגל, אונטער א בארנבוים מיט קליינע גרינע
  
―――――
    
*) ס׳איז אמת, לאוורע, אז אן בראנפן איז ווי אן ציין?
    
**) אוודאי.
בלעטלעך, א בוים, וואס סע וואקסן אף אים פעלד־בארלעך, יענע מינים
בארלעך, וואס זיינען הארטער פון שטיינדלעך, און וואס מען קאן זיי ניט
נעמען אין מויל אריין, און וואס מע ווייס נישט, אף וואס האט זיי גאט
באשאפן אף דער וועלט... צווישן לאוורע דעם סאטסקי מיט דעם הויכן
האריקן היטל פון איין זייט און בערל דעם רויטן מיטן קרומען פוס און
מיטן רויטן רירעוודיקן פנים מיט וויימפערלעך פון דער אנדערער זייט,
האט אונדזער טעפליקער נגיד שלום־בער טעפליקער פון טעפליק מיט די
קליינע אייגעלעך און מיטן שיטערן בערדל, מיט דער נייער שווארצער
געוואנטענער קאפאטע און מיטן שבתדיקן זיידענעם קאשקעט אפן קאפ,
אויסגעזען ווי א מחותן צווישן בעלי־בתים, אדער ווי א געהויבענער פארשוין צווישן פראסטע מענטשן, וואס האבן די ערע צו זיצן מיט אים אינאיינעם. אזא מענטש ווייס שוין, ווי אזוי זיך צו האלטן, דאס הייסט,
האלטן האלט ער זיך כלומרשט פראסט, כלומרשט גלייך מיט אלעמען, נאר
פארט נישט דאס, וואס אלע. פון וואס ער וויל, פון דעם רעדט מען, וואס
ער זאגט, באדארף מען הערן, און אז יענער רעדט, מעג ער איבערשלאגן
אין מיטן.
    
― וואס זאגט איר אף דער היץ? ― האט ער א זאג געטאן צו
בערל דעם רויטן מיט א זיפץ און א קוק געטאן ארום און ארום, פארקאטשעט די ארבל ביז די עלנבויגנס און זיך געפאכעט מיטן זיידענעם קאשקעטל איבערן קאפ.
    
― יא ס׳איז נישט קאלט ― האט אים בערל געענטפערט און אויך
א קוק געטאן אהין, ווו דער נגיד קוקט.
    
― ס׳זאל כאטש נישט זיין קיין רעגן ― טוט זיך דער נגיד ווייטער
א זאג און א קוק ארויף אפן הימל.
    
― יא, עס פאסט אונדז טאקע צו די זיידענע קליידער! ― גיט אים
נאך בערל און קוקט אהין, ווו דער נגיד קוקט.
    
― ניט קיין שלעכטער ערל אונדזער שומר ― זאגט זיך ווייטער דער
נגיד און קוקט אף א לאנגן וואגן א ליידיקן, וואס פארט־דורך פארביי
מיט א פאר גרויסע אקסן און א קליין שייגעצל זיצט אפן וואגן און דרייט
מיט דער בייטש.
    
― אונדזער שומר? ― מאכט בערל און קוקט אהין, ווו דער נגיד
קוקט ― עם מעגן זיין פאר אים די כפרה דריי יידן אזעלכע, וואס גייען
מסרן אן ארעמאן, אז ער מאכט עטלעכע פלעשלעך וויין פון ראזשינקעס
און צעטראגט זיי צווישן באקאנטע אף קידוש און לעבט דערפון מיט ווייב
און קינדער שוין כמה וכמה יארן.
    
― ווי מיינט איר? ― שלאגט אים איבער דער נגיד אין מיטן די
רייד און קוקט אפן וועג, וואס גייט קיין גראנאוו. ― ווי מיינט איר? ער
קאן נישט פארבלאנדזשעט ווערן, מיין איך מאכן פליטה, אט דער דאזיקער בחור, ווי אזוי רופט איר אים?
    
― אט דער שמינדער בגעץ? ― מאכט בערל און קוקט אפן וועג,
וואס גייט קיין גראנאוו. ― ער האט דען עפעס חוטא בעגל געווען, געטאן
א קרימינאל, וואס ער זאל דארפן אפטרעטן? ער איז אזא פארברעכער,
פונקט אזוי ווי איך, למשל.
    
― וואס קאן אייך, אשטייגער, קומען פאר אזא מעשה? ― טוט
אים דער נגיד א כאפ און קוקט אף בערלען פון אויבן אראפ מיט איין
אויג; דאס אנדערע האט ער צוגעמאכט, קייט בשעת מעשה א גרעזל
אונטער די ציין.
    
― פאר וואסער מעשה? פארן ראזשינקעס־וויין? קיין „רעסטאנסקע
ראטע״ פאר דעם „קרימינאל״ אוודאי נישט. נאר איך ווייס, וואס מע
קאן אף מיר ארויפלייגן פאר א שטראף? לאז מען מיך שטראפירן ―
וואס הער איך זיי? וואס וועט מען בא מיר נעמען? דעם דלות? סיידן
זיצן? מילא, וועלן מיר זיצן א פאר טעג. למאי א י ר? איר זייט דאך
עפעס, קיין עין־הרע, א ייד א נגיד, כ׳לעבן! איך וועל אייך זאגן דעם
אמת, רב שלום־בער, האט קיין פאראיבל נישט, איך אף אייער ארט וואלט
נישט געזעסן אין „חדר״ איבער אזא נארישקייט, איבער א פאמעניצע
גאר. ערשטנס, וואלט איך נישט געפירט מיט פאליציע קיין עקשנות, און
צווייטנס, ווען איך בין אין אייער שטאנד, וואלט מען מיך נישט געפירט
מיטן עטאפ פאר אזא זאך. טעפליק אליין וואלט דאס גאר ניט באדארפט
דערלאזן, אז דער נגיד פון שטאט זאל גיין מיטן עטאפ, ווי א פראסטער
מענטש, גלייך מיט אלע קבצנים...
    
אין אן אנדער צייט וואלט בערל דער רויטער פאר אזא שפראך
געקאנט כאפן א מיאוסן פסק פונעם טעפליקער נגיד; ער וואלט געוויס
„געעפנט בא אים מיטן קאפ די טיר״ פאר אזעלכע ווערטער. נאר איצט,
גייענדיק מיטן עטאפ קיין הייסין, האט שלום־בער מקבל באהבה געווען
אף זיך אלצדינג. איצט האט מען אים געקאנט זאגן וואס מע וויל. און
בערל דער רויטער האט זיך גערעכנט מיט אים, ווי ווייט ער האט נאר
געקאנט, און דווקא מיט גוטע ריידעלעך, דווקא נישט געקריגט זיך. ער
האט זיך צוגערוקט מיט זיין קרומען פוס צום נגיד אזוי נאענט, אז דער
נגיד האט זיך געמוזט אביסל אוועקרוקן פון אים, און בערל האט אנגעהויבן בזו הלשון:
    
― איר ווייסט, רב שלום־בער, פון ווען אן מיר קענען זיך שוין?
מיר קענען זיך שוין פון א צייט מיט יארן! איך געדענק אייך, אז איר
זייט נאך געווען אט אזא וועווריקל (בערל האט באוויזן מיט דער האנט
הארט בא דער ערד). איר באדארפט זיין אין מיינע יארן, אפשר עלטער
מיט א יאר אדער צוויי, און איר דארפט מיך געדענקען, ווארעם מיין
זיידע און אייער פאטער זיינען געווען... שרעקט זיך נישט, נישט קיין
קרובים, דאס הייסט, אפילו יא שטיקלעך שני־שבשלישיס, זייער ווייטע
קנעפלעך פון דער מאמעס צד, נאר גאנץ נאענטע שכנים אין אלטן בית־המדרש, א שטאט אקעגן א שטאט, אייער פאטער אין מזרח־וואנט און
מיין זיידע איז שפיגל־באנק, אזוי אז איר פלעגט זיך שטעלן שמונה־עשרה, האבן מיר אייך געזען פון הינטן. איך געדענק נאך אפילו אייער
פאטערס אטלעסענע, גלאנצנדיקע פלייצע מיט די ברייטע אקסלען, מיט
דער גרויסער זילבערנער עטרה פונעם טלית, און מיין זיידע, רב נפתלי
דער וויינער, איר דארפט אים געדענקען, פלעגט אנרוקן דעם געלן טלית
איבערן קאפ און מיך קנייפן, איך זאל אריינקוקן אין סדור אריין, ווארעם
איך האב אזוי געוואלט דאוונען מסתמא ווי איר. איך האב גאנץ גוט
געזען, ― איך בין דאך געשטאנען פון הינטן ― אז בשעת שטילע
שמונה־עשרה האט איר גאר געקוקט אראפ אף די שטיוועלעך, וואס האבן
בא אייך געסקריפעט, און ווי אזוי האב איך אייך, למשל, מקנא געווען
אף אייערע תמיד נייע שטיוועלעך, אז מיינע זיינען געווען תמיד אלט,
שטענדיק מיט לאטעס, ווארעם איבער מיין קראנקן פוס האב איך קיינמאל
נישט געקאנט האבן קיין רעכטע שטיוול, און איבער דעם דאזיקן קראנקן
פוס האב איך תמיד געהאט צרות: א חוץ וואס ס׳איז מיר שווער געווען
צו גיין, פלעגט מען נאך פון מיר שטענדיק לאכן און רופן מיך „קריוואק״
און נאכקרימען זיך מיר, ווי איך גיי, און מער פון אלע טאקע איר,
רב שלום־בער, ס׳זאל אייך צו קיין חרפה נישט זיין, מיט נאך אזעלכע
נגידישע קינדער, פאנסקי צאפיקלעך, ווי איר...
    
― איך? ― טוט זיך דער נגיד א כאפ און דערמאנט זיך, אז
ס׳איז אמת, מע פלעגט אים טאקע נאכמאכן, ווי ער שפרינגט אף איין
פוס.
    
― דאס נאכמאכן אליין וואלט נאך געווען נישקשה; איר פלעגט
מיך נישט וועלן ארייננעמען אין דער חברה, מיך טרייבן מיט שטעקנס
און אנטרעטן מיר אפן קראנקן פוס, זיך שטעלן כלומרשט אומגערן מיטן
אפצאס אף די פינגער, אזוי אז איך זאל פילן, איך זאל טאקע שרייען.
פלעג איך שרייען, און איר פלעגט לאכן, זיך האלטן בא די זייטן...
    
― דאס טראכט איר אויס שוין מסתמא פונעם קאפ. ― רופט זיך
אן צו אים דער נגיד און ווערט רויט פאר בזיון, וואס ער פלעגט זיך
אזוי רעכענען מיט א קאליקע, און ער דערמאנט זיך, ווי אזוי ווילד
געבאלעוועט ער איז געווען קינדווייז, געקאנט טאן וואס ער האט געוואלט.
    
― א סימן וועל איך אייך זאגן: איך האב דערציילט דעם זיידן,
האט דער זיידע דערציילט אייער פאטער, האט אייער פאטער נישט
געוואלט גלייבן און האט זיך צעשריען אף מיין זיידן, אז זיין זון איז
א שטיל קינד און וועט זיך נישט אנהייבן מיט „קבצנישע קינדער״. איר
הערט?  ק ב צ נ י ש ע   ק י נ ד ע ר!... פון דעמאלט אן בין איך
געוואר געווארן, ווער איך בין, אז איך בין א קבצניש קינד... האב איך
אומיסטנע געפרעגט דעם זיידן, וואס דאס באדייט. האט מיך דער זיידע
קלאר געמאכט, וואס הייסט א קבצניש קינד און וואס הייסט א נגידיש
קינד. נאר איך האב נישט פארשטאנען, פאר וואס מעג א נגידיש קינד
אנטרעטן א קבצניש קינד אפן פוס, און א קבצניש קינד באדארף
שווייגן? האב איך געפרעגט דעם זיידן. האט מיר דער זיידע געזאגט:
דערפאר, ווייל א נגיד איז נישט קיין קבצן און א קבצן איז נישט קיין
נגיד, דאס הייסט, א נגיד איז א נגיד און א קבצן איז א קבצן... האב
איך דאס נישט אנגעהויבן צו פארשטיין און האב א קוק געטאן דעם
זיידן אין די אויגן אריין, טאמער וועל איך עפעס פון די אויגן געוואר
געווען א פשט צו די ווערטער. האב איך אבער פון זיינע אויגן נישט
ארויסגעזען גארנישט! איך האב נאר ארויסגעזען ווי א טונקעלע כמארע
אף זיין פנים און קנייטשן אפן שטערן, און ווייטער גארנישט... און
איך באדארף זיך מודה זיין פאר אייך, ס׳איז דאך שוין אן עברדיקע
זאך: איך האב פון דעמאלט אן פיינט געקראגן אלע נגידים מיט אלע
נגידישע קינדער, און מער פון אלע האב איך פיינט געקראגן אייך...
    
― מיך? ― דער נגיד האט זיך אזש א כאפ געטאן פארן הארצן.
    
― אייך, אייך! איר זייט דאך דעמאלט געווען נאך גאר א יינגל,
האט קיין פאראיבל נישט ― א שנעק; מיר זיינען ביידע, הייסט דאס,
געווען דעמאלט נאך יונגע וועווריקלעך; און נאכדעם אפילו, אז מיר
זיינען אונטערגעוואקסן, געווארן ביידע בר־מצווה־יינגלעך, בחורימלעך
שוין, האט איר זיך גאר אפגעקערעוועט פון מיר, זיך געמאכט גלייך ווי
איר קענט מיך נישט, מורא געהאט קוקן אף מיר, טאמער זאג איך אייך
א גוט שבת, וועט איר מיר חלילה דארפן ענטפערן א גוט יאר, האט איר
געזשאלעוועט, אפנים; עס האט אייך נישט געלוינט....
    
דער טעפליקער נגיד, שלום־בער טעפליקער פון טעפליק, האט זיך
אזש א רוק געטאן אפן ארט און א מאך געטאן מיט דער האנט, ווי איינער רעדט: „מאלט אייך, ס׳איז נישט אזוי די מעשה״... און בא זיך
האט ער זיך דערמאנט, אז ס׳איז מעגלעך, ווארעם זיין פאטער פלעגט
אים זאגן שטענדיק, אז ער איז נישט גלייך צו אנדערע יינגלעך...
    
― האט קיין פאראיבל נישט, רב שלום־בער, א נארישקייט געדענקט זיך. אף מיין ערשטער חתונה (איר האט פריער חתונה געהאט
פאר מיר) האב איך אייך געשיקט א חתונה־צעטל, האט איר אפילו נישט
געענטפערט מיט קיין בריוו.
    
― כ׳לעבן, איך געדענק נישט...
    
― ווי קומט איר געדענקען? למאי איר געדענקט נישט דאס אויך
מסתמא, אז איך בין, נישט היינט געדאכט, דאס ערשטע מאל געבליבן
אן אלמן, האב איך געשיקט מיין פאטער יאסען (דער זיידע איז שוין
דעמאלט געווען א שוכן־עפר), ער זאל אייך זאגן, אז איך בין געבליבן
מיט צוויי קליינע קינדער, ווי אפן וואסער, האט איר אים געענטפערט,
אז איר זייט א יונגערמאן, וואס קאטארי מישט זיך נישט אין קהלשע
זאכן...
    
― א י ך  האב אזוי געענטפערט? זעט נאר, צי אייער פעטער
יאסע האט אייך נישט דערציילט, מחילה, קיין ליגן...
    
― עס קאן זיין, אפשר זייט  א י ר  גערעכט... איך ווייס נאר,
אז איר האט מיר נישט געהאלפן נישט דעמאלט דאס ערשטע מאל און
נישט דאס אנדערע מאל, אז איך בין, נישט היינט געדאכט, אפגעברענט
געווארן, ארויס ווי די מאמע האט מיך געהאט, און אויך שפעטער, אז
מיר האבן זיך באגעגנט איינמאל אין הייסין אף דער אכסניה, אויב איר
געדענקט, בשעת יריד, איר זייט געקומען צו פארן קויפן, דאכט זיך,
אויב איך האב נישט קיין טעות, א פאר פערד, און אפשר א בהמה, און
אפשר גאר פארקויפן קארן? ―
    
דער נגיד רייבט זיך דעם שטערן, ווי א מענטש, וואס וויל זיך דערמאנען א זאך, וואס ער געדענקט נישט, און ס׳איז אים א חידוש, וואס
ער האט דאס שוין לאנג פארגעסן און יענער נישט. און עס שטייט אים
נישט אן די מעשה, וואס בערל דער רויטער, וואס אין טעפליק וואלט
ער גאר נישט האבן די זכיה מיט אים צו ריידן צוויי איבעריקע ווערטער,
זאל האבן די העזה אים אויסצוזעצן דא די פעלערן, דערמאנען אים
אלטע חטאים! און סע שטייט אים נישט אן די מעשה, און ער וויל עפעס
אנהייבן ריידן, קומט אן הענעך פון גראנאוו מיט א פלעשל בראנפן,
קוים וואס ער כאפט דעם אטעם, אזוי איז ער געלאפן, מורא געהאט,
טאמער פארט עמעצער אן און מע פאקט אים מיטן בראנפן. און אלע
דריי פארברעכער זעצן זיך צו דער סעודה, נעמען פריער צו קאפלעך
בראנפן, זיינען מכבד אויך דעם עטאפ מיט א פאר גלעזלעך; דער עטאפ
זאגט זיך נישט אפ, נאר ער פארקרימט זיך, ווישט־אפ מיט דער האריקער
סוויטע די גראבע וואנצעס און שיקט־אפ צו אלדי שווארצע יאר גראנאוו
מיט זיין שטארקן בראנפן.
    
― דוזשע הירקא, נעכיי יאמו סים טשערטיוו!* ― מאכט לאוורע
און טוט א מאך מיט דער האנט, ווי א מענטש, וואס גיט זיך א נדר,
אז מער זאל ער שוין אין מויל אריין נישט נעמען קיין טראפן אפילו!
פונדעסטוועגן, אז ס׳איז געקומען נאך די פיש און מע האט זיך גענומען
צו דער קאטשקע, האט מען אים פארט איינגעבעטן, ער זאל נעמען
א גלעזל. עס האט זיי טאקע געקאסט אביסל מי, נאר מע האט בא אים
געפועלט, ער זאל דאס אויסטרינקען ביזן דנא, מחמת מע וויל אים
אנגיסן נאך א גלעזל.
    
איבערגעביסן, האט זיך דער עולם צוגעלייגט א ביסעלע אונטערן שאטן
פונעם בארנבוים, נישט חלילה דרעמלען, נאר גלאט אזוי קוקן ארויף אין
בלויען הימל אריין, זען ווי קליינע כמארעס רוקן זיך אן, צערייסן זיך,
ווערן צעגאנגען אזוי ווי רויך, און א מחנה וואראנעס, וואס האבן זיך
  
―――――
    
*) צו ביטער, זיבן רוחות זאל אים זיין.
  
אויסגעמושטירט אין צוויי פאסן, ווי א דל″ת, שוועבן און שוועבן און
שטייען אף איין ארט.
    
ליגן מיטן פנים ארויף און קוקן אין הימל אריין נאכן עסן איז
א טייערע סגולה אף צו אנטשלאפן ווערן. דער ערשטער האט דאס
באוויזן דער עטאפ אליין, וואס ס׳האט זיך גיך געלאזט רעדן פון אים
א מוראדיקער כראפ, ווי פון אן איבערגעשראקן פערד, און תיכף נאך
אים האט זיך געלאזט הערן אן אקאמפאנימענט פון הענעכס נאזלעכער,
וואס האבן אויך געארבעט נישט שלעכט, כאטש ער האט זיך אלע מאל
אליין אויפגעכאפט פון זיין כראפען און געבעלעבעטשעט מיט דער צונג,
ווי זיין שטייגער איז:
    
― איינגעמידט זייער וואס בין געלאפן איך פיר ווערסט גוטע,
אלץ מורא געהאט טאמער חלילה פארט ער אן און פאקט מיך, דער
פריסטאוו הייסט עס...
    
נאר דער טעפליקער נגיד שלום־בער טעפליקער פון טעפליק און
בערל דער רויטער זיינען נישט געשלאפן. דער נגיד האט זיך שטארק פאראינטערעסירט צו וויסן, וואס פאר א בקשה האט צו אים בערל געהאט
דעמאלט אין הייסין אפן יריד. און בערל דער רויטער האט אים צוליב
געטאן און האט אים דערציילט די מעשה, וואס מיר גיבן זי איבער מיט
זיין אייגענער שפראך, ווארט בא ווארט.
  
ז.
  
א נארישקייט געדענקט זיך
    
― האט קיין פאראיבל נישט, א נארישקייט געדענקט זיך. ― אזוי
הייבט אן בערל די מעשה מיט א לעבעדיקן טאן, ווי זיין שטייגער ―
געקומען בין איך קיין הייסין נישט אפן יריד; מיינע אקסן האבן זיך
נאך געהאדעוועט און מיינע שיפן אפן ים זיינען נאך געווען ווייט.
וואס־זשע האב איך געטאן אין הייסין אפן יריד, ווילט איר וויסן? איך
בין געקומען אנקוקן א חתן פאר מיין מיידל, די עלטערע הייסט עס,
פונעם ערשטן ווייב. כ׳האב מיך מיישב געווען, פארשטייט איר מיך,
דאס ערשטע קינד, א יתומה, כאטש אפילו א יונג קינד, נאר א שטיפמאמע פיקט אין קאפ אריין, איך זאל זי חתונה מאכן, כאטש פרעגט
זי, וואס וועט איר ארויסקומען, אז איך וועל זי שוין חתונה מאכן?
ווער וועט איר העלפן קאכן און באקן און צוואגן די קליינע קינדער,
און וועמען וועט זי שילטן, טראגן פאר די צעפ? נאר גיי רייד מיט
א יידענע! בקיצור, ס׳איז געבליבן חתונה מאכן. נאר ס׳איז גרינג צו
זאגן: חתונה מאכן! מיט וואס? מיט די פינף פינגער? אין אונדזער גראד,
ווי נישט ווי ― אויסקליידן דארף מען. עס רעדט זיך אזוי „אויסקליידן״;
מיינען מיינט מען א קליידל א סיצנס, און א פאר שיך און זאקן, און
העמדער כאטש א האלב טוץ, און פון בעט־געוואנט שמועסט מען נישט,
א פאר קישנס, אן איבערבעט, א שטיקל קאלדרע... און ווי אזוי, איך
בעט אייך, גיט מען נישט כאטש אזא הונדערטער נדן? און דא איז
נישטא קיין הונדערט קאפיקעס אפילו. און ווי אף צו להכעיס, זעצט
ער מיר מיט בריוו, משה־אהרן דער שדכן, ימח שמו, איר דארפט אים
קענען, איין בריוו נאכן אנדערן, אז ס׳איז פאראן אין הייסין, שרייבט
ער מיר, אז אנטיקל, א מציאה, איינס בא גאט, דאס אנדערע בא יענקל
דעם סטאלער, א בחורל פון געמיינעם גראד, נאר א געראטענער, מיט
לערנען און שרייבן און מיט שפילן אפן פידל ― סע עקט זיך גאר די
וועלט מיט אים! שרייב איך אים אוועק, משה־אהרנען הייסט עס, א
בריוול, אז ערשטנס, האלט איך נאך נישט בא קיין שדוך, צווייטנס, דארף
איך וויסן, וויפל וויל ער נדן, טאמער איז דאס נישט פאר מיין בייטל?
און דריטנס, לאז קומען יענקל דער סטאלער פריער אקארשט אנקוקן די
כלה... קומט מיר אן צוריק א בריוו פון אים טאקע, פון משה־אהרנען
הייסט דאס, אז דאס, וואס איך שרייב, אז איך האלט נישט בא קיין
שדוך ― איז בלאטע, ווארעם ער גייט מיט דעם גאנג, אז א מיידל איז
נישט קיין יינגל ― וואס זאגט איר אף זיין אויפטו? ― און דאס, וואס
איך פרעג זיך נאך מכוח נדן, איז דאס גלאט, זאגט ער, פון מיר א גרויס
נארישקייט. מע רעדט דען פון אן אקס, מע זאל זיך, זאגט ער, דארפן
דינגען? אזוי טאקע שרייבט ער מיר. און מכוח אנקוקן מיין טאכטער
איז, זאגט ער, אן איבעריקע זאך גאר. ווארעם ס׳איז גלייך ווי אנגעקוקט.
געווען עפעס איינער א הייסינער בא מיר אין שטוב, קאן ער זיך, זאגט
ער, גאר פון איר נישט אפלויבן! בקיצור, בריוו אהער, בריוו אהין ―
איך האב גענומען די פיס אף די פלייצעס און האב עולה רגל געווען,
צופוס הייסט דאס, קיין הייסין. געקומען קיין הייסין און דערזען דעם
בחור, בין איך צו אים צוגעזאטן געווארן! וואס זאל איך אייך זאגן?
איך האב נאך אזא מין אנטיק זינט איך לעב, זינט איך שטיי אף מיינע
פיס, נישט געזען און נישט געהערט אפילו! מילא, א פנים ― א פרינץ;
א קאפ ― א מיניסטער; א מויל ― פערל; א האנט ― גאלד! דאס
לערנט, דאס רעדט, דאס שרייבט און דאס לייענט ― אויסקושן דארף
מען אים איטלעכס אבר! היינט שפילט דאס אפן פידל ― א כפרה,
הערט איר, אלע שפילערס מיט אלע כלי־זמר פון דער וועלט! איך ווייס
גארנישט, ווו ווערט אזעלכס געבוירן? וואס טויג אייך, ער האט מיך
געפלעפט, דער שקאץ, און איך האב מיר געגעבן דאס ווארט, אז ס׳זאל
זיך קערן די וועלט, איך מוז אים נעמען פאר א חתן! נאר גיי נעם, אז
סע נעמט זיך נישט! נישטא מיט וואס, כאטש לייג זיך און שטארב!
איין הונדערטער איך זאל כאטש האבן, דאס הייסט, כאטש אף איבערדרייען זיך, איר פארשטייט א מעשה? ווארעם דעם בחור אליין האט
נישט אויסגעמאכט גארנישט, גיב אים יא, גיב אים נישט; דער סטאלער,
ימח שמו, האט זיך אבער געשטעלט איין מאל פאר אלע מאל, עס מעג
קומען די בת־מלכה אליין, וועט ער אים אן נדן נישט לאזן גיין צו דער
חופה, מע זאל אויפלויפן. „רב משה־אהרן, זאג איך, וואס שווייגט איר?״
„וואס, זאגט ער, זאל איך שרייען? גיט זיך עפעס אן עצה, זאגט ער,
ווארעם ס׳איז שלעכט. מיט דעם סטאלער, זאגט ער, וועט איר גארנישט
מאכן, ס׳איז א ביטערער יונג, איך האב אים שוין, זאגט ער, אליין
געוואלט געבן נעכטן מיטן העבל איבערן קאפ!״, איר הערט ווערטער?
און דא דער חתן דרייט זיך פאר די אויגן, נעמט צו בא מיר א שטיק
חיות. איך פיל, אז ממש איך עק זיך, איך גיי אויס, איך שטארב.
אט־אט שטארב איך!... דערווייל, איך טו א קוק אף דער אכסניה ― רב
שלום־בער טעפליקער! גאט אליין, טראכט איך מיר, האט אייך געבראכט!
און איך בין נישט פויל אף דער פען און גיי־צו צו אייך און שטעק אייך
אפ א ברייטן שלום־עליכם, אשטייגער, ווי דא אצינד. וואס מיין איך?
איך מיין, אז מסתמא וועט איר מיך א פרעג טאן, וואס טו איך אין
הייסין? וועל איך אייך זאגן ― א שידוך; וועט איר מיך פרעגן: וואסער
שידוך? וועל איך אייך זאגן ― מיט יענקל דעם סטאלער; וועט איר
פרעגן: וואס גיב איך נדן? וועל איך אייך זאגן ― אט דאס איז טאקע
דער גאנצער אומגליק, וואס דער סטאלער הייסט זיך אנידערלייגן א
הונדערטער, און איך האב א פייג, נישט קיין הונדערטער ― וועט שוין
זיין רעכט, איר פארשטייט, צי ניין? ווי זשע איז אבער דער דין, אז
איר האט מיך אפילו נישט אנגעהויבן צו פרעגן, וואס איך טו אין
הייסין? האב איך מיך נישט געפוילט און האב אייך אליין דערציילט,
אז איך בין געקומען נישט צוליב דעם יריד, נאר מכח א שידוך. וואס
האב איך געמיינט: ווי וועט איר מיך נישט א פרעג טאן, וואסער שידוך?
וועל איך אייך זאגן: מיט יענקל דעם סטאלער; וועט איר פרעגן: וואס
גיב איך נדן? וועל איך אייך זאגן ― הערסטו, אט דאס איז דאך דער
גאנצער אומגליק!... צום סוף ― ווער? וואס? איר הייבט אפילו נישט
אן צו פרעגן! בין איך מיך מיישב און דערציילט אייך אליין, ווער דער
שידוך איז, און לויב דעם בחור אין טאג אריין, ווי דער אמת איז.
הקיצור, איך רייד און איר שווייגט! איך זע ארויס, אז מיינע ווערטער
קריכן אייך, אפנים, ווינציק־וואס אין קאפ אריין, ווי זאגט מען, אין איין
אויער אריין, פונעם אנדערן ארויס; האב איך מיך מיישב געווען: וואס
וועל איך דא שפילן פאליטיק? אמער, לאם איך שוין אפזאגן אלצדינג,
ווי זאגט איר, א צאן ארויסרייסן ― מיטן ווארצל! אוודאי האט איר
מיר דעמאלט אפגעזאגט, ווי א טויטן, און נאך גוט אפגעבאדן אויך!
    
― איך האב אייך אפגעבאדן? וואס האב איך אייך דען געזאגט?
    
― ווילט איר, איך זאל אייך זאגן מיט א סימן? א נארישקייט
געדענקט זיך. איר האט מיך אפילו געפרעגט, וואס פאר א מחותן בין
איך מיט אייך, וואס איר זאלט זיך צעווארפן אף מיר מיט הונדערטערס?
    
― מסתמא האט איר מיר נישט געזאגט, אף וואס איר דארפט...
    
― נאך א מין זאגן! א סימן האט איר, איר האט מיר אפילו
דעמאלט א זאג געטאן: למאי איר וואלט וועלן א שידוך טון מיט רויטשילדן?... און אז איך האב אייך געזאגט, אז ער שפילט אפן פידל,
דער חתן הייסט דאס, האט איר מיך א פרעג געטאן ― א נארישקייט
געדענקט זיך: „וואס עפעס אפן פידל? פארוואס נישט אפן טרומייט?״...
מיר האט זיך געעקט דאס חיות, געפאלן שטיקער פלייש, און איר האט
געמאכט חוזק, געזאגט ווערטלעך. אפנים, ס׳איז אייך געווען גוט אפן
הארצן?...
    
דער טעפליקער נגיד, שלום־בער טעפליקער פון טעפליק, האט אויסגעהערט די מעשה, געשוויצט און געשוויגן. ער זאל געדענקען אקוראט,
ווי די מעשה איז געווען, געדענקט ער נישט; נאר געווען איז עפעס א
מעשה מיט א הונדערטער ― דאס ווייס ער געוויס... און ער שעמט זיך
פאר זיך אליין, פארוואס האט ער דעמאלט אפגעזאגט א געמיינעם יידן
אין אזא זאך, וואס פאר אים איז דאס געווען א קלייניקייט ― ער האט
גענוג הונדערטערס, און פאר יענעם וואלט דאס געווען כמוצא שלל רב.
און די מעשה אליין פאראינטערעסירט אים שטארק, און ער טוט א פרעג
בא בערל דעם רויטן:
    
― נו, און מיטן שידוך וואס איז געווארן בא אייך?
    
― גארנישט.
    
― וואס הייסט גארנישט?
    
― ער האט נישט געוואלט, דער סטאלער הייסט דאס, כאטש גיב
אים א קרענק!
    
― און אייער טאכטער? אייער מיידל?
    
― מיין טאכטער? אז אך און וויי איז מיר! זי ליגט שוין לאנג
אין דער ערד... איך אליין האב זי באגראבן... גענומען און באגראבן
א קינד... דאס הייסט, וואס בין איך שולדיק פון זיך האב איך קיין געלט
נישט געקאנט מאכן!... געווארט נאך א יאר, נאך צוויי, קיין יידישער
מאנאסטיר איז נישט פאראן, און דא די שטיפמאמע פיקט ― בקיצור,
איך האב זי חתונה געמאכט פאר אן איינבינדער, אן ארעמאן נעבעך,
א גאנץ ערלעכער אפילו, נאר א קראנקער, א טשאכאטניק, אפגעמוטשעט
זיך עטלעכע יאר און אוועקגעשטארבן און איבערגעלאזט מיר א ירושה
דריי אייניקלעך יתומים, ווארעם זי האט זיך אנגענומען פון אים די
טשאכאטקע און איז אין א יאר ארום אים נאכגעשטארבן, זיי צו לענגערע
יאר. איר פארשטייט א מעשה? ― און אצינד, לא די איך האב אליין,
קיין עין־הרע, קינדער פון ביידע ווייבער, באדארף איך האבן אף זיך
נאך דריי יתומימלעך. דערפאר זאלט איר אבער אנקוקן קינדער, קיין
עין־הרע, ― איך ווייס נישט, צי ס׳איז פאראן אזעלכע געראטענע קינדער
באם גרעסטן נגיד, מע זאל אויספארן די גאנצע וועלט! „זיידע, וווהין
פירט מען דיך?״ ― האבן זיי נעבעך א פרעג געטאן בא מיר, בשעת
דער המן האט געהייסן מיך נעמען אין „חדר״ אריין. „קיין הייסין, האב
איך זיי געזאגט, אף איין טאג פאר איך אהינצוצו. איך וועל אייך
ברענגען פון דארטן, זאג איך, טשיקעלאד!״ מיינט איר, זיי האבן נישט
פארשטאנען, אז איך זאג א ליגן? איר האט באדארפט אנקוקן, ווי זיי
האבן זיך אלע דריי ארומגעשטעלט ארום מיר, ווי די שעפעלעך, נישט
געוויינט, ניין! נאר טרערן זיינען געשטאנען בא זיי אף די אייגעלעך.
איר קאנט פארשטיין, וואס דאס איז פאר קינדער, אז המן איוואנאוויטש
  
אליין האט ארויסגענומען פון זיין אייגענער קעשענע א גילדן און האט
זיי געשענקט, זיי זאלן זיך קויפן קאנפעקטן.
  
ח.
  
שייך צו הענעך דעם בחור און צו זיין הויזגעזינט
    
בערל דער רויטער איז באצייטנס אנטשוויגן געווארן, אויפגעשטאנען פונעם ארט, זיך אויסגעגלייכט אביסל דעם קראנקן פוס און איז
צוגעגאנגען צו הענעכן, האט אים מכבד געווען מיט א שנעל אין נאז
אריין.
    
― הער נאר דו, שמינדער בגעץ, האסט זיך גוט אויסגעשלאפן?
    
הענעך מיט דער בעלמע האט זיך פונעם שנעל אויפגעכאפט, זיך
אויסגעווישט די אויגן און דערזען, דער נגיד קוקט אף אים, האט ער זיך
געשווינד אויפגעהויבן פון דער ערד, אנגעהויבן בעלעבעטשען מיט דער
צונג, ווי זיין שטייגער איז:
    
― בין גאר נישט אנגעהויבן שלאפן, אלץ געטראכט האב איך,
טאמער חלילה, ווי איך בין א ייד, מיין דוד־לייב, מע זאגט מיר מער
פון אכצן אלט, מיט די קינדער וואס וועט זיין?
    
― אביסל א לשון, ברענען זאל ער! ― מאכט בערל דער רויטער
צום נגיד ― א רעכטער שלים־מזל! איר קאנט פארשטיין, אז איך בין
קעגן אים דער נגיד. דאס האט ער מיר צו פארדאנקען, וואס זיין דווד־לייב האט איצט אזא שטעלע און קאן אויסהאלטן, קיין עין־הרע, אזא
געזינדל פון אכט פיקערס.
    
― ניין, קערט איר מיינען. ― פארריכט אים הענעך מיט זיין
איבערגעקערט לשון אף דער לינקער זייט. ― צוויי ברידער מיט א מאמע
אן אלטע, און א מיידל פון א יאר דרייצן דינט, און נאך א ברודערל
א קלענערס אין א קלייט כלומרשט, און נאך מיידלעך צוויי קליינע, מיט
איינעם אין תלמוד־תורה, א יינגערער, היינט ווו בין איך?
    
― דו ביסט אין דער ערד! ― מאכט צו אים בערל ― ביסט
געווען א בהמה און וועסט בלייבן א פערד! אזוי ווי איר קוקט אים אן,
אט דעם פעטאך, ― מאכט בערל צום נגיד ― האט ער א ברודער דווד־לייב, איז ער א מיניסטער אקעגן אים. דאס הייסט, איבעריק קלוג איז
ער אויך נישט; ער איז א מיטלמעסיקער, דאס הייסט, נישט קיין גרויסער און נישט קיין קליינער נאר. איין מעלה האט ער ― ער איז אן
ערלעכער. דאס הייסט, זיי זיינען אלע ערלעכע, כאפן נישט קיין בייגל
פונעם מארק. קומט צו גיין צו מיר איינמאל דווד־לייב און דערציילט
מיר א גאנצע מעשה: באשר אין הייסין האט זיך אויסגעבויט א צוקער־ניע, און זי געהער, די צוקערניע הייסט דאס, צו רב זלמן ראדעמישלער,
און רב זלמן ראדעמישלער איז א סאדעגירער חסיד, און איך בין א
סאדעגירער חסיד, און זיין פאטער בעניע טעלערלעקער, עליו השלום,
איז געווען א סאדעגירער חסיד, ― בכן וויל ער, דווד־לייב הייסט דאס,
איך זאל מיך זען מיט רב זלמן ראדעמישלער און זאל בא אים פועלן,
אפשר וועט ער אים צונעמען, דווד־לייבן הייסט דאס, קיין הייסין אף
דער צוקערניע, אים געבן עפעס א שטעלע. „וואס פאר א שטעלע, כדומה
למשל, קאנסטו, זאג איך, פארטרעטן?״ זאגט ער צו מיר: „וואסער
ס׳נישט איז, זאגט ער, אבי א שטעלע״. „שטיין זאלסטו, זאג איך, אין
געהאקטע ווונדן, וואס קאנסטו?״ „וואס איך קאן? ― זאגט ער ― איך
קאן אלצדינג: איך קאן אי חשבונען, אי רעכענען, אי בוכהאלטעריע,
אי שרייבן, אי פארשרייבן״... „ווו, זאג איך, האסטו דאס אלצדינג אויסגעלערנט זיך?״ „פון זיך אליין״, מאכט ער צו מיר און נעמט־ארויס
א בויגן פאפיר און גיט מיר, איך זאל באווייזן רב זלמנען זיין כתב.
בקיצור, וואס טויג אייך, ער האט מיר אזוי לאנג דעקוטשעט, ביז איך
האב אים אויסגעבטלט אלע בייזע חלומות, און האב זיך אוועקגעלאזט
קיין הייסין צו רב זלמן ראדעמישלער, און דווקא, ווי זאגט ער, המן
איוואנאוויטש, מיט די רגלים. געקומען קיין הייסין צו רב זלמנען ―
לאזט מען מיך נישט אריין. וואס איז די מעשה? זאגט מען מיר: אויב
איך בין געקומען גלאט אזוי, האט רב זלמן קיין צייט נישט, און אויב
איך דארף האבן „פא־דיעלו״, זאל איך מיך מטריח זיין אין קאנטאר
אריין. בין איך מיך מיישב: פע, סע שטייט מיר נישט אן די גאנצע
מעשה! וואס איז דאס פאר א דבורים ― נישטא קיין צייט? פא־דיעלו?
קאנטאר? בא אונדז, סאדעגירער, גייען נישט אן אזעלכע שטיק! „גייט,
זאג איך, זאגט רב זלמנען, אז איך בערל דער רויטער פון טעפליק, בין
געקומען צו אים מכוח זייער א נייטיקן ענין, און דווקא נישט פא־דיעלו,
און דווקא באלד, ווארעם איך האב קיין צייט נישט!״ זאגט מען מיר:
רב זלמן דאוונט, ער האלט פון פארנט. „אויב אזוי, זאג איך, איז עפעס
אנדערש! דאוונען פון פארנט דאוון איך אויך״. כאטש אפילו, אז מע וויל
שמועסן צוריק, וואס געהער זיך אן איינס מיטן אנדערן? מע קאן
דאוונען פון פארנט און אפמאכן בשעת מעשה טויזנט געשעפטן. נאר
ווי די מעשה איז ― א נגיד איז ער דאך, און פאר א נגיד דארף מען
האבן דרך־ארץ; א סימן ― ווען איך בין, למשל, א נגיד, וואלט פאר
מיר די גאנצע וועלט געהאט דרך־ארץ... בקיצור, איך זעץ מיך אוועק
און ווארט. איך ווארט א שעה און צוויי און דריי, און דווקא אין
דרויסן בא דער טיר ― א מעשה אן אן עק. איך זע: מענטשן גייען
אויף־און־אפ, דער אריין, דער ארויס. פון קיך דערווייל טראגט מען סאמאווארן מיט כל המינים גוטע זאכן... קלער איך מיר: ע, דאס טויג
דאך אף כפרות! מע זאל מיך אזוי פירן אין באד אריין ― דאס שטייט
מיר שוין נישט אן! און בין מיך מיישב, וואס וועל איך ווארטן אף
כבוד? אן עפן־אויף די טיר, און אריין גלייך אין שטוב אריין, און
„שלום־עליכם, רב זלמן!״ „עליכם שלום, פון וואנען איז א ייד?״ „פון
טעפליק, זאג איך, איך האט מיך נישט דערקענט? בערל הייס איך, געווען
אינאיינעם אמאל אין סאדעגירע״. „סע קאן זיין, מאכט ער, נאר איך
האב אייך נישט דערקענט און קען אייך איצטער אויך נישט; ס׳איז
בא מיר, זאגט ער, נישט פאר אייך געדאכט, שטארק געשלאגן די ראיה.
געווען, זאגט ער בא מאנדעלשטאמען, מיר פארשריבן שווארצע ברילן
און אנגעזאגט, איך זאל נישט לייענען גארנישט און נישט שרייבן און
היטן זיך פון דער שיין״... „ע, טראכט איך מיר, רב זלמן, איר פאררעדט
מיר די ציין״... און רוף זיך אן צו אים: „הערט זשע אויס, רב זלמן, די
מעשה דערפון איז אזוי. בעניען האט איר דאך געקענט, מסתמא?״
מאכט ער צו מיר: „וואסער בעניען?״ „בעניע טעלערלעקער, זאג איך, פון
טעפליק״. ― „ניין, מאכט ער, איך הער דאס ערשטע מאל אזא נאמען ―
טעלערלעקער״. „וואס טויג מיר, זאג איך, רב זלמן, פוילע תנועות?
איר האט אים גאנץ גוט געקענט, מיר האבן אינאיינעם, זאג איך, געטרונקען מיט אים וויין אין סאדעגירע, און געטאנצט באם רבין אפן
טיש, און נישט איין מאל אפילו געקושט זיך, לאז ער זיין ווייט אפגעשיידט, ער איז שוין אף דער אמתער וועלט, דא נישט לאנג געשטארבן,
אייך צו לענגערע יאר״. דערהערט די דאזיקע ווערטער „געשטארבן״,
ווערט מיין רב זלמן גאר אן אנדער מענטש ― די נגידים האבן, אפנים,
שטארק מורא פארן טויט! ― און רופט זיך אן צו מיר: „וואס זשע
ווילט איר פון מיר?״ „וואס, זאג איך, זאל איך וועלן? איך וויל נאר
מקיים זיין צוואת המת; דער דאזיקער בעניע טעלערלעקער, עליו השלום,
האט א פאר שעה פארן טויט צוגערופן מיך און נאך יידן און דערציילט
א מעשה, אז ער איז געווען בא אייך א פאר מאל אין הייסין, געוואלט
מיט אייך עפעס איבערשמועסן, האט מען אים נישט צוגעלאזט, און
מחמת ער איז געווען א מענטשל, פארשטייט איר מיך, א שטילס, לאז
ער מיר מוחל זיין, אן חכמות, האט ער געזען, מע לאזט נישט צו, האט
ער פארקערעוועט דעם דישל און מארש צוריק אהיים. אצינד, אז ער
האלט בא גיין אין אזא ווייטער נסיעה, וואס צוריק קומט מען שוין
נישט, געזעגנט ער זיך מיט איטלעכן באזונדער און לאזט גריסן פריער
דעם רבין און נאכדעם אייך, און בעט, מע זאל אייך איבערגעבן, אז
ער פארלאזט זיך אינגאנצן אף אייך, אז איר וועט מסתמא די אלמנה
מיט די יתומים נישט פארלאזן״. „וואס־זשע קאן איך פון זייערטוועגן
טאן?״, מאכט ער און נעמט זיך צו דער קעשענע. טראכט איך מיר: א
נדבה? צדקה תציל ממות? פע! „וויל איך, אז איר זאלט, זאג איך,
צונעמען זיין עלטערן זון דווד־לייבן, אים געבן עפעס א שטעלע״. א נגיד,
אז ער דערהערט דאס ווארט „שטעלע״, באקומט ער דעם שלאק. „ווי
קומט צו מיר א שטעלע? ווו האב איך היינט שטעלעס? פארנומען אלע
שטעלעס!״ „דאס וועט איר, זאג איך, דערציילן אן אנדערן, און מיט
מיר טארט איר אזא שפראך נישט ריידן, און בעניעס יינגל באדארפט
איר צונעמען גאר אן א שום תירוץ. ער קאן, זאג איך, חשבונען, און
רעכענען, און בוכהאלטעריע, און שרייבן, און פארשרייבן, און הייסט,
זייט מוחל, געבן אביסל בראנפן און עפעס צובייסן, ווארעם איך האב
נאך היינט אין מיין מויל נישט געהאט״.
    
בקיצור, וואס זאל איך אייך לאנג מאריך זיין ― די סאדעגירער
זיינען בא זיך פראסט; ער האט מיר צוגעזאגט, אז ער נעמט אים צו,
און איך האב עולה רגל געווען אהיים און האב צוגעשיקט צו אים דווד־לייבן, און ער האט זיך דארט פריער אביסל אפגעוואלגערט, ווארעם רב
זלמן האט אים געזאגט, אז ער מוז איבערריידן פריער מיטן זון, מיט רב
יוסעלען, און רב יוסעלע איז נישטא. נאכדעם, אז ס׳איז געקומען רב
יוסעלע, איז נישט געווען רב זלמן. וואס טויג אייך מעשיות, מע האט
אים צוגענומען, און ער איז היינט דארטן גאר א גאנצער פלאקנשיסער.
    
― א קאסירער, ― פארריכט אים הענעך און גיט צו פארשטיין אף
  
זיין לשון, וואס באדייט קאסירער: ― ער פארנעמט זיך מיט געלט הייסט
דאס, ער נעמט־צו געלט און ארויס גיט ער געלט.
    
― א דאנק דיר, וואס דו האסט זיי קלאר געמאכט, וואס הייסט
קאסירער, אנישט, וואלטן זיי נישט געוווסט ― מאכט צו אים בערל
דער רויטער און גייט צום עטאפ און טוט אים א טארע בא דער סוויטע
און וועקט אים אויף.
    
― עי, לאוורע, מיטן קאפ זאלסטו אנלייגן, פארא נא פאכמעליע!
    
און לאוורע פאלגט אים, שטייט־אויף פאוואליע פון דער ערד, פארשטעלט זיך מיט דער האנט און קוקט אין הימל אריין, ווו האלט די זון,
נעמט דעם שטעקן, ציילט איבער די דריי ארעסטאנטן און לאזט זיך אין
וועג אריין.
  
ט.
  
דער נגיד שלאגט זיך על־חטא
    
די זון האט שוין געהאלטן ווייט בארג־אראפ אינעם שפאציר איבערן
טיפן בלויען הימל, די היץ האט אנגעהויבן ווערן אביסל קלענער, און
דער עטאפ האט געהאלטן בא אריינצוקומען קיין גראנאוו ― דער ערשטער פונקט פון זייער נסיעה, און בכדי מע זאל קומען פארטיק אפן ארט,
האבן זיך אלע דריי ארעסטאנטן אוועקגעשטעלט הינטערן שטאט, נעבן
א ווינט־מיל, מיטן פנים צו מזרח, דאוונען מנחה, און לאוורע איז געשטאנען אנגעשפארט אפן גרויסן שטעקן, וואס מיטן אייזערנעם שפיץ
פון אונטן, דאס היטל פאררוקט אביסל צוריק, און געקוקט, ווי די יידן
שאקלען זיך און שלאגן זיך מיט די הענט אין הארצן. געשמאקער פון
אלע האט געדאוונט דער נגיד. שלום־בער טעפליקער פון טעפליק האט
שוין לאנג מיט אזא כוונה נישט געדאוונט, ווי אצינד. ער האט זיך
באמת געשלאגן: אשמנו, בגדנו, גזלנו, מיטן גאנצן הארצן, חרטה געהאט
אף דעם, וואס ער האט געזינדיקט פאר לייטן, געקאנט העלפן אן ארעמען
יידן און נישט געהאלפן, געקאנט אים גליקלעך מאכן אפשר און האט
דאס נישט געטאן. פאר וואס? ווייס ער אליין נישט! און ער האט גענומען פארגלייכן זיך צו אט דעם קבצן, בערל דעם רויטן, און ס׳איז אים
געווען בזי־בזיון פאר זיך אליין. אט דער דאזיקער קבצן, וואס האט אליין
קוים א טאג איבערצוקומען, האט זיך נישט געפוילט פון יענעמס וועגן
גיין צופוס, אונטערפאלן צו א גביר, זיך מאכן מיט דער בלאטע, אבי
טאן א טובה אן ארעמען יידן. און ער? שלום־בער טעפליקער פון טעפ־ליק האט נישט געוואלט הערן, נישט זען יענעמס צרות ― קאלט, קאלט
ווי אייז. און עס האט אים שטארק־שטארק פארדראסן, וואס סע האט
זיך אזוי געמאכט, און מער פון אלץ האט אים פארדראסן די מעשה
מיטן שידוך אין הייסין אפן יריד... ער האט דערפילט, אז ער, שלום־בער,
איז פאר בערל דעם רויטן א גרויסער חייב, און אפשר האט ער א גרויסן
חלק אין בערל דעם רויטנס טאכטערס טויט, ווארעם ווען ער הערט
זיך דעמאלט צו צו זיין בקשה, ווען ער לייגט־צו כאטש א לויט רחמנות,
כאטש איין טראפן ליבשאפט צו אן ארעמען יידן, בשעת יענעם ליגט
דער חלף אפן האלדז, וואלט איצט אפשר יענעמס טאכטער געלעבט און
געווען אפשר גליקלעך?... און שלום־בער פילט זיך, אז ער זאל קאנען
פארריכטן כאטש וויפל ס׳נישט איז זיין פארברעכן, עפעס ברענגען א
קרבן, מיט וואס נישט איז פארשמירן, באפוצן, פארהיילן די דאזיקע
מכה, וואלט אים צוגעקומען א שטיק געזונט. נאר ער ווייס נישט, ווי
אזוי ער זאל דאס טאן? און ער פארטיפט זיך אינעם דאוונען, און דאס
גאנצע לעבן זיינס שטייט־אויף פאר זיינע אויגן, ווי פון א קבר, און
כמעט דאס ערשטע מאל אף זיין לעבן טראכט ער וועגן אזעלכע זאכן,
כמעט דאס ערשטע מאל אף זיין לעבן דערזעט ער זיך ווי אין א שפיגל;
ער דערזעט זיך דורך און דורך, און ער פארשטייט נישט, ווי אזוי איז
ער געווען ביז אהער אזוי בלינד? ווי אזוי האט ער געקאנט מיינען
אף זיך, אז ער איז אן ערלעכער ייד און א לייטישער מענטש? ווי אזוי
האט ער געקאנט מיינען, אז ער איז יוצא דערמיט, וואס ער דאוונט אלע
טאג און וואס ער רוקט־אריין אמאל א הארטן דרייער א נדבה?...
    
און דער טעפליקער נגיד, שלום־בער טעפליקער פון טעפליק, הייבט
זיך אן דערמאנען, ווי אזוי ער האט „געטאן צדקה״, זיך געדונגען פאר
איטלעכן גראשן, וואס מע האט בא אים געריסן ווי מיט צוואנגען, און
ער דערמאנט זיך, ווי אזוי ער האט אריינגעגעבן אמאל א ספר־תורה
אין שול אריין, געטאן דאס פאר זיין נשמה, מחמת ער האט נישט קיין
קינדער, האט נישט קיין קדיש, געמאכט א סיום־התורה, נישט געזשאלעוועט קיין לעקעך און בראנפן, געהוליעט א גאנצע נאכט, און אף
מארגן, אז דער סופר רב שמשון איז געקומען צו אים בעטן א גמילות־חסד, האט ער אים אפגעזאגט ווי א טויטן... וכדומה אזעלכע „מעשים
טובים״ הייבט ער אן דערמאנען זיך אצינד, און ער ווערט פארברענט
פאר בושה פאר זיך און פאר א סך אזעלכע שיינע יידן נגידים ווי ער,
וואס זיינען פארקאכט אין זייער געלט, וואס קאנען זיך מיט דעם נישט
צעשיידן. און שלום־בער דערפילט, אז זיין נשמה איז ביז אהער געשלאפן, אז זיין הארץ איז געלעגן ערגעץ אונטער א פרעס, מיט אייז
באדעקט. קיין קאפ ווארעמקייט, קיין ברעקל רחמנות! און עס ווילט זיך
אים עפעס טאן אצינד פון בערלס וועגן, עפעס אזעלכעס, וואס זאל
פארריכטן דעם גרויסן פעלער, פארגעבן די גרויסע עבירה קעגן אים,
אפווישן זיין שולד! נאר ער ווייס נישט, וואס ער זאל טאן און ווי אזוי
ער זאל דאס טאן. און ער לאזט זיך אראפ גאנץ טיף צו זיך אין הארצן,
אין דער נשמה אריין, און פארשטייט נישט בכלל, וואס איז געווען ביז
אהער זיין לעבן אף דער וועלט, און וואס האט ער דא מתקן געווען?
אפגעלעבט זעקס און פופציק יאר, מער ווי דריי פערטל פון זיין לעבן,
געפירט א לאנגע מלחמה, געקליבן א גראשן צו א גראשן, נישט געגעבן
יענעם, נישט פארגונען זיך אליין, ― פון וועמענס וועגן וועט דאס
אלצדינג זיין? וועמען וועט ער דאס איבערלאזן, אז קיין קינדער האט
ער נישט, און די קרובים זיינען אים שונאים ― זיי זאלן קאנען, וואלטן
זיי אים דערטרונקען אין א לעפל וואסער! און שלום־בער הייבט־אן
אונטערפירן א חשבון צו אלץ, וואס ער האט געטאן, און איבערקלערן,
פאר וואס האט ער אזוי פיל שונאים? פאר וואס האלט נישט פון אים
די וועלט? און עס שטייען־אויף פאר אים זכרונות שוין לאנג פארגעסענע
און מחשבות, וואס זיינען געלעגן בא אים ביז אהער טיף אפן דעק פון
זיין נשמה, און ער ווערט אים קאלעמוטנע אפן הארצן... און ער גיט
זיך דאס ווארט, אף די עלטערע יארן כאטש פארבעסערן זיך, און זיין
נשמה כאפט זיך אויף, און זיין הארץ ווערט צעגאנגען, און אין זיינע
אויגן ווערט ליכטיק ― ער דערזעט אזעלכעס, וואס ער האט ביז אהער
נישט געזען, און דערפילט אזעלכעס, וואס ער האט ביז אהער נישט
געפילט. ער פילט זיך ווי א נייגעבארענער, עפעס אזוי פריש און לעבעדיק, ווי נאך קיינמאל נישט אין זיין לעבן.
    
אפגעדאוונט מנחה, לאזן זיך אונדזערע פארשוינען מיטן עטאפ
ווייטער אין וועג אריין. בערל שפרינגט־אונטער מיט איין פוס, מאכט
חוזק פון הענעכן, און דער נגיד גייט פארטראכט, אלע מאל גיכער און
גיכער. זיין קאפ איז איצט פול מיט מחשבות, זיין הארץ פול מיט געפילן! עפעס קלערט ער, עפעס טוט ער, עפעס בויט ער.
    
― וואס לויפט איר אזוי? ― מאכט צו אים בערל דער רויטער
― איר פליט אזוי, אז איך קאן אייך מיט מיין קראנקן פוס נישט אניאגן.
    
― ס׳איז אייך שווער צו גיין, רב בערל? ― אזוי מאכט צו אים
דער נגיד מיט אזא ווייכקייט, וואס ער האט דאס פון אים נאך קיינמאל
נישט געהערט. ― האלט זיך אן בא מיר, נאט אייך מיין האנט, רב
בערל. אם ירצה השם, אז מיר וועלן קומען בשלום צוריק אהיים, זאלט
איר בא מיר זיין, און דו אויך, הענעך, ווארעם איך דארף אייך זייער
נייטיק האבן, איך דארף אייך עפעס זאגן.
    
בערל האט נישט פארשטאנען, וואס פאר א נייטיקע זאך באדארף
ער זיי זאגן? און פאר וואס עפעס אין דער היים דווקא? פאר וואס זאל
ער עס נישט זאגן באלד? און בכלל, וואס איז ער עפעס פלוצעם געווארן
אזוי ווייך און האפערדיק?...
    
פון הענעכן שמועסט מען נישט; יענער האט גאר געעפנט דאס
מויל, נישט פארשטאנען, וואס הייסט אים דער נגיד קומען? ער האט
זיך איינגעשטעלט און האט א זאג געטאן:
    
― אויב נאר ער וועט רחמנות האבן דער אייבערשטער, דווד־לייב
מיינער וועט ארויס...
    
― סיי ווי סיי, ― מאכט צו אים דער נגיד, ― טאמער אפילו ניין
― נעם איך אים אף זיך, דאס הייסט, אייך נעם איך אף זיך, אלעמען
נעם איך אף זיך... האלט זיך אן אן מיר, רב בערל, ס׳איז אייך שווער
צו גיין...
    
 * * *
    
אז דער עטאפ איז אריינגעקומען קיין גראנאוו, איז שוין די זון
געווען א פארגאנגענע, איבערגעלאזט נאך זיך א סימן, א גרויסן גילדענעם פאס אפן ברעג הימל. און באגעגנט האט מען אונדזערע פארשוינען
מיט מוזיק ― א גאנצער כאר, וואס איז געווען אויסגעמישט פון א
קוואקען פון זשאבעס און פון א מעקען פון דער טשערעדע שאף און
ציגן, וואס האבן אויפגעהויבן א מוראדיקן שטויב ― און דאס איז
געווען דאס גליק, וואס איבער די גראנאווער ציגן האבן די גראנאווער
יידן דורכגעלאזט דעם עטאפ, נישט באמערקט אפילו,  וו ע מ ע ן  מע
האט דא דורכגעפירט פארביי גראנאוו! אנישט, וואלטן זיי די גראנאווער
יידן דארט מקבל פנים געווען מיטן זעלבן כבוד און ארויסבאגלייט מיט
דעם זעלבן פאראד, ווי מע האט זיי מקבל פנים געווען נאכדעם אין מי־כאילאווקע, אין מיטשולגע, אין קראסנאפילקע, אין זדאקאוויץ און אין
אלע איבעריקע עטאפנע פונקטן, וואס צווישן טעפליק און צווישן הייסין.
  
געשריבן אין יאר 1903
  
א מעשה
    
א.
    
דער שיינער אלטער טייך בוג, וואס לויפט איבערן יוג צווישן
דניעפער און צווישן דניעסטער און פאלט־אריין, ווי זיי, אין שווארצן
ים אריין, שניידט־דורך לויפנדיק צוויי גובערניעס, כערסאנער און פאדאליער, דארט ווו עס ליגן צעווארפן אן א שום סדר צוויי יידישע
שטעטלעך: ה א ל ט ע  און ב א ה א פ א ל י ע. די דאזיקע צוויי
שטעטלעך ― דאס איז, אייגנטלעך, איין שטאט, נאר דער טייך האט זיי
צעשיידט, ווי צעריסן אף דער האלב, און מענטשן האבן זיי צוריק צונויפגעבונדן מיט א בריק, אזוי אז פון ביידע שטעט איז געווארן ווידער
איין שטאט: אט זייט איר, דאכט זיך, אין באהאפאליע, עס גייט נישט
אוועק קיין פינף מינוט ― זייט איר שוין אין האלטע; און דאס אייגענע
צוריק: אט זייט איר נאר־וואס געווען אין האלטע, איר טוט א קוק ―
אהא, איר זייט שוין ווידער אין באהאפאליע!
    
האלטע האט א צייט מיט יארן זיך גערעכנט פאר א דארף, און
באהאפאליע ― פאר א שטעטל. איז דערפאר אף האלטע געפאלן דער
גורל פונעם 3טן מיי 1882, אז יידן טארן זיך דארטן איבעראנייס נישט
באזעצן.
    
פון דעמאלט אן איז האלטע געווארן שטארק חשוב בא די באהא־פאליער יידן, וואס האבן אלע מיטאמאל באקומען חשק זיך באזעצן
דווקא אין האלטע, און דווקא נאכן 3טן מיי.
    
פון יענעם 3טן מיי אן האבן די באהאפאליער יידן אנגעהויבן זיך
שטילערהייט אריבערפעקלען קיין האלטע. נאר ס׳איז זיי נישט געראטן;
 
 