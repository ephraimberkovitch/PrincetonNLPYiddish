
 וועגן שרעקלעכע געשעענישן קאנען א מאל דערציילן די סאמע געוויינלעכע זאכן. באזונדערס, אויב זיי געהערן דעם געוועזענעם אסיר פון אוישוויץ 
 די אייניקלעך פון שרה סאראקא, וועלכע איז אין איר קינדער־יארן אריינגעפאלן אין אוישוויץ, האבן געפונען אין איר שטוב א פודעלע מיט די מאדנע זאכן אינעווייניק — א ליאלקע און א שטיין. נאר אט דאס אומגעוויינלעכע געפינס האט זי געצווונגען צו דערציילן אירע אייניקלעך, וואס פאר א גיהנום האט זי אויסגעפרוווט אויף זיך, ווען זי איז געווען א קליין מיידעלע. 
די דאזיקע געשעענישן זיינען אויסגעטראכטע, אבער זיי קאנען זיך גלייכן מיטן היסטארישן אמת. די פיעסע מיט אזא סוזשעט האבן געשאפן און געשטעלט מיט אייגענע כוחות די שילערס און לערערס פונעם ביראבידזשאנער ״ליצעום נומ.32 מיט עטנאקולטורעלן (יידישן) קאמפאנענט״. די פרעמיערע פונעם ספעקטאקל ״קינדער־דערמאנונגען, אדער די געשיכטע פון א פודעלע״ האבן זיי געווידמעט דעם אינטערנאציאנאלן טאג פון אנדענק פון די חורבן־קורבנות. 
די האנדלונג פונעם ספעקטאקל גייט אין צוויי צייט־אפשניטן: אין קעגנווארט, ווו עס לעבן, ווייסנדיק ניט קיין צרות, די אייניקלעך פון שרה, און אין פארגאנגענהייט, ווו עס האט געבושעוועט די צווייטע וועלט־מלחמה, וועלכע האט דערחרגעט די מיליאנען מענטשן. די געשיכטע, וואס עס דערציילט די הויפט־העלדן פון דער אויפפירונג, די באבע שרה, — דאס איז סיי די פערזענלעכע געשיכטע, סיי די געשיכטע פונעם גאנצן דור. 
כדי רעאליזירן די שאפערישע אידיי, האט מען געשאפן אינעם ליצעום א טעאטער אין מיניאטור: מיט דעקאראטארן, בינע־באלייכטערס, קאסטיומערן, סצענאריסטן, אקטיארן. און, פארשטייט זיך, מיט רעזשיסארן — זיי זיינען געווארן די פעדאגאגן מארינע קאסטראווא און וויקטאריע סנעגיריאווא. צוזאמען האבן זיי געזוכט די אקטיארן, די דעקאראציעס א.א.וו. אבער מער אינטערעסאנט און שווער איז פאר זיי געווען דאס זוכן פון אזעלכע דעטאלן, וועלכע וואלטן געקאנט איבערגעבן אויף דער שפראך פון סימבאלן די היסטארישע עפאכעס און לעבנס־עטאפן פון דער הויפט־העלדן. 
די ליאלקע — די מתנה פונעם ״בעסטן טאטע אין דער גאנצער וועלט״ — סימבאליזירט אינעם ספעקטאקל די גליקלעכע קינדהייט פון שרה. אינעם קאנצענטראציע־לאגער איז דאס איינציקע שפילכל פונעם קליינעם מיידעלע געווארן א שטיין. די אלטיטשקע שרה באהאלט די ביידע זאכן אין א פודעלע, און זיי זיינען אויף אייביק די טראגישע ירושה פון איר משפחה, איר אייביקער זכרון. 
די לערערן פון יידיש און יידישע טראדיציעס טאטיאנע מעסאמעד, די אויספילערן פון דער ראל פון דער אלטער שרה, האט געזאגט, אז דער ספעקטאקל איז געווען די מעגלעכקייט צו רעדן וועגן דעם חורבן, אויסצודריקן די אייגענע באציונג צו דער טראגעדיע. 
— אינעם ספעקטאקל האבן אנטיילגענומען די קינדער פון פארשיידענע עלטערס. דורך אזא ארבעט קאנען זיי בעסער פארשטיין די שווערע און טראגישע טעמע פון שואה, — איז זיכער טאטיאנע מעסאמעד. 
איינמוטיק זיינען געווען אין זייערע קאמענטארן די יונגע ארטיסטן. 
— איין זאך איז צו לייענען אדער צו הערן וועגן דעם חורבן, און גאר אן אנדער זאך איז א פרווו טאן — כאטש אויף דער בינע — צו פארשטיין די גרויליקייט פון די מלחמה־יארן. א סך פון אונדז האבן געוויינט הינטער די קוליסן. מיר אלע האבן טיף איבערגעלעבט די טראגעדיע, די דערפארונג פון דער געשיכטע דארף העלפן די מענטשן מאכן די וועלט בעסער און לעבן אין פרידן. 
אויף ספעקטאקל האט מען איינגעלאדן די וועטעראנען פון דער צווייטער וועלט־מלחמה, די געוועזענע אסירים פון געטא און קאנצענטראציע־לאגערן, דעם רב פון דער יידישער אויטאנאמער געגנט און א סך אנדערע געסט. די ערשטע שאפערישע דערפארונג פון די שילערס פונעם ליצעום האט מען אפגעשאצט, די מענטשן פון פארשיידע דורות — דורך דער געשיכטע פון שרה סאראקא — האבן גערעדט וועגן דער געשיכטע, וואס מע טאר נישט פארגעסן. 
סטאניסלאוו קלימענקא 
 *** 
 סאפיע בוראווסקא (האראוויץ) האט איבערגעגעבן אט די ליאלקע, וואס איז געווען געמאכט אין די דרייסעיקער יארן פונעם פאריקן יארהונדערט, דעם אמעריקאנער חורבן אייראפע מוזיי. אט די ליאלקע איז געווען מיט סאפיע אין צוויי געטאס — אין דער וואלברומער געטא און אין דער קראקעווער געטא. סאפיעס משפחה האט אפגעגעבן די ליאלקע און אייניקע אנדערע זאכן זייערע פריינד. מע האט דעפארטירט סאפיע אינעם ארבעטס־לאגער פאר יידן (הינטער קראקע), אינעם לאגער סקראזשיסקא־קאמענא (אויך אין פוילן), און דערנאך — אינעם קאנצענטראציע־לאגער בוכענוואלד (אין דייטשלאנד), ווו זי איז געווען באפרייט. נאך דער מלחמה איז זי צוריקגעקומען קיין פוילן און האט געפונען איר ליאלקע. 
לעמבערג, 3491. איטע קעלער לעבן דעם הויז פונעם פאליאק טאדעוש קאבילקא. איטע קעלער איז געבוירן געווארן יולי־חודש 9391 אין א שטעטל הינטער לעמבערג. ביי איר זיינען געווען טאטע, מאמע, באבע און מומע פאניע. ווען די דייטשן האבן אקופירט לעמבערג, האט די מומע פאניע זיך באקענט מיט טאדעוש, וועלכער האט פארגעלייגט באהאלטן זי ביי אים און אויסגעבן זי פאר זיין ווייב. דער פריסטער האט זי ארויסגעגעבן די פאלשע דאקומענטן. דערנאך איז אין שטעטל געווען אן אבלאווע. איטעס מאמע און באבע האט מען דעפארטירט אינעם קאנצענטראציע־לאגער בעלזשעץ, ווו זיי זיינען אומגעקומען. וועגן איר פאטער ווייסט מען גארנישט. 
פאר דער אבלאווע האט איטעס מאמע באהאלטן איר טאכטער אינעם קעלער. טאדעוש האט געפונען איטע, באהאלטן זי אין א זאק און אוועקגעפירט מיט זיך. ביזן סוף פון דער מלחמה האט איטע געוווינט אין דער משפחה פון קאבילקא ווי זייער טאכטער. דאן איז ביי טאדעוש און פאניע געבוירן געווארן דער זון. נאך דער מלחמה האט טאדעוש געוואלט אוועקפארן קיין פאלעסטינע צוזאמען מיט פאניע, אבער מע האט אים ניט ארויסגעגעבן א דערלויבעניש. די מומע פאניע איז אוועקגעפארן מיט די קינדער און האט אים מער קיינמאל ניט געזען. פאניע איז געשטארבן אין 2991 יאר. איטע און איר ברודער וווינען אין ישראל. 
 