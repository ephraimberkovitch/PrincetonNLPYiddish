 
 מעשיות פאר יידישע קינדער: די ערב־פסחדיקע עמיגראציע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
טאג האבן זיי זיך געקריגט. איז געבליבן, דאס קינד זאל הייסן לאה־גיטל,
נאך ביידע מאמעס. אן עק. האט זיך דער טאטע ארומגעקוקט. ער וויל ניט
לאה־גיטל. „וואס איז דער שכל?״ „אזוי. פארוואס קומט איר, אז איר
מאמעס נאמען זאל גיין פריער?״ קומט צו גיין מיין ברודער מאטל פון
שול און זאגט, אז ער האט איר גאר געגעבן א נאמען אסתר. זאגט אים
דער טאטע: „פרא־אדם״! פון וואנען האט זיך צו דיר גענומען א נאמען
אסתר?״ ענטפערט אים מאטל: „האסט פארגעסן, אז מיר האבן באלד
פורים?״... נו, וואס וועט איר אים, א שטייגער, איצטער זאגן? אן
עק. מע הערט שוין מער נישט קיין „פרא־אדם״ פונעם טאטן. נאר ביידע,
אי דער טאטע, אי די מאמע, קוקן עפעס מאדנע איינס אף דאס אנדערע
און מע כאפט א שווייג.
    
וואס האבן געהייסן דער דאזיקער קוק מיט דעם דאזיקן שווייג ―
ווייס איך נישט. אפשר ווייסט א י ר?...
    
 געשריבן אין יאר 1910.
    
 ארויס פון גן־עדן
    
 א.
    
 ― דאנקען השם יתברך, געפטרט דעם פורים געזונטערהייט און
מע קאן שוין אנהייבן אין זינען האבן אריינברענגען דעם פסח אין א
גוטער שעה!
    
אזוי האט זיך אנגערופן די מאמע צו זיך אליין אף מארגן נאך
שושן־פורים און אויסגעקוקט מיט די אויגן אלע ווינקעלעך אין זאל,
ארומגעגאנגען און געזוכט אן ארט, ווי א הון בשעת זי דערפילט, אז
זי באדארף זיך לייגן. אין עטלעכע טעג ארום איז באשאפן געווארן
אביסל היי מיט צוויי קלעצלעך, און אף די קלעצלעך ― א שפאגל־ניי
דייזשקעלע, איבערגעדעקט מיט א גראבן נאר א ווייסן ציכטיקן לייוונט,
און מיך האט מען צוגערופן אינאיינעם מיטן טאטן און אנגעזאגט א
מאל דרייסיק, איך זאל זיך גארניט דערוועגן ניט צוגיין פון דער נאענט,
ניט א קוק טאן פון דערווייטן, ניט א שמעק טאן אפילו „אין יענעם
ווינקל אריין״. און טאקע באלד נאכדעם איז צוגעמאכט געווארן די
טיר פון זאל, און אונדז ביידן, מיך מיטן טאטן, האט מען געבעטן
מחילה, מיר זאלן זיך אפטראגן פון דאנען אין א גוטער שעה אין א
מזלדיקער און מער נישט אריינטרעטן אין זאל אריין ביז פסח.
    
פון דער מינוט אן האט דער זאל באקומען בא מיר אין די אויגן
דווקא גאר א באזונדער חן, און עס האט מיך אהינצו געצויגן, ווי
א מאגנעט, און איך האב באקומען א שטארקן חשק א קוק טאן אהינצו,
אין „יענעם ווינקל אריין״, כאטש פון דערווייטן. אוועקשטעלן זיך פון
    
 יענער זייט טיר, בשעת מעשה געקייט דעם אנבייסן, ברויט מיט שמאלץ,
    
 האב איך אריינגעקוקט און געשפיגלט זיך אין אונדזער שיינעם ליכ־
    
 טיקן זאל מיט דער רויטער קאנאפע פון פידל־האלץ, מיטן האלב־קיי־
    
 לעכיקן טיש אף דריי לאפעס, מיטן האלב־קיילעכיקן שיין־געשניצטן
    
 שפיגל און מיטן גרויסארטיקן מזרח, וואס דער טאטע אליין האט אים
    
 אויסגעמאלט בשעת ער איז נאך, זאגט ער, געווען א חתן. וויי־וויי,
    
 וואס איז נישט געווען אפן דאזיקן מזרח! בערן, און לייבן, און ווילדע
    
 קעץ, און אדלערס, און פויגלען, און שופרות, און מנורות, און אתרוגים,
    
 און שיסעלעך מיט מגן־דודלעך, און בלעטלעך, און קנעפלעך, און רעד־
    
 לעך, און פאסיקלעך, און פינטעלעך אן אן עק, אן א שיעור! ס׳איז
    
 געווען נישט צו גלייבן, אז א מענטשלעכע האנט זאל דאס אלצדינג
    
 קאנען אויסמאלן, קוים־קוים וואס דאס אויג קאן כאפן! „א מושלם דער
    
טאטע מיינער! ― טראכט איך מיר. ― א בריה! א מזיק !״
    
 ― פארכאפט זאלסטו נישט ווערן! מיטן גאנצן חמץ בא דער
    
 טיר, ברענען זאלסטו נישט אפן פייער?!
    
 אזוי זאגט די מאמע, נעמט מיך אן מיט צוויי דינע שארפע פינ־
    
 גערלעך פון איר רעכטער האנט בא מיין לינקן אויער און פירט מיך
    
 צום טאטן:
    
 ― נא, זע, קוק כאטש אן דעם קדיש דיינעם! מיטן ברויט האט
    
 ער זיך אוועקגעשטעלט קוקן אהין, ווו דער פסחיקער בארשטש!
    
 דער טאטע מאכט כלומרשט אן ערנסט פנים, שאקלט מיטן קאפ,
    
 שטעלט־אויף די ליפן און קנאקט מיט דער צונג:
    
 ― טץ־טץ־טץ! אוועק, דו ימח־שמוניק איינער!
    
 און די מאמע קערט זיך אפ אין א זייט, דערזע איך אפן טאטנס
    
 ליפן א גרינג באהאלטן שמייכעלע; און קערט זיך אום צוריק די מאמע,
    
 מאכט ער ווידער אן ערנסט פנים. ער נעמט מיך פאר א האנט, זעצט
    
 מיך אנידער נעבן זיך אף א בענקל און זאגט מיר אן, איך זאל אהינצו
    
 נישט קוקן ― מע טאר נישט!
    
 ― פון דער ווייטן אויך נישט?
    
 נאר דער טאטע הערט מיך שוין נישט. ער זיצט פארטיפט אין
    
 א ספר און לערנט שטילערהייט, און איך פארגנבע מיך פאוואלינקע צו
    
 דער טיר און קוק־אריין דורך א שפעלטל אהין, אין זאל אריין, און
    
 זע דארטן פון כל־טוב א גן־עדן: נייע טעפ א סך מיט מאקערטעס אף
דער ערד, און א האקמעסער, א זאלצברעטל, ציבעלעס צוויי קרענצלעך
הענגען אף דער וואנט און באשיינען די זאל, ― שוין פסחיק די זאל,
פסחיק, פסחיק, פסחיק!...
    
 ב.
    
 פון האנט צו האנט
    
― טאמער וואלט איר זיך מטריח געווען פון דאנען מיט די ספרים
אהין, אין גרויסן אלקער אריין?
    
אזוי רופט זיך אן צו אונדז די מאמע, אנגעטאן אין ווייסן, מיט
א ווייס סערוועטל אפן קאפ און מיט א לאנגן שטעקן אין איין האנט
און מיט א נייעם פלעדערוויש אין דער אנדערער האנט, פאררייסט דעם
קאפ ארויף און קוקט אף דער סטעליע.
    
― סאסל! ווו ביסטו ערגעץ מיט דער בארשט? נו, ריר זיך
שוין, מויד! באווייז זיך!
    
און סאסל די מויד, אויך א פארבונדענע מיט א ווייסער שמאטע,
באווייזט זיך מיט א נאסער בארשט און מיט א שעפל ווייס ליים, און
ביידע זעען־אויס, ווי לעבעדיקע מתים אין ווייסע תכריכים. און סאסל
מיטן נאסן בערשטל פליאסקעט איבער דער סטעליע הין און צוריק:
פליאק ― פליאק! און ביידע זיינען זיי אין כעס, בייז, ווי די בינען.
    
לאנג אבער שטיין און קוקן אף דער דאזיקער זעלטענער קאמעדיע
לאזט מען מיך נישט. פריער הייבט מען מיר אן געבן אנצוהערעניש,
אז א יינגעלע באדארף נישט שטיין בשעת מע שמירט די שטוב אף
פסח. נאכדעם הייבן זיי ביידע שוין אן אביסל הארבער:
    
― הער נאר, טאמער וואלסטו געגאנגען אהין, אין אלקער אריין?
    
און בשעת מעשה נעמט מיך אן די מאמע פאר א האנט און באווייזט מיר, וווהין איך זאל גיין. איך בין אבער קיין בעלן ניט אוועקגיין, טרעט איך אפ אביסל אף א זייט און באגעגן זיך מיט סאסלען;
טוט מיך סאסל א שטויס־אפ פון זיך: „אומעטום אבער פלאנטערט ער
זיך אונטער די פיס!״
    
― גיי שוין גיי צו אלדע גוטע יאר אהין, צום טאטן! ― זאגט
מיר די מאמע און טוט מיך א ווארף צו סאסלען, און סאסל כאפט מיך
אונטער און טוט מיך א שליידער צוריק צו דער מאמען: „אף מיין לעבן
האב איך אזא מין איינגעגעסן יינגל ניט געזען!״
    
― סע נעמט אים גאר קיין קויל נישט! ― זאגט די מאמע און
דערלאנגט מיר א סטוסאק פון הינטן, און סאסל כאפט מיך אונטער
און פארליאפעט מיך מיט ווייסן ליים, און איך פאל־אריין, ווי א קיטש־קע, צום טאטן אין אלקער אריין און פארגיי זיך פון געוויין.
    
דער טאטע רייסט זיך אפ פון די ספרים, נעמט מיך איין מיט וואס
ער קאן, זעצט מיך אנידער אף די קניעס און פארטיפט זיך צוריק אין
די ספרים.
    
 ג.
    
 פון די אלקערס אין דער שפיזארניע
    
― זייט־זשע מוחל, בעל־הבית! די בעל־הביתטע האט געזאגט,
איר זאלט מוחל זיין אריבערטראגן זיך פון דאנען אינעם קליינעם אלקערל אריין.
    
אזוי זאגט צום טאטן סאסל די מויד און קומט־אריין מיטן גאנצן
קלאפערגעצייג, אויסגעשמירט, ווי א רוח, און מיר טראגן זיך מחילה
אריבער מיט די ספרים פונעם גרויסן אלקער אינעם קליינעם אלקערל
אריין. דאס קליינע אלקערל איז גרויס, ווי א פייג; דארטן שטייט
מער נישט ווי איין בעטל, שלאף איך און, נישט אויסגערעדט זאל זיין,
סאסל די מויד. סאסל איז, פארשטייט איר, טאקע אונדזערע אן אייגענע און בא אונדז איז זי שוין כמה וכמה יארן; איך בין נאך דעמאלט, זאגט זי, אף רער וועלט נישט געווען. איך בין בא איר, זאגט
זי, אף די הענט אויסגעוואקסן. ווען ניט זי, וואלט איך שוין לאנג,
זאגט זי, אנגעשפארט מי יודע ווו. ווארעם ווו ערגעץ אן אנשיקעניש,
א משולחת, א שלאק־פורעניות, איז דאס בא מיר, זאגט זי, געווען, און
פון אלע צרות האט זי מיך, זאגט זי, ארויסגעשלעפט; און היינט דאנקט
ער מיך, זאגט זי, אפ מיט שטיינער, ― נו? איז ער נישט ווערט
קיין פעטש?
    
אזוי לאזט אויס סאסל און שענקט מיר א פאר סטוסאקעס מיט
א רייס בא די האר פאר א צוגאב. און ― מערקווירדיק! ― קיינער
זאגט איר נישט קיין ווארט. נישט די מאמע , נישט דער טאטע נעמען
זיך אן פאר מיר. וואס סאסל וויל, דאס טוט זי מיט מיר, גלייך ווי
איך בין סאסלס, ניט זייערער.
    
אין קליינעם אלקערל פארקלויב איך מיך אין א ווינקעלע, באזעץ
מיך אף דער ערד און קוק אפן טאטן, ווי ער רייבט דעם שטערן, קייט
די בארד און שאקלט זיך און ציט־אויס יענעם שיינעם לאנגן „און
יא ― ― ― ―׳׳. נאר אט קומט אריין סאסל מיטן קלאפערגעצייג און
לאזט אונדז בעטן, מיר זאלן זיך אויספעקלען פון דאנען ווייטער אבי־סעלע.
    
― וווהין נאך? ―. פרעגט זי דער טאטע, אן איבערגעשראקענער.
    
― איך ווייס וווהין? ― זאגט סאסל און שטעלט זיך אוועק מיטן
בערשטל אין מיטן אלקערל.
    
― אין קעמערל אריין! אין דער שפיזארניע אריין! ― זאגט די
מאמע און קומט־אריין מיטן לאנגן שטעקן און מיט דעם נייעם פלעדערוויש, זעט־אויס ווי אן אנגעוואפנטער שונא, וואס פאלט־אן אפן
לאנד מיט געווער אין די הענט.
    
― אין שפיזארניע איז איצטער קאלט, ווי אין א פוסטקע. ―
פרוווט זיך דער טאטע אפבעטן מיט גוטע ווערטער.
    
― א ווילדע קעלט אף אים! ― זאגט די מאמע.
    
― מע געפינט געפרוירענע אין דרויסן! ― כאפט אונטער סאסל
און הייבט־אן פליאסקען מיט דער נאסער בארשט איבער די טרוקענע
ווענט. און מיר מוזן זיך, במחילת כבודנו, אריבערפעקלען פונעם קליי־נעם אלקערל אין קליינעם קעמערל אריין, און ביידע כאפן מיר דארט
א רעכטן ציטער. מען קאן נישט זאגן, אז פארן טאטן זאל דא זיין גוט
צו זיצן און אריינקוקן אין א ספר: די שפיזארניע איז א קליין ענג
קעמערל און א פינצטערס, קוים וואס צוויי מענטשן קאנען זיך דארט
אויסדרייען. דערפאר אבער איז דאס פאר מיר א גאנצער גן־עדן.
סטייטש, עס איז דא פאליצעס, און מע קאן אף זיי קלעטערן. ― אמת,
דער טאטע לאזט מיר נישט קלעטערן. ער זאגט, איך קאן חלילה זיך
הרגענען. נאר ווער הערט אים? ער האט זיך נאר פארטיפט אין זיינע
ספרים, בין איך שוין ― אהא! ― געווען אף דער ערשטער פאליצע,
פון דער ערשטער ― אף דער צווייטער, און פון דער צווייטער ― אף
דער דריטער.
    
― קוקאריקו! ― האב איך אויסגעשריען אף א קול, געוואלט
  
370  ש ל ו ם   ע ל י כ ם
    
באווייזן דעם טאטן מיין גרויס בריהשאפט, און האב אויפגעהויבן דעם
    
קאפ און זיך דערלאנגט א זעץ אין דער סטעליע, אז די ציין זיינען מיר
    
שיער נישט ארויסגעפאלן פונעם מויל. האט זיך דער טאטע איבער־
    
געשראקן און געמאכט א גוואלד. איז געקומען צו לויפן פריער סאסל
    
און נאכדעם די מאמע, און ביידע האבן זיי מיר אריינגעלייגט וויפל
    
ס׳איז אין מיר אריין.
    
 ― א קינד זאל האבן אין זיך אזעלכע קינדערשע תנועות! ―
    
טענהט די מאמע.
    
 ― א קינד איז דאס? א שד, נישט קיין קינד! ― העלפט איר
    
אונטער סאסל, און איז מודיע, אז מע וועט אונדז באלד לאזן בעטן,
    
מיר זאלן זיך אריבערטראגן פון דאנען, מחילה, אין קיך אריין,
    
ווארעם אין שטוב איז שוין כמעט העכער האלב פסחיק.
    
 ד.
    
 פון דער שפיזארניע אין קיך
    
 דארטן טרעף איך משה־בערן מיט די גרויסע ברעמען זיצן מיטן
    
טאטן אף דער מילכיקער באנק. איצט לערנען זיי נישט; זיי ריידן
    
זיך אויס איינס פאר דאס אנדערע זייערע ביטערע הערצער. דער
    
טאטע קלאגט זיך פאר אים אפן גלות פונעם ערב פסח, וואס מע טרייבט
    
אים ארום שוין פון עטלעכע טעג. „א מין נע־ונד, א גלות, א מין עמי־
    
גראציע פון איין ארט אפן אנדערן!״ און משה־בער זאגט, אז דאס איז
    
נאך בלאטע; אים איז, זאגט ער, נאך א סך ערגער.
    
 ― מיך ― זאגט ער ― האט מיינע גאר דורכגעטריבן פון שטוב.
    
 איך קוק אף משה־בערן מיט די גרויסע ברעמען און קאן מיך בשום
    
אופן נישט פארשטעלן, וואס הייסט, מע האט אים, משה־בערן, אזא
    
גרויסן יידן מיט אזעלכע גרויסע ברעמען, גענומען און דורכגעטריבן?
    
ביסלעכווייז גייען זיי אריבער אף זייערע שטענדיקע ענינים, מאדנע
    
דבורים! „רמב״ם״, „כוזרי״, „פילוסופיא״, „שפינאזא״ וכדומה, וואס
    
קריכן מיר נישט אין דער לינקער פאה.
    
 א סך מער אינטערעסאנט איז די גרויע קאץ, וואס זיצט אפן פרי־
    
פעטשיק און וואשט זיך. סאסל זאגט, אז די קאץ וואשט זיך, איז א
סימן אף געסט. פארשטיי איך נישט, פון וואנען ווייס די קאץ, אז
ס׳וועט זיין א גאסט? איך גיי־צו צו דער קאץ און הייב זיך אן מיט
איר אונטערשפילן. פריער פרווו איך איר אנטרעטן מיטן פינגער אף
 דער לאפקע ― וויל זי נישט. נאכדעם לערן איך זי, זי זאל „דינען״,
שטיין אף די צוויי הינטערשטע פיסלעך ― וויל זי אויך נישט. „סטאי!
סלוזש!״ ― זאג איך צו איר און שענק איר אלע מאל א שנעל אין
נעזל אריין. פארמאכט זי די אויגן און דרייט־אויס דאס קעפל, שטעלט־ארויס דאס צינגל און מאכט א מאדנע פנימל, ווי איינער רעדט: „וואס
האט זיך צוגעטשעפעט צו מיר דאס דאזיקע בחורל? וואס וויל ער האבן
פון מיין לעבן ״, מיך פארדריסט די מעשה: „א קאץ זאל זיין אזא
מין עקשנטע!״ און איך מוטשע זיך מיט איר אזוי לאנג, ביז זי דערלאנגט מיר א קרעל מיט אירע שארפע נעגל איבער דער האנט, און
איך לאז־ארויס א מוראדיקן קוויטש: „אוי, מא־א־מע!״ קומט צו לויפן
די מאמע מיט סאסלען מיט א געפילדער, און איך באקום א רעכטן פסק
פון זיי ביידע, איך זאל דאס אנדערע מאל וויסן, ווי אזוי צו שפילן זיך
מיט קעץ! (סך־הכל איין קאץ ― הייסט בא זיי „קעץ״!)
    
― גיי נאר וואש זיך,.― רופט זיך אן די מאמע צום טאטן ―
וועלן מיר אראפגיין אין קעלער אריין „אפעסן״...
    
סאסל כאפט די קאטשערע און נעמט זיך צום אויוון מיט די טעפלעך, לייגט נישט קיין כבוד נישט אף מיר, נישט אפן טאטן און נישט
אף משה־בערן. אדרבה, משה־בערן גיט זי אנצוהערעניש, אז זי פארשטייט נישט, וואס ער דרייט זיך דא ארום ערב־פסח? דאכט זיך, ס׳איז
גלייכער, זאגט זי, זיצן בא זיך אין דער היים, און נישט ארומדרייען
זיך אין אזא צייט אין פרעמדע הייזער! משה־בער שטויסט זיך, וועמען
זי מיינט, געזעגנט ער זיך אפ, און מיר לאזן זיך אראפ אין קעלער אריין
„אפעסן״...
    
 ח.
    
 פון קיך אראפ אין קעלער
    
 איך פארשטיי נישט, וואס קרימט זיך אזוי דער טאטע און וואס
קנייטשט ער מיט די פלייצעס און בורטשעט אונטער דער נאז: „נא
דיר אן עמיגראציע!״. . . אשטייגער, וואס פאר אן אומגליק איז דאס,
אז מען עסט איין מאל אין קעלער? וואס קאן שאדן דער ריח פון
געזויערטע אוגערקעס, פארשטונקענע קרויט, מילכיקע קריגלעך? וואס
איז אזוי ביטער, אז מע נעמט צוויי איבערגעקערטע פעסלעך און מע
לייגט־איבער א לאקשנברעט, און אליין זעצט מען זיך אויך אף איבערגעקערטע פעסלעך און מען עסט? אדרבה, מיר דאכט, אז אזוי איז נאך
פיל בעסער און א סך פריילעכער. מע קאן זיך בשעת מעשה קאטשען
מיטן פעסל איבערן גאנצן קעלער. אי, מע פאלט? שטייט מען אויף
און מע קאטשעט זיך נאך א מאל. דער גאנצער חסרון איז, וואס סאסל
גיט אכטונג, מע זאל זיך נישט קאטשען.
    
― ער האט זיך שוין געפונען ― זאגט זי ― א ניי שפילעכל;
ער וויל זיך א האנט אדער א פוס אויסברעכן...
    
מיינע שונאים זאלן אזוי לעבן, ווי איך וויל זיך אויסברעכן א
האנט אדער א פוס! איך ווייס נישט, וואס די סאסל וויל האבן פון
מיינע יארן און טעג! שטענדיק רודפט זי מיך, און אלצדינג לייגט זי
אויס צום ערגסטן. לויף איך ― זאגט זי, אז איך וועל בלייבן אן א
קאפ. ריר איך זיך צו צו עפעס א זאך ― זאגט זי, אז איך וויל דאס
צעברעכן. האלט איך א קנעפל אין מויל ― מאכט זי א גוואלד: „דער
שלים־מזל וויל זיך ווערגן!״ דערפאר רעכן איך זיך מיט איר אפ דעמאלט, ווען איך בין שלאף. ווער איך עפעס נישט מיט אלעמען, אזוי
לייגט זי איין די וועלט, מאכט א געפילדער.
    
― אצינד נעם דאס קינד און גיי מיט אים ארויף. מע דארף
אויסרייניקן דעם לעצטן חמץ פונעם קעלער אויך.
    
אזוי זאגט די מאמע נאכן בענטשן, און איידער דער טאטע פרעגט
זי, וווהין מיר זאלן גיין, פארכאפט זי אליין און טוט א זאג:
    
― אף א פאר שעה אפן בוידעם.
    
― ווארעם אין שטוב האט מען נאר־וואס אפגעוואשן די בריקן.
― כאפט אונטער סאסל. ― נאר זעט, דער שלים־מזל זאל דארט נישט
אראפקאטשען זיך פונעם בוידעם און נישט ברעכן זיך רוק און לענד.
    
― בייס זיך אפ די צונג! ― זאגט איר די מאמע, און סאסל
שטופט מיך אונטער, איך זאל גיין אביסל גיכער.
    
― נו, קריך שוין, קריך, שלים־מזל!
    
דער טאטע גייט הינטער מיר, און איך הער, ווי ער בורטשעט אונטער דער נאז: „אפן בוידעם גאר! אזא מין עמיגראציע! נ־נ־א!״
    
א מאדנער מענטש רער טאטע מיינער! מע זאגט אים: אפן בוידעם ― איז ער אויך נישט צופרידן! איך ווייס? מיר דאכט, איך
וואלט א בעלן געווען, ס׳זאל זיין אלע וואך ערב־פסח און מע זאל אלע
וואך דארפן קריכן אפן בוידעם. ערשטנס, איז דאס קריכן אליין עפעס
אויך א שטיקל עסק. אשטייגער, אין מיטן וואך איך זאל זיך אויסציען,
וועט מען מיך דען לאזן קריכן אפן בוידעם? און איצט שפאן איך אף
די טרעפ, ווי א מזיק. הינטן שפאנט מיר נאך רער טאטע און זאגט
מיר: „פאוואלינקע! פאמעלעכן!״ וואס מיר פאוואלינקע? ווער מיך
פאמעלעכן? איך פיל, אז בא מיר זיינען אויסגעוואקסן פליגל, איך
פלי, איך פלי!
    
 ו.
    
 פון קעלער אפן בוידעם ― און א סוף
    
וואס ווייסט איר, וואס בא אונדז אפן בוידעם טוט זיך? ― אוצרות! גאנצע אוצרות!
    
צעבראכענע גלעזלעך פון לאמפן, שארבנס פון טעפ, אלטע מלבושים, וואס ס׳איז שווער צו דערקענען, צי איז דאס ווייבערשע, צי
מאנצבילשע תחתונים. און פוטער א שטיקל וואלגערט זיך, וואס אז
מע רירט זיך צו צו דעם, ווערט דאס צעקראכן, אזוי ווי שניי, און
בלעטער פון ספרים, צעריסענע שמות, און א דורכגעברענטער קוימען
פון א סאמאוואר, און פעדערן, און א צעריסענע זיפ, און אן אלטער
לולב ליגט אויסגעצויגן, ווי א בעל־הבית. היינט די לעזשנעס! היינט
די קראקוועס! היינט רער דאך! דער דאך איז פון גאלע שינדלען, און
איך קאן אים דערלאנגען מיט די הענט! א קלייניקייט ― האלטן דעם
דאך מיט די הענט!
    
דער טאטע זעצט זיך אוועק אף א באלקע, נעמט־צענויף די שמות־בלעטלעך, לייגט־צענויף א בלעטל מיט א בלעטל, קוקט אריין איז זיי
און פארטיפט זיך דערווייל אין די שמות־בלעטלעך. און איך שטעל
מיך אוועק באם קליינעם פענצטערל וואס אין דאך און דערזע פאר זיך
די גאנצע שטאט, גאנץ כתרילעווקע, ווי אף א טעלער! אלע הייזער
מיט אלע דעכער ― שווארצע, גרויע, רויטע און גרינע דעכער. און
    
די מענטשן, וואס גייען, זעען אויס קליינע מענטשעלעך, און מיר דאכט
זיך אויס, אז קיין שענערס און קיין בעסערס פון אונדזער שטאט קאן
שוין, דאכט זיך, גאר נישט זיין אף דער וועלט. אויך צו אונדז אין
הויף אריין כאפ איך א קוק, און דערזע, ווי בא אונדז און בא אלע
איבעריקע שכנים וואשט מען און מע רייבט און מע שאבט און מע
רייניקט און מע כשרט טיש און בענק, און מע טראגט גרויסע טעפ
מיט הייס זודיק וואסער, מיט ברענענדיקע פרעסלעך, מיט גליענדיקע
שטיינער, און א פארע זעצט ארויף, א ווייסע פארע; די פארע קייקלט
זיך, קייקלט זיך, און ווערט צעגאנגען, אזוי ווי רויך. און אין דרויסן
שמעקט מיט וועסנע. ריטשקעס לויפן, ציגן מעקען, און עפעס א יידל
מיט גרויסע אונטערגעבונדענע שטיוול און מיט א ווייס פערדל שלעפט
זיך אין דער בלאטע. דאס איז נעבעך עזריאל דער בעל־עגלה, עזריאל
שמייסט דאס ווייסע פערדל, דאס פערדל קוים וואס עס שלעפט די פיס
פון דער בלאטע. דאס פירט מען עמעצן א וועגעלע מיט מצות. און איך
דערמאן מיך, אז מיר האבן שוין לאנג מצות, שוין לאנג פארשלאסן אין
שאפע און פארהאנגען מיט א ווייסן ליילעך. און אייער אין שאפע
איז אנגעגרייט א פולע מאקערטע, און שמאלץ פסחיקע א גאנצער סלאי,
און ציבעלעס צוויי קרענץ הענגען אף דער וואנט, און נאך א סך גוטע
זאכן פונעם ליבן זיסן יום־טוב. און איך דערמאן מיך אן די נייע
מלבושימלעך, וואס מע האט מיר צוגעזאגט ברענגען אף יום־טוב, און
דאס הארץ וואקסט מיר, וואקסט, ווי אף הייוון.
    
― בעל־הבית! ― לאזט זיך הערן אן אויסגעצויגן קול פון אונטן. ― זייט זיך מטריח אראפ אין הויף אריין איבערלופטערן די ספרים!
    
דער טאטע שטייט־אויף, שפייט־אויס מיט כעס: „טפו זאל דאס
ווערן! נא דיר אן עמיגראציע!״
    
איך הייב נישט אן צו פארשטיין דעם טאטן, פאר וואס ער איז
נישט צופרידן? וואס קאן דען זיין נאך בעסער און ליבער, ווי שטיין
אין דרויסן און לופטערן ספרים? און איך רייס מיך אפ פון פענצטערל
און טו מיך א לאז צו דער טיר פונעם בוידעם און... טראך־טארעראך
מיטן קאפ אראפ, מיט די פיס ארויף, איבער אלע טרעפ!
    
.......................
  
וואס ווייטער איז געווען ― געדענק איך נישט. איך ווייס נאר,
אז פונעם פאל האב איך צוגעקרענקט נאכדעם א היבש שטיקל צייט.
איך בין, זאגט מען, געווען גאר פארביי. און, ווי איר זעט, בין איך
געבליבן געזונט און שטארק, הלוואי ווייטער נישט ערגער, בלתי־נאר
דער איינער שראם, וואס בא מיר אפן פנים, און וואס דער אטעם איז
מיר געווארן פון דעמאלט אן קורצלעך, און וואס אז איך רייד, פינטל
איך מיט די אויגן ער היום הזה.
    
 געשריבן אין יאר 1903.
   
 