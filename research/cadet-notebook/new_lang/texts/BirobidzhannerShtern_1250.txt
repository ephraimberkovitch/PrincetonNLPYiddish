
 פון ניקאליי באראדולין, ניו־יארק 
 כ׳וועל קיין מאל ניט פארגעסן מיין ערשטע טרעפונג מיט דוד פישמאנען: סוף יוני, 1989, אין מאסקווע, ביים ערשטן אפיציעלן סעמינאר פאר יידיש־לערערס, ארגאניזירט דורך דער רעדאקציע פון ״סאוועטיש היימלאנד״. א דאנק דודן האב איך אין א חודש שפעטער באקומען אַ פעקל מיט אוצרות: וויכטיקע לערן־ און לייען־מאטעריאלן אויף יידיש, וואס דער דעמאלטיקער רעדאקטאר פונעם זשורנאל ״יידישע קולטור״ (ניו־יארק), איטשע גאלבערג ז»ל, האט מיר געשיקט. איך האב צום ערשטן מאל געהאלטן אין מיינע הענט און געבלעטערט ״קאלעדזש יידיש״, אוריאל וויינרייכס ״ווערטערבוך״, שמעון דובנאוו׳ס ״געשיכטע פון יידישן פאלק״, ״לאמיר קינדער זינגען״, וכדומה. דוד האט מיך דערמוטיקט לערנען יידיש און כ׳וועל דאס קיין מאל ניט פארגעסן. איך באווודער זיין טיף וויסן פון דער יידישער געשיכטע פון מיזרח־אייראפעישן יידנטום און זיין איבערגעגעבנקייט צו מאמע־לשון. ווען כ׳האב אים פארבעטן צו מיין ווירטועלן קלאס צו דערציילן די סטודענטן וועגן זיין אקאדעמישער ארבעט, האט ער מסכים געווען. אויפן סמך פון דער טרעפונג האט זיך ארויסגעוויזן אט דער אינטערוויו. 
 
 נ. ב.: טייערער דוד, ביסטו אויפגעוואקסן אין יידיש? דערצייל וועגן דיינע קינדער־יארן. 
 ד. פ.: איך בין טאקע אויפגעוואקסן אין א יידיש־רעדנדיקער שטוב, כאטש ביידע מיינע עלטערן זיינען געבוירן געווארן אין אמעריקע. זיי זיינען ביידע געווען פלאם־פייערדיקע יידישיסטן, אויף אזוי ווייט, אז זיי האבן מיט צוויי אנדערע משפחות געשאפן אזא מין יידישע גאס. דאס הייסט ביינברידזש אוועניו, אין די בראָנקס, וואס מען האט גערופן ביינברידזשיווקע. אונדזער משפחה איז געקומען דארט די ערשטע, נאך אונדז איז געקומען די גאטעסמאן משפחה. איציק גאטעסמאן איז געווארן מיין פריינד פון די סאמע יינגסטע קינדער־יארן. ער איז איצט א פראפעסאר פון יידיש און אן אנערקענטער פאלקלאריסט. די דריטע משפחה איז געווען די שעכטערס. מיט די עלעטערע קינדער, גיטל און שׂרה־רחל, בין איך געווארן גוטע פריינד זינט קינדהייט אן. אויף דער זעלבער גאס האט זיך געפונען א יידישע נאכמיטאג שול, אַ «שלום־עליכם שול», ווו מיר פלעגן גיין פינף טעג א וואך נאך דער עפענטלעכער שול. עס זיינען נאך געווען יידיש־רעדנדיקע יידן אין דער געגנט. ווען איך קוק צוריק, פארשטיי איך וואס מער, אז איך בין טאקע אויפגעוואקסן אין א יידיש־רעדנדיקער סביבה. מיר האבן אגב געשאפן דעמאלט א קינדער־קלוב אויף יידיש, וואס האט געהייסן ״ענגע־בענגע״ און ארויסגעגעבן אַ זשורנאל מיטן זעלביקן נאמען. איך געדענק, אז מרדכי שעכטער איז געווען זייער שטרענג. אויב ער האט אונדז געכאפט רעדן צווישן זיך, קינדער, ענגליש, איז ער געווארן באמת אין כעס, ניט אזוי אויף מיר, ווי אויף זיינע אייגענע קינדער. מיין טאטע איז ניט געווארן אין כעס, ווען ער האט געהערט ווי מיר, קינדער, רעדן אויף ענגליש. ער פלעגט זיך בעטן ביי מיר: ״זיי אזוי גוט, רעד יידיש״. איך מוז זאגן דעם אמת: קליינערהייט פלעג איך אים ענטפערן אויף ענגליש. איך בין אריבער אויף יידיש, ווען איך בין געווען עלף אדער צוועלף יאר אלט. 
 נ. ב.: קענסט דערציילן א ביסל וועגן דיינע עלטערן, געלע און&nbsp; שיקל פישמאן? 
 ד. פ.: מיינע טאטע־מאמע האבן זיך באקענט אין קעמפ ״באויבעריק״ פון שלום־עליכם פאלקס־אינסטיטוט. אינטערעסאנט צו באמערקן, אז מיין מאמע האט פֿריִער זיך געחברט מיטן טאטנס יינגערער שוועסטער רחל, וואס איז געווארן א יידישע פאעטעסע אין ישראל. מיין טאטנס נאענטסטער פריינד אין ״בויבעריק״ איז געווען גאבי וויינרייך, מאקס וויינרייכס יינגערער זון און אוריאלס יינגערער ברודער. זיי זיינען געווען זייער גוטע פריינד, ווען זיי זיינען געווען צענערלינגען. מיין טאטע איז געקומען פון פילאדעלפיע קיין ניו־יארק זיך לערנען אין גראדויר־שול אין קאלומביע אוניווערסיטעט. שפעטער האט ער נאך א מאל געטראפן די מאמע, ווען זי איז געווען א לערערין פון דער ערשטער און לעצטער יידישער טאג־שול אין ניו־יארק (וואָס האָט אָנגעהאַלטן אַ יאָר צײַט). מען האט געשיקט אין שול, צו געלען אין קלאס, א פסיכאלאג צו באַטראַכטן דעם פּעדאַגאָגישן ניוואָ פֿון די לימודים. דער פסיכאלאג איז געווען שיקל. א ביסל שפעטער האט ער זי פארבעטן צו א פיעסע פון סעראנא דע בערזשעראק און געלע האט מסכים געווען. אזוי האט זיך אנגעהויבן זייער ליבע. איינע פון טאטנס באליבסטע לידער, וואס ער פלעגט זינגען, איז אגב געווען דאס ליד ״פון וואנען הייבט זיך אָן א ליבע״. 
 נ. ב.: צי האסטו זיך געלערנט יידיש פארמעל, אחוץ דער נאכמיטאג־שול? 
 ד. פ.: בשעת די מיטלשול־יארן (פון 9 ביז 11טן קלאס) האבן מיר געוווינט אין ישראל. דאס איז וויכטיק פון א סך קוקווינקלען. דארטן האב איך זיך גוט אויסגעלערנט העברעיש. דעמאלט האט געוווינט אין ישראל יודל מארק, אן אנגעזעענער יידישער לינגוויסט און פעדאגאג, דער רעדאקטאר פונעם «גרויסן ווערטערבוך פון דער יידישער שפראך». איך האב זיך געלערנט פריוואט ביי יודל מארקן יידישע גראמאטיק און א ביסל יידישע ליטעראטור. איך בין געווען א 15יעריקער בחורל, אבער ער האט מיר געגעבן א שטיקל ארבעט פארן גרויסן ווערטערבוך. דאס איז געווען א וויכטיקער טריט אין לערנען זיך יידיש. איין זומער האב איך אנטיילגענומען אין קאלומביע יידיש־פראגראם. איך מוז זאגן, אז פשוט דאָס זיין א שכן פֿון מרדכי שעכטער, און זיין אקטיוו אין יוגנטרוף אונטער דער השגחה פון מרדכי שעכטער, איז געווען די בעסטע שפראכיקע בילדונג, וואס מע קען קריגן. מרדכי פלעגט אלע מאל איבערהאקן און פארריכטן. ער האט זיך ניט געשעמט. אפילו די גרעסטע יידישע שרייבערס האט ער געזאגט א מיינונג וועגן זייער יידיש. ער האט מיך אוודאי א סך פארריכט, און צווישן אלע עטאפן פון מיין לערנען זיך יידיש איז אט דער אומפארמעלער עטאפ, פון ארבעטן און פארברענגען מיט מרדכי שעכטערן, געווען דער וויכטיקסטער. 
 איך בין געווארן א יידישער היסטאריקער, וואס פארנעמט זיך מיט יידן אין מיזרח־אייראפע. אויף דעם דארף מען קענען פארשידענע שפראכן, ס׳ווענדט זיך אין וועלכער תקופה און אויף וועלכער טעריטאריע מען קאָנצענטרירט זיך. איך האב זיך אויסגעלערנט רוסיש און אנגעהויבן פארן ארום דעם &nbsp;געוועזענעם סאוועטן־פארבאנד. אבער יידיש איז אלע מאל געווען וויכטיק פאר מיר, סיי צוליב דער ארבעט, סיי צוליב דער פערזענלעכער פארבינדונג. איך רעד יידיש אין דער היים מיט מיין פרוי און מיט מיינע קינדער, און איך שטאלציר זיך מיט זיי. דאס איז אפשר מיין גרעסטער אויפֿטו אין פארבינדונג מיט יידיש. 
 נ. ב.: קענסט אונדז א ביסל דערציילן וועגן דיין פארש־ארבעט אין די לענדער פונעם געוועזענעם סאוועטן־פארבאנד? 
 ד. פ.: &nbsp;די ארבעט מײַנע &nbsp;האָט צוויי אספעקטן. איינער איז אן אקאדעמישער. דער טעאלאגישער סעמינאר, ווו איך לערן ווי א פראפעסאר פון יידישער געשיכטע , האט א שותפות מיט אוניווערסיטעטן אין רוסלאנד און אוקראינע, און במשך פון אלע יארן שיקן מיר פראפעסארן אהין צו לערנען קורסן פון יודאיקא. מיר האבן עס יארן לאנג געטאן אין מאסקווע אינעם רוסלענדישן אוניווערסיטעט פאר הומאניסטיק. די לעצטע פינף יאר האבן מיר כמעט אויפגעהערט ארבעטן מיטן מאסקווער אוניווערסיטעט. ס׳איז שווער צו ארבעטן דארט און מיר ארבעטן מער מיט אַן אוניווערסיטעט אין קיעוו. דאס איז דער אקאדעמישער אספעקט פון דער ארבעט: פראפעסארן, קאנפערענצן, פובליקאציעס. דער צווייטער אספעקט האט צו טאן מיט די ארכיוון. מיר גיבן ארויס וועגווייזערס צו די יידישע מקורים אין די רוסלענדישע און אוקראינישע ארכיוון. עס געפינט זיך דארט א שלל מיט מאטעריאלן, וואס האבן צו טאן מיט דער יידישער געשיכטע – אין מאסקווע, פעטערבורג, קיעוו און אנדערע ערטער. אבער ס׳איז שווער זיי צו געפינען צוליב פארשידענע סיבות. אַ מענטש גייט אריין אין ייִוואָ־ארכיוו, לאמיר זאגן, און בעט מאטעריאלן, למשל, וועגן א שטעטל בעלץ. דער ארכיוויסט וועט זיך זעצן מיטן מענטשן און אים העלפן. אָבער אויב איר קומט אין אַן ארכיוו אין רוסלאנד אדער אוקראינע, און איר בעט מאטעריאלן וועגן דעם שטעטל בעלץ, וועט מען אייך זאגן, אז מען האט ניט קיין צייט, אדער פשוט אז זיי האבן ניט קיין מאטעריאלן, כדי פטור צו ווערן פון דיר. דאס הייסט, אז די קולטור איז אין גאנצן אן אנדערע, ארכיוויסטן העלפן קיינעם ניט. מע דארף זיך אליין העלפן. די וועגווייזערס, וואס מיר האבן צוזאמענגעשטעלט במשך פון צענדליקער יארן, זיינען א פרווו צו באקענען די פארשערס מיט די יידישע מקורים אין די ארכיוון. די בענד גייען ארויס אויף רוסיש, אבער באלד וועלן די מאטעריאלן זיך באווייזן אויף ענגליש אויף א וועב־זייטל, וואס הייסט ״ירושה״. 
 נ. ב.: וואס מיינסטו קענען עלטערן טאן היינט צו פארזיכערן און דערמוטיקן זייערע קינדערס אינטערעס צו יידיש? 
 ד. פ.: כמעט אלץ, וואס מיר טוען אין אונדזער שטוב, איז אומפארמעל. דאס הייסט, איך לייען ביכער צו די קינדער און איך ניץ כלערליי אלטע ביכער. מיין מאמע איז געווען א יידיש־לערערין, פארמאג איך א סך קינדער־ביכער. א מאל לייען איך זיי נייע ביכער. ס׳איז דא א נעץ פון יונגע יידישע משפחות, וואס ציען אויף זייערע קינדער אויף יידיש, און זיי קומען זיך צונויף יעדעס יאר אויף דער יידיש־וואך, וואס יוגנטרוף פירט אן דערמיט. שמעון נויבערג, וואס וווינט אין דייטשלאנד, גיט ארויס זייער שיינע אויסגאבעס פון דער קלאסישער אייראפעישער קינדער־ליטעראטור, איבערגעזעצט אויף יידיש, מיט שיינע אילוסטראציעס. קינדער האבן ליב די אילוסטראציעס. אין ניו־יארק האבן מיר א גרופע פון יידיש־רעדנדיקע קינדער, וואס טרעפן זיך איין מאל א חודש. שׂרה־רחל שעכטער, די רעדאקטארשע פון ״פארווערטס״, פירט אן דערמיט. קומען א מאל פֿינף קינדער. איך וויל באטאנען, אז די הויפט־זאך קומט פאר אין דער היים. קיין פארמעלע דערציונג קען דאס ניט פארטרעטן. 
 נ. ב: זיינען דיינע עלטערן געווען רעליגיעז, ווען דו ביסט געווען א קינד? האט מען געוואלט דיר שיקן אין א ישיבה? 
 ד.פ.: מיין משפחהס היטן יידישקייט האט זיך געביטן אין משך פון די יארן. ווען איך בין געווען א קינד, זיינען מיר בכלל ניט געווען פרום, זיכער ניט געגאנגען אין שיל. ס׳האט זיך אנגעהויבן מיט מיין עלטערן ברודער בר־מצווה.&nbsp; אין משך פון פינף־זעקס יאר, ווען איך בין געווען צווישן צען און זעכצן יאר אלט, בין איך און מײַן משפּחה געווארן מער און מער פרום. דערפאר איז פריער קיינעם ניט איינגעפאלן, איך זאל גיין אין א ישיבה. צום ערשטן מאל האט מען דאס באטראכט ווען איך בין געווען דרייצן־פערצן יאר אלט און מיר האבן געוווינט אין ישראל. מען האט געוואלט מיך אריבערפירן פון א וועלטלעכער שולע אין א רעליגיעזער שולע. איך בין ניט געווען נייגעריק צו בייטן די שולע און בין געבליבן ווו איך בין געווען. אבער ביסלעכווייז האב איך זיך דערנעענטערט צו דער רעליגיעזער וועלט, וואס איז געווארן מיין וועלט. אינטערעסאנט, אז ניט נאר דער טאטע, נאר אויך דעם טאטנס טאטע, מיין זיידע אהרון פישמאן איז געווען זייער א סעקולערער מענטש. ער איז געווען א פארברענטער יידישיסט, וואס האט יעדן טאג געפרעגט ביי מיין טאטן, ווען ער איז געווען א קינד: ״וואס האסטו הײַנט געטאן פאר יידיש?״ מיין טאטע האט ניט געהאט קיין בר־מצווה, ווייל מיין זיידע איז געווען א סאציאליסט. אויף מיין טאטע־מאמעס טראדיציאנעלער חתונה מיט א יידיש־רעדנדיקן רב האט דער זיידע געטראגן א הוט, אבער ניט געוואלט זאגן א ברכה אונטער דער חופה. מיין טאטנס יינגערע שוועסטער, רחל, וואס האט עולה געווען קיין ישראל, האט זיך באזעצט אין א קיבוץ און איז געבליבן א פרינציפיעלער סעקולערער מענטש דארט. 
 נ. ב.: זייענדיק אין ישראל אלס צענערלינג האסטו אנגעשריבן מיט זיין טאטן אן ארטיקל וועגן דעם מצב פון יידיש אין ישראל. ווי אזוי האט מען אים אנגענומען דארטן? 
 ד. פ.: ס׳איז געווען זייער שיין פון מיין טאטנס זײַט, וואס ער האט מיטגעשטעלט מיין נאמען ווי א מיט־מחבר, אבער איך בין דעמאלט געווען א בחור פון פופצן יאר אלט, און איך האב ניט געשריבן דעם ארטיקל. איך האָב יא געטאן א סך פארש־ארבעט. איך ווייס באמת ניט, ווי מענטשן האבן רעאגירט אויפן ארטיקל. דער טאטע האט אים אנגעשריבן גאנץ קריטיש, אז אין ישראל גיט מען ניט קיין פאסיקע ראלע צו יידיש. 
 נ. ב.: האסטו א מאל געוואלט זיך שיידן מיט יידיש, אוועקגיין פון מאמע־לשון? 
 ד. פ.:&nbsp; דעם אמת געזאגט, ניין. איך האב מורא, אז יידיש גייט אוועק פון מיר. איך מיין, אז איך האב געקענט יידיש בעסער מיט &nbsp;דרייסיק יאר צוריק, ווי איך קען עס היינט, ווייל ס׳זיינען ניטא די אמאליקע יידן, מיט וועמען איך האב געקענט רעדן. איך מוז זאגן אז איך האב א מאל א שולד־געפיל, וואס&nbsp; איך טו מסתמא ניט גענוג פאר יידיש.&nbsp; איך וואלט געקענט זיין א מיטארבעטער אין ״פארווערטס״, אזוי ווי מיין טאטע.&nbsp; ממש אוועקגיין איז מיר קיין מאל ניט איינגעפאלן. 
 נ. ב.: דו האסט לעצטנס ארויסגעגעבן א ווונדערלעך, שפאנענדיק און פארכאפנדיק בוך וועגן דער פאפיר־בריגאדע, וואס האט העלדיש געראטעוועט אוצרות פון דער יידישער קולטור אין ווילנער געטא. אויף וואסער בוך אדער פראיעקט ארבעטסטו איצט? 
 ד. פ.:&nbsp; איך ארבעט איצט אויף א פראיעקט, וואס פארבינדט מיין פרומקייט מיט יידיש.&nbsp; איך האב רעדאקטירט א באנד פון דרשות פון א בארימטן רב, יוסף־בער סאלאווייטשיק. ער פלעגט געבן די דרשות אויף יידיש און זיי פארשריבן אין א כתב־יד. איצט גרייט איך צו דעם צווייטן באנד. ס׳איז ניט גרינג, ווייל זיין האנטשריפט איז א שווערער און מע דארף גוט קענען תורה צו פארשטיין דעם אינהאלט, און מען דאַרף אויך גוט קענען יידיש. איך האב גרויס הנאה פון דעם. 
 נ. ב.: טייערער דוד, א דאנק פאר דיין הייסער ליבשאפט צו מאמע־לשון. מיר ווינטשן דיר א סך הצלחות אין דיין וויכטיקער, שאפערישער ארבעט! 
 
 https://www.youtube.com/watch?v=xYX4YI2fIDk&amp;t=8s 
 