
 אבֿרהם סוצקעווער האט דערוויזן דורך זיין לעבן און שאפֿן , אז דאס יידישע ווארט איז שטארקער ווי טויט . 
 דעם &nbsp; 2 7 טן פעברואר 194 6 האט אבֿרהם סוצקעווער עדות געזאגט אויפן נירנבערגער פראצעס . זיינע ביכעך ״פֿון ווילנער געטא״ און &nbsp; ״ווילנער געטא . 19 14 – 19 44 ״ בלייבן די ווארהאפטיקע באווייזן וועגן די שרעקלעכסטע קאפיטלען פון דער געשיכטע פונעם 2 0 טן יארהונדערט 
 דעם 27טן פעברואר 1946 האט אַבֿרהם סוצקעווער עדות געזאגט אויפן נירנבערגער פראצעס. אינעם זעלבן יאר איז אין ראַטן־פֿאַרבאַנד דערשינען זיין בוך ״פֿון ווילנער געטאָ״ און אין פאריז – ״ווילנער געטא. 1941 – 1944״. אט די ביכער בלייבן די זיכערע באווייזן וועגן די שרעקלעכסטע קאפיטלען פון דער געשיכטע פונעם 20־טן יארהונדערט 
 אויב איך וואָלט געשריבן דעם אַרטיקל אויף רוסיש, וואָלט איך מסתּמא דערציילט, ווער סוצקעווער איז. אָבער איך צווייפֿל ניט, אַז אַ יעדער ייִדישער לייענער איז באַקאַנט אי מיט סוצקעווערס ביאָגראַפֿיע, אי ,מער אָדער ווייניקער, מיט זײַן שעפֿערישקייט. 
 איך געדענק ניט זיכער, ווען איך האָב צום ערשטן מאָל דערהערט וועגן אַבֿרהם סוצקעווערן און זיך באַקענט מיט זײַנע ווערק. מסתּמא איז דאָס געשען אין די נײַנציקער. נאָר דעמלט זײַנען קיין רוסלאַנד געקומען סוצקעווערס קלינגענדיקע פּאָעטישע שורות און די מעטאַפֿאָרן פֿון זײַנע קורצע דערציילונגען, וועלכע מע האַלט פֿאַר לידער אין פּראָזע. אין ראַטן־פֿאַרבאַנד האָט מען אַרויסגעגעבן נאָר איין בוך פֿון סוצקעווערן, זײַנע זכרונות אונטערן נאָמען ״פֿון ווילנער געטאָ״, און דער דאָזיקער איינציקער סאָוועטישער בוך זײַנער איז דערשינען אין ווײַטן 1946סטן יאָר. ווי אַ ייִדישער פּאָעט איז סוצקעווער געווען באַוווּסט נאָך פֿאַר דער מלחמה, און אין ראַטן־פֿאַרבאַנד איז מען וועגן אים געוואָר געוואָרן אַ דאַנק איליאַ ערענבורגס אַרטיקל ״דער טריִומף פֿון אַ מענטשן״, אָנגעדרוקט אין ״פּראַוודאַ״ דעם 29סטן אַפּרעל 1944. אַ טאַלאַנטפֿולער דיכטער און פּובליציסט, אַ געטאָ־אָסיר און אַ פּאַרטיזאַן, האָט סוצקעווער געקענט ווערן אַ סאָוועטישער ליטעראַט. מ׳האָט געמיינט, אַז אָט־אָט וועט ער באַקומען דעם סטאַלין־פּרײַז. ווער ווייסט? גיכער וואָלט סוצקעווער צעטיילט דעם גורל פֿון דעם נסתּר, דוד בערגעלסאָנען, פּרץ מאַרקישן, לייב קוויטקאָן, איציק פֿעפֿערן און נאָך אַ סך פֿאָרשטייער פֿון דער ייִדישער קולטור אין פֿסס»ר, אָבער ער האָט אויסגעקליבן אַן אַנדער וועג, ברוך־השם. 
 ווען אַבֿרהם סוצקעווער האָט עולה געווען, איז ער אין ראַטן־פֿאַרבאַנד גלײַך געוואָרן אַ ״רעאַקציאָנערער״. אַוודאי און אַוודאי האָט מען זײַנע ווערק קיין מאָל ניט געדרוקט ניט אין ״סאָוועטיש היימלאַנד״, ניט אין ״ביראָבידזשאַנער שטערן״, ווער רעדט נאָך וועגן ביכער. און קיינער האָט בײַ אונדז ניט געהערט וועגן זשורנאַל ״די גאָלדענע קייט״, וואָס סוצקעווער האָט געגרינדעט און רעדאַגירט כּמעט אַ האַלבן יאָרהונדערט. אין דעם מערקווירדיקן יעזשעקוואַרטאַלניק האָט סוצקעווער פֿאַראייניקט די בעסטע קרעפֿטן פֿון דער ייִדישער ליטעראַטור. דאָרט זײַנען פּובליקירט געוואָרן אַלע גרויסע ייִדישע פּראָזאַיִקער, פּאָעטן, קריטיקער, שפּראַך־ און ליטעראַטור־פֿאָרשער, אַחוץ די סאָוועטישע, צום באַדויערן, ווײַל זיי האָבן ניט געהאַט קיין מיגלעכקייט צו דרוקן זייערע שאַפֿונגען אין אויסלאַנד, בפֿרט אין ארץ־ישׂראל. 
 אין 1995 האָט ״די גאָלדענע קייט״ אויפֿגעהערט עקזיסטירן, אָבער סוצקעווער האָט ווי פֿריִער געשריבן, געדרוקט זײַנע נײַע לידער, זיך באַגעגנט מיט די לייענער. מיר איז איין מאָל אויסגעקומען בײַצוזײַן אויף אַזאַ באַגעגעניש. זי איז דורכגעגאַנגען אין 2005, ווען אַבֿרהם סוצקעווער איז געווען כּמעט צוויי און נײַנציק יאָר אַלט. אין זאַל האָבן זיך פֿאַרזאַמלט ייִדיש־לערער, פֿילאָלאָגן, איבערזעצער, סטודענטן. סוצקעווערן האָט מען געבראַכט אויפֿן אינוואַליד־פֿאָטעל. מײַן ערשטער געדאַנק איז געווען: ״צו וואָס?״ צו וואָס דאַרף מען מוטשען דעם מענטשן? ס׳איז דאָך קלאָר, אַז אים איז שווער אַרויסצוגיין אין דרויסן כאָטשבי אויף איין מינוט, ווען אַ זומערדיקע היץ שטייט אינעם פֿײַכטן, דושנע תּל־אָבֿיבֿ. 
 נאָר סוצקעווער האָט אָנגעהויבן צו רעדן. ער האָט פֿאָרגעלייענט זײַנע לידער, זיך געטיילט מיט די דערמאָנונגען, געטריבן כּתּבֿות, געענטפֿערט אויף די פֿראַגעס, געשמייכלט. און מיט אַ מאָל איז קענטיק געוואָרן, וויפֿל פֿרייד ס׳פֿאַרשאַפֿט אים די דאָזיקע באַגעגעניש מיט די לייענער. 
 שפּעטער בין איך צוגעקומען צו אים און האָב געבעטן, ער זאָל אונטערשרײַבן מיר זײַן בוך, וואָס איך האָב מיטגענומען. איך האָב געזאָגט דעם פּאָעט, אַז איך בין ממש מיט אַ וואָך צוריק געווען אין זײַן היימשטאָט. 
 – ביסט פֿון ווילנע? – האָט סוצקעווער איבערגעפֿרעגט. 
 כ׳געדענק, ווי זײַן קול האָט אַ ציטער געטאָן, און אַ טרער האָט זיך אַראָפּגעקײַקלט איבער זײַן באַק. 
 די וועלט האָט זיך געענדערט, און הײַנט איז ניט שווער צו געפֿינען אַ סך ייִדישע ביכער אין אינטערנעט. פֿאַראַן צווישן זיי סוצקעווערס ביכער אויך, און זיי האָבן זיך ניט פֿאַרלוירן אין ברעגלאָזיקן אָקעאַן פֿון דער ייִדישער ליטעראַטור. אַדרבה, סוצקעווערס ווערק ווערן פֿאַרן לייענער אַלץ וויכטיקער ווי ווײַטער. זיי לייענט מען אין אָריגינאַל און זעצט איבער אויף פֿאַרשידענע שפּראַכן: אויף ענגליש, עבֿריתּ, פֿראַנצייזיש, פּויליש, דעניש און אַוודאי אויף רוסיש. במשך פֿון די לעצטע יאָרן זײַנען אין רוסלאַנד דערשינען דער בוך דערמאָנונגען ״פֿון ווילנער גאטאָ״ (״איז ווילענסקאָגאָ געטאָ״ אין איבערזעצונג), דאָס ביכל לידער ״בוקוואָצוועט״ און די פֿולע זאַמלונג פֿון סוצקעווערס קינסטלערישער פּראָזע ״טאַם, גדע נאָטשוּיוט זוויאָזדי״. 
 אַבֿרהם סוצקעווערס לעבן איז אַ נס פֿון אָנהייב ביזן סוף, און אין זײַנע ווערק שטייען אויף תּחית־המתים מיליאָנען אומגעקומענע על־קידוש־השם. ווען ער איז געשטאָרבן, האָט מען גערעדט, אַז ער איז געווען דער לעצטער ייִדישער פּאָעט, וואָס ס׳האָט געשריבן אויף דער טויטער שפּראַך, און די ייִדישע ליטעראַטור איז געשטאָרבן מיט אים צוזאַמען. דאָס איז אַוודאי ניט קיין אמת. דאָס זאָגן די, ווער ס׳וויל, עס זאָל זײַן אַזוי, אָדער די, ווער ס׳ווייס ניט וואָס און ווי און חזרט איבער עמעצנס נאַרישקייטן. איך ווייס ניט, ווען בײַ אונדז וועט ווידער אויפֿקומען אַ פּאָעט פֿון דעם זעלבן מאַסשטאַב, אָבער אַבֿרהם סוצקעווער האָט דערוויזן דורך זײַן לעבן און שאַפֿן, אַז דאָס ייִדישע וואָרט איז שטאַרקער ווי טויט. די גאָלדענע קייט ציט זיך ווײַטער. 
 ישראל נעקראסאוו 
 lechaim.ru 
 
 דער ארויסגעווארפענער בריוו 
 דעם 20טן יולי 1944 איז געקומען צו מיר אין דער באפרייטער ווילנע אן עלטערע פוילישע פרוי און איבערגעגעבן א בריוו, וואס מיט א חודש צוריק האט זי גענומען אויפן גראדנער שאסיי – דער וועג, וואס פירט קיין פאנאר. דער בריוו – צוויי ראזע צעטעלעך, פארשריבן מיט א בלייער אויף פויליש. ער איז אדרעסירט: ״איבערגעבן אין יידישע הענט״. די פרוי האט דעם בריוו אויסגעהיט, באהאלטן אים, ווי זי האט דערציילט, אין א פלאש, און איצט פילט זי אויס די בקשה פון די צום טויט־פארמשפטע און גיט אים איבער אין יידישע הענט. 
 מיר האבן געלייענט, א גרופע חברים, דעם בריוו, געלייענט און געשוידערט. נאכדעם ווי מיר זיינען אליין אפגעווען צוויי יאר אין געטא, וואלט אונדז אייגנטלעך שוין גארנישט געדארפט ווונדערן, אבער, ווייזט אויס, אז מיר האבן ווינציק וואס געוווסט, ווי אזוי די געשטאפא האט געפייניקט פארן טויט אונדזערע ברידער. אט איז דער בריוו – (אין א קליינער קירצונג), דער אריגינאל געפינט זיך אין ווילנער יידישער מוזיי. 
 זאל דער בלוטיקער דאקומענט ריידן פאר זיך: 
 א בקשה צו מיינע ברידער און שוועסטער יידן 
 טייערע ברידער שוועסטער. מיר ווענדן זיך צו אייך מיט א גרויסער בקשה. ערשטנס, זייט אונדז מוחל אלץ, וואס מיר האבן אייך געטאן שלעכטס. מיר ווייסן נישט, פאר וואס עס איז געפאלן אויף אונדז אזא שטראף, אז מען נעמט צו אונדזער לעבן. אז מען נעמט צו אונדזער לעבן איז נאך גארנישט. 
 אונדזערע קינדער האט מען אויף א בעסטיאלישן אויפן געמאטערט. אכט־יעריקע מיידלעך פלעגט מען צווינגען צו געשלעכטלעכע באציונגען. די מאמע האט געמוזט זיין דערביי און אכטונג געבן, דאס קינד זאל נישט שרייען. שפעטער פלעגט מען די מאמעס אויסטאן נאקעט, שטעלן ביים וואנט, צובינדן די הענט אין דער הויך און צופן די האר פון קערפער.&nbsp; דעם אויסגעשטעקטן צונג האבן זיי געשטאכן מיט שפילקעס. זיך דערליידיקט אויף אים. געשמירט די אויגן מיט קאל. די מענער פלעגט מען הייסן ארויסנעמען די געשלעכטס־ארגאנען, מען גלעגט אריינשטעכן אין&nbsp; זיי אנגעגליטע דראטן, וועלכע מען געהאלטן אזוי לאנג, ביז זיי פלעגן&nbsp; נישט ווערן שווארץ. 
 
 גענוג, – פלעגן זיי זאגן, – אייך צו לעבן. מיר וועלן אויסהרגענען אלעמען. עס איז נישט קיין קונץ צו דערהרגענען. מיר וועלן אייך אויסמאטערן… 
 
 זיי פלעגן אונדז אפשניידן די פינגער פון די הענט און פיס. די ווונדן האבן מיר נישט געטארט פארבינדן, אזוי אז בלוט פלעגט גיסן אן אויפהער. זיי האבן אונדז אזוי געמאטערט פיר טעג, און שפעטער – אויף פאנאר. 
 מיר זיינען געווען 45 מאן אין איין באהעלטעניש. דורכן קאנאל האבן מיר געהאט א קאנטאקט מיט א צווייטער גרופע – 67 פערזאן – דערוואקסענע און קינדער. מיר זיינען פארבונדן מיט א פוילישער פרוי מאריסיע – אן אלמנה מיט דריי קינדער. זא פלעגט נעמען ביי אונדז זאכן און צושטעלן אונדז עסנווארג. 
 נאך צוויי טעג האבן אונדז די דייטשן אנטדעקט, געמאטערט אונדז אזוי ווי עס איז באשריבן און אוועקגעפאירט אונדז אויף פאנאר. 
 דעם בריוו ווארף איך ארויס אויפן וועג קיין פאנאר, כדי גוטע מענטשן זאלן נאכן צוריקערן די רעכט אים אפגעבן יידן. ווען זיי וועלן פאר אונדז, 112 מאן, דערהרגענען כאטש איינעם, וועלן זיי טאן א מצבה פאר אונדזער פאלק. מיט טרערן אין די אויגן בעטן מיר: נקמה! נקמה! איך שרייב דערפאר אויף פויליש, ווייל אויב עמעצער וועט געפינען א יידישן בריוו, וועט ער עס פארברענען, און א פוילישן וועט א גוטער ערלעכער מענטש איבערלייענען און אפגעבן געבליבענע יידן. 
 מיר געזעגענען זיך מיט אייך, מיר געזעגענען זיך מיט דער וועלט, רופנדיק צו נקמה! 
 עס שרייבן גורוויטש און אם . 
 דעם 26טן יוני, 1944 
 (פונעם א. סוצקעווערס בוך ״ווילנער געטא״) 
 &nbsp; www.yadvashem.org 
 