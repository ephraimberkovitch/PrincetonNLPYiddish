
 יואל מאטוועיעוו 
 אינעם צפונדיקן אקעאן לעבט א פיש, רופט מען אים קון. 
 דער פיש איז אזוי גרויס, אז קיינער ווייסט ניט, וויפל לי ער דערגרייכט. 
 ער קאן זיך פארוואנדלען אין א פויגל, און יענעם פויגל רופט מען פען. 
 (טשזשואן־צזי) 
 
 – איך פארנעם זיך דא מיט דער עלטסטער פראפעסיע! 
 נאסטיע האט א קער געגעבן מיטן קאפ. 
 – יא! גיב א קוק אויף מיין קאמפיוטער! 
 קלאווע האט שוין איבער א צענדליק יאר, לענגער פון אלעמען, געארבעט אויפן סקלאד אין ביראבידזשאן. דער ווענטילאטאר אין איר אוראלטער מאשין איז שוין לאנג געווען צעבראכן. איגאר, זייער סיסטעם־אדמיניסטראטאר, האט געעפנט דעם קארפוס פונעם קאמפיוטער און געהייסן אים ארויפצושטעלן מיט אלע בעבעכעס ארויס אויפן פענצטער, די מאשין זאל זיך אליין ווענטילירן אויף דער פרישער לופט. 
 אין דרויסן האט זיך געגאסן און געבלאזן א שטארקער ווינט, נאר קלאווע האט געהאלטן דעם פענצטער אפן. אויפן סקלאד איז אנגעגאנגען א רעמאנט און ס׳האט געשטונקען מיט פארב און צעמענט־שטויב. מיט א קאנצענטרירט פנים, האט די בוכהאלטערין גלייכצייטיק געשמועסט אויפן «סקייפ» מיט עטלעכע חברים. קלאוועס הענט האבן געשטעפט אויף דער קלאוויאטור ווי א קוילנווארפער. יעדעס מאל, ווען די אלטע מאשין האט זיך געעקשנט ווי אן אייזל און ניט געוואלט איבערשיקן אירע ווערטער, האט זי געשריגן אויף קולות און געמאכט מיט די פויסטן ווי א פוטבאל־פאנאטקע. 
 ס׳האט א קנאל געטאן א דונער מיט א בליץ און א שטארקער ווינט־שטויס האט באגאסן דעם אפיס מיטן רעגן. דער ווינט האט מיטגעבראכט שמוץ און עפעס האט פלוצעם געגעבן קלאווען א פאטש אין באק. 
 נאסטיע האט זיך קוים איינגעהאלטן פון לאכן. 
 – קלאווע, אפשר זאלסטו פארלאזן דיין עלטסטע פראפעסיע און ווערן א פאראשוטיסטקע? 
 אויסגעקרימט פון עקל, האט די בוכהאלטערשע אפגעריסן פון איר פנים עפעס א ברייטן און קלעפיקן שטיק דינעם ווייסן פלאסטיק. 
 דער גאנצער טיש איז געווען באשמוצט מיט גרינלעכע שימלדיקע טראפנס. דאס האט קלאווען, אבער, ניט פארחידושט. אויבן האט מען אויך עפעס רעמאנטירט און דעם גאנצן טאג איז הינטערן פענצטער פארבייגעפאלן כלערליי מיסט. 
 צוזאמען מיטן עקלדיקן שליימיקן פלאסטיק, האט קלאווע ארויסגעווארפן אירע בוטערבראדן, אויך באגאסענע מיטן גרינעם שמוץ. זי איז ארויס אין טואלעט, עטלעכע מאל אויסגעוואשן איר פנים און איז צוריק מיט א שמאטע, כדי אפצוווישן דעם פארפאטשקעטן טיש. ווי עס האט זיך ארויסגעוויזן, האט דער קאמפיוטער זיך פארלאשן אויף טויט, ווי א קלאץ. 
 – האסט נישט געדארפט פרעסן דיינע בוטערבראדן ביים קאמפיוטער. אינעווייניק איז איין שמוץ און שימל. וויפל יאר זיצסטו שוין אויפן תחת ביים זעלבן שטיק אייזנווארג? ווארף עס ארויס, איבערמארגן וועלן מיר דיר אפזוכן א נייערן קאמפיוטער, – האט איגאר געפסקנט מיט א שטרענגן טאן. 
 הייסט עס, מארגן וועט אינגאנצן ניט זיין וואס צו טאן א גאנצן טאג?! ווען דער סיסטעם־אדמיניסטראטאר איז אוועק, האט קלאווע א קוויטש געגעבן פאר שימחה, ארויסגענומען דעם טעלעפאן און אומגעזאמט געעפנט דעם «סקייפ». 
 
 2 
 &nbsp; 
 פארן, פירן, פארן צו דעם פיש־געפאנג, 
 פארן, פירן, פארן, פארן מיט געזאנג, 
 איבער לאנד און טייכן, פול מיט פאנג מיט רייכן 
 נישטא צו דיר קיין גלייכן, ביראבידזשאן. 
 (יחזקאל דאברושין) 
 &nbsp; 
 גרישע האט צוגעגעבן קוילן אינעם מאנגאל. דריי פישער האבן פארטרוימט געקוקט אינעם פלוצלינג קלאר־געווארענעם הימל, אריינגעשטעקט זייערע ווענטקעס ביים ברעג פון דער בירע אין זייער באליבט ווילד ארט בערך זעכציק קילאמעטער פון ביראבידזשאן. 
 – ביי אונדז אין קאמונאלקע איז געווען א שכן, א געוועזענער שקאלע־לערער פון אסטראנאמיע. ער האט מיך א ביסל אויסגעלערנט. אט דא, קאליע, קוק, איז דאס געשטערן לירע, העכער אויף לינקס איז פערסיי, און אט דארט, זעסט, איז דעלפין. יענער אסטראנאם האט זיך אמאל אנגעשיכורט ווי לוט און אנגעהויבן זיך יאגן נאך זיין קאץ איבערן קארידאר. האט ער געמיינט, אז זי איז א רוסאלקע. צעטרענט אויף שפענדלעך זיין שאפע מיט ביכער פאר אסטראנאמיע. 
 – אז מע רעדט פון רוסאלקעס, – האט קאליע אונטערגעהאלטן דעם שמועס, —&nbsp; אין וואלדהייט איז געווען איינע א יידישע פרוי, א געגטע. זי איז איבערגעשלאפן דארט אין דער אזערע זעליאנאיע מיט א וואדיאנוי[1] און געהאט פון אים א טאכטער. 
 גרישע פארבער, א ייד פון וואלדהיים, האט זיך פארשלוקט און אויסגעשפיגן דעם בראנפן גלייך אינעם מאנגאל. דאס פייער האט זיך א ריס געגעבן ווי א זון־פראטובעראנץ. 
 קאליע איז אויפגעשטאנען און זיך ענערגיש איבערגעקרייצט. 
 – אמת זאג איך דיר. כ׳האב א גוטן חבר, זשענקע קאראסיק. ער האט אליין געזען יענע טאכטער שווימען אין דער בירע אינמיטן דער נאכט. 
 – איז דאס יענער זשענקע קאראסיק, – האט זיך אפגערופן דער דריטער פישער, סעניע, —&nbsp; וואס האט שיכורערהייט אויסגעשמיסן מיט א ווענטקע זיין ליובאווניצע, קלאווקע די בוכהאלטערשע? איך בין מיט איר זייער נאענט באקאנט. און דו ווייסט, וואס זי האט דעמאלט אפגעטאן? אראפגעשליידערט אויף דר׳ערד איר ניי־יאריקע יאלקע און געזאגט איר מאן, אז די צווייגן זענען שולדיק אין די שמיץ! 
 גרישע האט זיך אריינגעקוקט אינעם טייך. ס׳האט געשיינט א פולע לבנה. ביי יענער זייט טייך איז עמעצער פארבייגעשווומען. דאכט זיך, האט ער אפילו דערזען א קאפ פון א פרוי מיט לאנגע האר. ער האט א שאקל געגעבן מיטן קאפ און פארביסן מיטן שאשליק. 
 אין זיין מאשין האט סעניע מיטגעבראכט אויפן פיש־געפאנג אן אלטן קאמפיוטער, כדי צו ווייזן אים קאליען. קאליע איז דאך אן עלעקטריקער און ווייסט א טאלק אין עלעקטראניק. דער קארפוס פונעם קאמפיוטער איז געווען אפן; ער האט זיך געוואלגערט ביים מיסטקאסטן גלייך ביי קלאווקעס סקלאד. 
 קאליע האט אנגעצונדן דאס לאמטערנדל און אריינגעקוקט אין סעניעס מציאה. 
 – אזא דרעק וועסטו אפילו פאר מעטאלברוך ניט פארקויפן. לאז עס איבער דא, אפשר וועט ער קומען זשענקע קאראסיקס רוסאלקע צונוץ. 
 
 3 
 &nbsp; 
 ס׳זאָל מיך נעמען, ס׳זאָל פֿאַרשלינגען, 
 זיבן מאָל צום דנאָ אַרײַן 
 זאָל אַ שוואַרצער פֿיש מיך ברענגען 
 רעטן פֿון ליבע און פּײַן 
 (א ספרדישע פאלקס־ליד) [2] 
 &nbsp; 
 אין א מאסקווער בית־מדרש איז געקומען צוגאסט א חשובער רב פון ירושלים. עטלעכע מנינים יידן האבן זיך פארזאמלט – דער עיקר, כדי צו פארזוכן די אומזיסטע משקה און פארבייסענישן אויף דער סעודה מיטן תלמיד־חכם. בלויז איינער האט זיך אויפמערקזאם צוגעהערט צו דער דרשה פונעם אויסלענדישן גאסט: א מרה־שחורהדיקער יונגערמאן, וועלכער האט פארפעסטיקט די פריילעכע אטמאספער מיט זיין רוצחיש־בייזער פיזיאנאמיע. אויף אלעמען האט ער געווארפן אזעלכע בליקן, גלייך ווי ער איז גרייט עמעצן צו דערשטעכן אויפן ארט. 
 דער רב האט אוועקגעלייגט אויפן טיש זיין שווארצן איטאליענישן קאפעליוש און זיך ענטוזיאסטיש געשאקלט אין אלע זייטן. 
 – די חכמות־חיצוניות, די גויישע חכמות, טויגן נאר לשם פרנסה אדער צו העלפן אונדז בעסער צו פארשטיין די הייליקע תורה. 
 דער רב האט זיך אליין אנגעגאסן א «לחיים». 
 – ווען די גויישע חכמות – ביאלאגיע וכדומה – גייען קעגן אונדזערע ספרים־הקדושים, מוזן מיר האבן א שטארקע אמונת־חכמים. למשל, שטייט געשריבן אין גמרא: «הדולפנין פרין ורבין כבני אדם», די דעלפינען פארמערן זיך ווי מענטשן. רש״י איז מסביר, אז דא גייט א רייד ניט פון דעלפינען, נאר «דגים יש בים שחציין צורת אדם», ס׳איז פאראן אין ים אזא מין פיש מיט א האלב־מענטשלעכער צורה – דהיינו, א סירענע, ווי רש»י אליין פארטייטשט אויף פראנצויזיש, אדער א רוסאלקע. 
 צוויי יידן האבן איבערגעריסן זייער שמועס וועגן פרייזן פון דאטשעס און מיט א שמוך אנגעשפיצט די אויערן. 
 – פאראן אפילו א מחלוקת, צי זיי זענען כשר צו עסן, אויב זיי האבן ליסקעס ווי א פיש. 
 דער פארכמארעטער יונגערמאן האט מיט איין שאס אויסגעטרונקען א גאנצע גלאז און זיך ביטער צעוויינט. מיט זיין מערדערישן בליק איז ער צוגעקומען צום בעל־דרשן, געגעבן אים א קלאפ אין האלדז און איז אנטלאפן פון דער שול. 
 – רבי, זייט אים מוחל, געוויינטלעך איז ער א שטילער! 
 – ווער איז ער, דער משוגענער?! 
 – חיים וואסערמאן פֿון ביראבידזשאן. ער פארט פון צייט צו צייט קיין מאסקווע. זיין פעטער וווינט דא. טרינקט א סך, זיכער האט זיך שוין דעריאגט פארן קומען. מיט א יאר צוריק האט ער זיך אויסגעטאן נאקעט ביים ביראבידזשאנער טייך, ארויפגעהאנגען זיך אויפֿן האלדז צוויי שווערע האנטעלן און געוואלט זיך נעמען דאס לעבן. צום גליק, זענען צוויי שטארקע יאטן צוגעלאפן אים איינצוהאלטן. ווען די גיכע הילף איז געקומען אים אפצופירן אינעם נארקאדיספאנסער, האט ער געשריגן אויף קולות, אז ער וויל זיך זען מיט זיין רוסאלקע. 
 
 4 
 
 גיי איך מיר ביים ברעג אט דא, 
 און טו מיין חלום שפינען, 
 אפשר וועל איך ערגעץ־ווו, 
 מיין ליבסטן נאך געפינען. 
 (עליזה גרינבלאט) 
 &nbsp; 
 א יונגע פרוי אין א דורכגענעצטן גרויען סאראפאן האט ביטער געכליפעט און געבלאנדזשעט פאזע דעם ברעג אונטער א געפערלעכן שלאקסרעגן. עפעס מאדנע האט פלוצעם צוגעצויגן איר אויפמערק. ביי אן איבערגעלאזטן מאנגאל איז געשטאנען אן אלטער קאמפיוטער מיטן אפענעם קארפוס. איר האנט איז אליין, ווי אונטער א היפנאז, אריין אין דער מאשין. 
 איר גאנצער גוף האט גענומען ציטערן פון עלעקטרישן שטראם. פאר אירע אויגן זענען פארבייגעשווומען קארטעס און סכעמעס מיט אויפשריפטן אויף אן אומבאקאנטער שפראך. זיך קארטשענדיק אין קאנווולסיעס, האט די פרוי פארן חלשן דערשפירט א שוידערלעכן ווייטיק אונטערן בויך. 
 נאכן אנשיכורן זיך מיט א גוטן פריינד אינעם דארף רוסישע לאנקע, נישט געקוקט אויפן פאסקודנעם וועטער, האט חיים וואסערמאן זיך דערשלעפט ביזן ברעג. אדאנק דער לבנה־שיין, האט ער נאך פונדערווייטן דערזען, אז עמעצער ליגט אויפן זאמד. חיים איז מאמענטאל ניכטער געווארן, צוגעלאפן צו דער געחלשטער יונגפרוי און אנגעטאפט דעם פולס. איר הארץ האט נאך געקלאפט. 
 
 5 
 &nbsp; 
 ניט אמת! דארט אויבן – ניט אפגרונט, ניט מראק, 
 א ליסטע פון פיין און באגערן, 
 באווונדערט מיר זעען דעם נאכט־זאדיאק, 
 דאס אייביקע טאנגא פון שטערן. 
 (וולאדימיר וויסאצקי) 
 &nbsp; 
 במשך פון טויזנטער יאר האבן די מולבולער ניט געקאנט זיך פארשטעלן, אז אויף די אינדזלען, ווו מע קאן ניט אויסלעבן אפילו דריי מינוט אן א וואסער־סקאפאנדער, איז מעגלעך צו שאפן א קאלאניע. אין אלטע צייטן האט דער עולם געגלייבט, אז דארט, אויף דער יבשה, נע־ונדעווען פארשאלטענע גייסטער פון רשעים. 
 ווען דער געניעלער גענעטיקער בובולם האט געשאפן דעם ערשטן פראטאטיפ פון אומבול – מיקראסראפישע שוועמלעך, וואס בייטן ראדיקאל אלע פונקציעס פונעם מולבולער ארגאניזם – האבן בלויז די סאמע שרעקלאזע העלדן מסכים געווען אויף דער פיינלעכער אפעראציע, נאך וועלכער זיי האבן מער ניט געקאנט זיך אומקערן אהיים. נאר ביים ברעג האבן די דרייסטע קאלאניסטן זיך געזען מיט זייערע אייגענע און נאענטע. אזוי ווי אומבול אנטהאלט איז זיך א גאנצע ענציקלאפעדיע פון דער פלאנעט, האט עס געהאלפן די קאלאניסטן צו פילן זיך א ביסל מער היימיש אין דער פרעמדער יבשה־וועלט און זיך באנוצן מיט די פרות פון זייער ציוויליזאציע. 
 זיין גאנץ לעבן, נאך פון יוגנט אן, האט בולבומבול, א גלעצנדיקער וויסנשאפטלער־קאלאניסט, געארבעט איבער זיינע פאזיטראן־ראקעטעס. אויף איינעם פון די עקוואטאריאלע אינדזלען האט זיין גרופע אויסגעבויט א קליינעם קאסמאדראם, כדי צו שיקן ראקעטעס צו ווייטע שטערן, האפנדיק צו באקענען די תושבים פון אנדערע פלאנעטן מיט דער מולבולער געשיכטע, קולטור און וויסנשאפט. די גאנצע אינפארמאציע איז געווען פארשריבן אינעם גענעטישן קאד פון אומבול. אנדערש איז דאך אוממעגלעך זי איבערצוגעבן: ביים פאלן&nbsp; וועט דער אפאראט זיך זיכער אויפרייסן. 
 די מולבולער פאלק־אסאמבלעע האט צום שטרענגסטן פארבאטן צו פארווירקלעכן בולבומבולס פראיעקט. מע טאר דאך ניט צווינגען שכלדיקע באשעפענישן דורכצומאכן די סכנותדיקע און פיינלעכע אומבולאציע קעגן זייער ווילן. דערצו, ווער ווייסט, אפשר אויף דער יבשה פון זייער פלאנעט איז אוממעגלעך צו לעבן אפילו נאך דער טראנספארמאציע? 
 בולבומבול האט ניט געפאלגט דעם אסאמבלעע־באשלוס. זיינע מיטדענקער האבן מסכים געווען אפצושיקן אין קאסמאס די ערשטע פאזיטראן־ראקעטע מיט א ממשותדיקן סכום פון קאנצענטרירטן אומבול. 
 
 6 
 
 מיר פליען צוזאמען, 
 זייט ניט אויף אונדז בייז, 
 און אפשר מיר קומען 
 אויף דר׳ערד נאך, ווער ווייס? 
 (די גרופע « אייראפע » ) 
 
 ווען דער קאמפיוטער אינעם קאסמישן אפאראט האט זיך אקטיוויזירט, האט ער ניט געוווסט, וויפל יאר אדער אפילו יארהונדערטער ס׳זענען שוין פארביי. דער אפאראט האט זיך דערנעענטערט צו דער דריטער פלאנעט פונעם שטערן. די מולבולער אסטראנאמען האבן זיך שוין לאנג משער געווען, אז דארטן מוז כמעט זיכער זיין א גרויסער אקעאן. 
 דער קאמפיוטער האט איינגעשלאסן און אנגעשטעלט אלע קאמערן און דעטעקטארס. אויף דער פלאנעט זענען אומטעטום פאראן ריזיקע יבשה־קאלאניעס. ווו זענען זשע די געוויינטלעכע תושבים? 
 דער אפאראט איז גיך געפלויגן אלץ נעענטער צו דער פלאנעט און זיך אריינגעריסן אין דער אטמאספער. זיין שוץ־דעקונג האט זיך אנגעגליט ביז רויט. דער קאמפיוטער האט באשטעטיקט, אז ערגעץ אונטן לעבט א געוויינטלעכער ניט־טראנספארמירטער תושב, אבער ניט געקאנט אויסרעכענען די גענויע קאארדינאטן. 
 די דעטעקטארס האבן באמערקט, אז עמעצער אויף דער פלאנעט פירט זייער א גיכע קאמוניקאציע גלייכצייטיק מיט עטלעכע קארעספאנדענטן מיט דער הילף פון עפעס א מכשיר – ווייזט אויס, ביז גאר א פרימיטיוון פראטא־קאמפיוטער. דער מוח פון יענעם תושב האט געשטראלט ווי א פראזשעקטאר מיט לוסטיקע עמאציעס. 
 דער קאמפיוטער האט באשלאסן, אז דער תושב מוז זיין ביי זיך אין א נארמאלער וואסער־היים. אויף דער יבשה וואלט א קאלאניסט ניט געקאנט זיך פילן אזוי פריילעך. טאקע ריכטיק: אונטן פליסט א גענוג ברייטער און הויכוואסערדיקער טייך. 
 דער אפאראט האט באוויזן אנצוצילן דעם קנויל פון אומבול מיט א קליינעם פאראשוט פינקטלעך אינעם ארט, פונוואנען עס האבן זיך צעשפרייט די אומגעוויינטלעך אקטיווע קאמוניקאציע־סיגנאלן און לוסטיקע עמאציעס, — און זיך אויפגעריסן. 
 
 7 
 
 איך טרינק פאר די, וואס אין די ימען, 
 די כוואליעס האבן זיי ליב, 
 מיט גליק זיי זענען באקאנט, 
 און אויב דער ציל איז איינס אין פרייד און צער צוזאמען, 
 ווער ס׳האט ניט קיין פחד, די רודערס געהאלטן – 
 געפינען וועט ער זיין לאנד. 
 (אנדריי מאקארעוויטש) 
 
 איבערן טיש, אויף דער הילצערנער וואנט, איז אויף א דיקן טשוואק געהאנגען א פארקלענערטע אייל־רעפראדוקציע פון שאגאלס בארימט ווערק «א שפאציר». 
 מארינע האט אנגעצונדן די שבת־ליכט און זיך פלוצעם געכאפט: 
 – חיים, ווו איז אונדזער קידוש־וויין? 
 – אויפן בוידעם! 
 יעדעס מאל, ווען חיים מיט מארינע זענען ניט געווען אין זייער דאטשע־הויז, האט חיים פארשלאסן דעם בוידעם. דעם שליסל פונעם בוידעם האט ער פארגעסן מיטצוברענגען און איבערגעלאזט אין דער מאשין. 
 – חיים, פארגעס פון קידוש, איך בין מיד, איך וויל שוין גיין שלאפן. 
 חיים האט א קוק געגעבן אויף מארינעס לאנג גרין שבתדיק קלייד, באפוצט מיט זילבעריקע ליסקעס. 
 – צומאל קלער איך: א שאד, אז דו האסט פארלוירן דיין וויידל. געדענקסט, ווי מיר פלעגן… 
 מארינע האט זיך צעלאכט. 
 – אינמיטן דער נאכט, שווימענדיק אינעם טייך! דו דארפסט זיין צופרידן, אז איך בין געווען נאר אויף א האלב א רוסאלקע און כאטש געהאט מענטשלעכע פיס. 
 מארינע האט א מאך געגעבן מיט אירע לאנגע האר, באפארבטע אין א העל־גרינעם קאליר, אונטערגעשפארט דעם קין מיט די הענט אויפן טיש, און אנגעקוקט חיימען אין אויגן אריין. 
 – און ווען דו ביסט געווען טויט־שיכור, פלעג איך דיך ארויסשלעפן אויפן ברעג. דו ווייסט דאך, וואס פאר א פייניקונג איז פאר מיר געווען צו פארברענגען אפילו א פערטל שעה אויפן ברעג, בפרט ווען ס׳האט ניט גערעגנט! חיים, איצט בין איך א נארמאלע יידישע פרוי! 
 – מארינעטשקע, מיין ליבע, דאכט זיך מיר, דעם בוידעם־פענצטער האב איך ניט פארשלאסן. קענסטו אריינפליען אויפן בוידעם און אראפברענגען צוויי פלעשער וויין? 
 – חיים, איך בין מיד. 
 מארינע האט זיך עפעס דערמאנט. 
 – אפשר קענסטו מאכן קידוש אויף ראם? ביי אונדז אין דער קלאדאווקע איז, דאכט זיך, געבליבן א פלאש. 
 זינט דער דרשה פון יענעם מענטשנפרעסער אין מאסקווע, האט חיים מער ניט געהאט קיין געדולד אויף הלכה־פרטים. 
 – כ׳הייב ניט אן צו וויסן. מילא, ברענג עס אהער! 
 מארינע איז צוגעגאנגען צו דער וואנט, פארמאכט די אויגן, זיך טעלעפארטירט אין דער קלאדאווקע און זיך באוויזן צוריק מיט א פלאש «האוואנא קלוב» אין דער האנט. 
 – לחיים! פאר דיר, מיין ליבער! 
 – פאר די, וואס זענען אינעם ים! – האט צוגעגעבן חיים. 
 
 באמערקונגען: 
 [1] וואדיאנוי – דער מענערלעכער עקוויוואלענט פון א וואסערמיידל אינעם רוסישן פאלקלאר 
 [2] איבערגעזעצט לאדינא יעלענא לוטשינא, רעדאגירט יואל מאטוועיעוו 
 