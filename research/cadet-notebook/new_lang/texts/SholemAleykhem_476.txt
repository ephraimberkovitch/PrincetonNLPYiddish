 
 מאנאלאגן: מיסטער גרין האט א דזשאב 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דערציילט פון אים אליין און איבערגעגעבן מיט זיין לשון
    
― האו דו יו דו, מיסטער שלום־עליכם! איך ווייס ניט, אויב איר
קענט מיך?... איך קער מיך אן מיט אייך שטיקלעך אייגענע, שני־שבשלישים... דאס הייסט, ניט מיט אייך, נאר מיט אייער טביה דעם מילכיקן און מיט זיין קרוב מנחם־מענדל פון יעהופעץ... אהא! איא, ס׳איז
אייך אינטערעסאנט? איר האט זיך אזש אפגעשטעלט? ― שטייט־זשע
טאקע א וויילעטשקע אט דא מיט מיר אפן סיידוואק, וועלן מיר אביסל
שמועסן פון דעם אמעריטשקע, וואס פאר א גאלדענע מדינה דאס איז.
און ניט אזוי פון אמעריקע, ווי פון אירע ביזנעס, ווי מע ווערט אויסגעריסן אין עושר און אין כבוד, ביז גאט שיקט צו דעם רעכטן דזשאב,
און אז גאט העלפט, אז מע שלאגט זיך ארויף אף דעם רעכטן דזשאב,
איז דא א האפענונג, מע זאל מיט דער צייט זיך ארויפארבעטן, ווערן
גוט־אפ, אויסוואקסן א דזשייקאב שיף, א נייטען שטראוס, אדער כאטש
א העררי פישעל ― מיט איינעם ווארט: זיין אללרייט... איך קאן אף
זיך נאך לעת־עתה ניט זאגן, אז איך בין אללרייט, נאר א דזשאב, געלויבט דער אייבערשטער, האב איך שוין, און דער גאנצער אנטיק פונעם
דאזיקן דזשאב איז, וואס איך בין עס אליין דערגאנגען, אליין מיט מיין
אייגענעם שכל... נאר איך זע, אז איר ווילט וויסן, איר גייט אויס ―
ווער איז דער פארשוין, וואס רעדט צו אייך? אז איך וועל אייך זאגן,
אז דאס רעדט מיסטער גרין, וועט איר זיך טראכטן: גרין? געל? בלוי?
― ס׳איז אזוי גוט ווי גארנישט... דא הייס איך גרין, דארט האב איך
געהייסן גרינבערג. פון וואנען? פון אדעס? ― פון אדעס... פון יעהופעץ?
― פון יעהופעץ... פון כתרילעווקע, פון טעפליק, שפאלע, אומאן, בארדיטשעוו ― בקיצור, פון  י ע נ ע  מקומות... און געהאנדלט האט מען,
ווי אלע יידן האנדלען. געדרייט, געמעקלערט, ביז ס׳איז געקומען דאס
גוטע שטיקל צייט און מען איז ארויסגעטריבן געווארן און מען איז
מגולגל געווארן אהערצוצו, אין קאלומבוסעס מדינה. און מע האט אזוי
לאנג געגעסן, ביז מע האט אויפגעגעסן פון זיך דאס לעצטע שטיקל
העמד, האט מען אנגעהויבן פארשווארצט ווערן גאר אף אן אנדער אופן
און מע האט געטאן כל עבודת־פרך ― ס׳איז נישט געגאנגען! ביז ס׳איז
געקומען ראש־חודש אלול. און אז ס׳איז געקומען ראש־חודש אלול,
האב איך דערזען אין די פייפערס, ווי מע אדווערטייזט חזנים, שולן, מנינים. אין די סטארס, האב איך דערזען, שטעלט מען ארויס סידורים,
מחזורים, שופרות, טליתים, און דער עולם, האב איך דערזען, הייבט אן
צו שמייכלען זיך צום רבונו־של־עולם, חנפענען גאט צוליב ביזנעס ―
האב איך מיך מישב געווען און זאג צו זיך אליין: „מיסטער גרין!
ביז וואנען וועסטו זיין א גרינער? טו אויך א לעק פונעם ראש־חודש
אלול און פון די עשרת ימי־תשובה!״.... נאר ס׳איז גרינג צו זאגן טאן א
לעק, אז סע לעקט זיך... צו וואס קאן איך מיך נעמען? זיך שטעלן פאר
א חזן? ― בין איך קיינמאל ניט געווען קיין שוסטער... פאר א שוחט?
― מיין טאטע איז קיינמאל ניט געווען קיין בעל־עגלה... קיין רעוורענד
וועל איך דא אוודאי ניט זיין, ווארעם איך קען עברי און פארשטיי פירוש־חמלות... סיידן א בוטשער אף סטריקטלי כשר? ― האב איך אין דער
היים נישט געהאנדלט מיט גנבהשע פערד... פארטיפט, ווי אייער טביה
זאגט, אין די דאזיקע מחשבות און געדאנקען, בין איך אריין אין א מקום
קדוש... ראש־חודש אלול, דער עולם דאוונט, מע זאגט „לדוד אורי״...
מע האט אפגעדאוונט, רופט זיך אן איינער: „און ווער וועט אונדז געבן
א בלאז?״ רוף איך מיך אן: „א בלאז? לאזט מיך״... וועט איר פרעגן,
ווי קומט צו מיר א בלאז? איז די מעשה אזוי. קיין בעל־תוקע בין איך
אין דער היים טאקע נישט געווען. מיין טאטע אויך ניט. מיין טאטנס טאטע
אויך ניט. נאר יינגלעך שקצים, אז ס׳איז געקומען ראש־חודש אלול און
מע האט דערטאפט א שופר, האט מען מעשה ספארט געבלאזן און געבלאזן
אזוי לאנג, ביז דער שמש האט אונדז אפגעגאסן מיט וואסער און ארויסגעטריבן פון שול. ― בקיצור, איך קען די מלאכה, און ווו זאגט איר:
אז מע שמועסט, אז ער יכולט, איז דאך נישט שייך... וואס טויג אייך,
איך האב געגעבן א נעם דעם שופר אין האנט און האב זיי געגעבן א
בלאז „תקיעה־שברים־תרועה״, און אויסגעלאזט האב איך זיי מיט א
„תקיעה גדולה״ בלא גוזמא פון דאנען ביז ברוקלין־ברידזש! דערהערט
אזא בלאז, רופן זיי זיך אן צו מיר: „פון וואנען איז א יונגערמאן?״
זאג איך: „וואס איז די נפקא־מינה?״ זאגן זיי: „טאמער וואלט איר זיך
באשטעלט בא אונדז פאר א בלאזער אף ימים־נוראים? אונדזער בעל־תוקע איז געשטארבן״. „איך זאל קאנען, זאג איך, מאכן דערפון א לעבן,
איז מהיכא־תיתי״... „מאכן א לעבן פון בלאזן אליין, זאגן זיי, איז שווערלעך. סיידן איר זאלט דערצו נאך עפעס טאן״... „דהיינו, זאג איך, וואס
נאך זאל איך טאן? זיין דערצו א דרייווער? א גאבעטשמען, אדער א
סטריט־קלינער?״ זאגן זיי: „וויבאלד איר זייט א בלאזער, א בעל־תוקע
הייסט עס, קאן מען פון אייך אזעלכע גראבע ארבעט ניט פארלאנגען.
דאס איינציקע, זאגן זיי, וואס מיר קאנען אייך געבן, איז נאר א טשענס,
איר זאלט קאנען, זאגן זיי, בלאזן נאך אין א שול״... איז דאס מיר
אריין איז נאז אריין און איך טראכט מיר: אז איך האב א טשענס צו
בלאזן נאך אין א שול, קאן איך דאך האבן א טשענס צו בלאזן נאך אין
צוויי שולן. און פאר וואס ניט אין דריי שולן?... און איך בין אוועק
דאונטאון פון איין שול אין דער אנדערער, פון איין מנין אינעם אנדערן,
אומעטום געמאכט פראבעס, באוויזן מיין קונסט אין תקיעה־שברים־תרועה, געהאט דעם גרעסטן סוקסעס, ווארעם איך, אז איך בלאז, לויפט
מען זיך צונויף פון אלע שולן. מיך האבן געהערט בלאזן דשאדזשעס,
קאנגרעסמענס, אסעמבלימענס, און אלע האבן געזאגט: וואנדערפול! איר
קאנט פארשטיין, אז דעם ערשטן יאר האב איך געהאט נאר איין שול
מיט צוויי מנינים. דאס צווייטע יאר ― דריי שולן מיט פינף מנינים.
היינטיקס יאר שניידט זיך מיר, אז דער אייבערשטער וועט וועלן, ביז א
דאזען מנינים, און איך וועל קאנען מאכן א שיינע פאר טאלער. אי, ווי
אזוי קאן איין מענטש אטענדען צו אזויפיל ביזנעס? ― דאס זאלט איך
נישט פרעגן; ס׳איז אמעריקע, און אין דעם לאנד העלפט מען זיך שוין
אויס. אין איין ארט איז בא מיר די תקיעות פריער, אינעם אנדערן ארט
א ביסל שפעטער, אינעם דריטן נאך שפעטער. איך טריי מיין בעסט, אז
דאס פובליקום זאל זיין סאטיספייט, ביקאז אז טאמער לאז איך דורך די
צייט, פארליר איך דאך מיין דזשאב מיט מיין רעפוטיישאן. איר ווונדערט
זיך, מיסטער שלום־עליכם, וואס איך יוז מער ענגלישע ווערטער ווי
יידישע? ― דאס איז איבער די קינדער. זיי זיינען שוין בא מיר אמתע
אמעריקאנער און ווילן שוין ניט ריידן קיין ווארט יידיש! איר זאלט אנקוקן מיינע באיעס, וועט איר אין לעבן נישט זאגן, אז דאס זיינען יידישע
קינדער. און מיך אליין, אז איר וועט באגעגענען נאך ימים־נוראים,
וועט איר מיך אויך ניט דערקענען. בא מיר, אז עס קומט א קורצע צייט
פאר ראש־חודש אלול, ווארף איך אראפ מיין סוט, פארלאז מיר א בארד,
באקום א „היימיש״ אויסזען, און ווי נאר עס גייען אוועק די ימים־נוראים, נעם איך א שייוו, טו אן מיין העט און ווער מיר צוריק א דזשענטעלמען ― וואס טוט מען נישט אין אמעריקע צוליב ביזנעס?... איך זע אין
אייך, מיסטער, איר האט חשק מיך צו באשרייבן אין פייפער, איר האט
שוין ארויסגענומען דאס ביכעלע אפילו, ― נעווערמיין, געזונטערהייט!
איכ׳ל אייך נאך זאגן א דאנק. ווארעם פאר מיר וועט דאס זיין אן אדווער־טייזמענט... פארקערט, איכ׳ל אייך נאך בעטן, איר זאלט ארויסשטעלן
מיין אדרעס: מיסטער גרין, טשערדי סטריט, ניו־יארק סיטי, פליעז... איך
האף, מיר׳ן זיך נאך אמאל באגעגענען אפטאון. דערווייל זייט מיר גוד
באי!
  
געשריבן אין יאר 1915
מיסטער באראבאן, ביזנעס־בראקער, דערציילט, ווי אזוי ער האט אנגע־
  
לערנט א גרינהארן, וואס האט געהייראט צוליב ביזנעס. איבערדערציילט
  
מיט זיין לשון.
    
― איר זאגט: אמעריקע איז א לאנד פון ביזנעס ― נעווערמיינד. עס
דארף אזוי צו זיין. נאר אפטעראל גיין הייראטן און פארקויפן זיך צוליב
ביזנעס ― דאס איז שוין, עקסקיוז מי, א חזיריי. איך פרעדיק ניט קיין
מאראל, נאר איך זאג אייך, ס׳א פעקט, אז ניין און ניינציק פראצענט
גרינהארנס הייראטן בא אונדז צוליב ביזנעס.― פארדריסט דאס מיך,
און אז איך דערטאפ אזא גרינהארן, וועט ער שוין פון מיר טרוקן נישט
ארויס. ליוו איט טו מי, וועל איך אייך דערציילן א שיינס!
    
זיץ איך מיר איינמאל אין מיין אפיס און מייל די פאסט, קומט אריין
צו מיר א גרינהארן, נאך גאר א באי. און מיט אים א ווייבעלע ―
וואס זאל איך אייך זאגן? ― בלוט און מילך. שיין ווי דער טאג און
פריש ווי אן עפעלע, נאר־וואס פונעם בוים. אריינגעקומען, רופט ער זיך
אן צו מיר: „האו דו יו דו! זייט איר דאס מיסטער באראבאן דער ביזנעס־בראקער?״ „סידאן! וואס׳ט איך זאגן גוטס?״ עפנט ער מיר אויף זיין
הארץ און דערציילט מיר א גאנצע געשיכטע, סא ענד סא, אזוי ווי ער איז
א באי ערשט צען יאר אין לאנד, א ני־פענטס־מייקער בא טרייד, און אין
אים האט זיך פארליבט אט דאס ווייבעלע, געווען א מיידל אן ארבעטא־רן, וואס פארמאגט טויזנט דאלער אין קעש, האט ער מיט איר חתונה
געהאט און זוכט א ביזנעס, זיי זאלן קאנען מאכן א לעבן און פארשפארן
ארבעטן אין שאפ, ווארעם ער האט, ניט פאר אייך געדאכט, א רעמא־טיז, בא אים בלייב עס, און אזוי ווייטער. קוק איך אפן ווייבעלע און זאג
צו אים: „אין וואס פאר א ביזנעס וואלט איר געגאנגען?״ ענטפערט ער
 
 