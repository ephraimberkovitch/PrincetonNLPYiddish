 
 לכבוד יום־טוב: דריי קעפלעך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
I
    
א פען פון א שרייבער זאל זיין א פענדזל פון א מאלער, אדער, ווייניקסטנס, אן אפאראט פון א פאטאגראף, וואלט איך דיר, פריינט, געטראגן
א מתנה, א בילד לכבוד שבועות, א זעלטענע גרופע: דריי יונגע, שיינע,
פרעכטיקע קעפלעך פון דריי ארעמע, נאקעטע, בארוועסע יידישע קינדער.
אלע דריי קעפלעך זיינען שווארץ, די הערלעך געקרייזלט, די אויגלעך
גרויסע, גלאנצנדיקע, ברענענדיקע, און גלייך ווי פארווונדערט קוקן זיי
אף אייך און פרעגן בא דער וועלט א קשיא: למאי? איר קוקט אף זיי, ווי
פארזינדיקט, גלייך ווי איר זייט טאקע שולדיק אין דעם, וואס מע האט זיי
באשאפן ― באשאפן נאך דריי איבעריקע נפשות אף דער וועלט!...
    
די דריי שיינע קעפלעך ― אבראמטשיק, מאיסייטשיק און דבורהקע
― זיינען צוויי ברידער מיט א קליין שוועסטערל. אבראמטשיק און מאי־סייטשיק ― דאס האט זיי דער פאטער, פייסי דער איינבינדער, אזוי פארצויגן, אפן רוסישן שטייגער. ער זאל זיך נישט שעמען פאר זיין ווייב פעסיע און ער זאל נישט זיין אזא ביטערער ארעמאן, וואלט ער זיך אליין
אויך איבערגעמאכט דעם נאמען פון „פייסי דעם איינבינדער״ אף „פעטיע
פערעפליאטשיק״. נאר אזוי ווי ער האט א ביסל מורא פאר זיין ווייב פעסיע און אזוי ווי ער איז, נישט דא געדאכט, א גרויסער אביון, איז ער
דערווייל פארבליבן באם אלטן נאמען „פייסי דער איינבינדער״, ביז ס׳וועט
קומען אמאל די גוטע צייט, יענע גליקלעכע צייט, ווען עס וועט אלצדינג
ווערן אנדערש, אזוי ווי בעבעל זאגט, און אזוי ווי קארל מארקס זאגט, און
אזוי ווי אלע גוטע קלוגע לייט זאגן ― דעמאלט, א, דעמאלט וועט אלצדינג
אנדערש זיין!... נאר ביז די גוטע גליקלעכע צייט וועט אמאל קומען, מוז
מען דערווייל שטיין פון קאיאר ביז שפעט אין דער נאכט און שניידן קאר־טאן־פאפיר, און קלעפן קעסטלעך, שאכטלען... און פייסי דער איינבינדער שטייט דעם גאנצן טאג אף די פיס און שניידט קארטאן־פאפיר, און
קלעפט שאכטלען, און זינגט בעת־מעשה אלטע און נייע יידישע און נישט־יידישע לידלעך, צום מיינסטן פריילעך־טרויעריקע, מיט א פריילעך־טרויע־ריקן ניגון.
    
― טאמער וואלסטו אויפגעהערט אמאל דיינע גויישע לידלעך? א
מענטש האט זיך עס א ביסל פארליבט אין גויים! זינט מע איז ארויס אין
דער גרויסער שטאט, איז ער געווארן א גאנצער גוי, משטיינס געזאגט!...
  
II
    
אלע דריי, אבראמטשיק, מאיסייטשיק און דבורהקע, זיינען געבוירן
און געוואקסן אלע אף איין ארט ― צווישן וואנט און צווישן אויוון. אלע
דריי זעען פאר זיך אלע טאג איינס און דאס זעלבע: דעם פריילעכן טאטן,
וואס שניידט קארטאן, קלעפט שאכטלען און זינגט ניגונים, און די פארזארגטע אויסגעטריקנטע מאמע, וואס קאכט און באקט און קערט און
רוימט, און איז קיינמאל נישט פארטיק, ביידע זיינען זיי שטענדיק אין
דער ארבעט: די מאמע באם אויוון, דער טאטע בא די שאכטלען. אף וואס
דארף מען אזוי פיל שאכטלען? ווער דארף עס אזוי פיל שאכטלען? אפנים,
אז די גאנצע וועלט איז פול מיט שאכטלען?... אזוי טראכטן זיך די דריי
שיינע קעפלעך און קוקן שוין ארויס, אז באם טאטן זאלן זיך שוין אנקלייבן
א סך, א סך שאכטלען און ער זאל זיי נעמען אלע אפן קאפ און אין ביידע
הענט ― אפשר טויזנט שאכטלען ― און זאל מיט זיי ארויסגיין אין
מארק אריין און קומען צוריק אן שאכטלען, נאר מיט געלט פאר דער
מאמע און מיט בולקעלעך, בייגעלעך אדער צוקערקעס פאר די קינדער... א
גוטער, אוי, א גוטער טאטע בא זיי, א גאלד! די מאמע איז אויך א גוטע,
נאר א בייזע. מע כאפט פון איר אפט א זעץ, א שטורך אין זייט, א דריי
פאר די אויערן. זי האט פיינט, אז מע מאכט איר אן א „הקדש״. זי וויל
נישט, אז די קינדער זאלן זיך שפילן אין „טאטע־מאמע״. זי וויל נישט,
אז אבראמטשיק זאל שניידן די אראפגעפאלענע שטיקלעך קארטאן, אז
מאיסייטשיק זאל גנבענען פאפ באם טאטן און אז דבורהקע זאל באקן
ברויט פון זאמד מיט וואסער. די מאמע וויל, אז די קינדער זאלן זיצן
שטיל, סטאטעטשנע. די מאמע ווייס ניט, אפנים, אז יונגע קעפלעך ארבעטן, אז יונגע נשמות רייסן זיך, רייסן זיך, רייסן זיך ― וווהין?... אין
דרויסן! צום ליכט! צום פענצטער! צום פענצטער!
  
III
    
סך־הכל איין פענצטער, איין שטיקל פענצטער. אלע דריי קעפלעך
שלאגן זיך פארן שטיקל פענצטער. און וואס זעט מען דארט? א וואנט,
א הויכע, א ברייטע, א גרויע, א נאסע וואנט. שטענדיק, אייביק איז זי
נאס. אפילו זומער!... קומט אמאל אהער די זון? געוויס קומט אמאל אהער
די זון. און דעמאלט איז א יום־טוב. אלע דריי שיינע קעפלעך שפארן זיך
צום שטיקל פענצטער, קוקן ארויף, גאנץ אויבן, און זעען א לאנגן שמאלן
בלויען פאס, ווי א לאנגע בלויע סטענגע.
    
― א! זעט איר, קינדער? אט דאס איז הימל!
    
אזוי זאגט אבראמטשיק. אבראמטשיק ווייס. אבראמטשיק גייט אין
חדר. ער לערנט שוין קמץ־אלף. דער חדר איז טאקע דא נישט ווייט, די
צווייטע שטוב, דאס הייסט, די צווייטע טיר. אך! וואס אבראמטשיק דערציילט זיך אן פאר חידושים פונעם חדר! אבראמטשיק דערציילט, אז ער
האט אליין געזען, ער זאל אזוי זען אלדאס גוטס, א גרויסן מויער פון
סאמע פענצטער פון אויבן ביז אראפ. אבראמטשיק שווערט, אז ער האט
אליין געזען, ער זאל אזוי זען אלדאס גוטס, א קוימען, א הויכן קוימען,
און פונעם קוימען גייט א רויך. אבראמטשיק דערציילט, אז ער האט
אליין געזען, ער זאל אזוי זען אלדאס גוטס, א מאשינע, וואס מע גייט אף
איר אן הענט. אבראמטשיק דערציילט, אז ער האט אליין געזען, ער זאל
אזוי זען אלדאס גוטס, א וואגן, וואס פארט אן פערד. און נאך אזעלכע
נסים ונפלאות דערציילט זיי אבראמטשיק פונעם חדר, און שווערט זיך,
ווי די מאמע שווערט זיך ― ער זאל אזוי זען אלדאס גוטס... און מאיסיי־טשיק און דבורהקע הערן אים און זיפצן און זיינען אים מקנא, וואס
אלצדינג ווייס אבראמטשיק, אלצדינג!
    
למשל, אבראמטשיק ווייס, אז א בוים וואקסט. אמת, ער אליין האט
נאך, גלייך מיט זיי, קיינמאל נישט געזען, ווי אזוי עס וואקסט א בוים,
נישטא קיין ביימער אף דער גאס. נישטא! ער ווייס אבער (אין חדר האט
ער עס געהערט), אז אף א בוים וואקסן פירות ― און דערפאר מאכט מען
אף א פרי „בורא פרי העץ״. אבראמטשיק ווייס (וואס ווייסט ער דען ניט?),
אז קארטאפלעס, למשל, אדער אוגערקעס, אדער ציבעלעס, אדער
קנאבל וואקסן אף דעך ערד ― און דערפאר מאכן מיר אף זיי
„בורא פרי אדמה״. אלצדינג ווייס אבראמטשיק! ער ווייס נאר נישט,
וו ו און וו י א ז וי דאס וואקסט, ווארעם ער האט דאס נאך,
גלייך מיט זיי, קיינמאל נישט געזען, ווארעם אף זייער גאס איז נישטא
קיין פעלד, נישטא קיין גארטן, נישטא קיין ביימער, נישטא קיין גרעזל ―
נישטא! נישטא! אף זייער גאס זיינען דא גרויסע מויערן, גרויע ווענט,
הויכע קוימענס, וואס סע גייט פון זיי א רויך, און פענצטערלעך א סך
אין יעדן גרויסן מויער, טויזנטער, טויזנטער פענצטערלעך, און מאשינעס
וואס גייען אן הענט, און וואגנס, וואס פארן אן פערד ― און ווייטער
גארנישט! גארנישט!
    
אפילו א פייגעלע זעט מען דא זעלטן. עס פארבלאנדזשעט אמאל אהער
א וואראבייטשיק, איז ער גרוי. אזוי ווי די גרויע וואנט. פיק־פיק די גרויע
שטיינער, הייבט זיך אויף און פליט אוועק... פון עופות זעען זיי אמאל
אף שבת א פערטל עוף מיט א בלאס אויסגעצויגן פיסל. וויפל פיסלעך האט
א עוף? ― זעלבסטפארשטענדלעך, פיר! עלעהיי א פערד! אזוי פסקנט דער
עלטערער, אבראמטשיק, און אבראמטשיק ווייס דאך אלץ!... אמאל
ברענגט די מאמע פונעם מארק א קעפל פון אן עוף מיט ארויפגעגלאצטע
אייגעלעך, איבערגעצויגן מיט א דין ווייס הייטל. „ס׳איז טויט״ ― זאגט
דער עלטערער, אבראמטשיק, און אלע דריי קעפלעך קוקן איינס אפס אנדערע מיט גרויסע שווארצע אויגן און זיפצן... געבוירן און אויפגעצויגן
געווארן אין דער גרויסער שטאט. אינעם גרויסן מויער, אין גרויסער ענגשאפט, עלנט און ארמוט, האבן אלע דריי קינדער קיינמאל נאך נישט
געהאט קיין געלעגנהייט צו זען פאר זיך לעבעדיקערהייט נישט קיין עוף,
נישט קיין חיה, נישט קיין בהמה, אויסער א קאץ. א קאץ האבן זיי אן
אייגענע, א לעבעדיקע, א גרויע קאץ, גרוי ווי די גרויסע גרויע נאסע
וואנט. די קאץ איז זייער גאנץ פארגעניגן. מיט דער קאץ שפילן זיי זיך
שעהן־לאנג, טוען איר אן א פאטשיילע אפן קאפ, רופן זי „מחותנתטע״
און לאכן, לאכן, לאכן אן א שיעור! דערזעט די מאמע און טיילט זיי
איין: שענקט זיי ― דעם א זעץ, דעם א שטורך אין זייט, דעם א דריי
באם אויער. די קינדער צעגייען זיך אף זייערע ערטער, הינטערן אויוון,
דער עלטערער, אבראמטשיק, דערציילט עפעס, און די קלענערע, מאיסיי־טשיק און דבורהקע, הארכן. קוקן אף זייער עלטערן ברודערל מיט גרויסע
אויגן און הארכן. אבראמטשיק זאגט, אז די מאמע איז גערעכט. אבראמטשיק זאגט, אז מיט א קאץ טאר מען זיך נישט שפילן, ווייל א קאץ איז
א טמא זאך און א מזיק. אלצדינג ווייס אבראמטשיק, אלצדינג! ס׳איז דען
דא א זאך אף דער וועלט, וואס אבראמטשיק זאל נישט וויסן?
  
IV
    
אלצדינג ווייס אבראמטשיק. אבראמטשיק ווייס, אז ס׳איז דא א לאנד,
א ווייט לאנד, זייער א ווייט לאנד, וואס מע רופט דאס אמעריקע. דארט,
אין דעם אמעריקע, האבן זיי פריינט א סך און באקאנטע. דארט, אין
דעם אמעריקע, איז יידן, קיין עין־הרע, גוט און פריילעך. אהינצו, אין דעם
אמעריקע, וועלן זיי אריבערפארן, אם ירצה השם, איבער־א־יאר, אז זיי
וועלן באקומען פון דארטן שיפסקארטן. אן שיפסקארטן קאן מען אין
אמעריקע נישט פארן, ווייל ס׳איז א ים און אפן ים איז א שטורעמווינט
און עס ווארפט מיט סכנות־נפשות ― אלצדינג ווייס אבראמטשיק!
    
אלצדינג! אפילו וואס אף יענער וועלט טוט זיך. למשל, ער ווייס,
אז אף יענער וועלט איז דא א גן־עדן, פון יידנס־וועגן, געוויינלעך. אין
גן־עדן איז דא ביימער א סך מיט די שענסטע פירות. טייכן, וואס פליסן
בוימל. דימענטן און בריליאנטן וואלגערן זיך אין די גאסן. בייג זיך אן,
נעם און שטופ אן פולע קעשענעס. און ערלעכע יידן זיצן דארטן טאג ווי
נאכט און לערנען און האבן הנאה פון דער שכינה...
    
אזוי דערציילט אבראמטשיק. און בא מאיסייטשיקן און בא דבורהקען
ברענען די אייגעלעך, און זיי זיינען מקנא זייער עלטערן ברודערל, וואס
ער ווייס אלצדינג. אלצדינג ווייס ער! אפילו וואס אפן הימל טוט זיך.
אבראמטשיק שווערט, אז צוויי מאל אין יאר: הושענא־רבה אף דער נאכט
און שבועות אף דער נאכט, שפאלט זיך דער הימל. אמת, ער אליין האט
נאך קיינמאל נישט געזען, ווי דער הימל שפאלט זיך, ווייל ס׳איז נישטא
בא זיי קיין הימל. דערפאר האבן אבער זיינע חברים געזען. זיי שווערן,
אז זיי האבן אליין געזען, זיי זאלן אזוי זען אלדאס גוטס. זיי וועלן דאך
נישט שווערן אף א ליגן. ווי טאר מען שווערן אף א ליגן? אן עבירה,
וואס בא זיי אף דער גאס איז נישטא קיין הימל. ס׳איז דא א לאנגער
שמאלער בלויער פאס, ווי א לאנגע שמאלע בלויע סטענגע. וואס קאן מען
אין אזא שטיקל הימל זען, א חוץ צוויי דריי קליינע שטערנדלעך מיט
אן אפשיין פון דעך לבנה?... און בכדי צו איבערצייגן זיין יינגערן ברודער
מאיסייטשיק און זיין קליין שוועסטערל דבורהקע, אז סע שפאלט זיך דער
הימל, גייט אבראמטשיק צו דער מאמע, שלעפט זי פארן קליידל:
    
― מאמע! איא, היינט שבועות ארום האלבע נאכט שפאלט זיך דער
הימל?
    
― דעם קאפ וועל איך דיר שפאלטן!
    
געכאפט א מיאוסן פסק פון דער מאמע, ווארט אבראמטשיק אפן
טאטן. דער טאטע איז אוועק אין מארק מיט א גאנצן אוצר שאכטלען.
    
― קינדער! אנו, טרעפט, וואס וועט היינט דער טאטע ברענגען א
מתנה פונעם מארק?
    
אזוי זאגט אבראמטשיק, און די קינדער הייבן אן טרעפן, וואס וועט
דער טאטע זיי ברענגען א מתנה פונעם מארק. זיי רעכענען־אויס אף די
פינגער אלצדינג, וואס ס׳איז דא אין מארק, אלצדינג, וואס א מענטשנס
אויג קאן זען און וואס א מענטשנס הארץ קאן גלוסטן: בולקעלעך און
בייגעלעך און צוקערקעס ― און קיינער האט נישט געטראפן. און איר
וועט, האב איך מורא, אויך נישט טרעפן. פייסי דער איינבינדער האט
געבראכט צו טראגן איצטיקס מאל נישט קיין בולקעלעך, נישט קיין בייגעלעך, נישט קיין צוקערקעס. גראז האט ער געבראכט צו טראגן, א פאק
מיט גראז. מאדנע, לאנגע, גרינע, שמעקנדיקע גראזן.
    
און אלע דריי שיינע קעפלעך, אבראמטשיק, מאיסייטשיק און דבורהקע, האבן ארומגערינגלט דעם פאטער.
    
― טאטע! וואס איז דאס, אט דאס א?
    
― דאס איז גרינס.
    
― וואס הייסט דאס גרינס?
    
― גרינס אף יום־טוב. יידן דארפן יום־טוב גרינס.
    
― ווו נעמט מען דאס, טאטע?
    
― ווו מע נעמט דאס? המ... אין מארק קויפט מען דאס, אין מארק...
    
אזוי זאגט דער טאטע, און ער צעווארפט דאס גרינע שמעקנדיקע
גראז איבער דער נאר־וואס אויסגעקערטער שטוב, און ער קוועלט וואס
ס׳איז גרין און סע שמעקט, און ער זאגט צו דער מאמע פריילעך, ווי זיין
שטייגער איז:
    
― פעסיע, א גוט יום־טוב דיר!
    
― מזל־טוב, א נייער הקדש! די ממזרים זיינע וועלן שוין האבן וואס
צו מיסטיקן!...
    
אזוי ענטפערט אים די מאמע, נישט צופרידן, ווי אלע מאל, און
שענקט, ווי אלע מאל, די קינדער ― דעם א זעץ, דעם א שטורך אין
זייט, דעם א דריי באם אויער. א מאדנע מאמע בא זיי! קיינמאל איז זי
נישט צופרידן, תמיד פאראומערט, שטענדיק פארזארגט, פונקט דער היפוך
פונעם טאטן!
    
און די דריי שיינע קעפלעך קוקן אף דער מאמע, קוקן אפן טאטן,
קוקן איינס אף דאס אנדערע. און אז טאטע־מאמע קערעווען זיך אפ א
וויילע אף א זייט, טוען זיי זיך א ווארף אלע דריי אף דער ערד, פאלן־צו
מיטן פנים צום שמעקנדיקן גראז, קושן דאס שמעקנדיקע גראז, וואס מע
רופט דאס גרינס, און וואס יידן דארפן דאס אף יום־טוב, און וואס מע
קויפט דאס אין מארק...
    
אלצדינג איז דא אין מארק, אפילו גרינס. אלצדינג קויפט דער טאטע.
אלצדינג דארפן יידן און אלצדינג האבן יידן. אפילו גרינס! אפילו גרינס!...
    
געשריבן אין יאר 1908
אן אויסערגעוויינלעכע, נאר אן אמתע מעשה פון חדר, ווי אזוי
תלמידים האבן זיך אפגערעכנט מיט א רבין. דערציילט לכבוד ל″ג־בעומר.
    
 א.
    
― ער פאפט נאך?
    
― נאך א מין פאפן!
    
― טפו זאל ער ווערן!
    
― וועקט אים אויף! וועקט אים אויף!
    
― לייב־דרייב־אבדיריק!
    
― שטיי־אויף, מיין פייגעלע!
    
― עפן־אויף דיין אייגעלע!
    
קוים וואס איך רייס דורך די אויגן, הייב אויף דעם קאפ, קוק מיך
ארום אף אלע זייטן און דערזע א גאנצע כאליאסטרע ווייסע־חברהניקעס,
מיינע חברים פונעם חדר. דאס פענצטער איז אפן, און צוזאמען מיט זייערע גלאנצנדיקע אייגלעך רייסן זיך אריין מיט א פרייד און מיט א געלעכטער די ערשטע שטראלן פון דער ליכטיקער ווארעמער פרימארגנדיקער
זון. איך קוק מיך ארום אף אלע זייטן.
    
― זעט נאר, ווי ער קוקט!
    
― ווי א זינדיקער מענטש!
    
― האסט אונדז נישט דערקענט?
    
― האסט פארגעסן, אז מיר האבן היינט ל″ג־בעומר?
 
 