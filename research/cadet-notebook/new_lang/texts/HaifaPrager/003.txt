1
(פאלקס־לעגענדע)
אין א טוי־באדעקטן ים פון גרינעם גראז ליגט ער באהאלטן, און
פאשעט זיינע שעפעלעך, וואס דער פאטער האט זיי אים
איבערגעגעבן.
מען רופט אים „יאשעק״. ווי ער הייסט אין „יידיש״ ווייסט ער
אליין אויך ניט. מען האט אים קיין מאל נאך צו קיין „עליה״ ניט
אויפגערופן.
אלע ווייסן, אז ער איז א פויער, א גראבער יונג. דער פאטער
זיינער, יצחק מילכיקער, איז זיך אין גאנצן פון אים מיאש; ער
וועט נאך אים אפילו קיין קדיש ניט קענען זאגן. און נאר יוצא צו
זיין האט ער אים אראפגעבראכט א מלמד פון שטאט.
דער מלמד ארבעט מיט אים מיט אלע כוחות. הונדערט מאל,
הונדערט מאל זאגט ער איבער יעדעס ווארט, און ער, אזוי ווי ניט
אים וואלט מען געמיינט – קמץ אלף זאל דיר זיין „גוט וואך״!
– גיי האב צו טאן מיט אן אייזל־קאפ, זאגט דער מלמד און
שאקלט מיטן קאפ, און די מוטער קוקט אויף איר זון, און
קרעכצט.
מען הייסט אים אפילו ניט קיין סידור נעמען. דאוונען? ער,
„יאשעק״, וועט דאוונען? ווו קומט ער צו גאט? א חרפה פאר זיין
ליבן נאמען, ער זאל קריאת־שמע זאגן!
און דאך פארשטייט יאשעק גאט לויט זיין פארשטאנד און פילט
אים אין זיין הארץ.
2
און ער זעט גאט אומעטום, אומעטום ווו ער טוט א קוק מיט
זיינע אויגן ער זעט אים דארט, ווו דאס וואסערל גיסט זיך אין
דער שטיל און דערציילט סודי- סודות דער שטילן רויקן באגראזטן
ברעג; און פון דארט ווייט קומט דער וואלקן, און ציט זיך איבערן
הימל מיט א טרויעריקע טונקלהייט, דעמאלט שפירט ער עפעס,
וויל ער עפעס, בענקט ער נאך עפעס...
ווען עס גייט א גרויסער וואלקן, עס שלאגט א דונער, עס בליצט...
צו א רעגן גיסט... אדער א שווערער געפיל הילט איין דאס דארף,
ווי א מאל, ווען מען האט דעם אלטן מאטשעק אפירגענומען פון
אונטער דער שנייד־מאשין און פון אונטערגעהאקטן פוס האט
בלוט גערונען... דאס דארף טרויערט... דעמאלט, דערשפירט ער
גאט! און ניט אין הימל וווינט גאט, און ניט אויפהייבן דעם קאפ
צום הימל דארף מען, מען זאל אים זען; ניין, אים דאכט זיך, אז
גאט וווינט ערגעץ ווייט, ווייט, אין א גרויסער שטאט, דארט, ווו
דער גרויסער שררה פון דארף וווינט, און ווו אלע גרויסע שררות
און גרויסע לייט וווינען. און די אלע גרויסע שררות, און גרויסע
לייט זיינען ניט מער, ווי גאט׳ס „פאראבקעס״, אזוי ווי סטאך און
וואיטעק זיינען פאראבקעס ביים „פריץ״ פון דארף.
אבער ער, ווי קומט ער צו גאט? אפילו ניט צו זיין זיינס א
פאסטוך! א פאסטוך ביי גאט, טראכט ער ביי זיך, מוז אויך זיין א
גרויסער „פאן״, א פריץ א גרויסער! און ווער ווייסט צו דער פריץ
פון זייער דארף איז כאטש א קוטשער ביי גאט׳ס פערד? וועט מען
אים, יאשעקן, צולאזן?
נאר טייל מאל, ווען דער הימל איז ריין און הייל, און רועט
פארחלומט, אין א בלויען פליסנדיקן שלייער, און די גרעזער
וואקסן זיך אונטער במנוחה, און אריינגעווארצלט איז דאס גרעזל
אין דער ערד, און קוקט זיך שטיל אין הימל אריין, און דארט
קעגנאיבער שטייט דער אלטער וואל – דער גרינער זיידע פון
דארף, און דארט ווייטער ציט זיך צווישן די גראזן דער וועג, א פור
פארט, און א ייד גייט ערגעץ ווייט... און פון אויבן דער הימל ציט
זיך אויך ערגעץ ווייט אוועק און גייט וואס א מאל נידעריקער,
נידעריקער, ביז ער לאזט זיך אין גאנצן אראפ אויף דער ערד... און
ער, יאשעק, זיצט זיך אויף דער שוועל פון דער „סטאדאלע״ און
קוקט... דענסטמאל דאכט זיך אים, האט זיך גאט א ביסל
3
אריינגעכאפט פון די „שררות״, פון די פריצים, און איז זיך דא
אליין אהער געקומען אין פעלד אריין, אויסגעצויגן זיך און ליגט
זיך אזוי און ווארט...
און יאשעק וויל א דאנק און א לויב אפגעבן פאר דעם אלעס, אט
וואס איז ארום און ארום.
און טייל מאל ווילט זיך אים גייען און גייען אזוי לאנג, ביז ער
וועט אנקומען דארט צו דער גרויסער שטאט, ווו גאט וווינט, ווו
זיין פאלאץ שטייט!
– וועל איך צוגיין און א קוש טאן גאט אין האנט אריין! –
טראכט ער זיך.
נאר באלד זיפצט ער אפ
– מען וועט מיך דען צולאזן?
ער קען צוקומען, טראכט ער, צו גאט׳ס פאלאץ, נאר דארט
שטייען „שווייצער״, אזוינע הויכע מיט בלויע סטענגעס, געלע
איבערגעלעגטע שטיוול און רויטע פרעק, אזוינע ווי ער האט
געזען ביי די פריצים, וואס זיינען געקומען צו זיין פריץ אויפן
דארף אויף א באל – און זיי וועלן אים אוועקיאגן...
און באלד דאכט זיך אים, אז מען דארף ניט גייען, אז גאט איז
אויפן פרייען פעלד, אז די שווייצער היטן א לייערן פאלאץ, אן
גאט!
– „אל מלך נאמן״ לערנט אים דער רבי פון סידור... און
דער אל־מלך-נאמן, דאכט זיך אים, איז עפעס א מין
שפראך, וואס, אז מען זאגט אים, דארפן די שווייצער
אריינלאזן אין גאט׳ס פאלאץ...
אבער צו גאט האט ער אן אנדער מין געבעט, א געבעט אן
ווערטער, א געבעט וואס וואקסט ביי אים אין הארץ און דערפילט
דאס הארץ און איבערפילט עס און רייסט זיך ארויס מיט א פייף!
4
ער וויל בעטן, לייגט ער צוויי פינגער אין מויל אריין, שטעלט אויף
די ליפן, גיט א בלאז. און זיין תפילה הילכט אין גאנצן וואלד!
און גאט פארשטייט אים, פארשטייט זייער גוט זיין געבעט!
און ער פייפט נאר דעמאלט, ווען עס ווילט זיך פייפן צו גאט, ווען
ער פילט אז מען ברויך פייפן...
און גאט, דאכט זיך אים, ליגט ערגעץ ווייט, ווייט אויפן פרייען
שמעקנדיקן פעלד און הערט זיך איין, ווי ער פייפט, און האט
הנאה פון זיין פייפן, און פרייט זיך דערמיט.
און ניט ער אליין פייפט! אלע, ווייסט ער, „פייפן״. אז „נאסיק״
דער דארפס־הונט הייבט אן פלוצלונג צו בילן, ווארפט מיטן
וויידל, קוקט אין הימל אריין און בילט – זאגט ער „נאסיק״
דאוונט; אז די „ווייסע״ גייט אהיים פארנאכט פון פעלד, שטעקט
די באגייווערטע צונג ארויס, און גיט א לאנגן, טרויערדיקן בעטש
מע־ע-ע, טראכט ער די „ווייסע״ דאוונט. דער „באלאן״ דאוונט
אויף אן אנדער אופן: ער צעבריקעט זיך, שטעלט זיך אויף די
הינטערשטע פיס, בייגט שטייף דעם קאפ אויס באר־ר-ר! אלע
דאוונען, אפילו די פרעש אין וואסער... איינער רוימט איין דער
צווייטן קווא, קווא!
– יאשעק איז שוין אלט געווארן דרייצן יאר, קריאת־שמע
קען ער נאך ניט זאגן, און עס איז פאר ראש השנה.
און דער רבי ארבעט מיט יאשעקן כאטש אויף היייאריקן ראש
השנה נאר בלויז קריאת־שמע זאגן – מען זאל אים קענען
מיטנעמען אין שטאט אריין.
און לכבוד יום־טוב האט מען יאשעקן געקויפט א נייעם צייגענעם
אנצוג, א פאר שטיוול, און א ניי היטל...
זאל ער כאטש קריאת־שמע זאגן.
– פול אנגעפראפט אין די שול; קליין און גרויס, אלע
אנגעטאן אין ווייסן, אריבערגעצויגן מיט די טליתים, אלע
5
שטייען און שאקלען זיך, און שרייען, און רופן, אלץ
העכער און העכער.
ביים עמוד, ווו עס ברענען זיך די זיבן גרויסע וואקסענע ליכט,
שטייט דער חזן מיט משוררים... לאנגע וויינענדיקע טענער און
באגלייט מיט האלבע אפגעריסענע דערשטיקטע קולות לאזן זיך
הערן
– מי לחיים, ומי למות...
און א פארשטיקט וויינען רייסט זיך ארויס מיט א מאל פון דער
ווייבערשול. און יאשעק שטייט אנגעטאן אין צייגענעם אנצוג, די
העלע האר לאזן זיך ארויס פון דער ארויפגערוקטן היטל. ער
שטייט, פלוצים רירט ער זיך פון ארט, שפארט זיך ארויף אויבנאן,
שטעלט זיך אין דער זייט קעגנאיבער דעם חזן, דער סידור, וואס
דער פאטער האט אים געגעבן, מען זאל כאטש מיינען, אז ער
דאוונט, גליטשט זיך אים פון דער האנט ארויס, און ער שטייט
מיט ווייט־געעפנטע אויגן, און קוקט.
א פאר וווילע יונגען באמערקען יאשעקן, איינער ווינקט צום
צווייטן, ווייזן אויף אים, לאכען אין דער שטיל, באלד גייט איינער
צו און גיט אים א שנעל אין נאז.
ער הערט ניט, פילט ניט! ער שטייט, גלאצט מיט די אויגן, א מאל
אויף דעם חזן, א מאל אויף די וויינענדיקע יידן. אט זייט ער דאס
ווייסע פרוכת וואס הענגט ביים ארון, מיט די גרויסע גאלדענע
אותיות „קודש לה׳״.
גאט מוז אצונד זיין – דארט, דארט אונטערן פרוכת, טראכט ער
ביי זיך.
און פון דער ווייבער־שול קוקט אראפ זיין מוטער, זי באמערקט
איר בן שטייט און גלאצט, דער סידור גליטשט זיך אים פון דער
האנט ארויס – און די יידענע קרעכצט, טראכט זיך אין הארץ
– פויער, א געבוירענער גוי.
6
און דער פאטער ווארפט אויף אים א בליק פון אונטער דעם
טלית, קרעכצט שווער אפ
– רבונו של עולם, געדענק אן אים אויך!
און יאשעק שטייט, און גלאצט. אלע וויינען, אלע דאוונען, אלע
רופן צו גאט און אים פארווילט זיך אויך!
ער וויל אויך בעטן צו גאט. ער וויל אויך, ניט וויינען, ניט שרייען,
נאר דאנקען און לויבן גאט וויל ער! פאר אלעם, פאר אלעם
דאנקען!
ער כאפט צוריק אויף דעם סידור, נעמט זיך צו דער פארצייכנטער
קריאת־שמע, הייבט אן
– א־ל, מ־ל-ך נ־א-מ־ן...
עס הארצט אים אבער ניט אזא תפילה.
ער פארשטייט זי ניט. דאס איז נאר א שפראך, א טרוקענער
שפראך...
ער וויל דאנקען און לויבן ערלעך, געטריי פון הארץ –
און ער האט מורא פארן עולם, פארן גרויסן עולם, וואס דאוונט
גאר אנדערש, נאר די תאוה איז שטארקער פאר אים – און גאט
איז העכער פאר אלעם! ער מוז!
און ער לייגט די פינגער צום מויל –
און א שארפער פייף שניידט דורך די וויינענדיקע שול...
– דער עולם דערשרעקט זיך.
ווער איז? וואס איז? ווער פייפט אין מקום קדוש?
דער פאטער וויל אים אנכאפן ביים אקסל און „דרויסן״ – דער
עולם וויל אים שלאגן...
7
נאר פלוצים דרייט זיך איבער דער הייליקער צדיק פון דער מזרח-
וואנט און פרעגט
– ווו איז ער דער צדיק, וואס האט דעם גזר־דין צעריסן?
וואס האט דעם הימל געלעכערט און דורך די בלייערנע
וואלקן אונדזערע תפילות ארויפגעפירט?
– נאר דער צדיק איז שוין ניט געווען...
ער האט זיך ארויסגעכאפט פון שול, געווארפן די שטיוול איבער
די אקסל און שפרייזט שוין צוריק אין דארף אריין.
