
 לידער 
 זיסי ווייצמאן איז געבוירן געווארן אין בעלץ, מאלדאווע אין 1946. אין 2007 איז ער עולה געווען אין ישראל. דעביוטירט מיט לידער אויף די שפאלטן פונעם מאסקווער זשורנאל ״סאוועטיש היימלאנד״ אין 1971. בעת זיין מיליטער־דינסט אויפן ווייטן מיזרח האט ער פארקניפט ענגע באצ־ונגען מיט דער רעדאקציע פון דער צייטונג ״ביראבידזשאנער שטערן״. א סך זיינע לידער זיינען געווידמעט דער יידישער אויטאנאמער געגנט. זיסי ווייצמאנס לידער האבן זיך געדרוקט אין קעשענעווער ״אונדזער קול״, ניו־יארקער ״פארווערטס״, ירושלאימער ״קינד־און־קייט״. 
 
 דער שלייפער 
 מיין אלטיטשקער שלייפער, 
 דו, מייסטער פון פייער, 
 דו ביסט, ווי א זכר 
 פון קינדהייט מיט טייער. 
 איך האב זיך פארבענקט 
 נאך דיין קונציקער ראד, 
 און כ׳האף, אז ביז איצטער 
 נאך פונקען זי האט… 
 
 עס האט מיך דער אלטיטשקער 
 שלייפער דערהערט, 
 און ס׳האט זיך א דריי געטאן 
 ווידער די ערד. 
 
 דאס רעדעלע דרייט זיך, 
 און פונקען זיך שיטן – 
 א פריילעכער רעגן, 
 און איך בין אין מיטן. 
 
 דאס רעדעלע דרייט זיך, 
 און בלוי איז דער רוים, 
 עס האט אומגעקערט זיך 
 מיין קינדערשער טרוים. 
 אין טייגע, ביי טייכן 
 פארשווונדן די קעלט. 
 צו מיר איז קיין גלייכער 
 ניטא אויף דער וועלט. 
 
 *** 
 
 די דאזיקע ליד האב איך ערגעץ געהערט. 
 ס׳קאן זיין, אז נאך אין די קינדער_יארן 
 כ׳האב זי אויפגעהויבן פון דער ערד 
 און פון דעמאלט כ׳בין גליקלעך געווארן. 
 
 די דאזיקע ליד איך האב ערגעץ געהערט. 
 ס׳קאן זיין, אין דער צייט פון די ווינטן הארבע 
 איך האב פשוט באנומען איר ווערט 
 און באהאלטן טיף אין הארצן. 
 
 מיט איר סע סטראשעט מיך ניט די קעלט, 
 ניט די היץ, ניט דער רעגן געבענטשטער. 
 די דאזיקע ליד איך האב ערגעץ געהערט. 
 הערט אויס זי אויך, איך בעט אייך, מענטשן. 
 
 
 פונעם זאמלבוך ״א פריילעכער רעגן״ , 
 אפגעדרוקט אין ישראל אין 2016 מיט דער הילף 
 פון נאציאנאלע אינסטאנץ פאר יידישער קולטור 
ביבליאטעק פון דער היינטצייטיקער יידישער ליטעראטור 
 
 די חתונה 
 
 די חתונה האט געברויזט, ווי ביר, 
 אין דער פרי איז צום סוף געקומען. 
 דארף מען מאכן דעם חשבון מיר, 
 וואס האט יעדער פון איר באקומען. 
 
 א שיינעם טיש – דעם עולם געשטעלט, 
 אומרו – די שכנים, קינאה – די שונאים, 
 דער אלטער מאמעניו מיינער – א פרייד, 
 א בכבודיק ארט – די שדכנים. 
 
 דעם, ווער עס טרינקט, – א יאם פון וויין. 
 דעם, ווער עס טאנצט – פון ״פריילעכס״ א שטורעם… 
 אבער מיר, חברה, – א יונגע ווייב. 
 מער פון אלע האב איך באקומען! 
 
 זוניק און קיק 
 
 דו ביסט גערעכט: ס׳איז געקומען דער אסיען. 
 אוי, דו ביסט גערעכט: ס׳איז אוועק אוין דער זומער… 
 מיט גאלדענער שיין די שטאט איז באגאסן, 
 און ס׳שמעקן די גאסן מיט פירות און בלומען. 
 
 צייט, ווען עס שורשען די רויטלעכע בלעטער, 
 ווען ס׳הענגען די פרוכטן, ווי גאלדענע בעכערס, 
 און זוניק און קיל איז דער זיידענער וועטער, 
 און ס׳לייגט זיך דער פריטוי אויף גראז און אויף דעכער. 
 
 נאר ס׳זינקט נאך פון זומער אין הארצן דער טומל, 
 כאטש ס׳ברענען די ביימער אין הארבסטיקן פייער. 
 יא, יא, ביסט גערעכט: ס׳איז אוועק שוין דער זומער. 
 אוועק איז דער זומער, און דאך איז ער טייער, 
 