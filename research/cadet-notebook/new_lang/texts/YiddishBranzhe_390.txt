

אלט־קאנסטאנטינער בית־עולם — אין באסטאן 



 by באריס סאנדלער 
September 1, 2018September 1, 2018 Filed under:
פון דא און דארט 

דער אריינגאנג אינעם באסטאנער אלט־קאנסטאנטינער בית־עולם
מיכאל כאזין
אלעמען איז באקאנט דער ריזיקער טרויעריק־בארימטער באבי־יאר אין קיעוו; עס זיינען אבער אויך פאראן הונדערטער „קליינע‟ באבי־יארן, און איינער פון זיי איז געווען אינעם שטעטל אלט־קאנסטאנטין. אין אנדענקט פון יענע אומגעבראכטע יידן, איז אין באסטאן, אויפן יידישן בית־עולם „אלט־קאנסטאנטין‟ אויפגעשטעלט געווארן א דענקמאל.
דער דאזיקער בעת־עולם געפינט זיך אין דער הינטערשטאט וועסט ראקסבערי, אויף דער בייקער־גאס, נומער 776. זיין אנהייב פירט ער פון יאר 1920, ווען די באסטאנער קהילה האט אפגעקויפט דאס לאנד פון א געוועזענער פארם. די רחבותדיקע טעריטאריע איז צעטיילט געווארן אויף עטלעכע צענדליק ערד־חלקים, און יעדער חלק האט מיט זיך פארגעשטעלט א באזונדערן בית־עולם, אנגעפירט פון א באזונדערער קהילה.
דאס איז די פארגעשיכטע פון איינעם צווישן די צענדליקער בית־עולמס, אויפגעשטעלט פון די אלט־קאנסטאנטינער אימיגראנטן אין דער ערשטער העלפט 20סטן יארהונדערט. סוף 20סטן יארהונדערט זיינען אין באסטאן אנגעקומען נייע אימיגראנטן פונעם געוועזענעם סאוועטן־פארבאנד, בתוכם פון סטאראקאנסטאנטינאוו (בלע״ז). גרויס איז געווען זייער חידוש, ווען זיי האבן זיך דערוווסט, אז אין אמעריקע עקזיסטירט שוין יארן־לאנג א בית־עולם, וואס טראגט דעם נאמען פונעם אמאליקן אוקראינישן פראווינץ־שטעטל אלט־קאנסטאנטין.
אהער קיין באסטאן איז אויך אנגעקומען פון סטאראקאנסטאנטינאוו די משפחה רודיאק, סעמיאן און רות. סעמיאן רודיאק איז א לערער פון פיזיק און מאטעמאטיק, באקאנט ווייט אויסער זיין אייגענער שטאט.
ביי זיינע אכט יאר איז דער קליינער סיאמקע מיט זיינע צוויי ברידערלעך און די עלטערן פארשפארט געווארן אין דער געטא. געהונגערט, געקרענקט אויף טיפוס און אנדערע שלאפקייטן. דאס איז געווען נישט קיין קינדשאפט, נאר א „געטאשאפט‟, פול מיט צרות און פארלוסטן. שפעטער, שוין אין די רייפע יארן, האט סעמיאן רודיאק אנגעשריבן עטלעכע דערציילונגען וועגן יענער צייט: „רחל‟, „דאן קישאט פון געטא‟, „זקן‟ און אנדערע, וועלכע זיינען פובליקירט געווארן אין ניו־יארק, מאסקווע, באסטאן.
דער דענקמאל לזכרון די אומגעבראכטע אלט־קאנסטאנטינער יידן
ווען מיכאיל רודיאק, דער זון פון רות און סעמיאן, א באוווסטער אין מאסקווע בויער, געלערנטער, מעצענאט, איז פאר דער צייט געשטארבן, האט מען אויף זיין נאמען אנגערופן די שול אין סטאראקאנסטאנטינאוו, וועלכע מיכאיל האט פארענדיקט מיט א גאלדענעם מעדאל. צו ברענגען דעם זון צו קבורה האבן די עלטערן באשלאסן אויפן באסטאנער אלט־קאקנסטאנטינער בית־עולם. אין אנדענק פון מיכאילן איז געגרינדעט געווארן א ספעציעלער פאנד, וואס האט שוין אויפגעטאן א סך גוטע זאכן — אין געביט פון קולטור, ארויסהעלפן די נויטבאדערפטיקטע אין מאסקווע און באסטאן. היייאר איז אויפן אלט־קאנסטאנטינער בית־עולם אין באסטאן אויפגעשטעלט געווארן אן אנדענק לזכרון די כמעט 6 טויזנט פארפייניקטע יידן אין 1942, בשעתן ליקווידירן די ארטיקע געטא.

דאס אנטהילן דעם דענקמאל וועט פארקומען דעם 30סטן סעפטעמבער, 1 אזייגער נאך מיטאג, אויפן אדרעס:
776 Baker Street
West Roxbury, Suffolk County, Massachusetts


Share this:TwitterFacebookPrintLike this:Like Loading...

Related
 


Tagged: emigrationhistoryjews 
Post navigation


Previous Post
פון אונדזער עזבון: משה טייף (1904־1966) 

Next Post
דאס ברענענדיקע הארץ פון דעם יידישיסט יאנקו 



