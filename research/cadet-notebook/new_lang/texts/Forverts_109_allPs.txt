 במשך פון די לעצטע עטלעכע יאר האט די שטאט ניו־יארק זיך באמיט ארויסצוגעבן די הויפט־תקנות פון יעדן אפטייל אויף א צאל שפראכן וואס מע הערט אויף די ניו־יארקער גאסן. 
 א דאנק דער וואקסנדיקער יידיש־רעדנדיקער חסידישער באפעלקערונג גיט מען אויך ארויס א טייל פון זיי אויף יידיש. איין ביישפיל דערפון איז די א מעלדונג וועגן די תקנות אין שייכות מיטן פארקירן אויף דער גאס. 
 חסידישע לייענער וואס קענען שוואך ענגליש וועט דער בויגן אבער מסתמא ווייניק העלפן ווייל ביי א סך טערמינען האט דער איבערזעצער פשוט אנגעשריבן דאס ענגלישע ווארט מיט יידישע אותיות, ווי, למשל „וועהיקל‟ פאר vehicle (פארמיטל) און „פייער היידרענט‟ פאר fire hydrant (לעשפלומפ). 
 אזא איבערזעצונג קען שאפן אמתע צרות פאר די חסידים וואס באזעצן זיך אין ניו־יארק פון ירושלים אדער אנטווערפן צוליב א שידוך. אפט מאל קענען די אימיגראנטן זייער ווייניק ענגליש און דערפאר וועט אזא בויגן, אנגעפיקעוועט מיט קאמפליצירטע ענגלישע טערמינען, זיין אן אמתער שטער. בלויז יענע אמעריקאנער־געבוירענע חסידים וואס קענען גוט ענגליש (און אפילו ביי זיי איז די קענטשאפט פון ענגליש אפט א שוואכע) וועלן פארשטיין ווי צו פאלגן די געזעצן, בעת די וואס פארשטייען נישט קיין ענגליש וועלן פשוט נישט קענען פירן קיין אויטאס. 
 אמת, דא און דארט געפינט זיך יא אן עכט יידיש ווארט אדער אויסדרוק ווי, למשל, „אן אפגעלאפענע רעגיסטראציע‟ (דאס הייסט, דער רעגיסטריר־בויגן טויג מער נישט ווייל דער טערמין איז שוין פארביי). בדרך־כלל איז די איבערזעצונג אבער פשוט שרעקלעך. 
 ס׳איז א שאד וואס די ניו־יארקער שטאט־אינסטאנץ באמיט זיך נישט צו געפינען ריכטיקע יידיש־קענער איבערצוזעצן אזוינע וויכטיקע כללים. צו פארשפרייטן אזא אומפארשטענדלעכן בויגן איז פשוט אן עבירה דאס געלט און די מי. 
