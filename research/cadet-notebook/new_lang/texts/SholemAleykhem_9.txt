 
 לכבוד יום־טוב: אויף פסח אהיים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א מעשה, ווי אזוי פישל דער מלמד איז געפארן
    
 פון באלטע קיין כאשטשעוואטע אף פסח אהיים
    
 און וואס מיט אים האט זיך געטראפן
  
א.
    
צוויי מאל אין יאר, פינקטלעך ווי א זייגער, ראש־חודש ניסן און
ראש־חודש אלול, פארט פישל דער מלמד פון באלטע קיין כאשטשע־וואטע אהיים צו זיין ווייב און קינדער ― אף פסח און אף סוכות.
כמעט דאס גאנצע לעבן זיינס איז אים באשערט צו זיין א גאסט בא זיין
ווייב און קינדער אפילו זייער אן אנגעלייגטער גאסט, אבער אף א קורצער צייט, אף יום־טוב; און אוועקגעגאנגען דער יום־טוב ― איז מארש
צוריק קיין באלטע, צוריק צו דער קנעלונג, צוריק צום קאנטשיק, צו
דער גמרא, צו די גראבע פארשטאפטע קעפ, צום נע־ונד זיין, צום וואלגערן זיך אין דער פרעמד און צום בענקען שטילערהייט אהיים.
    
דערפאר אבער, אז פישל קומט אהיים, איז ער א קיסר! בת־שבע
זיין ווייב גייט אים ארויס אקעגן, רוקט אן דאס טיכל, ווערט רויט ווי
פייער, טוט אים א פרעג פארבייגייענדיק, נישט געקוקט, חלילה, גלייך
אין די אויגן: „וואס מאכסטו?״ און ער ענטפערט איך: „וואס מאכסטו?״
און פרויקע זיין זון, א בר־מצווה־יינגל, גיט אים אפ שלום, און דער
טאטע טוט א פרעג דעם זון: „ווו האלטסטו, אפרים, אין לערנען?״... און
רייזל זיין טאכטער, נישט קיין מיאוס מיידל, מיט א קליין פארפלאכטן
צעפל, כאפט אים ארום קושן.
    
― טאטע, וואס האסטו מיר געבראכט א מתנה אף יום־טוב?
    
― סיץ אף א קליידל, און דער מאמען א זיידענע פעטשיילע. נא,
גיב דער מאמען די פעטשיילע.
    
און פישל נעמט־ארויס פון טלית־זאק א נייע א זיידענע (מאלט אייך
― א האלב־זיידענע) פעטשיילע, און בת־שבע ווערט נאך רויטער, רוקט
אן דאס טיכל איבער די אויגן, כאפט זיך צו בעל־הבתישקייט, דרייט
זיך ארום איבערן שטוב און שטייט אף איין ארט.
    
― ווייז נאר, אפרים, די גמרא, לאז מיך דיך פארהערן, ווו האלטסטו
אין לערנען?
    
און פרויקע איז דאך דאס וווילע יינגל, דער גרויסער מתמיד, די
שיינע תפיסה מיטן גוטן זכרון, און וויל לערנען! און פישל הערט אים,
ווי ער זאגט די גמרא, פארריכט אים, און דאס הארץ וואקסט, קוועלט,
די נשמה פרייט זיך ― א ווויל יינגל פרויקע! א צאצקע!
    
― אויב דו ווילסט גיין אין מרחץ, ליגט אט דא אנגעגרייט א העמד!
    
אזוי זאגט אים בת־שבע פארבייגייענדיק, ניט געקוקט, חלילה, גלייך
אין די אויגן אריין, און פישל פילט זיך עפעס משונה גוט, ווי א מענטש,
וואס האט זיך ארויסגעכאפט פון געפענקעניש אף דער פרייער ליכטיקער
וועלט, צווישן אייגענע, נאענטע און געטרייע. און עס שטעלט זיך אים
פאר א שטארק אנגעהייצטע באד מיט א סך היץ; ער ליגט שוין גאנץ
הויך אף דער אייבערשטער באנק מיט נאך יידן און שוויצט, און בעזעמט
זיך, און שמייסט זיך, און וויל נאך.
    
― אוי, נאך, נאך! גוואלד, יידן, נאך!...
    
און געקומען פון באד א פרישער, א צאפלדיקער, כמעט א נייגעבוי־רענער, נעמט ער זיך קודם צו דער יום־טובדיקער קריאה, טוט אן די
שבתדיקע קאפאטע מיטן נייעם גארטל, כאפט א קוק פארבייגייענדיק אף
בת־שבען אינעם נייעם קליידל מיט דער זיידענער פעטשיילע: נאך גאר
א היפש ווייבל, כלעבן, א צנועה און א צדקת, און ער גייט מיט פרויקען אין שול אריין. געקומען אין שול אריין, פליען שלום־עליכמס פון אלע
זייטן: „ברוך־הבא, א ייד רב פישל, וואס מאכט א ייד א מלמד?״ ― „א
ייד א מלמד קנעלט״. ― „וואס הערט זיך עפעס אף דער וועלט?״ ―
„וואס זאל זיך הערן אף דער וועלט? די וועלט איז א וועלט״. ― „וואס
הערט זיך אין באלטע?״ ― „באלטע איז באלטע״... אלע מאל, אלע
האלבע יאר דער אייגענער נוסח, נישט געמינערט א ווארט. און ניסל
  
דער חזן שטעלט זיך אוועק דאוונען מעריב, צעלאזט זיך אף זיין שטימע,
וואס גייט וואס ווייטער אלץ שטארקער און שטארקער, און אז עס קומט
צו „וידבר משה את מועדי ה׳ אל בני ישראל״ ― דערלאנגט ער הויך,
כמעט ביזן הימל. און פרויקע שטייט בא דער זייט און דאוונט, דאוונט
געשמאק, און פישלס הארץ וואקסט, קוועלט, די נשמה פרייט זיך ―
אן ערלעך קינד, פרויקע, א כשרס!
    
― גוט יום־טוב! גוט יום־טוב!
    
― גוט יום־טוב! גוט יאר!
    
פארטיק דער גאנצער סדר אפן טיש: די ארבע כוסות, דער מרור,
די זרוע מיט די ביצים מיטן חרוסת מיט אלע זיבעצן זאכן. פארטיק
דאס „הסב־בעט״, צוויי בענקלעך מיט א גרויסן קישן. אט באלד ווערט
פישל א מלך, אט באלד זעצט זיך פישל „על כסא מלכותו״, מיטן ווייסן
קיטל אפן טראן, און בת־שבע די מלכה מיט דער נייער זיידענער פע־טשיילע נעבן אים, אפרים דער פרינץ מיטן נייעם קאשקעט און די פרינצעסן רייזל מיטן צעפל אקעגן זיי ― דרך־ארץ, יידן, רעשפעקט! פישל
דער מלמד האט זיך געזעצט אף דער שטול געוועלטיקן!
  
ב.
    
די כאשטשעוואטער וווילע יונגען, די וואס האבן ליב חוזק צו מאכן
אפלצעווען פון דער גאנצער וועלט, און ווער שמועסט פון א יידן א
מלמד, האבן אויסגעקלערט אף אונדזער פישלען, אז ער האט איינמאל
ערב פסח אריינגעשיקט צו זיין בת־שבען א דעפעש בזה הלשון: „רעביא־טא סאבראני. דענגי וועזו. פריגאטאוו פולי. יעדו צארסטוואוואט״. דער
פשט פון דער דעפעש איז אזוי: „א קנעלונג צונויפגעשטעלט. שכר־למוד פיר איך. מאך קניידלעך. איך פאר געוועלטיקן״... די דעפעש, זאגן
די לצים, האט מען אין באלטע איבערגעכאפט אף דער סטאנציע, בתשבען האט מען באזוכט און נישט געפונען גארנישט. און פישלען האט
מען געבראכט צו פירן, מחילה, מיטן עטאפ א היים. נאר איך קען אייך
זאגן בהן שלי, אז עס איז שקר וכזב. פישל האט קיינמאל
אף זיין לעבן קיין דעפעש נישט געשיקט, בת־שבען האט קיינער נישט
באזוכט, און פישלען האט מען מיטן עטאפ קיינמאל נישט געפירט. דאס
הייסט, פירן האט מען אים אמאל געפירט מיטן עטאפ, נאר נישט פאר
קיין דעפעש ― פאר א פאס גאר האט מען אים געפירט! אי דאס ―
נישט פון באלטע, נאר פון יעהופעץ, און נישט ערב פסח, נאר אין מיטן
זומער איז דאס געווען. עס האט זיך אים פארגלוסט, פארשטייט איר מיך,
אוועקלאזן זיך קיין יעהופעץ זוכן א קנעלונג, און האט פארגעסן נעמען
מיט זיך א פאס: ער האט געמיינט, ס׳איז אין באלטע. האט ער זיך
מיאוס אריינגעכאפט, און האט שוין פארזאגט קינדס קינדער, אז זיי
זאלן אין יעהופעץ קיין קנעלונג נישט זוכן...
    
פון דעמאלט־אן פארט ער קנעלן קיין באלטע, און קומט ערב פסח,
ווערט ער פארטיק מיט א פאר וואכן פריער און הייבט זיך אן באצייטנס
שניידן אהיים כאטש אף שבת־הגדול. ווען זשע איז דאס גערעדט געווען?
אז עס שניידט זיך, דאס הייסט, אז דער וועג איז א וועג, און מע קאן
קריגן א פור, און מע קאן אריבערפארן דעם בוג אדער איבערן אייז,
אדער מיטן פאראם. ווי זשע איז אבער דער דין, למשל, אז דער שניי
לאזט זיך, די בלאטע איז גרויס, קיין פור איז נישט צו קריגן, דער בוג
האט זיך נאר־וואס אפגעריסן, דער פאראם גייט נאך נישט, און מיט א
שיפל איז מסוכן־נפש, און דער יום־טוב איז אט־אט אף דער נאז, ―
וואס טוט מען דעמאלט? איז דער תירוץ: למאי וואס טוט מען, אז מע
פארט ערב־שבת פון מאכניווקע קיין בארדיטשעוו, אדער פון סאכאטשאוו
קיין ווארשא, ארויף א בארג, באנאכט אין דער פינצטער, אין א שלאקסרעגן, מע איז טויט הונגעריק, און סע לאפנעט אן אקס אויך? ― איז
טאקע נישט גוט, וואס זאלט איר קלערן?
    
פישל דער מלמד ווייס שוין דעם טעם פון „נישט גוט״. ער האט
שוין געהאט אף זיין לעבן, פון זינט ער איז א מלמד און פארט פון
כאשטשעוואטע קיין באלטע און פון באלטע קיין כאשטשעוואטע, אלערליי נסיונות און טרעפענישן! ער האט שוין געפרוווט גיין העכער האלב
וועג צופוס, און נאך העלפן אונטערשטופן דעם וואגן אויך. ער האט
שוין געפרוווט ליגן מיט א גלח אין בלאטע, דער גלח פון אויבן און ער
פון אונטן. ער האט שוין געפרוווט אנטלויפן פון א טיטשקע וועלף, וואס
זיינען נאכגעלאפן נאכן וואגן פון כאשטשעוואטע ביז פעטשאני, און
  
נאכדעם האט זיך אויסגעלאזט, אז ס׳איז גאר געווען הינט, נישט קיין
וועלף... נאר אזא צרה, ווי די, וואס איז פארגעקומען דעם ערב פסח,
האט זיך אים נאך נישט געטראפן קיינמאל.
    
די צרה האט זיך גענומען פונעם בוג, דאס הייסט, פון דעם, וואס
דער בוג האט זיך געעפנט א ביסל צו שפעט און צעשפילט זיך סאמע
אין דער צייט, ווען פישל דער מלמד האט זיך געאיילט אהיים. און געאיילט האט ער זיך שטארק, ווייל ס׳איז געווען פרייטיק ערב־שבת און
ערב־פסח, דאס הייסט יענס יאר איז געפאלן פונקט שבת ערב־פסח.
  
ג.
    
געקומען צום בוג איז פישל מיט א גויישער פור דאנערשטיק פארנאכט. דאס הייסט, לויט זיין חשבון נאך, האט ער באדארפט קומען דינסטיק אין דער פרי, ווארעם פון באלטע איז ער ארויסגעפארן זונטיק
נאכן מארק. דער רוח האט אים געטראגן, ער זאל ארויסגיין אפן מארק
נאכפרעגן זיך אף אן איבערגעכאפטער פור! נעכאי וואלט ער בעסער
געפארן מיט יענקל־שייגעץ (א באלטער בעל־עגלה) אף דער „רעשטעווא־ניע״, מחילה פון הינטן הייסט עס, מיטן פנים צוריק, און די פיס זאלן
אים קליאקנען, און ס׳זאל אים ארויסנודן די נשמה אפילו, ― אלץ
וואלט ער שוין ביז אהער לאנג געווען אין דער היים און וואלט פארגעסן
פון דער גוטער נסיעה! האט זיך אים אבער געוואלט א וואלוועלע פור ―
און דאס איז דאך אן אלטער כלל, אז וואס וואלוול קאסט טייער. יונה
דער שכור, דער וואס רייעט פורן אין באלטע, האט אים אבער געזאגט:
„פאלגט מיך, פעטער, גיט בעסער צוויי קארבוינים, וועט איר זיצן, ווי א
שררה, בא יענקלען אין דער עגלה פאריטש, פון הינטן אין בויד; געדענקט
זשע, איר שפילט זיך מיט פייער, ס׳איז ערב יום־טוב! ׳, באשערט אן
אומגליק, האט אבער דער שווארץ־יאר אונטערגעטראגן א באקאנטן ערל
פון כאשטשעוואטע.
    
― ע, טשאיעש, ראבין! טשי נע פאיידעמא טשאסאם דא כאשטשע־וואטע *?
  
――――
  
*) עי, הער נאר, רבי, אפשר פארן מיר קיין כאשטשעוואטע
― דאברע, א סקילקא, למשל, קאשטאוואטעמע?*)
    
וויפל סע וועט קאסטן ― דאס האט ער געפונען פאר נייטיק צו
פרעגן, און צי וועט ער אים ברענגען אף פסח אהיים ― איז פישלען אף
די געדאנקען נישט געקומען; ווארעם מע זאל אפילו דאכט זיך, גיין
צופוס נאכן וואגן פון באלטע ביז כאשטשעוואטע און מאכן קליינע
טריט, ווי בשעת מע שטייט־אויס שמונה־עשרה, קאן מען אויך אין א
וואך צייט אנקומען אף יום־טוב אהיים.
    
ארויסגעפארן פון שטאט, האט פישל שוין באלד חרטה געקריגן אף
דער פור, כאטש ס׳איז געווען גראם, איינער אליין אפן גאנצן וואגן, ווי
א גראף. ער האט ארויסגעזען באשיינפערלעך, אז מיט אזא שלעפן זיך
ווי דעם ערלס פערדל שלעפט זיך, וועט ער ווייט נישט איינפארן, ווארעם
ער איז געפארן און געפארן א גאנצן טאג, און איז נאך געווען גאר פון
פארנט. און וויפל ער האט נישט געמוטשעט דעם ערל, ער זאל אים
זאגן, צי ס׳איז נאך עפעס ווייט, האט אים דער ערל נישט געענטפערט
קיין האלב ווארט, א חוץ: „א כטא יאהא זנא?**) ערשט העט־העט, שוין
ארום פארנאכט, האט אים אנגעיאגט מיט א הוק און מיט א פייף און מיט
א קנאק יענקל־שייגעץ מיט זיינע פיר ברענענדיקע אדלערס, באהאנגען
מיט גלעקלעך, און מיט דער גרויסער בויך, אנגעפאקט מיט פארשוינען
אינעווייניק, פון פארנט און פון הינטן אף דער רעשטאוואניע. דערזען
דעם מלמד זיצן באם ערל אין וואגן, האט יענקל־שייגעץ געגעבן א קנאק
מיט דער בייטש אין דער לופטן און האט אויסגעשאלטן ביידן, דעם
בעל־עגלה מיטן פארשוין אף אלע זייטן, אויסגעלאכט זיי מיטן פערדל,
ווי יענקל־שייגעץ קאן, און אז ער איז אפגעפארן א ביסל ווייטער, האט
ער באוויזן דעם ערל אף איינע פון זייערע רעדער.
    
― עי, טשעלאוויטשע, דיוויס! אן א טעבע קאלעסע דרייט זיך!***)
    
― טפרררררו! ― האט זיך דער ערל אפגעשטעלט, אראפגעקראכן
אינאיינעם מיטן מלמד פון וואגן, גענומען קוקן אף די רעדער, אף די
פלעקלעך, ארונטערגעקראכן אונטערן וואגן, געזוכט, און נישט געפונען
גארנישט.
-----------
    
 *) גוט, וויפל, למשל, וועט דאס קאסטן
    
 **) ווער ווייס דאס?
    
 ***) עי מענטשל, זע נאר! א ראד דרייט זיך בא דיר!
פארשטאנען, אז יענקל האט אים געפירט אין באד אריין, האט ער
זיך א קראץ געטאן אין דער פאטיליצע פון הינטן, אונטערן קאלנער, און
האט אנגעהויבן שילטן יענקלען און אלע יידן מיט אזעלכע קללות, וואס
פישל האט נאך אף זיין לעבן אזעלכעס נישט געהערט; דאס קול איז
געגאנגען אלע מאל העכער, דער כעס איז געווארן אלע מאל שטארקער:
    
― א, שאב טובי דאברא נע בולא! שאב טי נע דאזשדאוו! שאב טובי
ליכא האדינא! שאב טי נע דאייכאוו! שאב טי פראפאוו! טי! אי טוואיא
סקאטינא! אי טוואיא זשינקא! אי טוואיא דאטשקא! אי טיטקי! אי דיאדקי!
אי קומי! אי־אי־אי ווסי וואשי זשידי נעווירענע, נעכריסטי פראק־לאטעיע!!!*)
    
עס האט לאנג געדויערט, ביז דער ערל האט זיך געזעצט אפן וואגן
און האט זיך אלץ נישט בארויקט, אלץ נישט אויפגעהערט לייגן די
תוכחה אף יענקל בעל־עגלה און אף אלע יידן, ביז מע איז געקומען מיט
גאטס הילף אין א דארף אף נאכט־לעגער.
    
אין דארף האבן זיי אונטערגענעכטיקט, און אף מארגן האט זיך
פישל געפעדערט כאור הבוקר, אפגעדאוונט, אפגעזאגט א פארציע „חוק־
 לישראל״, א ביסל תהלים, איבערגעביסן מיט א בייגל און איז פארטיק
געווען צו פארן ווייטער. איז אבער דער חסרון, וואס כוועדאר (אזוי האט
מען גערופן דעם בעל־עגלה זיינעם) איז נישט געווען פארטיק; כוועדאר
האט זיך פארזעסן מיט זיינעם א מחותן (א „קום״), פארטרונקען און
פארהוליעט זיך, און איבערגעשלאפן דעם טאג מיט א שטיק נאכט, און
ערשט דעמאלט זיך געלאזט אין וועג אריין.
    
― סטייטש ― האט אים פישל געזאגט מוסר, שוין זיצנדיק אפן
וואגן ― סטייטש, כוועדאר! טשארטבע טוואיא מאמע, היתכן? יא טובי
נאימאיעט בפירוש נא פראזנעך!... דע באג? דע יושר?**)
  
――――
  
*) א, קיין גוטס זאלסטו נישט האבן! זאלסט נישט דערלעבן! זאל דיר זיין א שלעכט יאר! זאלסט נישט דערפארן! זאלסט די כפרה ווערן! דו, און דיינע פערד, און דיין ווייב, און דיין טאכטער, און דיינע מומעס, און דיינע פעטערס, און דיינע מחותנים און ― און ― און ― און אלע אייערע יידן די פארשאלטענע!!!
**) סטייטש, כוועדאר! דער רוח דער מאמע דיינער, היתכן? איך האב דיך
באשטעלט בפירוש אף יום־טוב! ווו איז גאט? ווו איז יושר?
  
און נאך מוסר־ווערטער האט אים פישל אריינגעזעצט, נישט אויפגעהערט אים צו זעגן און צו פיילן אף זיין שפראך, ווי ווייט ער קאן, האלב
אף גוייש, האלב אף לשון־קודש, דאס איבעריקע אים מסביר געווען מיט
די הענט. כוועדאר האט, נישקשה, גוט פארשטאנען וואס פישל מיינט, נאר
געענטפערט האט ער אים גארניט, קיין האלב ווארט אפילו. מסתמא האט
ער געפילט, אז פישל איז גערעכט, האט ער געשטומט, ווי א קעצעלע, ביז
ער האט זיך אפן פערטן טאג באגעגנט אף יענער זייט פעטשאני מיט
יענקל־שייגעץ, וואס איז געפארן שוין צוריק פון כאשטשעוואטע מיט א
הוק און מיט א קנאק און האט אנגעזאגט אונדזער פישלען מיט זיין בעל־עגלה א גוטע בשורה:
    
― איר מעגט זיך שוין איבערקערן צוריק קיין באלטע ― דער בוג
האט זיך אפגעריסן!
    
בא פישלען האט זיך אפגעריסן אין הארצן פונעם ווארט „אפגעריסן״. און כוועדאר האט גערעכנט, אז יענקל מאכט ווידער א מאל פון
אים א בער, האט ער איבערגעחזרט די קללות מיט די חרמות, אויסגעבטלט אלע בייזע חלומות אף יענקלס קאפ און אף זיינע הענט און פיס,
און עס האט זיך אים נישט צוגעמאכט דאס מויל, ביז ער איז דאנערשטיק פארנאכט געקומען צום בוג. צוגעפארן איז ער גלייך צו פראקאפ
באראניוק דעם פאראמשטשיק, פרעגן, ווען לאזט ער דעם פאראם, און
דערווייל האבן ביידע ערלים, כוועדאר און פראקאפ, גענומען צו ביסלעך
בראנפן, און פישל האט זיך געשטעלט דאוונען מנחה.
  
ד.
    
די זון האט געהאלטן בא זעצן זיך און האט באגאסן מיט אירע
רויטע שטראלן די הויכע בערג, וואס פון ביידע זייטן טייך, ערטערווייז
נאך באדעקט מיט שניי און ערטערווייז שוין געגרינט, דורכגעשניטן מיט
קליינע ריטשקעלעך, וואס האבן זיך געשלענגלט בארג־אראפ און מיט א
זשומען זיך אריינגעגאסן אין טייך אריין, באגעגנט זיך מיט רינענדיקע
וואסערן פונעם נאר־וואס צעשפאלטענעם אייז און פון דער גייענדיקער
קריע. ווי אף טעלער איז געלעגן גאנץ כאשטשעוואטע מיטן שפיץ
קלויסטער, וואס האט פון דעם פארגייענדיקער זון אויסגעזען, ווי אן אנגעצונדן ליכט. געשטעלט זיך שמונה־עשרה מיטן פנים צו כאשטשעוואטע,
האט פישל פארשטעלט די אויגן, געטריבן פון זיך די מחשבות זרות,
וואס זיינען אים געקראכן אין קאפ אריין: בת־שבע מיט דער נייער זיידענער פעטשיילע, פרויקע מיט דער גמרא, רייזל מיטן צעפל און די הייסע
באד מיט דער אייבערשטער פאליצע, און פרישע מצה מיט גוטע געפעפערטע פיש, מיט הארבן כריין, וואס פארגייט אין נאז אריין, מיט
פסחיקן בארשט מיט מצה, וואס איז טעם גן־עדן, מיט נאך גוטע זאכן,
וואס דעם מענטשנס יצר־הרע קאן אויסטראכטן... און וויפל פישל האט זיי
נישט געטריבן, די מחשבות זרות, זיינען זיי אלץ מער געקראכן אין מח
אריין, ווי זומער־פליגן, נישט געלאזט אים דאוונען, ווי סע געהער צו זיין.
    
אויסגעשטאנען שמונה־עשרה און אויסגעשפיגן צו „עלינו״, האט
זיך פישל אוועקגעלאזט צו פראקאפן און האט זיך אריינגעלאזט מיט אים
אין א שמועס מכח פאראם און מכח ערב־יום־טוב, געגעבן אים צו פארשטיין, האלב אף גוייש, האלב אף לשון־קודש, און דאס איבעריקע מסביר
געווען אים מיט די הענט, וואס פאר א יום־טוב פסח איז בא יידן און
וואס הייסט שבת ערב־פסח: אז טאמער, חלילה, פארט ער נישט אריבער ביז מארגן אין דער צייט דעם בוג, איז ער א פארפאלענער; ווארום
א חוץ, וואס מע קוקט אף אים ארויס אין דער היים, זיין ווייב און קינדער (דערביי האט פישל געטאן א טיפן זיפץ, אז עס האט אויסגעריסן
א שטיק הארץ), וועט ער, חלילה, אכט טאג כסדר נישט טארן נישט עסן,
נישט טרינקען, כאטש נעם ווארף זיך אריין א לעבעדיקער אין טייך
אריין! (דא האט זיך פישל אפגעקערעוועט אן א זייט, מע זאל נישט זען,
ווי עס שטייען אים טרערן אין די אויגן).
    
פראקאפ באראניוק האט פארשטאנען, אין וואס פאר א לאגע נעבעך
פישל איז, און האט אים דערויף געענטפערט, אז ער ווייס, אז מארגן
איז בא זיי א יום־טוב; ער ווייס אפילו, ווי אזוי דער יום־טוב הייסט
באם נאמען; ער ווייס אפילו, אז מע טרינקט בא יידן וויין און שטארקן
בראנפן, אז סע קומט דער דאזיקער יום־טוב; ער ווייס אפילו, אז עס
איז פאראן נאך א יום־טוב בא יידן, וואס מע דארף טרינקען בראנפן, און
ער הייסט „האמאנע אוכא״; ער ווייס, אז ס׳איז פאראן נאך א יום־טוב,
וואס אלע יידן דארפן זיין שכור, נאר ווי אזוי מע רופט אים, דעם דאזיקן יום־טוב, האט ער שוין פארגעסן...
    
― דאברע, הארנע! ― האט אים פישל איבערגעשלאגן אין מיטן
די רייד מיט א וויינענדיקער שטימע. ― אלע שא בודע איז נאשע פראז־נעק? טאמער זאווטרא, חלילה, אל תפתח פה לשטן, שאב טאי טשאס
נעבולא *?...
    
דערויף האט אים פראקאפ גארנישט געענטפערט. ער האט אים נאר
אנגעוויזן מיט דער האנט אפן טייך, ווי איינער רעדט: „נא, זע, וואס עס
טוט זיך!״
    
און פישל האט אויפגעהויבן די אויגן אפן טייך און האט דערזען
דאס, וואס זיינע אויגן האבן נאך קיינמאל אף זיין לעבן נישט געזען,
און ער האט דערהערט דאס, וואס זיינע אויערן האבן נאך קיינמאל אף
זיין לעבן נישט געהערט. ווארעם כמעט קאן מען זאגן, אז פישל דער
מלמד האט נאך קיינמאל נישט געזען דעם אמתן „אינדרויסן״, און אז ער
האט אים געזען, האט ער אים געזען נאר בדרך הלוכו, דורכלויפנדיק
פארביי פון חדר אין בית־המדרש און פון בית־המדרש אין חדר אריין.
דער שיינער בלויער בוג צווישן די צוויי גרויסארטיקע בערג, דאס זשומען
פון די שלענגלדיקע ריטשקעלעך, וואס קאטשען זיך אראפ פון בארג, דאס
רוישן פון דער גייענדיקער קריע, דאס באלייכטן פון דער פייעריקער
פארגייענדיקער זון, דער ברענענדיקער קלויסטער, דער פרישער געזונטער
ריח פונעם ערב־פסחדיקן אינדרויסן, און ועל־כולם דאס זיין אזוי נאענט
צו דער היים און נישט קאנען גרייכן, ― די אלע זאכן אינאיינעם האבן
אונטערגעכאפט אונדזער פישלען, ווי אף פליגלען, און האבן אים אוועקגעטראגן אין א נייער וועלט אריין, אין אן „עולם־הדמיון״, און עס האט
זיך אים פארגעשטעלט, אז אריבער דעם בוג איז אזוי גרינג, ווי א שמעק
טאבאקע, אבי דער אייבערשטער וויל נאר טאן א שטיקל נס, מצליח זיין...
    
אזעלכע און כדומה אזעלכע מחשבות האבן געווידמעט זיך אויף
און אפ בא פישלען אין קאפ, אים געטראגן אין דער לופטן און פארטראגן אים אזוי ווייט פונעם ברעג טייך, אז ער האט זיך גארנישט ארומ־
  
――――
    
*) גוט און פיין! וואס וועט אבער זיין מיט אונדזער יום־טוב? טאמער מארגן,
חלילה, אל תפתח פה לשטן, די שעה זאל נישט זיין?
  
געקוקט, אז ס׳איז שטאק־נאכט, און דער הימל האט זיך אויסגעשטערנט,
און א קיל ווינטל האט זיך פארגנבעט צו אים אונטער דער קאפאטע און
פון דארט ביזן טלית־קטן, ― און פישל האט זיך פארטראכט אין אזעלכע
זאכן, וואס האבן זיך אים נאך קיינמאל נישט געחלומט: אין הויות
העולם, אין הימל־זאכן, אין דער גרויסקייט פון דער שיינער וועלט, אינעם
בורא שמים וארץ, וכדומה...
  
ח.
    
א שווערע נאכט האט פישל דער מלמד איבערגעלעבט בא פראקאפ
דעם פאראמשטשיק אין שטיבל ― אזא נאכט זאל זיך שוין נישט אומקערן! און ס׳איז געקומען דער פרימארגן מיט א פריינטלעך שמייכל פון
דער ליכטיקער פריילעכער זון. א שיינער, א זעלטענער טאג האט זיך
געשטעלט, מיט א זיסער ווארעמקייט, וואס דורך דעם איז פונעם איבעריקן ביסל שניי געווארן קאשע, און פון דער קאשע ― וואסער, און דאס
וואסער האט זיך פון אלע זייטן אריינגעגאסן אין בוג אריין, און דער בוג
איז געווארן לויטער, העל־בלוי, הויך און משופעדיק, און נאר זעלטן האט
מען באגעגנט יענע גרויסע שטיקער אייז, וואס זעען אויס, ווי לעבעדיקע
מוראדיקע חיות, ווייסע עלעפאנטן, וואס יאגן, לויפן, איילן זיך, האבן
מורא, זיי זאלן נישט פארשפעטיקן. פישל דער מלמד האט אפגעדאוונט,
פארביסן מיטן לעצטן ביסל חמץ, וואס האט זיך געפונען בא אים אין
טלית־זאק, און איז ארויסגעגאנגען צום טייך א קוק טאן, וואס הערט זיך
מיטן פאראם, ― און ווי ניבהל ונשתומם איז ער געווארן, אז ער האט
דערהערט פון פראקאפן, אז דעם פאראם וועט מען קאנען לאזן גיין ערשט
הלוואי זונטיק נאך האלבן טאג! פישל האט זיך אנגעכאפט מיט ביידע
הענט באם קאפ, געמאכט מיט אלע איברים, געבייזערט זיך אף פראקאפן
און געזידלט אים אף זיין לשון, האלב אף גוייש, האלב אף לשון־קודש,
דאס איבעריקע מיט די הענט: למאי האט ער אים נעכטן געגעבן האפענונג, אז מע וועט היינט קאנען אריבער דעם טייך מיטן פאראם? דערויף
האט אים פראקאפ גאנץ קאלטבלוטיק געענטפערט, אז ער האט אים נישט
אנגעהויבן צוזאגן איבערפירן מיטן פאראם; ער האט אים נאר צוגעזאגט
א ר י ב ע ר פ י ר ן ,  און אריבערפירן קאן ער אים, אויב ער וויל,
מיט א שיפל, אף א לאדקע, אף א מולטער, און קאסטן וועט דאס אים
 נישט ווייניקער ווי א פאלטינעק (א חצי רו″כ).
    
― נעכאי בודע לאדקע, נעכאי בודע מולטער, אבי נע פראזנעקא־
 וואטע, חלילה, נא דוויר*!
    
אזוי האט אים פישל געזאגט און איז גרייט געווען אין דער מינוט
 באצאלן אים צוויי קארבוינים, אדער גאר זיך לאזן איבערשווימען דעם
 טייך, זיך מוסר־נפש זיין צוליב דעם הייליקן יום־טוב. און ער האט גע־
 נומען אונטערטרייבן פראקאפן, ער זאל שוין גיכער נעמען די לאדקע
 אדער דעם מולטער און אריבערפירן אים שוין אף יענער זייט בוג קיין
 כאשטשעוואטע, ווו בת־שבע, פרויקע און רייזל קוקן שוין ארויס אף אים.
 סע קאן זיין, אז זיי שטייען אף יענער זייט בוג, דארט אף יענעם בארג,
 און זעען אים, ווינקען צו אים, מאכן צו אים מיט די הענט, רופן צו אים,
 נאר מע זעט זיי נישט און מע הערט נישט זייער קול, ווייל דער טייך
איז ברייט, מוראדיק ברייט, ברייטער ווי תמיד!
    
די זון האט שוין געהאלטן העכער האלב וועג אין טיפן, לויטערן,
בלויען הימל, בשעת פראקאפ האט געהייסן פישלען, ער זאל שפרינגען
אין מולטער אריין. און אז פישל האט דערהערט די דאזיקע ווערטער,
האט ער מיט א מאל אפגעלאזט הענט און פיס און האט נישט געוווסט,
וואס ער זאל טאן. זינט ער לעבט איז ער נאך נישט געפארן אף קיין
מולטער; זינט ער לעבט האט ער זיך נאך נישט געשיפט אין א שיפל.
און עס האט זיך אים אויסגעדאכט: אט־אט טוט זיך עס א בויג אין א
זייט ― איז מען דאך א קדוש!
    
― שפרינג אין מולטער אריין, וועלן מיר שווימען! ― האט אים
פראקאפ נאך א מאל געזאגט און מיט איין מאך מיט דער האנט איז ער
צוגעשווומען צום ברעג נאך נעענטער און צוגענומען בא פישלען דאס
פעקל פון די הענט.
    
פישל דער מלמד האט גאנץ פיין פארקאטשעט די פאלעס, אנגעהויבן דרייען זיך אף איין ארט, זיך געיישובט, צי זאל ער שפרינגען, צי
זאל ער נישט שפרינגען? פון איין זייט שבת ערב־פסח, בת־שבע, פרויקע,
  
――――
    
*) לאז זיין א לאדקע, לאז זיין א מולטער אבי נישט יום־טוב האלטן, חלילה
אין דרויסן!
  
רייזל, מרחץ, סדר, מלך... פון דער אנדערער זייט ― סכנת־נפשות, מלאך־המות, „המאבד עצמו לדעת״ ― זיך אליין גענומען דאס לעבן; ווארעם
טאמער, חלילה, איין בויג ― איז דאך עליו השלום, אויס פישל! פישל
האט זיך מיט די פארקאטשעטע פאלעס אזוי לאנג ארומגעדרייט אף איין
ארט, ביז פראקאפ האט זיך צעשריגן אף אים, געזאגט, אז אט טוט ער א
שפיי און פארט אליין אריבער אף יענער זייט קיין כאשטשעוואטע. דערהערט דאס ליבע ווארט „כאש־טשע־ווא־טע״, דערמאנט זיך פישל אן
זיינע אייגענע און געטרייע, נעמט זיך אן מיט אלע כוחות און פאלט
אריין אין מולטער אריין. איך זאג „ער פאלט־אריין״, ווייל פונעם ערשטן
שטעל מיטן פוס טוט זיך דאס שיפל א בויג אף איין זייט, מיינט ער,
אז ער פאלט, טוט ער זיך א כאפ צוריק, און פון דעם כאפ צוריק טוט
ער א פאל מיטן פנים אראפ, ציט זיך אויס אפן דנא, און סע געדויערט
עטלעכע מינוט, ביז ער קומט צו זיך, און דאס פנים איז אים טויט, הענט
און פיס ציטערן, און דאס הארץ ― ווי א זייגערל: טיק־טיק־טאק! טיק־טיק־טאק!
  
ו.
    
ווי בא זיך אין דער היים אפן בענקל, זיצט פראקאפ אפן שפיץ מולטער, א מאך מיט דער וועסלע פון איין זייט, א מאך מיט דער וועסלע פון
דער אנדערער זייט ― דאס שיפל גליטשט זיך איבערן שפיגלדיקן וואסער, און בא פישלען דרייט זיך דער קאפ, קוים וואס ער זיצט. ער זיצט?
ניין, ער הענגט, ער הענגט אין דער לופטן; אט־אט טוט ער זיך א שלעכטן
ריר, אט־אט רייסט ער זיך אפ, איין בויג אף א זייט ― און פליוך אין
וואסער אריין, אויס פישל!... און בא דעם געדאנק קומט אים אפן זינען
דער פסוק פון דער שירה: „צללו כעופרת במים אדירים״ ― פארזונקען
ווי בליי אין די שטארקסטע וואסערן. און עס שטעלן זיך אים די האר
קאפויר פון אזא מין טויט: סטייטש, נישט קומען אפילו צו קבר ישראל!
און ער איז מנדר... וואס זאל ער מנדר זיין? צדקה? האט ער נישט וואס;
ער איז נעבעך א גרויסער, גרויסער ארעמאן! איז ער מנדר, אז באם
גאט וועט אים ברענגען בשלום אהיים, וועט ער זיצן גאנצע נעכט און
  
לערנען, און וועט דורכגיין דורכן יאר גאנץ ש״ס, אם ירצה השם, מיט
גאטס הילף...
    
פישל וואלט א בעלן זיין וויסן, צי ס׳איז נאך ווייט ביז צו יענעם
ברעג. און ווי אף צו להכעיס, האט ער זיך געזעצט מיטן פנים צו פרא־קאפן און מיטן הינטן צו כאשטשעוואטע. פרעגן פראקאפן ― האט ער
מורא ארויסלאזן א ווארט פונעם מויל; עס ווייזט זיך אים אויס, אז פונעם קול אליין וועט זיך דאס שיפל געבן א הוידע, און לאז זיך דאס
שיפל געבן א הוידע ― איז אויס פישל! נאר פראקאפ אליין עפנט דאס
מויל און הייבט אן ריידן. ער זאגט, אז ס׳איז נישטא קיין ערגערע נסיעה
אפן וואסער, ווי בשעת קריע גייט נאך; מע קאן, זאגט ער, נישט פארן
גלייך, מע מוז זיך קליגן, דרייען זיך ארום און ארום, אומקערן זיך אלע
מאל צוריק.
    
― אט גייט א שטיק אייז גלייך אף אונדז.
    
אזוי זאגט פראקאפ און טוט זיך א נעם צוריק און לאזט דורך
פארביי א גאנצע מאכינע, וואס שווימט דורך פארביי מיט א משונה
מאדנע הילך, וואס פישל האט נאך אזעלכעס קיינמאל נישט געזען און
נישט געהערט, און ער הייבט ערשט אן פארשטיין, ווי ווייט די דאזיקע
נסיעה איז א משונהדיקע זאך! ער וואלט אוועקגעגעבן מי יודע וואס, אבי
ער זאל שוין גיכער קומען צום ברעג, אדער אומקערן זיך צוריק.
    
― א! דו זעסט? ― מאכט צו אים פראקאפ און ווייזט אים אן
אהין, ארויף.
    
פישל הייבט אויף די אויגן פאוואלינקע, האט מורא זיך א שטארקן
ריר טאן, קוקט, קוקט ― און זעט נישט גארנישט; ער זעט נאר וואסער,
וואסער און וואסער.
    
― דאס גייט אף אונדז א גרויסע קריע. מע דארף איבערלויפן גיך,
ווארעם צוריקנעמען זיך איז שוין שפעט.
    
אזוי זאגט פראקאפ און ארבעט מיט ביידע הענט גאנץ געשמאק,
און דאס שיפל גליטשט זיך, שוועבט, ווי א פיש אין וואסער, און פישל
פילט, אז עס ווערט אים קאלט אין אלע איברים. ער וויל עפעס א פרעג
טאן, נאר ער האט מורא איינשטעלן זיך. פראקאפ רעדט אבער אליין:
    
― אויב מיר וועלן נישט פארכאפן פריער מיט א מינוטקעלע, איז
שלעכט.
    
דא קאן זיך פישל נישט איינהאלטן און פרעגט אים איבער:
    
― דהיינו, וואס הייסט שלעכט?
    
― שלעכט הייסט, אז מיר זיינען פארפאלן, ― זאגט פראקאפ.
    
― פארפאלן?
    
― פארפאלן!
    
― דהיינו, וואס הייסט פארפאלן? ― פרעגט אים איבער נאך אמאל
פישל.
    
― פארפאלן הייסט ― עס וועט אונדז פאררייבן.
    
― פאררייבן?
    
― פאררייבן!
    
פישל פארשטייט נישט רעכט, וואס באדייטן די ווערטער „פארפאלן״, „פאררייבן״; נאר פילן פילט ער, אז עס שמעקט מיט „מעבר־יבוק״, מיט „יענער וועלט״ ― און א קאלטער שווייס טרעט אים ארויס
אפן לייב, און דער פסוק פון דער שירה קומט אים נאך א מאל ארויף
אפן זכרון: „צללו כעופרת במים אדירים״ ― פארזונקען ווי א בליי אין
די שטארקסטע וואסערן...
    
און בכדי צו בארויקן אונדזער פישלען, דערציילט אים פראקאפ א
שיינע מעשה פון פאר א יארן אין דער צייט: דער בוג האט זיך אפגעריסן,
און דעם פאראם האט מען נישט געקאנט לאזן. האט זיך אים געטראפן א
פארשוין, אן אקציזנע טשינאווניק פון אומאן, א וווילער פארשוין, צוגעזאגט באצאלן א גאנצן „קארבאוואנעץ״. האבן זיי געהאט א בייז באגעגעניש מיט צוויי מוראדיקע שטיקער אייז. האט ער זיך גענומען רעכטס,
אריין צווישן ביידע קריעס אין מיטן, געוואלט דורכשניידן ארויף, האט
ער זיך אומגערן א בוצקע געטאן מיטן שיפל און ― באץ אין וואסער
אריין! א גליק, וואס ער קאן שווימען. נאר דער אומאנער טשינאווניק
איז קאפוט געגאנגען, און פארפאלן דאס קערבל.
    
― פראפאוו קארבאוואנעץ! ― אזוי האט פראקאפ אויסגעלאזט
זיין שיינע מעשה מיט א זיפץ, און בא פישלען איז דורכגעגאנגען א
פראסט איבערן לייב און ס׳איז אים טרוקן געווארן אין מויל: נישט געקאנט אויסריידן קיין ווארט, ארויסלאזן קיין קול, קיין פיפס פונעם מויל.
  
ז.
    
סאמע אין מיטן טייך, סאמע אין רעכטן שווימען, האט זיך פראקאפ
אפגעשטעלט, געקוקט ― געקוקט ארויף וואסער; נאכדעם האט ער אוועקגעלייגט די וועסלע, ארויסגענומען פון דער טיפער קעשענע א פלעשל,
איבערגעקערט דאס פלעשל און געגעבן א צוויי־דריי זופן און צוריק
פארשטעקט דאס, און אריין אין קעשענע, און פארביסן מיט עטלעכע
גאנצע פעפערלעך, און פארענטפערט זיך פאר פישלען, אז ער מוז, ער
מוז געבן כאטש א צוויי זופ פונעם „ביטערן טראפן״, אנדערש פילט ער
זיך נישט גוט אפן וואסער... און ער האט זיך אויסגעווישט דאס מויל
און גענומען די וועסלע אין האנט, נאך א מאל א קוק געטאן ארויף
וואסער און א זאג געטאן:
    
― א טעפער טרעבא טיקאטי*!
    
― וווהין אנטלויפן? פאר וועמען אנטלויפן? ― דאס האט פישל
נישט פארשטאנען און מורא געהאט פרעגן; נאר געפילט האט ער, אז דא
שמעקט מיט מלאך־המות, ווארעם פראקאפ האט זיך געשטעלט אף די
קני, גענומען ארבעטן מיט דער וועסלע אף אלע כלים און א זאג געטאן
צו פישלען און באוויזן מיט דער האנט אפן דנא:
    
― ראבין! ליאהאי נא ספיד**!
    
און פישל האט באלד פארשטאנען, אז מע הייסט אים זיך לייגן,
האט ער זיך נישט געלאזט לאנג בעטן. ער האט דערזען פון דער ווייטן,
ווי א גאנצע כמארע רוקט זיך אן אף זיי, סע גייט א וועלט מיט אייז,
האט ער צוגעמאכט די אויגן, איז צוגעפאלן מיטן פנים צום דנא פון
דעם שיף און געציטערט, ווי א לעמעלע, און אויסגעשריגן שטילערהייט
אף א קול: „שמע ישראל!״, אפגעזאגט דעם קורצן ודוי, געטראכט פון
„קבר ישראל״ און פארגעשטעלט זיך, אז אט־אט ליגט ער אפן אפגרונט
פון די וואסערן, אט־אט לויפט־צו א פיש און שלינגט אים איין, ווי דעם
נביא יונה, בשעת ער איז אנטלאפן קיין תרשיש. און ער דערמאנט זיך
אן דער תפלה פון דעם נביא יונה, און ער זינגט שטילערהייט און וויינט.
  
――――
    
*) אצינד באדארף מען אנטלויפן!
    
**) רבי לייג זיך אראפ!
  
וויינט מיט טרערן: „אפפוני מים עד נפש ― מיך האבן ארומגערינגלט
די וואסערן ביז דער נשמה, תהום יסובבני ― דער אפגרונט טוט מיך
ארומרינגלען! ׳׳...
    
אזוי זינגט פישל דער מלמד שטילערהייט און וויינט, גיסט מיט
טרערן, האט רחמנות אף בת־שבען, נעבעך אן אלמנה, און די קינדער
יתומים. און פראקאפ ארבעט אף אלע כלים און זינגט בשעת מעשה זיינס
א לידל:
    
 אי, ווי האלקי!
    
 אי, ווי טשארנאקרילע!
    
 טשארנא־קרי־אי־אי־אי־לע * !...
    
און פראקאפ פילט זיך דא אפן וואסער, ווי אף דער יבשה, ווי בא
זיך אינדערהיים. און פישלס „אפפוני״ מיט פראקאפס „האלקעס״, און
פישלס „יסובבני״ מיט פראקאפס „טשארנאקרילע״ גיסן זיך צונויף אינאיינעם, און עס לאזט זיך הערן אפן בוג א מאדנע געזאנג, א מין דועט,
וואס איז נאך דארט קיינמאל אזעלכעס נישט געהערט געווארן; עס קאן
זיין, זינט דער טייך הייסט „בוג״, האט ער נאך אזא מין דועט נישט
געהערט...
  
„וואס האט ער אזוי מורא פארן טויט, דער דאזיקער ייד? ״ ―
אזוי טראכט זיך פראקאפ באראניוק, נאכדעם אז ער האט אויסגעפעלט
די גרויסע שטיק קריע, ארויסגעצויגן נאך א מאל דאס פלעשל פונעם
אפגרונט פון זיין טיפער קעשענע, געטאן א צוויי־דריי זופ און פארביסן
מיט עטלעכע גאנצע שווארצע פעפערלעך. ― „דאכט זיך, אזא קליין
יידל, אן ארעמס, אן אפגעריסנס, וואס איך וואלט פאר אים נישט אוועקגעגעבן אט דאס שטיקל מולטער, ― און ציטערט אזוי פארן טויט! ׳׳...
  
און פראקאפ טוט אים א טורקע מיטן שטיוול אין זייט אריין, און
פישל טוט א ציטער. אף פראקאפן פאלט־אן א געלעכטער, נאר פישל
הערט נישט. פישל טוט תפלה, פישל זאגט ודוי, זאגט קדיש נאך זיין
אייגענער נשמה און טראכט מכח „קבר־ישראל״...
  
―――――
  
*) אוי איר האלקעס, אוי איר שווארצפליגלדיקע! שווארצפליגלדיקע!
    
― ווסטאוואי, דורנעי ראבין, ווזשע פריעכאלי! ווזשע מי או כאש־טשעוואטע*!
    
אזוי רופט זיך אן פראקאפ באראניוק צו זיין פארשוין, צו פישל
דעם מלמד, וועקט אים אויף, ווי פונעם שלאף. און פישל הייבט־אויף
דעם קאפ פאוואלינקע, פאמעלעך, קוקט זיך ארום מיט די רויטע פארוויינטע אויגן אף אלע זייטן:
    
― כא־שטשע־ווא־טע???...
    
― כאשטשעוואטע! דאוואי, ראבין, פיווקארבאוואנצא**!
    
און פישל קריכט־ארויס פונעם מולטער און דערזעט, אז ער איז
שוין אינדערהיים. ווייס ער נישט, וואס ער זאל טאן: צי זאל ער לויפן
אין שטאט אריין? צי זאל ער גיין טאנצן? צי זאל ער פריער דאנקען און
לויבן גאט, וואס ער האט אים מציל געווען פון אזא סכנה? ער באצאלט
דעם ערל דאס האלבע קערבל, כאפט דאס פעקל אונטער דער האנט און
לאזט זיך לויפן וואס גיכער אהיים, נאר ער בלייבט שטיין אף א רגע,
דרייט זיך אויס מיטן פנים צום פאראמשטשיק.
    
― סלוכאי נא, פראקאפע סערדצע. טי פריכאדעט, אם־ירצה־השם,
זאווטרא נא טשארקו פייסאכאווקע אי פראזנעקאווא ריבא דא פישל
ספעקטאר. טשויעש? למען־השם!***)
    
― א יאק זשע? כיבאזש יא טאקיי דורנעי? ― ענטפערט אים
פראקאפ באראניוק און באלעקט זיך שוין באצייטנס פונעם פסחדיקן
בראנפן, וואס ער וועט מארגן פארזוכן, און פון די יום־טובדיקע פיש,
וואס ער וועט פארבייסן. ― פייסאכאווא הארילקא? זשידיווסקא ריבא?
דאברע, ראבין, דאברע!****)
  
פישל דער מלמד, אז ער איז געקומען אהיים, האט אים בת־שבע,
רויט ווי פייער, מיט אן אנגערוקט טיכל, א פרעג געטאן: „וואס מאכסטו?״ האט ער איר געענטפערט: „וואס מאכסטו?״ האט זי אים גע־
  
――――
    
*) שטיי אויף, דו נארישער רבי, שוין אין כאשטשעוואטע!
    
**) גיב, רבי, א האלב קערבל!
    
***) הער נאר, פראקאפ, הארצעניו, זאלסט קומען, אם־ירצה־השם. מארגן אף א
גלעזל פסחדיקן בראנפן מיט יום־טובדיקע פיש צו פישל מלמד. דו הערסט?! למען־ השם!
    
****) ווי דען זשע? צי בין איך דען אזא נאר? פסחדיקן בראנפן? יידישע פיש?
גוט, רבי, גוט!
פרעגט: „וואס עפעס אזוי שפעט?״ האט ער איר געענטפערט: „באדארף
בענטשן גומל, א נס־מן־השמים״... און נישט מער א ווארט, נישט געוואלט דערציילן גארנישט פון דער שיינער נסיעה, נישט געווען קיין
צייט; ער האט אפילו קיין צייט נישט געהאט פארהערן פרויקען, ווו ער
האלט אין דער גמרא, און אפגעבן רייזלען די מתנה און בת־שבען די
זיידענע פעטשיילע. דאס אלצדינג איז אפגעלייגט געווארן אף שפעטער.
פישל האט געוואלט נאך פארכאפן א באד. קוים־קוים פארכאפט! און אז
ער איז געקומען פון מרחץ, האט ער אויך נישט דערציילט גארנישט.
ער האט דאס אפגעלייגט אף שפעטער, אף נאכן סדר. ער האט נאר געזאגט אלע מאל: „א נס־מן־השמים... בענטשן גומל... דער אייבערשטער
פירט מיט א מענטשן... א נס־מן־השמים... געלויבט איז השם־יתברך״...
    
און ער האט גענומען מיט זיך פרויקען און איז אוועק אף גיך
אין שול אריין.
    
 געשריבן אין יאר 1903
    
 כ ל  נ ד ר י
    
 (פארלארענע נשמות)
    
 א.
  
די נאכט פון כל־נדרי איז דער „פארנאס״ געווען שיין באלייכטעט
מיט אלערליי־פארביקע לאמפן און לעמפלעך, דעקארירט און צוגעקליבן
אפן שענסטן אופן. די מוזיק האט געשפילט, די אפענע סצענע איז געווען גרייט צו באווייזן דער וועלט אלע אירע אנטיקלעך, חידושים ונפלאות
― משונה־מאדנע גרינגע דינע גאז־קאלירנדיקע קליידלעך, א סך ברי־ליאנטן, משוגענע טואלעטן, נאקעטע לייבער און פיס, פיס אן א שיעור!...
    
― וואס איז דאס? ― פרעגט דער פרומער לעזער. ― משוגע, צי
חסר־דעה? וואס איז דאס פאר א הפקרות געווארן? עשרת ימי־תשובה
אין א קאפע־שאנטאן! ערב יום־כיפור ― מוזיק מיט קליידלעך מיט
נאקעטע לייבער!...
    
איך ווייס, ליבער פריינט, גלייבט מיר, איך ווייס, אז ס׳איז ערב
יום־כיפור; איך ווייס, אז אין דעם ארט, וווהין מיר גייען אצינד, איז
נישט אזוי כדאי אריינצוטרעטן אין די טעג, וואס מע רופט זיי „ימים
נוראים״, און די פארשוינען, וואס מיר וועלן זיך דארט מיט זיי באגעגענען, געהערן זיך אן ווינציק־וואס מיטן כל־נדרי און מיטן הייליקן טאג
יום־כיפור, וואס ער הייסט בא אונדז „שבת־שבתון״, דער שבת פון אלע
שבתים. נאר פון וואנען ווייסן מיר, אפשר געפינען זיך אויך דא, אינעם
דאזיקן זינדיקן ארט, זינדיקע יידישע נשמות, און צווישן זיי אויך פארגעסענע, פארוואגלטע, פארווארפענע, אומגליקלעכע נפשות נעבעך, וואס
קומען־אפ אף דער וועלט מער פאר פרעמדע זינד, ווי פאר אייגענע? פון
וואנען ווייסן מיר, ווער ס׳איז מער שולדיק אינעם נידעריק־פאלן פון די
 
 