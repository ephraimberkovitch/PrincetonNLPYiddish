 דעם מאנטיק, דעם 31סטן מיי, פאלט אויס די יארצייט פון מיין טאטן — דער יידישער פאעט, לערער און פאלקלאריסט, וואלף יונין , אויך באקאנט ווי וועלפקע. כאטש א סך מענטשן געדענקען אים ווי אן אקטיווער קולטור־טוער, האלט איך אז ס׳איז פאסיק איבערצוגעבן א בילד פון אים ווי איך געדענק אים. 
 דער טאטע איז געבוירן געווארן אין סיביר אין 1908. צוליב די פאגראמען און ווילדע אומרוען האט ער זיך געהאלטן אין איין איבערציען פון איין ארט אויף א צווייטן. ער איז געווען ממש א קראסאוועץ און האט זיך שטארק פאראינטערעסירט אין דער פילם־אינדוסטריע אין האמבורג. א דאנק זיינע העל בלאנדע האר און בלאע אויגן, און זיין פליסיקייט אין עטלעכע שפראכן, אריינגערעכנט רוסיש, דייטש און שפאניש, האט ער באקומען ראלעס אין א צאל פילמען. ווען איך האב, נאך זיין טויט, איבערגעקוקט זיינע זאכן, האב איך געפונען צענדליקער פאטאגראפיעס פון זיין קאפ און פראפיל. צוליב דעם וואס ער האט אויך געהאט א שלאנקן, מוסקוליעזן גוף האט ער אויך פארדינט פון ארבעטן ווי א מאדעל, און האט אפט געשריבן זיינע לידער בשעת די מאדעליר־סעסיעס. 
 וואלף יונין אין זיינע יונגע יארן 
 ער איז געווען פעיק ביי א סך זאכן: ער האט געקענט פארריכטן דעם דאך (ער איז געווען זייער שטארק); האט מיך אויסגעלערנט ווי צו פארן אויף א וועלאסיפעד און אויך געווען א שטיקל לץ. אפט מאל ווען מיר — ער מיט דער מאמען, מיין שוועסטער און איך — זענען געפארן אויף דער באן האט ער אזוי פארקרומט דאס פנים און גוף אז אלע פאסאזשירן אין וואגאן האבן זיך געקאטשעט פון געלעכטער. 
 וואלף יונין אין זיינע יונגע יארן 
 זיין גרעסטע מעלה איז געווען זיין ברייטהארציקייט און צערטלעכקייט, וואס ער האט ארויסגעוויזן סיי פיזיש סיי דורך ווערטער. ער האט מיר תמיד שטילערהייט אריינגעלייגט א דאלער אין דער האנט און באצאלט פאר מיין פארגעלט אפילו ווען איך בין שוין געווען אין קאלעדזש. איך האב אים אפט געשריבן טשעקן כדי אים צוריקצוצאלן. נאך זיין טויט האב איך אבער געפונען אלע טשעקן מיינע, נישט דעפאנירטע. ס׳איז מיר דעמאלט קלאר געווארן אז ער האט בשום־אופן נישט געוואלט נעמען קיין געלט פון מיר. 
 זיינע הענט זענען תמיד געווען אזוי ווארעם, אפילו אין די קעלטסטע ווינטערטעג. זיין מאנטל איז תמיד געווען אויפגעשפיליעט. 
 ער האט נישט געקענט פארטראגן ווען די משפחה האט זיך געקריגט און האט זיך אפט צעוויינט ווען מיר האבן געשריגן איינע אויף דער אנדערער. זיין גרעסטע טרייסט איז געווען זיין שרייבן. ער האט געשאפן ליברעטאס, לידער און ארטיקלען פאר כלערליי יידישע צייטונגען. ער האט אויך ליב געהאט צו ארבעטן אין גארטן און צו פארברענגען אויף משפחה־טרעפונגען. 
 מיט יארן שפעטער, איז ער געווארן קראנק פון א לונגען־ראק (ער און די מאמע האבן יארן לאנג גערייכערט פאפיראסן) און פארלוירן א סך וואג. ער האט פיינט געהאט די כעמאטעראפיע. די מאמע האט אים געדארפט איבערצייגן איינצונעמען די מעדיקאמענטן און ער האט אזוי געוויינט, ס׳האט געריסן ביים הארצן. 
 איין מאל בין איך אהיימגעפארן אים מבקר־חולה זיין. די מאמע האט אים געהאט געמאכט לאטקעס מיט יאגדעס און די פיס זענען ביי אים געווען שטארק געשוואלן. „ווילסט איך זאל דיר מאסירן די פיס?‟ האב איך אים געפרעגט. כאטש ער האט בטבע נישט געוואלט זיך פארלאזן אויף אנדערע האט ער דאס מאל געענטפערט: יא. „הלוואי וואלטן אנדערע ארויסגעוויזן אזוי פיל ליבשאפט,‟ האט ער געזאגט. 
 ער האט שטארק געוואלט לעבן און האט זיך גענייט צו עסן, אפילו ווען ס׳איז אים נישט גוט געווארן. ביזן היינטיקן טאג זע איך אים פאר די אויגן, ווי ער עסט יענע יאגדע־לאטקעס. 
 כאטש דער טאטע איז בכלל נישט געווען קיין פרומער ייד — ר׳האט קיין מאל נישט געפאסט יום־כיפור אדער דערמאנט גאט — האב איך, אויף מיין לעצטן וויזיט מיט אים, דערזען ווי ער ליגט אין בעט און לייענט דעם תנ״ך. דאכט זיך מיר, אז ער האט אזוי מורא געהאט פארן טויט אז אין די לעצטע טעג האט ער זיך אונטערגעגעבן א גייסטיקן כוח וואס איז אזוי פיל שטארקער פון אים. 
