 נישט לאנג צוריק האט מען די מיני־סעריע „אומארטאדאקסיש‟ (Unothodox), געשאפן אויפן סמך פון דבורה פעלדמאנס בוך, געוויזן מיט א רוסישער שטים־איבערזעצונג, פריי פון אפצאל, אויף א ריי וועבזייטן, אן קיין אפצאל און רעגיסטראציע־פראצעדורן. צוליב דעם פרייען צוטריט האט זי ארויסגערופן א נייע כוואליע אינטערעס. 
 פאר אן אמעריקאנער ייד איז דער פאקט, וואס חסידים רעדן אויף יידיש, נישט קיין חידוש. אין ניו־יארק וווינען דאך ארום 100,000 סאטמארער. דער עולם אין רוסלאנד האט זיך אבער לאנג גענייטיקט אין אזעלכע פילמען, און דווקא פריי פון אפצאל, כדי יעדער זאל דאס קענען זען מיט די אייגענע אויגן. 
 ס׳רוב רוסלענדישע יידן ווייסן נאך אלץ נישט, אז די יידישע שפראך לעבט און אנטוויקלט זיך ווייטער. די, וואס זענען קיינמאל נישט געווען אין אמעריקע צי אין די פרימסטע קווארטאלן פון ירושלים, זאגן זיך צומאל אפילו אפ צו גלייבן בכלל, אז יידיש אין פונקט אזא טאג־טעגלעך לשון אין ניו־יארק, ווי רוסיש אדער כינעזיש. 
 ווען עמעצער טענהט, אז די שפראך איז „טויט‟ אדער „גוססט‟, איז גענוג אנצוגעבן א לינק צו אט דער מיני־סעריע, וואס איז פול מיט גאנצע דיאלאגן אויף יידיש. יעקאטערינא קוזנעצאווא, א בערלינער רוסיש־רעדנדיקע יידישיסטקע, ווי א וויסנשאפטלערין, רעדאקטירט די רוסישע ווערסיע פון פעלדמאנס בוך, וואס איז אויך ארויס אין 2020. מיט א פאר וואכן צוריק האט זי באמערקט אין איר ארטיקל אויף דער וועבזייט Jewish\. ru: „איר זעט, יידיש איז אן אייביקע שפראך!‟ 
 ס׳איז כדאי צו דערמאנען, אז אויף א צאל פרומע בלאגן האט מען קריטיקירט פעלדמאנס אויטאביאגראפיע פאר געוויסע גוזמאות און סתירות מיט דער מחברטעס אמתער ביאגראפיע. צי דאס איז ריכטיק צי נישט, באשטייט די סעריע פון פיר קאפיטלען, וואס א גרופע אמעריקאנער און דייטשישע קינעמאטאגראפן האבן קינסטלעריש באארבעט ווי א רעפרעזענטאציע פון סאטמאר, אויסגעמישט מיט אויסגעטראכטע עלעמענטן. ד״ר שאול מגיד, א באקאנטער פארשער און קענער פון חסידות, האט באמערקט, אז צומאל האבן די שאפער געמוזט זאגן „נייטיקע ליגנס‟ – אנדערש וואלט זייער פראדוקציע נישט געווונען אזא פאפולאריטעט. דאס מאכט אבער נישט אויס; ביים ברייטן עולם זעט די מיני־סעריע אויס גענוג אויטענטיש און, דער עיקר, פארכאפנדיק. 
 באקומט זיך אויך אן אינטערעסאנטער פאראדאקס: אין רוסלאנד ווערן די חסידים היינט פאקטיש אידענטיפיצירט מיט ליובאוויטש, אבער אינעם „גרויסן‟ קינא האבן זיך איצט באוויזן די סאטמארער. הגם אויף די צענטראלע רוסלענדישע טעלעוויזיע־קאנאלן טרעט פון צייט צו צייט אויף דער אפיציעלער ליובאוויטשער הויפט־רב, בערל לאזאר, און צווישן די ליובאוויטשער בעל־תשובות וואלט מען זיכער געקאנט טרעפן פראפעסיאנעלע אקטיארן און רעזשיסארן, איז דערווייל אפילו אויף ענגליש נישטא קיין פארכאפנדיקע פילמען וועגן חב״ד אדער וועגן דעם ליובאוויטשער רבין. 
 עס זענען יא פאראן א צאל קורצע דאקומענטארן , פון 20 ביז 40 מינוט, וואס דערציילן אויף רוסיש וועגן דעם שווערן חסידישן לעבן אינעם ראטן־פארבאנד. זיי זענען צוטריטלעך אויף דער אינטערנעץ, אבער זעען אויס אמאטאריש און בלייבן כמעט אינגאנצן אומבאקאנט. דעם ברייטן צוקוקער איז, אוודאי, א סך אינטערעסאנטער א דראמע וועגן אן „אפגעפארן‟ און „עקזאטיש‟ יידיש־רעדנדיק מיידל. דערצו, האט מען סיי די מיני־סעריע, סיי דאס איבערגעזעצטע בוך, רעקלאמירט אין רוסלאנד, צוליב גיי ווייס וועלכע סיבות, ווי „נאר פאר דערוואקסענע״. אוודאי, האט אזא קלאסיפיקאציע נאך מער פארנייגעריקט דעם עולם. 
 אזוי צי אנדערש, איז וויכטיק צו ווייזן דעם ברייטן רוסישן עולם, אז די פרומע יידישקייט איז ברייטער, ווי די סטעראטיפישע פארצייטישע שטעטלעך פון שלום־עליכמס ראמאנען, חב״ד און די ישראלדיקע „געשטריקטע יארמלקעס‟. 
 ס׳איז שווער דורכצופירן א סטאטיסטישן חשבון פון די אפרופן, אבער צווישן פרישע קאמענטארארן אויף פארשיידענע רוסישע קינא־וועבזייטן טרעפן זיך כסדר סימפאטישע ווערטער לטובת סאטמאר. אפילו די פרטים, וואס דזשולי דזשאנס האט קריטיקירט אין Forward ווי אויסגעריסענע פונעם קאנטעקסט, האבן א טייל צוקוקער – ווייזט אויס, נישט קיין יידן – דן געווען לכף־זכות. 
 פאר דער חופה־סצענע אינעם פילם, למשל, גאלט מען אפ די האר ביי דער יונגער אסתי. שרייבן געוויסע מענטשן: א שווער לעבן… אבער וואס פאר א אינטערעסאנטע מינהגים האבן זיי!״ זיי באמערקן אויך, אז יענע „עקזאטישע‟ אמעריקאנער חסידים זעען אויס ווי „עכטע‟, אויטענטישע, אן קיין מאדערנע פשרות. 
 אזוי צי אנדערש, איז מערקווירדיק, אז סאטמאר, גאר א וויכטיקער טייל פונעם היינטצייטיקן יידיש־רעדנדיקן ציבור, רופט ארויס א לעבעדיקן אינטערעס אין רוסלאנד - א חשובן טייל פונעם היסטארישן מיזרח־אייראפעישן יידישלאנד. 
