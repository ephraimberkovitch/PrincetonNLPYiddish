

די געשיכטע פון יידן אין בעמען און מערן (13) 



 by באריס סאנדלער 
September 1, 2020September 1, 2020 Filed under:
געשיכטע 

מיכאל דונאיעווסקי
מאריע־טערעזיעס גזירה
מאריע־טערעזיע, די קייסעריניע, האט באשלאסן די יידן אוועקצוטרייבן „אויף אייביק פון אלע לענדער פון איר מלוכה‟…
באדינגונגען פון דער דאזיקער גזירה זיינען געווען אומגלייבלעך הארטע. לויט דעם קייסעריניעס לאקאנישן עדיקט, וואס האט טאקע געהאט נאר א פאר ווערטער, ארויסגעגעבן דעם 18טן דעצעמבער 1744 פאר בעמען און מערן מיט שלעזיען, האט מען דעם 2טן יאנואר 1745 געמוזט פארלאזן די פראגער געטא ביז סוף יאנואר, און די גאנצע מלוכה האבן אלע יידן געמוזט פארלאזן ביז סוף יוני! דער אונטערשייד צווישן אנדערע ענלעכע גזירות אין פארגאנגענהייט און דער איצטיקער איז געווען, אז דאס מאל האבן די יידן געמוזט באמת אוועקפארן פון דער מלוכה; זיי האבן ניט געהאט קיין מעגלעכקייט זיך בלויז אריבערציען אויף א צייט אין אן אנדער טייל פון דער מלוכה, ווי עס איז אפטלעך געווען פריער. ווי א סיבה צו דער גזירה איז געווען די טענה אדער די באשולדיקונג, וואס איז קיינמאל ניט באשטעטיקט געווארן — א קאאפעראציע פון בעמישע און מערישע יידן מיט פרייסן, מיט וועלכער מאריע־טערעזיע (1780־1740) האט אין יענער צייט געפירט א מלחמה.
וואס זשע איז אזוינס געשען, אז די קייסעריניע האט אזוי פלוצעמדיק באשלאסן אנצונעמען אזא ראדיקאלן באפעל? די היסטאריקער טענהן, אז די סיבה דערצו זיינען געווען געוויסע געשעענישן, וואס זענען פארלאפן אין דער צייט פון פרייסישער אקופאציע פון פראג סוף זומער 1744.
בעת דער קאראנאציע פון מאריע־טערעזיע
בעת דער פרייסישער באלאגערונג פון פראג, האט די יידישע געטא צוגעשטעלט מענער צו רעמאנטירן די שטאטמויערן. זיי האבן דארט תמיד געארבעט לויט די באדערפענישן, א חוץ שבת, פארשטייט זיך. ווי א קאמפענסאציע פאר דעם, האט די געטא צוגעשטעלט יעדן זונטיק צוויי מאל אזוי פיל מענער. די ארבעט אין די שבתים האבן די יידן איגנארירט אויך בשעת דער פרייסישער באמבארדירונג פון פראג. מע זאגט, אז פאר דעם זענען די יידן געווען באשטראפט. אין פראג, ווי תמיד, ווען עס פלעגט אויפקומען א שווערע פראבלעם, האט מען אין דעם באלד באשולדיק די יידן. האבן זיך אויך איצט גלייך פארשפרייט פארשידענע קלאנגען, אז די יידן זענען פארבונדן מיטן פרייסישן שונא. דערצו האט אויך מיטגעווירקט דער פאקט, אז אין די ערשטע טעג פון באמבארדירונג איז קיין איין פייער־באמבע ניט געטראפן אין דער געטא. מ׳האט זיך געשושקעט וועגן 15 טויזנט דוקאטן, וואס די יידן האבן כלומרשט באצאלט די פרייסן ווי א „מתן־בסתר‟ …
ווען עסטרייך האט שפעטער געמוזט קאפיטולירן, האבן די סאלדאטן פון דער עסטרייכישער ארמיי, צוזאמען מיט די פראגער גויישע איינוווינער, זיך אריינגעשלאגן אין קאפ, אז די יידן זענען שולדיק אין דער דאזיקער קאפיטולאציע. אין דעם זעלבן טאג פון קאפיטולאציע האבן זיי געמאכט א פאגראם. בשעת מעשה האבן זיי באראבעוועט עטלעכע שילן און יידישע הייזער, און דרך־אגב געהרגעט פיר יידן. דער עסטרייכישער שטאט־קאמענדאנט, וואס האט שוין געהאט פארלאזט זיין שטעלע, האט זיך ניט געוואלט אריינמישן אין דער סיטואציע, און די פאגראמשטשיקעס זענען אוועקגעטריבן געווארן פון דער געטא נאר דורך די פרייסן.
די אקופאציע־מאכט האט געפאדערט מע זאל איר צאלן א מערקווערדיקע קאנטריבוציע, פון וועלכער די יידישע געטא האט געצאלט א טייל; א חוץ דעם, האט זי „פארבראכט‟ צייט ביים ראבעווען די אדל־הייזער און פאלאצן. די אדללייט האבן פאר שרעק געכאפט די פיס אין די הענט און געלאזט זייער פארמעגן אויף הפקר. די פרייסישע זעלנערס האבן, פארשטייט זיך, אויסגענוצט דעם מצב און געלאזט אין גאנג א שלל מיט רויבעריי, וואס איז ביים סוף אויסגעקויפט געווארן דורך די פרייסישע יידן. זיי זיינען, ווי דער שטייגער איז דעמאלט געווען, נאכגעגאנגען נאך דער פרייסישער ארמיי. ניט געקוקט אויף די שטרענגע ווארענונגען פון דער פראגער קהילה־פארוואלטונג, האבן זיך אייניקע זאכן פון די רויבערייען פארט געפונען אין דער געטא. אפילו אויב דאס איז געווען א קליינער טייל פון רויב, האבן די פראגער קריסטלעכע איינוווינער סיי־ווי געטענהט, אז די היגע יידן האבן אפגעקויפט אלע אוצרות פון די צערויבטע פאלאצן.
די אקופאציע פון פראג האט, דאנקען גאט, צו לאנג ניט געדויערט. די יידן האבן אבער ממילא מורא געהאט, אז זיי קענען באשולדיקט ווערן אין מלוכה־פארראט. האבן זיי געבעטן פון דעם פרייסישן שטאט־קאמענדאנט, אז בעתן אריבערפירן די שטאט צוריק אונטער דער עסטרייכישער פירערשאפט, זאל ער באשטעטיקן, אז די פראגער יידן האבן ניט געטאן קיין שום אומגעזעצלעכע זאכן. זעט אויס, אז זיי האבן טאקע געגלייבט אין דעם, אז אן אפיציר־ווארט האט מער ווערט ווי דאס יידישע און מע וועט אים טאקע גלייבן. אבער אין די אויגן פון די פראגער קריסטלעכע איינוווינער האט עס אויסגעזען פונקט פארקערט — שולדיק זענען געבליבן די יידן. ווי באלד די פרייסן האבן פארלאזט די שטאט, איז די געטא ווידער באפאלן געווארן דורך די פאגראמשטשיקעס. אויסער די ארטיקע פראגער איינוווינער, האבן זיך אינעם ערשטן פאגראם באטייליקט אויך סאלדאטן פון דאלמאטישן און אונגערישן פאלקן ביי דער עסטרייכישער ארמיי. דער איצטיקער פאגראם, ווו עס זענען דערהרגעט געווארן 13 יידן און א 300 יידן זענען שווער פארווונדעט געווארן, איז אנגעגאנגען שעהען־לאנג און האט זיך פארענדיקט נאר נאך דער אריינמישונג פון דער עסטרייכישער ארמיי.
די פארוואלטער פון פראג האבן שפעטער פאראורטיילט דעם פאגראם און ארויסגעפאדערט אומצוקערן דאס צוגערויבטע פארמעגן. די יידן, וואס זענען געווען פארבונדן מיט די פרייסישע זעלנערס, זענען פון דעסטוועגן איינגעזעצט געווארן אין תפיסה און פארמישפט צום טויט דורכן שטאטגעריכט…
מאריע־טערעזיע האט ניט באשטעטיקט די טויט־אורטיילן; זי האט פראסט־און-פשוט באשלאסן צו באשטראפן אלע יידן אין בעמען, מערן און שלעזיען, שולדיקע און אומשולדיקע — אלע אין איינעם…
המשך קומט

Share this:TwitterFacebookPrintLike this:Like Loading...

Related
 


Tagged: fasadhistoryjewsresearchYiddish 
Post navigation


Previous Post
עס שעפטשעט מיר דאס הארץ 

Next Post
נאטיצן פונעם רעדאקטאר — 36 



