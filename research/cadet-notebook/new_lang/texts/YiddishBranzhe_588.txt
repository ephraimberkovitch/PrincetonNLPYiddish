

דער חידוש פון יידיש אין שפאניע 



 by באריס סאנדלער 
November 10, 2017December 7, 2017 Filed under:
איבערזעצונגען
געשיכטע
ליטעראטור 

פון רודה (רחל) הענעלדע אביקאסיס
רודה (רחל) הענעלדע אביקאסיס
כאטש כ׳בין אויפגעוואקסן אין די פאראייניקטע שטאטן, וווין איך שוין איבער פערציק יאר אין מאדריד, שפאניע. איך וויל דא א ביסל דערציילן וועגן דעם אומגעריכטן און אומבאקאנטן בייזיין פון יידיש אין שפאניע. ס׳רוב איינוווינער אינעם לאנד האט נישט געזען א יידיש פנים כנעט 500 יאר. אייגנטלעך, האבן זיי געמיינט, אז נאכן גירוש זיינען די יידן אינגאנצן פארשווונדן געווארן פון דער וועלט.
פארשטייט זיך, אז זיי האבן בכלל נישט אנגעהויבן צו וויסן, אז עס עקזיסטירט אזא שפראך ווי יידיש. פאקטיש האט דאס שפאנישע פאלק ערשט געווויר געווארן וועגן דער עקזיסטענץ פון לאדינא (Judeo־español), ווען אין יאר 1903 האט דער סענאטאר, ד״ר אנדזשעל פולידא, געמאכט א רייזע איבער די באלקאנישע לענדער. פארנדיק אויף א דאמפשיף איבערן טייך דוניי, האט ער צום ערשטן מאל דערהערט די דזשודעא־שפאנישע שפראך פון א דירעקטאר פון א יידישער שול אין בודאפעשט. דער סענאטאר איז געווען זייער גערירט פון דער טרעפונג און, קומענדיק צוריק אהיים, האט ער וועגן דעם אנגעשריבן אין זיין בוך „שפאניער אן א פאטערלאנד‟. זיין גאנץ לעבן האט דער סענאטאר געשטיצט דעם צוריקקער פון די ספרדישע יידן קיין שפאניע און די אנערקעגונג פון זייער שפראך.
יידיש גופא איז דווקא אריינגעקומען אין שפאניע מיט א טראסק. עס האט פאסירט אין די יארן 1936־1939, בעתן אויסבראך פון דעם בירגער־קריג. צווישן די 40 טויזנט קעמפער פון די אינטערנאציאנאלע בריגאדעס פון 50 לענדער, האבן זיך געפונען 8 טויזנט יידן, וואס זיינען געקומען צו קעמפן מיט די פאשיסטן.
אין 1937 האבן די יידן געשאפן די אויטאנאמישע חברותא אויפן נאמען פון נפתלי באטווין, וואס האט פארלאזט די פוילישע דאמבראווסקי־בריגאדע, צוליב זייער אנטיסעמיטיזם. בדרך־כלל האבן די יידן גערעדט די שפראכן פון די לענדער, פון וועלכע זיי זיינען געקומען, אבער צווישן זיך איז זייער בשותפותדיקע שפראך געווען יידיש.
זיי האבן אפילו געפונען אין בארצעלאנע א דרוקער, וואס האט געהאט די העברעישע אותיות, און האבן ארויסגעגעבן א יידישע צייטונג. און נאך איין אינטערעסאנטער פאקט: ארום 70% פון די געקומענע דאקטוירים־אינטערנאציאנאליסטן זיינען געווען יידן. זייער שפראך ביי די אפעראציע־טישן אויפן פראנט איז געווען יידיש.
שפעטער האט א בארצעלאנישע צייטונג געשריבן, אז עפעס א גרופע פון די אינטערנאציאנאליסטן רעדט אויף אן אומבאקאנטער שפראך, ענלעך צו דייטש.
עס איז אפיציעל באקאנט, אז אין יאר 1918 איז אין בארצעלאנע פאררעגיסטרירט געווארן א יידישע קהילה. מיט א יאר שפעטער איז עס געשען אין מאדריד. דאס זיינען געווען אשכנזישע משפחות פון געשעפטס־לייט, אנגעקומען נאך דער ערשטער וועלט־מלחמה. קיין יידיש האבן זיי נישט גערעדט, נאר די שפראך פון פארלאזטע לענדער. נאך דעם, ווי עס איז געפאלן די טערקישע אימפעריע, איז פון דארט קיין שפאניע געקומען א היפשע צאל ספרדישע יידן.
במשך פונעם חורבן איז שפאניע געווען אן איבערגאנג־לאנד פאר די יידן, וועלכע האבן געהאט וויזעס אויפן וועג קיין פארטוגאל און פון דארט — קיין אמעריקע. נישט אלעמען האט מען געלאזט אריבערגיין די גרענעץ. א סך מענטשן האבן זיך געמוזט אומקערן אין ווישי־פראנקרייך. עס זיינען אויך געווען העלדישע דיפלאמאטן, וואס האבן געראטעוועט טויזנטער יידן הינטער די אויגן פון פראנקא־דיקטאטור.
היינט וווינען אין פארשיידענע שפאנישע שטעט ארום 45 טויזנט יידן; די קהילה אין מאדריד ציילט 10 טויזנט יידן. אין דער שטאט געפינט זיך אויך די הויפט־שיל און דער קולטור־צענטער „בית־יעקב‟, אויפגעשטעלט נאך בעת דער פראנקא־ממשלה. אין גאנצן איבערן לאנד עקזיסטירן 7 שילן, בתוכם א רעפארמיסטישע שיל.
אין די 1950ער יארן איז קיין שפאניע אנגעקומען א גרופע סטודענטן פון טעטיאן, שפאנישע מאראקא, צו שטודירן אין די ארטיקע אוניווערסיטעטן. אין 1956, ווען מאראקא איז געווארן אומאפהענגיק פון שפאניע און פראנקרייך, איז אהער אנגעקומען א מאסיווע יידישע אימיגראציע; די צווייטע גרויסע יידישע אימיגראציע איז געשען אין 1976, ווען פון ארגענטינע איז מען אנטלאפן פון די פוטשיסטן־גענעראלן.
דער צענטער„ספרד־ישראל״ אין מאדריד
די יידישע קהילה אין מאדריד, ווו איך וווין, איז מערסטנס א ספרדישע, דעריבער איז עס פארט א חידוש, אז עס עקזיסטירט דארט „א יידיש־קרייז פאר שמועסן און לייענען‟. מיר טרעפן זיך איין מאל אין חודש זינט 1994. מיר האבן אנגעהויבן מיט בלויז 5 אנטיילנעמער, צונויפנעמענדיק זיך אין דער „בית־יעקב‟־שיל. איצט האבן מיר שוין 16 מיטגלידער און טרעפן זיך אין א נייעם זאל ביים צענטער פון „ספרד־ישראל‟, אויפגעשטעלט פון דער שפאנישער רעגירונג און פינאנצירט פונעם אויסלאנד־מיניסטעריום, דער שטאטישער און ראיאן־אדמיניסטראציע. די פראגראמען, וואס דער צענטער פרעזענטירט, זיינען ס׳רוב וועגן דער ספרדישער קולטור; נאר מ׳איז זייער שטאלץ באקאנט צו מאכן, אז יידיש איז א חלק פונעם צענטערס טעטיקייט. דערמיט ווערט ארויסגעוויזן, אז מע פרעזענטירט אויך די אשכנזים; און טאקע צומאל קומען אינעם צענטער פאר פראגראמען וועגן יידישער ליטעראטור און עס ווערן געוויזן יידישע פילמען.
פון דעסטוועגן, דער גרעסטער חידוש איז, ווי אזוי דער שפאנישער עולם האט זיך דערוווסט וועגן דער עקזיסטענץ פון יידיש, און ווי אזוי עס איז צו אים געקומען אן אינטערעס צו דער יידישער ליטעראטור. נאך דעם, ווי יצחק באשעוויס־זינגער האט באקומען דעם נאבעל־פריז אין 1978, האט מען אייניקע פון זיינע ווערק איבערגעזעצט אויף שפאניש פון ענגליש, ווי ער אליין האט געוואלט און אנגעזאגט זיינע יורשים. דערפאר האט מען אין שפאניע געמיינט, אז באשעוויס איז אן אמעריקאנער יידישער שרייבער, וואס שרייבט אויף ענגליש.
אין א שיינעם טאג האט דער „פארווערטס‟ אנטדעקט אן אומבאקאנטן ראמאן פון באשעוויסן, וועלכער האט זיך אין דער צייטונג געדרוקט מיט המשכים במשך פונעם יאר 1957. דער ראמאן האט געהייסן „שאטנס ביים האדסאן‟, און איז אין יאר 1998 ארויסגעלאזט געווארן אויף ענגליש. דער ראמאן האט געהאט גרויס דערפאלג און איז אין גיכן איבערגעזעצט געווארן פון ענגליש אויף פראנצייזיש און דייטש.
פארשטענדלעך, אז דער שפאנישער פארלאג Ediciones B האט אויך געוואלט קויפן די דרוקרעכט איבערצוזעצן דעם ראמאן אויף שפאניש. האבן באשעוויסעס יורשים געפרעגט, צי מע וויל עס איבערזעצן פון ענגליש, צי פון יידיש? די דירעקטארין פונעם פארלאג איז געבליבן געפלעפט; זי האט קיין מאל נישט געהערט וועגן אזא לשון, און אוודאי האט זי זיך נישט פארגעשטעלט, אז יצחק באשעוויס האט געשריבן נישט אויף ענגליש, נאר אויף אט דעם לשון. זי האט באשלאסן איבערצוזעצן דאס ווערק פונעם אריגינאל.
איצט איז אויפגעקומען א נייע פראבלעם — צו געפינען אן איבערזעצער פון יידיש. די דירעקטארין האט זיך פארבונדן מיט אלע יידישע קהילות אין שפאניע, און לסוף האט איר אן ארגענטינער מיטגליד פון אונדזער קרייז רעקאמענדירט זיך ווענדן צו מיר. דעם אמת געזאגט, האב איך זייער געצווייפלט, צי כ׳בין גענוג גרייט זיך צו נעמען פאר אזא ארבעט. אבער מיין משפחה האט מיך געמונטערט, און איך האב זיך אונטערגענומען אויסצופירן די שווערע, נאר איינגענעמע ארבעט. איך האב אויך געשטעלט א תנאי, אז כ׳וועל עס טאן מיט א מענטש, וואס שפאניש איז זיין מוטער־שפראך. לסוף, האב איך זיך געכאפט, אז אזא קענער איז מיין מאן, יעקב אבעקאסיס.
מיר האבן טאקע איבערגעזעצט דעם ראמאן „שאטנס ביים האדסאן‟ גלייך פון די געלע „פארווערטס‟־זייטן פארן יאר 1957. דער שפאנישער לייענער און די קריטיקער האבן אויפגענומען אונדזער ארבעט זייער ענטוזיאסטיש. זיי האבן אנטדעקט פאר זיך א נייע שפראך — יידיש. זינט יאר 2000 האט זיך דער שפאנישער לייענער באקענט מיט א סך אנדערע ווערק פון יידישע שרייבערס, און שעצט הויך אפ דעם בייטראג פון דער יידישער ליטעראטר אין דער אלוועלטלעכער ליטעראטור.
 

Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
אנטיקלעך פונעם סאקוואיאזש 

Next Post
צום 80סטן יארצייט נאכן דערשיסן די יידישע שרייבערס אין מינסק 



