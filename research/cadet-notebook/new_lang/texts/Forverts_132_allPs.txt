 אין אן אינטערעסאנטן אינטערוויו מיטן יידישן אקטיאר יעקב לעווין געפירט אין 2004 , טענהט ער, אז יידיש איז אוממעגלעך אדעקוואט איבערצוזעצן אויף וועלכער־ניט־איז אנדער שפראך. 
 דער פסק פון די מומחים? ניין, ס׳איז דווקא יא מעגלעך איבערצוזעצן ווערק און דאקומענטן פון יידיש אדער אויף יידיש; עס זענען אבער פאראן פארשיידענע וויכטיקע ניואנסן, וואס פאדערן א פרטימדיקן אנאליז. 
 די קאנפערענץ האט לכתחילה געזאלט פארקומען פנים־אל־פנים אין פאריז אבער צוליב דער קאראנא־עפידעמיע האט מען זי אריבערגעפירט אויף דער אינטערנעץ, בראש מיט פאריזער ארגאניזאטארן און מאדעראטארן. 
 זייענדיק אליין אן איבערזעצער און מחבר פון ארטיקלען אויף יידיש וועגן וויסנשאפט, בין איך אויך אויפגעטראטן מיט א לעקציע, באשרייבנדיק ווי אזוי א היינטצייטיקער יידישער שרייבער קאן שילדערן אזעלכע זאכן, ווי קוואנט־פיזיק און קאסמישע נסיעות אויף א לשון, וואס זאל קלינגען נארמאל און נישט אנגעשטאפט מיט אומפארשטענדלעכע נעאלאגיזמען צי איבעריקע קאלקעס פון ענגליש. 
 די אונטענעמונג האט זיך אנגעהויבן מיט א לענגערן רעפעראט פון שאול־נועם זאריט (הארווארד). אין זיין „טייטש־מאניפעסט‟ האט ער פארגעשטעלט אן אייגנארטיקע פערספעקטיוו מיט א פראוואקאטיוון טעם. זאריט טענהט, אז ווען מע זעצט עפעס איבער אויף אן אנדער לשון, מוז דער איבערזעצער סיי־ווי־סיי אויסנוצן פארשיידענע „קרומע‟ מיטלען, וואס ווייכן פונעם אריגינאל. 
 דער עלטסטער כתב־יד אויף יידיש, אנגעשריבן אין 1384, באשטייט אין א גרויסער מאס פון איבערזעצונגען פון אנדערע שפראכן, אריינגערעכנט „דוכוס האראנט‟ – א טייל פון אן אוראלטער דייטשישער מעשה. דער אומבאקאנטער אלט־יידישער מחבר שרייבט אזוי: „דא גינג זי צו תיפלה‟ (דאן איז זי געגאנגען אין קלויסטער). דאס ווארט „תיפלה‟ איז א פעיאראטיוו צונעמעניש פון א קריסטלעך געבעטס־הויז. פארט, הגם דער איבערטייטשער האט בכיוון פאריידישט דעם אריגינאל, האט זיך אים איינגעגעבן אפצוהיטן דעם גייסט פונעם ריטערישן עפאס. 
 אן אנדער ביישפיל איז ווי אזוי מע קאן איבערזעצן אויף יידיש די היינטיקע געשעענישן, וואס האבן צו טאן מיט „בלעק לייווס מעטער‟. צי מעג מען שילדערן די אפרא־אמעריקאנער ווי „שווארצע‟? בוכשטעבלעך איז עס, אוודאי, ריכטיק, אבער אין געוויסע קרייזן, בפרט ביי די חסידים, האט דאס דאזיקע ווארט א ראסיסטישן טעם; ממילא מוז מען אויסטראכטן לענגערע און עטוואס אומפינקטלעכע, אבער נייטראלע יידישע טערמינען. 
 זאריט ברענגט אויך באלערנדיקע ביישפילן פון אלטע פארווערטס־נייעס. צי מעג מען שרייבן אויף יידיש „סטייט סענאט‟ און „אינדזשאנקשאנס‟? אין 1931 פלעגט דער פארווערטס שרייבן אזוי. די יידישע טערמינאלאגיע האט זיך זינט דעמאלט היפש אנטוויקלט; היינט דארפן מיר זיכער נישט אזעלכע טראנסקריפציעס. פארט, שרייבן די חסידישע אויסגאבעס ווייטער אין אט אזא צווייפלהאפטיקן נוסח; זיי האלטן, אז דווקא אזוי איז גרינגער און פארשטענדלעכער. 
 אין דער זעלבער צייט, דערקלערט זאריט, ווי באלד ס׳איז אוממעגלעך איבערצוזעצן אלץ גענוי ביז דער לעצטער פיטשעווקע, דארפן מיר זיך נישט זארגן צו פיל וועגן דעם און קאנען איבערזעצן ווייטער וואס און ווי מע וויל. 
 בסך־הכל, האבן זיך אינעם ווירטועלן ווידעא־זאל באטייליקט 25 אנטיילנעמער און ארום 150 צוקוקער. ביים אנהייב, האט מען זיך געקליבן צו געבן אלע לעקציעס אויף ענגליש. למעשה האט מען כסדר גערעדט אויף יידיש, ווייל די שפראך האט דער גאנצער עולם געקאנט פארשטיין. מע האט געשאפן א ספעציעלע וועבזייט ; אלע רעפעראטן – א טייל אויף יידיש, א טייל אויף ענגליש – קאן מען הערן דא. מע פלאנירט אויך ארויסצוגעבן ארטיקלען אויף די באהאנדלטע טעמעס אין אן אקאדעמישער אויסגאבע. 
 צום גרעסטן טייל, האט מען געשמועסט וועגן 5 שפראכן: יידיש, רוסיש, ענגליש, פראנצויזיש און העברעיש. יהושע פרייז (קאלומביע־אוניווערסיטעט) האט פארגליכן צוויי יידישע איבערזעצונגען פון „פאריזער סודות‟ (Mystères de Paris) – גאר א פאפולערער פראנצויזישער ראמאן וועגן פארברעכער פון 1842־1843, א ווערק פון עזשען סיו. אלגא ווינאגראדאווא (מאסקווער העכסטע שול פון עקאנאמיק) האט דערציילט, ווי אזוי די איבערזעצונגען פון שיקע דריזן זענען געווארן א טייל פון דער רוסישער קינדער־ליטעראטור. 
 נעמי ברענער (שטאט־אוניווערסיטעט פון אהייא) האט באשריבן די קאמפליצירטע גילגולים פון געוויסע סוזשעטן צווישן יידישע און העברעישע פאפולערע שונד־דראמעס וועגן דעם שווערן גורל פון פרויען – פאקטיש, טשיקאווע ביישפילן פון צווישן־שפראכיקן פלאגיאט. די שונד־ביכער, שטאמענדיק פון פראנקרייך און ממש איבערחזרנדיק איינער דעם צווייטן, האבן געהאט אזעלכע שרייענדיקע נעמען, ווי „סאבינע: א ראמאן פון א קראנקן־שוועסטער‟; „אביבה: ליבע און אווענטיורן פון א יונגער קראנקן־שוועסטער‟ (אויך העברעיש) און „רעגינע: טראגישע ליבע פון אן ארעם יידיש מיידל‟. 
 פארוואס אזא טעמע? כ׳האב שוין לאנג באמערקט, אז די איבערזעצערישע יידיש־טעטיקייט האלט אין די לעצטע יארן אין שטייגן סיי אין אמעריקע, סיי אין דער מערבדיקער און מיזרחדיקער אייראפע. פון אנדערע יידישיסטן האב איך שוין עטלעכע מאל געהערט דעם פארשלאג, אז ס׳איז געקומען די צייט צו ארגאניזירן די איבערזעצער דורך אינטערנאציאנעלע פארזאמלונגען. 
 ווי א פועל־יוצא האבן די ארגאניזאטארן שוין אנגעהויבן פלאנירן א צווייטע איבערזעצונג־קאנפערענץ אין 2022, וואס וועט פארקומען אין דיסעלדארף, און אויף שייכותדיקע טעמעס – א צווייטע פארזאמלונג ווידער אין פאריז. 
