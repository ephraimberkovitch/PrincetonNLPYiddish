

וויניצע — „ירושלים ד׳פאדאליע‟ 



 by באריס סאנדלער 
August 1, 2020September 1, 2020 Filed under:
פון דא און דארט 

לאה שלאנגער
געווען אמאל א יידישע שטאט וויניצע און געווען איז דארט, ווי אין א סך אנדערע שטעט און שטעטלעך פון אוקראינע א לעבעדיק יידיש לעבן מיט אלע מעלות און חסרונות. און דווקא דארט, אין וויניצע, פלעגט מען מיט יארן צוריק דורכפירן יידישע סעמינארן, אבער געבליבן איז עס נאר אין זכרון. די עלטערע יידן זיינען אוועק אין גן־עדן, און די יונגע — זיך צעפארן אין אלע עקן וועלט.
איך האב געהאט דאס גליק אנטייל צו נעמען אין א צאל יידישע סעמינארן, וואס זיינען פארגעקומען אין מיזרח־אייראפע, בתוכם אין אוקראינע. די ערשטע אזעלכע סעמינארן זיינען דורכגעפירט געווארן אין מאסקווע אין 1989, אויף דער איניציאטיוו פון די סטודענטן־אקטיוויסטן פון יידיש, מיט דער הילף פון דער יידיש קאטעדרע ביים בר־אילן אוניווערסיטעט, בראש מיט פראפעסאר גרשון וויינער, ז״ל.
נאכן פארלאזן זיין שטעלע האט וויינער געשאפן א פונדאציע פאר יידיש־לימודים אונטערן פאטראנאזש פון שמואל־אבא קלורמאן ז״ל, מאיאמי, וועלכער איז געווען זיין פערזענלעכער פריינד. נאך דער פטירה פון שמואל־אבא, האט די משפחה ממשיך געווען צו שטיצן די סעמינארן.
די באטייליקטע אינעם סימינאר באזוכן דאס ארט, ווו ס׳האט זיך געפונען היטעלרס בונקער
דער סעמינאר, וועגן וועלכן איך דערמאן זיך, איז פארגעקומען אין 2001 אין וויניצע. עס האבן אין אים אנטייל גענומען 70 סטודענטן פון פארשיידענע שטעט אינעם געוועזענעם ראטן־פארבאנד. אייגנטלעך, איז עס געווען נישט אין וויניצע גופא, נאר דערנעבן, אין א דערפל, וואס הייסט, סטריזשאווקא, אין א פאנסיאנאט, „לאסטאטשקא‟, וואס מיינט אויף יידיש שוואלב. פאר מיר קלינגט עס בפירוש זייער סימבאליש, ווייל מיין פאמיליע איז שוואלב־שלאנגער.
לעבן אט דעם דערפל סטריזשאווקא איז אויפגעבויט געווארן ספעציעל פאר היטלערן ימח־שמו דער בונקער Werwolf, ריכטיקער, א גאנץ היפש שטעטל אונטער דער ערד. דארט איז געווען זיין קאמאנד־פונקטט צווישן 1942 און 1944.
יידישע געגנט אין וויניצע „יערוסאלימקא‟
קיין וויניצע זיינען די יידן געקומען אין יאר 1760. זיי האבן דארט געשאפן א גאנצע יידישע געגנט און עס גערופן „יערוסאלימקא‟. דארט האבן געוווינט די תלמידים פון בעל־שם-טוב, ס׳איז געבוירן געווארן דער גרויסער מאלער מיכאיל לאשאק, אויך אנדערע קינסטלער, חכמים, בעלי־שם. פאר דער מלחמה האבן נאך אין וויניצע געוווינט ארום 40.000 יידן. אין די יארן 1941־1942 האט מען דארט אויסגעמארדעט קנאפע 20.000 מענטשן צווישן זיי 5.000 קינדער, וואס מ׳האט זיי באגראבן לעבעדיקערהייט.
היינט זיינען אין וויניצע דא צוויי מאסן־קברים, א דענקמאל אויפן ברידער־קבר און א צווייטער דענקמאל אויפן קבר פון קינדער. אויף ביידע קברים געפינט מען נישט קיין יידישן אות; אן אלטע שיל, ריכטיקער געזאגט, א צימער, קיין רבי האבן די מתפלילים נישט, א נעבעכדיקער מוזיי, פון וועלכן עס זיינען פארפאלן געווארן, ווערטפולע חפצים און ביכער.
פון יאר 1999 האלט דער „דזשוינט‟ אויס די ארטיקע „חסד‟־ארגאניזאציע, וועלכע האט דעמאלט באדינט אויך 150 ארומיקע שטעטלעך, אפילו אויב דארט האט געוווינט כאטש איין ייד. אין יענער צייט האבן אין „חסד‟ פרייוויליק געארבעט 209 מענטשן. א חוץ דעם „חסד‟, האבן זיך אין דעם בנין געפונען נאך 10 יידישע ארגאניזאציעס. כ׳געדענק, מ׳האט מיר דערציילט, אז עס זיינען נאך פאראן אין וויניצע און אין דער אומגעגנט פון 3.000 ביז 4.000 יידן.
דער סעמינאר איז אנגעגאנגען דריי וואכן. צווישן די תלמידים זיינען געווען צוויי יינגלעך — משהלע פון בערשאד, 12 יאר אלט און מאטעלע פון פעטערבורג, 14 יאר אלט. ביידע האבן זיי באזוכט מיינע קלאסן. ווי איבערראשט בין איך געווען, ווען כ׳האב געזען, אז דווקא זיי, די קינדער, קאנען שרייבן, לייענען און אויך א ביסל רעדן יידיש. נאכן פארענדיקן דעם סעמינאר האבן זיי שוין גערעדט און געזונגען אויף יידיש; איינער פון זיי האט אפילו געשפילט א הויפט־ראלע אין דער פארשטעלונג, לויט שלום־עליכמס א דערציילונג, וואס איך האב געשטעלט מיט מיינע קנאפע 40 סטודענטן.
פארענדיקט האבן מיר דעם סעמינאר מיט א דריי־טאגיקער רייזע איבער די שטעט און שטעטלעך פון אוקראינע, וועלכע זיינען באזונדערס פארבונדן מיט דער יידישער ליטעראטור, טראדיציע, חסידות — זשיטאמיר, בראצלעוו, אומאן, מעדזשיבאזש, בערדיטשעוו און אנדערע.
בערדיטשעוו אין די 1920ער יארן
בערדיטשעוו האט אין גייסטיקן לעבן פון די יידן געשפילט איינע פון די וויכטיקסטע ראלעס, עס האבן דארט געוווינט 65.000 יידן, 85% פון דער גאנצער באפעלקערונג. בערדיטשעוו איז געווען דער פראטאטיפ פאר אונדזער קלאסישער ליטעראטור. שלום־עליכם האט דא געשריבן די דערציילונגען וועגן כתריאלעווקע און גענאשט די ווערטלעך און קללות פון זיין שטיף־מוטער, וועלכע איז געווען פון בערדיטשעוו. דער ניסתר, פינחס קאגאנאוויטש, איז אין בערדיטשעוו געבוירן געווארן און געשאפן. ער האט פולבלוטיק באשריבן בערדיטשעוו אין זיין ראמאן „משפחה מאשבער‟. דא האט עקזיסטירט א יידישער אינסטיטוט און יידיש איז געווען די 3טע אפיציעלע שפראך.
אין אונדזער רייזע האבן מיר באזוכט דעם אוהל פון רבי לוי יצחק פון בערדיטשעוו. א סך לעגענדעס, לידער און דערציילונגען זיינען פארבונדן מיט זיין נאמען. אויך דא, אין בערדיטשעוו, האבן מיר געפונען מאסן־קברים, א דענקמאל אויפן קינדער־קבר לעבן די דריי סאסנעס, ווו עס זיינען פארשיט געווארן לעבעדיקערהייט 960 יידישע קינדער. דער דיכטער אברהם גאנטאר האט אנגעשריבן א ליד „דריי סאסנעס‟, געווידמעט זיין שוועסטערל לאה, וואס איז געווען צווישן די דערמארדעטע קינדער.
די שטיינערנע שיל אין זשיטאמיר
זשיטאמיר איז די עלטסטע שטאט אין אוקראינע, „ירושלים ד׳וואלין‟. א לעגענדע דערציילט, אז דער פירשט פון קיעוו האט געהאט א יידישן דינער מיטן נאמען זשיטאמיר און כדי אפצוגעבן אים כבוד, האט ער די שטאט אנגערופן אויף זיין נאמען, אבער, ווי געזאגט, איז עס בלויז א לעגענדע. די יידן האבן דא געוווינט פון 16טן יארהונדערט. זיי האבן געשפילט א גרויסע ראלע אינעם עקאנאמישן לעבן. סוף 18טן יארהונדערט האבן די יידן דא באטראפן א דריטל פון דער באפעלקערונג. אין דער שטאט זיינען אויפגעבויט געווארן צוויי שטיינערנע שילן. זשיטאמיר האט אין יאר 1802 געהאט צוויי דרוקערייען. די ערשטע דרוקעריי האט פארלייגט משה שאפירא.
די ערשטע רבנישע שיל, געשאפן אין 1847, האט ארויסגערופן ויכוחים און זיך שפעטער פארוואנדלט אין אן אינסטיטוט פאר יידישע לערער. דא האט זיך געלערנט אברהם גאלדפאדען, און אין יאר 1862 איז אויפגעפירט געווארן עטינגערס „סערקעלע‟; אין זשיטאמיר האט געוווינט מענדעלע מוכר־ספרים און דא האט מען געדרוקט זיינע ביכער. פון דאנען איז ער אוועקגעפארן קיין אדעס. צו זיין 10טער יארצייט האט מען אין דער שטאט אנגערופן א גאס אויף זיין נאמען. אגב, איז דא אויך דא א געסל אויף שלום־עליכמס נאמען, כאטש קיינער קאן נישט געפינען דעם אויפשריפט. ביאליק האט אויך נישט אויסגעמיטן די שטאט און דא געוווינט 10 יאר ביי זיין זיידן יאנקל־משה ביאליק. דא איז חיים־נחמן געגאנגען אין חדר און שפעטער אין דער וואלאזשינער ישיבה. אין 1893 האט ביאליק, אומקערנדיק זיך פון אדעס קיין זשיטאמיר, חתונה געהאט מיט דער טאכטער פון א רייכן וואלד־סוחר אווערבוך. מיט א פאר יאר צוריק איז אויפן זיידנס הויז אויף מאסקווער־גאס 61, ווו ביאליק האט א היפשע צייט געוווינט, אויפגעהאנגען געווארן אן אנדענקשילד — „ח. נ. ביאליק, 1873־-1934‟.
ווען איך בין געווען אין זשיטאמיר, האבן דארט געוווינט קנאפע 5.000 יידן.
אומאן. אויף דער גאס אין די טעג פון ראש־השנה, 2018
אומאן איז א שטאט, וואס ביזן היינטיקן טאג קומען אהין טויזנטער יידן, כדי צו דאוונען ביים קבר פון רבי נחמן פון בראצלעוו, אן איבערלעבונג, וואס האט געמאכט אויף מיר א טיפן איינדרוק.
יעדעס שטעטל אין אוקראינע איז ווערט א באזונדערע באהאנדלונג. דאס איז א נישט אויסגעשעפטער קוואל פון יידישן שטייגער־לעבן, פון יידישער ליטעראטור, קולטור און יידישער טראדיציע. אויך פון דער רייזע האבן אונדזערע סטודענטן געלערנט, ווי א צוגאב צו די לימודים פון ליטעראטור, שפראך, גראמאטיק, געזאנג.
מיר, די לעקטארן, געקומען פון ישראל, האבן געטאן אלץ, כדי איבערצוגעבן זיי אלץ, וואס איז מעגלעך געווען אין די דריי וואכן, מיט דער האפענונג, אז זיי, קומענדיק צוריק אין זייערע שטעט, וועלן עס אליין ממשיך זיין.
‫

Share this:TwitterFacebookPrintLike this:Like Loading...

Related
 


Tagged: jewsYiddish 
Post navigation


Previous Post
די חכמה פון היפיס 

Next Post
נאטיצן פונעם רעדאקטאר — 35 



