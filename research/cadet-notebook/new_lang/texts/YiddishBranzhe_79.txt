

נאטיצן פונעם רעדאקטאר — 40 



 by באריס סאנדלער 
January 1, 2021January 2, 2021 Filed under:
באריס סאנדלער
טעאטער
ליטעראטור
נאטיצן פונעם רעדאקטאר 

פון רעכטס, אונטן — ארויף: מענדי קאהן, יעלענא שמואלזאן, מייק בורשטיין, רפאל גאלדוואסער, סוזאן טארען, שיין בייקער, אמיתי קדר, מייקל וועקס
דער מאדערנער וויניעט צווישן צוויי וועלטן
… און אט גייט שוין דאס קאלענדאר־יאר 2020 אויך אונטער — א שווער יאר, א דראמאטיש יאר, א יאר מיט א סך אבדות און טרויער; אבער דער מענטש גיט זיך נישט אונטער, פאלט נישט ביי זיך, גלייבט און קוקט ארויס דורך דער נעץ פון אומעט און צער אויף א ליכטיקן האפענונג־שטראל.
פאר אזא ליכטיקן שטראל, וואס הייסט ZOOM, האט זיך אנגעכאפט די חברה־יידישיסטן; אויף פארשיידענע אופנים האט מען געקאנט זיך באטייליקן אין לעקציעס פון יידיש און יידישער ליטעראטור, געפירט פון באקאנטע פראפעסארן, הערן יידישע מוזיק, געזונגען און געשפילט פון די פאפולערע זינגערס און מוזיקערס, זיך טרעפן מיט באקאנטע פערזענלעכקייטן און סתם פארברענגען א פאר שעה אין א הארציקער קאמפאניע יידיש־ליבהאבערס פון גאר דער וועלט…
אינעם פארגאנגענעם חודש איז אין די דלת אמות פון „זום‟ פארגעקומען א טעאטראלע געשעעניש, פראדוצירט פונעם יידישן קולטור־קאנגרעס אין ניו־יארק, אין שפיץ מיט שיין בייקער. איך מיין, דאס אויפפירן ש. אנ־סקיס דראמאטישע לעגענדע „דער דיבוק‟; ריכטיקער וואלט געווען זאגן, די אדאפטאציע פון דעם ווערק, געמאכט און רעזשיסירט פון אלען־לויס ריקמאן. ערשטנס, האט די ווירטועלע בינע דערמעגלעכט צונויפפירן אקטיארן פון פינעף לענדער, וואס די פאנדעמיע האלט יעדן פארשפארט ביי זיך אין דער היים. צווייטנס, האט די דאזיקע אויפפירונג געוויזן, אז ס׳איז ווייט נישט קיין פוסטער חלום צו שאפן א פראפעסיאנעלן אינטערנאציאנאלן יידישן טעאטער, און דריטנס, אז ס׳איז דא מיט וועמען און מיט וואס גיין צום טיש!
ריקמאן האט שוין נישט איין מאל ארויסגעוויזן מיט זיינע פריערדיקע אינסצעניזאציעס און אויפפירונגען, די נטיה צו א טעאטראלער קאמער־פארמע. דערביי גיט זיך אים איין פון „ברייטע לייוונטן‟ אויסמייסטרעווען א ווערק פון א קלענערן פארנעם, נאר נישט ווייניקער אנגעזעטיקט דראמאטיש. אין דעם זין איז ריקמאנס „זומיזאציע‟ פון אנ־סקיס „דער דיבוק‟ א נייע, געלונגענע דערפארונג.
אין תוך שטעלט דער „זום‟־אופן פאר מיט זיך א וויניעט, אנדערש געזאגט, פענצטערלעך מיט פארטרעטלעך פון באטייליקטע. ריקמאן האט דעם אופן בפירוש אויסגענוצט ווי א שליסן צו זיין אויפפירונג. אנ־סקיס פערסאנאזשן קוקן ארויס פון זייערע „פענצטערלעך‟, ווי געשפענסטער פון זייער פינצטער־ניסתרדיקער וועלט, כדי צו דערציילן אונדז די אלטע פאלקס־לעגענדע, וואס ווערט נישט אלט, מחמת קיינעם איז נישט געגעבן געווארן אפצונארן דעם גורל; דאס באשערטע ווערט געבוירן מיטן מענטשן און באגלייט אים ביזן טויט.
ריקמאן האט איידל „אפגעשיילט‟ פון דער דראמע אלע „איבעריקייטן‟, וואס האבן זיך נישט אריינגעפאסט אין זיין רעזשיסערישן קאנצעפט, איבערלאזנדיק דעם יאדער, דאס געדיכטע פאלקס־קאכעניש. באזונדערס בולט דריקט זיך עס אויס אין דער געשטאלט פון דעם משולח (רפאל גאלדוואסער). ער, דער פארנעפלטער שליח פון דער פארשווונדענער וועלט, איז סיי דער נאראטאר, סיי דער קאמענטאטאר און סיי דער פארויסזעער. ער איז אמוטום.
טרעפלעך זיינען אונטערגעקליבן די אקטיארן; פון עטלעכע און דרייסיק פערסאנאזשן זיינען געבליבן נאר צען, בתוכם דאס קול פונעם ענגליש־רעדנדיקן נאראטאר (א. ריקמאן). צום באדויערן, קומט היינט אפטלעך אויס צו רעדן, אז די אקטיארן קענען יידיש נאר אין די ראמען פון זייערע אויסגעלערנטע ראלעס. פאר דעם אנסאמבל שוישפילערס, וואס איז באשעפטיקט אין דער איצטיקער אויפפירונג פון „דער דיבוק‟, איז יידיש א טייל פון זייער לעבן, דעריבער רעדט יעדער אויף זיין אייגענעם דיאלעקט, געבראכט פון דער היים. מעגלעך, אז היינט אין יידישן טעאטער לייגט מען שוין כמעט נישט קיין אכט אויף אזעלכע זאכן; צוריק גערעדט, שטעלן די אקטיארן נישט פאר איין טעאטראלע טרופע. וויכטיקער איז אין דעם עקספערימענטאלן „זום‟־פראיעקט געווען צו פארהיטן דעם אלגעמיינעם קאמערטאן פון דער פארשטעלונג, און זיין קלאנג איז בפירוש אן אויסגעהאלטענער. איר וועט נישט געפינען קיין פאלשע אינטאנאציע, קלישעען און קיין באנאלע לייזונגען, וואס טרעפט זיך נישט זעלטן בשעתן שפילן אזא פאפולערע דראמע ווי „דער דיבוק‟, וואס איז געשטעלט געווארן אין פארשיידענע שפראכן און טעאטערס איבער דער וועלט.
יעלענא שמואלענזאן (לאה) און דניאל קאהן (חנן)
און פארט, נישט פארמינערנדיק די קונסט פון אנדערע באטייליקטע (מייק בורשטיין, דניאל קאהן, שיין בייקער, אמיתי קדר, מייקל וועקס) וויל זיך באזונדערס באטאנען די שפיל פון מענדי קאהן (ר׳ עזריאלקע מיראפאליער), רפאל גאלדוואסער (דער משולח), יעלענא שמואלענזאן (לאה), סוזאן טארען (פראדע).
אויסגעהאלטן און פאסיק פלעכטן זיך אריין אין גאנג פון דער פארשטעלונג די גראפישע בילדער פון שלמה יודאווין, אליין אן אנטייל־נעמער פון אנ־סקיס ערשטער עטנאגראפישער עקספעדיציע איבער וואלין אין יאר 1912. אויך דער כאאטישער אלף־בית, וואס שווימט פון צייט צו צייט ארויס אויפן עקראן פון חשכות, דערמאנט, אז לויט דער קבלה, איז די וועלט באשאפן געווארן פון די 22 יידישע אותיות.
צום שאפן אן אלגעמיין פאלקסטימלעך געמיט, גיט צו זיין פארב דער נאגנדיקער חסידישער ניגון, געשפילט פונעם באקאנטן קלארנעטיסט מיכאל ווינאגראד. עס קומט אויך א יישר־כוח דעם טעכנישן רעדאקטאר אורי שרעטער, וואס זיינע איינפאלן האבן בארייכערט די דערווייל נאך באגרענעצטע מעגלעכקייטן פון „זום‟.
„דער דיבוק‟ האט א מאגישן כוח: פון דער דראמאטישער לעגענדע האט זיך אנגעהויבן די געשיכטע פונעם פראפעסיאנעלן העברעישן טעאטער „הבימה‟; די פיעסע האט געעפנט ברייטע וועגן דעם יידישן טעאטער „די ווילנער טרופע‟. ווער ווייסט, מעגלעך, אז נאך 100 יאר זינט דער יידישער פרעמיערע, וועט די אומשטערבלעכע פיעסע ווידער אפשפילן איר גורלדיקע ראלע; דאס מאל ביים שאפן א נייע ריכטונג — אינטערנאציאנאלער יידישער ווירטועל־טעאטער.
דעצעמבער 30, 2020, ברוקלין, נ״י

Share this:TwitterFacebookPrintLike this:Like Loading...

Related
 


Tagged: Boris SandlerfasadtheatreYiddish 
Post navigation


Previous Post
פון וואנען קומט צו מיר יידיש? 

Next Post
לאפסוס־קאקטוס — 41 



