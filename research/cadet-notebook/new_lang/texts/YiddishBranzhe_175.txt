

נאטיצן פונעם רעדאקטאר — 31 



 by באריס סאנדלער 
April 1, 2020April 1, 2020 Filed under:
נאטיצן פונעם רעדאקטאר 

א דערמאנונג פון מיין קינדער־וועלט
מיר לעבן איצט איבער פאסקודנע צייטן. און כאטש מיר ווייסן, אז די דאקטוירים הייסן לאכן, קומט דאס לאכן אויס מיט יאשטשירקעס. מע זיצט פארשפארטערהייט אין שטוב און — אסור ארויסשטעקן די נאז אין דרויסן ארויס! קיינער ווייסט נישט, ווו דער נימאסער ווירוס קאן דיך טרעפן.
א גליק האט אלעמען געטראפן — דאס גאנצע לעבן האט זיך אריבערגעפעקלט פון עולם־הזה צו עולם־הווירטועל. מיינע קינדער האט מען אפגעשיקט צו ארבעטן פון דער היים, דורכן קאמפיוטער; מיינע אייניקלעך לערנען זיך מיט זייערע לערערס אין א ווירטועלער שול; מיין ווייב באשטעלט אלע קניות אין די ווירטועלע קראמען און מע שטעלט עס צו גלייך צו דער שוועל. פארשטייט זיך, נישט בחינם. בחינם קאן מען היינט ווירטועל ארומפארן איבער דער וועלט און באזוכן די שענסטע ווינקעלעך; זיך דורכשפאצירן איבער די גרעסטע מוזייען און קונסט־גאלעריעס, זיצן ביי זיך אויפן דיוואן און הערן אפערעס און קאנצערטן פון די גרעסטע זאלן און בארימסטע מוזיקער…
מיט איין ווארט, די וויסטע מגפה טרייבט אונדז אלץ מער אריין אין דער צעשטעלטער עלעקטראנישער נעץ, ווי א שאר נארישע פישלעך… די שטוב ברענט און דער זייגער גייט. אט־אט איז שוין פסח… און דעם פסחדיקן סדר טאר מען נאך דערווייל נישט פראווען ווירטועל. אנדערש געזאגט: יעדע מערכה איז פון גאטס השגחה!
מיין עלטערער זון, א פרומער ייד מיט בארד און פאות, קלינגט מיר אנומלט טעלעפאניש און טיילט מיר מיט די גוטע בשורה, אז ביי אים איז שוין אלץ גרייט צום פסח. יעדעס יאר נעמט אונדזער גאנצע משפחה זיך צונויף ביי אים אין שטוב, צו פראווען דעם ערשטן סדר. היייאר האט די מגפה, דער רוח זאל זי נעמען, צעשטערט אונדזער משפחה־מינהג אויך. א גליק, איך האב זיך מיין אייגענעם מינהג: ערב פסח לייען איך איבער א קאפיטל פון מיין ראמאן „דער גולם האט פארמאכט די אויגן‟. אין דעם דאזיקן קאפיטל דערצייל איך וועגן מיין ערשטן אין לעבן פסחדיקן סדר.
מיין זיידע, אברהם קאטיק ע״ה
ווי א טעלערל פון הימל (און אפשר טאקע פון דער ווירטועלער וועלט) שווימט ארויס און לאזט זיך אראפ אויפן פסחדיקן טיש, פארשפרייט מיט א ציכטיק־יום־טובדיקן טישטעך, די קערה. פון אינעווייניק, פון סאמע מיט פארצעלייענער קערה קוקט אויף מיר אן אנגעמאלט קליין געקרייזלט שעפעלע. ארום דעם שעפעלע פלעכטן זיך אין אלע זייטן לאנגע צווייגן מיט געשניצטע וויינטרויב־בלעטעלעך. דעם סדר פראוועט מיין זיידע. ער זיצט ביים טיש אויבנאן אויף א הויכער הסב־בעט, האלב אנגעלענט.
נעכטן פאר נאכט איז ער אומגעגאנגען איבער דער שטוב מיט א הילצערנעם לעפל און מיט א פלעדערפיש אין איין האנט און מיט אן אנגעצונדן ליכטל אין דער אנדערער האנט. ער האט אריינגעקוקט, דאכט זיך, אין יעדן ווינקעלע. א שאר געטאן דא, א שאר געטאן דארט — צונויפגעשארט קיין עין־הרע, א פולן לעפל מיט ברעקלעך. איך בין אים נאכגעגאנגען טראט נאך טראט און זיך געחידושט: וואס איז אויף מיין זיידן אזוינס אנגעקומען. כ׳האב אים קיין מאל נישט געזען מיט א בעזעם אין דער האנט, און — נאט אייך! נאך מער, צום סוף האט ער צונויפגעבונדן דעם לעפל מיטן פלעדערוויש און אריינגעווארפן דאס אלץ אין אויוון אריין, צושעפטשענדיק דערביי: „וואס איך האב געזען און וואס איך האב נישט געזען, וואס איך האב אויסגעראמט און וואס איך האב נישט אויסגעראמט פונעם חמץ, פונעם זויערטעג פון מיין שטוב, זאל דאס בטל זיין, הפקר ווערן, ווי דער שטויב פון דער ערד‟.
דער זיידע גיט זיך א גלעט די בארד זיינע. מיט די אויגן כאפט ער ארום דעם גאנצן טיש. אלץ איז אויפן ארט — די באבע מיט דער מאמען האבן שוין פאר פריער צוגעגרייט אלצדינג ביז צו א קלייניקייט, וועגן גארנישט ניט פארגעסן. און דאך פארהאלט זיך דעם זיידנס בליק אויפן ברייטן טעלער־קערה. דער זיידע בייגט זיך א ביסל אן און טאפט, דאכט זיך, מיט די אויגן אויס יעדע זאך: אי דאס גערגעלע, אי דעם כריין, אי די אפגעשיילטע אייער, אי די ציבעלע מיט קורצע בלייך־גרינע נעגעלעך, אי דאס שאלעכל מיט געזאלצענעם וואסער און אוודאי דאס חרוסת. חרוסת האט די מאמע צוגעגרייט א גאנצן טאפ. כ׳האב גארנישט געוווסט פריער, אז אנגעריבענע עפל צעדרויבלטע ניס, פארפראוועט מיט א ביסל וויין, הייסט חרוסת. בפירוש ניט קיין שלעכט מאכל…
ביים טיש האט זיך אויסגעזעצט די גאנצע משפחה אונדזערע: דער טאטע מיט דער מאמען, דער פעטער מיינער איזיע מיט דער מומע פאליע, און אויבנאן — דער זיידע אין זיין ווייסן קיטל מיט דער שווארצער זיידענער יארמלקע אויפן קאפ…
גוטע דערמאנונגען מאכן שטארקער. מיר נייטיקן זיך, אז גוטע דערמאנונגען זאלן דערנערן אונדזער היינט.
איך ווינטש אלעמען א געזונטן פסח. זאל די היייאריקע ווירוס־מכה שלא כתובה בתורה — וואס איז נישט אנגעוויזן אין דער תורה — זיין די לעצטע אויף דער וועלט!
ברוקלין, ניו־יארק, מארץ 2020

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
די געשיכטע פון יידן אין בעמען און מערן (10) 

Next Post
לאפסוס־קאקטוס — 32 



