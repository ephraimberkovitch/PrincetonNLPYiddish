

אין געוועב: אריינקלערונגען אין יידיש־אינטאנאציע 



 by באריס סאנדלער 
July 1, 2021July 1, 2021 Filed under:
מוזיק
עסייען 

דניאל גלאי
אריינפיר
ווען כ׳טראכט זיך אריין אין דעם מאדעל, וואס העלפט מיר צו באשטימען, וועלכע יידיש־אינטאנאציע איז א ריכטיקע און וועלכע נישט, פלי איך צוריק צו יענע יארן, אין בוענאס־איירעס, ווען כ׳בין געווען א זיבן־יעריק יינגל, געזעסן אין דער ערשטער ריי פון „איפט‟-טעאטער (יידישער פאלקס־טעאטער) און געהערט ווי פון דער בינע טראגט זיך דער זויבערער יידיש פון די טאלאנטירטע אקטיארן. למשל, די בארימטע אקטריסע יארדאנא פיין, וועלכע אין דער פיעסע „מוטערערד‟ וועגן די היגע גאוטשאס זאגט די ציטירנדיק־נאציאנאלע ווערטער פון מארטין פיערר: „ברידער דארפן זיין געאייניקט‟. אדער די באריטאן־שטימע פון מיין פאטער, דעם שוישפילער זישע גאלוואסער אין דער ראלע פון טראפימאוון, ווי ער זאגט: „פון אונטער סמאלענסק האב איך זיי געטריבן…‟ (דוד בערגעלסאנס איינאקטער „יארצייט־ליכט‟). ס׳הייסט, אז טיף אין מיין געהער הילכן אפ יענע מוסטער־ביישפילן פון לויטערן יידיש, וועלכע באגלייטן מיך ביזן היינט צו טאג.
אין יאר 1995 האב איך אננגעשריבן מיין ערשטן ארטיקל אויף העברעיש, אווו כ׳האב פארגליכן די אינטאנאציע פון מאדערנעם העברעיש אדער ישראליש, מיט דריי אנדערע שפראכן, אין וועלכע כ׳האב זיך געהאט אויסגעלעבט: יידיש, שפאניש און ענגליש. אין יענע יארן האט מיך, בעיקר, באשעפטיקט דער פארגלייך צווישן העברעיש און יידיש. מיט די יארן האב איך אויך געשריבן וועגן דער יידישער אינטאנאציע גופא אויף יידיש („פארווערטס‟) און ענגליש (צוגעשטעלט צו דער טשערנאוויצער קאנפערענץ, געווידמעט 110טן יאר פון דער בארימטער קאנפערענץ. אויך אין יאר 2019 האב איך געהאט א שיינע דערפארונג, ווען כ׳האב פארגעשטעלט די א טעמע אין די ראמען פון יידיש־מאראטאן, ארגאניזירט דורכן פאריזער „יידיש־צענטער‟. אין יאר 2020, האב איך אנגעהויבן צו פארשפרייטן אויף „יוטיוב‟ און אנדערע וועגן די 12 פילמירטע אינטאנאציע־לעקציעס אונטערן קעפל „יידיש זינגט זיך‟. און איצט ברענג איך פארן לייענער אט די אריינקלערונגען אין יידיש־אינטאנאציע, וועלכע וועלן האפנטלעך דערגיין צו יידיש־אקאדעמיקערס, לערערס, אקטיוויסטן און ליבהאבערס פון דער שפראך. דער ציל איז א גאנץ פשוטער — ארויסהעלפן יעטוועדן, וועלכער ס׳איז פאראינטערעסירט צו פארבעסערן דעם ניגון פון אונדזער יידישער שפראך.



„ניטא קיין כלל. יעדער קאן באטאנען וואס עס גליסט זיך אים‟
ערשטנס, א זייטיקער באמערק. אינטאנאציע און דיאלעקטן זענען צוויי באזונדערע, אומאפהענגיקע קאטעגאריעס. נישט יעדער דיאלעקט טראגט אן אייגענע אינטאנאציע. יעדער דיאלעקט פורעמט אויס די שפראך מיט א געוויסן כאראקטער, אבער, ווי געזאגט, ס׳האט גארניט צו טאן מיט דער אינטאנאציע, וועלכע איז א געמיינזאמע צו אלע דיאלעקטן.
במשך די יארן האב איך זיך אנגעטראפן מיט יידיש־ליבהאבערס און אפילו לינגוויסטן, וועלכע האבן אפגעווארפן מיין טעארעטישן צוגאנג וועגן דעם קליימאקס אין יידיש, וועלכער פאלט אויס אויפן נידעריקסטן טאן. זייער טענה איז געווען: „ניטא קיין אינטאנאציע־כללים בכלל. יעדער קאן באטאנען ס׳ווארט וואס עס גליסט זיך אים‟. איז מיין ענטפער: יעדער איינער קאן טאקע באטאנען ס׳ווארט (בעסער געזאגט די זעלבע ווערטער), וואס עס גלוסט זיך אים, נאר דאס שלאגט ניט אפ די טעזע, אז עס איז פאראן אין יידיש, ווי אין יעטווידער שפראך א רעגלמעסיקייט אין דער קלאנג־באטאנונג.
טא לאמיר אויפקלערן: יעדער איינער, וואס האט געהאט א וועלכע ס׳איז דערפארונג אין דראמע, ווייסט טאקע, ווי וויכטיק עס איז די באטאנונג פון יעדן ווארט אין זאץ. מען ווייסט אויך, אז יעדעס ווארט אין זאץ קאן באקומען א הויפט־באטאנונג לויט דעם רעדנערס כוונה. ווען מיר זאגן, למשל, „דער מענטש רעדט‟, איז די כוונה אונטערצושטרייכן, אז דער־א מענטש, און ניט קיין אנדערער, איז ווער ס׳רעדט. אויב מיר זאגן: „דער מענטש רעדט‟, איז מען אויסן צו באמערקן די מענטשלעכקייט פון דעם רעדנער און ניט פון קיין אנדערן. און ווען מ׳זאגט: „דער מענטש רעדט‟, איז עס דער געוויינטלעכער, מער פארשפרייטסטער אופן ארויסצוזאגן אזא זאץ, אן קיין אויסנעמלעכע, איינמאליקע באטאנונג, כיבע די באטאנונג איז טאפלט שטארק, וואס מיינט צו זאגן, אז דער־א מענטש בפירוש רעדט שוין און, למשל, שווייגט ניט מער. לאמיר פאר־סך-הכלען: ס׳איז טאקע ריכטיק, וואס דער סוביעקט קאן באטאנען וועלכן עס איז ווארט אין זאץ, נאר דאס שטייט ניט בסתירה צום כלל, אז דער קליימאקס אין זאץ, די הויפט־באטאנונג (אין אונדזער פאל אין יידיש), פאלט אויפן נידעריקסטן טאן פון זאץ.
אינטאנאציע־פארגלייךס׳וועט אונדז אפט אויסקומען צו פארגלייכן די יידיש־אינטאנאציע מיט דער אינטאנאציע פון א צווייטער שפראך, וועלכע מיר באהערשן. א מאל קאן עס געשען צופעליק און אן אנדערש מאל, וועט עס זיין בכיוון. אט די מעטאדע איז גאר עפעקטיוו, כדי זיך צו לערנען דעם אונטערשיד פון דער אינטאנאציע אין ביידע שפראכן. למשל, אין ענגליש זאגן מיר:I am here ווען מיר הערן זיך צו צום מעלאדישן זאץ־דיזיין, איז קלאר, אז דאס ווארט here איז דאס באטאנטע ווארט אויפן העכסטן טאן פון זאץ.
דאקעגן, ווען מיר זאגן אויף יידיש: איך בין דא — די באטאנונג, ווי תמיד, פאלט אויס פונקט אויפן זעלבן ווארט, נאר אויפן נידעריקסטן טאן.
אויב עמעצער צווייפלט, ווי גענוי דארף קלינגען א זאץ, אפילו אן איינציק ווארט אויף יידיש, איז אט די פארגלייך־מעטאדע זייער פראקטיש און נוצלעך. מ׳קאן דערצו צוגעבן, אז אויב א ווארט פאלט אויס אויפן נידעריקסטן צי אויפן העכסטן טאן פון זאץ, מיינט עס צו זאגן ווי ס׳וועט אויך קלינגען דער גאנצער מעלאדישער זאץ־דיזיין. אנדערש געזאגט, אויף ענגליש וועט דער זאץ זיך אנהייבן ביים נידעריקסטן טאן, כדי ער זאל פון דארט קענען ארויפקלעטערן ביזן קליימאקס אויפן העכסטן טאן. און אויף יידיש, גראד פארקערט: דער רעדנער וועט אנהייבן דעם זאץ אין א רעלאטיוו העכערן טאן, כדי ער זאל קאנען דערגרייכן דעם קליימאקס אויפן סאמע נידעריקסטן טאן.
באווייז דורכן היפוךאין מער ווי איין סיטואציע אין יידיש קאנען מיר צווייפלען, וויאזוי דארף קלינגען די ריכטיקע אינטאנאציע, און דאס איז פארשטענדלעך. מיר רעדן אנדערע שפראכן, וועלכע באווירקן מיט זייער ריטם און קאליר יעטווידע אנדערע שפראכן וואס מיר רעדן. א גוטער מיטל אויפצוקלערן די ריכטיקע יידישע אינטאנאציע איז צו מאכן עס דורכן היפוך. ס׳הייסט, מיר פרווון ארויסצוזאגן דעם זאץ־קליימאקס, ערשטנס, אויף דעם העכסטן טאן פון מעלאדישן דיזיין, און באלד דערנאך — אויפן נידעריקסטן טאן. דעמאלט קאן מען לייכט אונטערשיידן וואס איז ריכטיק און וואס נישט. ס׳איז ענלעך צו דער שיטה פון „טעות און תיקון‟. ווי געזאגט געווארן, איז דער זאץ־קליימאקס אייגנטלעך א בולטער פונקט, ארום וועלכן ס׳ווערט אקוסטיש אויססקולפטירט דער גאנצער זאץ.
פרעגזאץ אין מוזיק, אין יידיש און אין אנדערע שפראכןאין מוזיק באנוצט מען זיך אפט מיט אזעלכע באגריפן ווי פראזע און פראזירונג. ס׳איז קלאר, אז אזא באגריף איז אנטליען פון דער גערעדטער און ליטערארישער שפראך. אין מוזיק, ווי אויך אין גערעדטן לשון, איז דער באגריף פראזירונג געקניפט און געבונדן מיט די כסדרדיקע ענדערונגען אין שטארקייט (volume) און הייכקייט (pitch) פון די טענער.
איצט לאמיר זיך פארטיפן אין דעם באדייט פון דער פראגע ווי א הויפט־מאטאר פונעם מענטשלעכן געדאנקען־גאנג. דאס פראבלעמאטיזירן א געוויסן אביעקט, שטעלן פראגעס ארום אים, שטייט אין צענטער פון דער מוח־אנטוויקלונג. בעט זיך איצט דורכפירן א פארגלייך צווישן ווי אזוי זעט אויס א פראגע אין מוזיק און ווי זעט זי אויס אין דער גערעדטער שפראך. יעדער פארגעשריטענער מוזיק־סטודענט ווייסט, אז א פראגע הייבט אן אין א נידעריקן טאן און ענדיקט זיך אין א הויכן טאן, ווו זי בלייבט הענגען ביזן מאמענט, ווען מ׳הייבט אן פארמולירן דעם ענטפער, וועלכער ציט, פארשטענדלעך, אין א קעגנזעצלעכער ריכטונג. ס׳הייסט, פון הויבן אראפ. א פראגע מיינט שפאנונג און איר ענטפער — אנטשפאנונג. אין דער מוזיק־שפראך איז דאס גאר גרינג פארשטעלן. מ׳דארף ניט זיין קיין מומחה עס צו באנעמען. אויב די פראגע וועט פון טאן צו טאן ארויפקלעטערן „דא־רע-מי־פא-סאל…‟ — וועט דער לאגישער ענטפער פון הויבן־אראפ זיין: „סאל־פא-מי־רע-דא‟.
לאמיר זיך איצט אומקערן צום פארגלייך מיט דער גערעדטער שפראך. אויף ענגליש, שפאניש, פראנצייזיש און העברעיש ווערט דאס פרעגווארט גראדע ארויסגעבראכט אויפן העכסטן טאן פון זאץ. למשל: Where do you go? — בשעת אויף יידיש ווערט דאס פרעגווארט געעפנט מיטן נידעריקסטן טאן פון זאץ: וווהין גייסטו?
טא ווי קלערט מען אויף אט דעם פענאמען אין ליכט, וואס איז ווי פריער געזאגט געווארן לגבי דעם מעלאדישן דיזיין, פון א פראגע?
אין ענגליש, ווי אין אנדערע שפראכן, געפינט זיך דאס פרעגווארט גופא אויפן העכסטן טאן און איז אנגעלאדן מיט דער הויכער שפאנונג, וואס שטעקט אין פרעגווארט. מ׳וואלט געקאנט אויסברייטערן די א באשרייבונג זאגנדיק, אז אין ענגליש, אין א געוויסן זינען, איז דאס פרעגווארט שוין ווי אין מיטן פון א זאץ, אויסדריקנדיק די שפאנונג פון אומוויסן. דווקא אין יידיש, ווונדער איבער ווונדער, קענען מיר באמערקן, אז דער פראגע־דיזיין איז אממערסטנס נאענט צום אוניווערסאלן מוזיק־דיזיין פון א פראגע. דאס פרעגווארט עפנט דעם זאץ פונעם נידעריקסטן טאן און קלעטערט ארויף צום העכסטן טאן. דארט שטעלט ער זיך אפ ביזן באקומען דעם געגארטן, פאסיקן ענטפער… אדער עטלעכע אנדערע פראגעס נאכאנאנד.
אימפעראטיוואזוי ווי דער פרעגזאץ הייבט זיך אן אויפן נידעריקסטן טאן, קאן מען אויך זאגן, אז דער אימפעראטיוו הייבט זיך אן (און שליסט זיך) אויפן נידעריקסטן טאן. ווידער א מאל, אויב מיר פארגלייכן מיט ענגליש, וועלן מיר גלייך פילן דעם אונטערשיד. למשל,Go! Come in! Stay aside! גיי! קום אריין! שטיי אין א זייט! אויב מיר וועלן די דאזיקע דריי איפעראטיוון אין יידיש ארויסזאגן אויף א הויכן טאן, וועט עס קלינגען צווייפלענדיק, אפילו ווי ס׳וואלט א פראגע געווען און ניט א באפעל. דאקעגן, ווען זיי ווערן ארויסגעזאגט אויפן נידעריקסטן טאן באקומט זיך דער באפעלערישער, אימפעראטיווער טאן.
פרץ מארקיש רעדט בשעת א פארזאמלונג פון יידישן אנטי־פאשיסטישן קאמיטעט אין יאר 1942



דער בוי־זאץ ענדערט זיך — דער קליימאקס נישטלאמיר נעמען א ביישפיל אין נאמינאטיוו:יצחק איז דער לערעראויב מיר ענדערן דעם ווערטער־סדר און מיר זאגן:דער לערער איז יצחקדי הויפט־באטאנונג בלייבט אויפן זעלבן ווארט\. ביישפיל אין אקוזאטיוו:איך גיב אים די טעקעדי טעקע גיב איך אים\. דער ווערטער־סדר האט זיך געענדערט — די הויפט־באטאנונג נישט\. ביישפיל אין דאטיוו:ער האט געבלאנדזשעט אין וואלד לאנגע שעהעןלאנגע שעהען האט ער געבלאנדזשעט אין וואלדאין וואלד האט ער געבלאנדזשעט לאנגע שעהען
די באטאנונג אין איין, צוויי, דריי אדער פיר זאצן\. רפאל איז געשטאנען אויף דער גאסרפאל איז געשטאנען אויף דער גאס און געבעטן עסןרפאל איז געשטאנען אויף דער גאס, געבעטן עסן און קיינער האט זיך נישט אפגערופןרפאל איז געשטאנען אויף דער גאס, געבעטן עסן, קיינער האט זיך נישט אפגערופן און ער האט אן אנטוישטער זיך אוועקגעזעצט אויפן טראטואר
אויפקלער: דער קליימאקס אדער הויפט באטאנונג אין דעם ביישפיל פאלט אויפן ווארט, צו וועלכן עס פליסן אלע פריערדיקע זאצן און גיט דעם פולן באדייט, וואס דער רעדנער איז אויסן איבערצוגעבן.
דער פראטאטיפישער אינטאנאציע־דיזיין אין יידישדער פראטאטיפישער אינטאנאציע־דיזיין אין יידיש, זיין דיאגראמע (curve) קאן אויסגעמאלט ווערן אזוי: דער זאץ הייבט אן אין א רעלאטיוון הויכן טאן, נידערט אראפ ביזן קליימאקס ביזן נידעריקסטן טאן און פון דאנעט קלעטערט עס ווידער ארויף ביז א געוויסער הייך. אין אנדערע מערב־שפראכן איז די דיאגראמע פונקט פארקערט. דער זאץ הייבט אן אויפן נידעריקסטן טאן, קלעטערט ארויף ביז ער דערגרייכט דעם קליימאקס און פון דארטן נידערט ער אראפ ביזן נידעריקסטן טאן. דערפון דרינגט, אז דער יידישער זאץ האט אין אלגעמיין א מער אינטראווערטיוון כאראקטער להבדיל פון אנדערע מערב־שפראכן, וועלכע טראגן א מער עקסטראווערטיוון כאראקטער.
ביי אט די שפראכן זענען די באהויפטונגען מער געשלאסענע און קאטעגארישע, בשעת אין יידיש באקומט זיך א געפיל פון א כסדרדיקן דיאלאג, ווו איין פראגע רודפט די צווייטע פראגע. א סארט פון Perpetum Mobile. אנדערש געזאגט, דער אייגענער טעקסט קאן אין יידיש אדער אין אן אנדער שפראך זיין גענוי דער זעלבער, נאר אין יעדער שפראך וועט עס באקומען אן אנדערע באפארבונג. אין דער צווייטער שפראך וועט עס קלינגען מער אביעקטיוו און קאטעגאריש, בשעת אין יידיש, וועט עס קלינגען מער פארצווייפלט און אפן צו וואריאציעס און דיאלעקטישע ענדערונגען. איבעריק צו זאגן, אז מ׳קאן רעדן יידיש מיט א פרעמדער אינטאנאציע ווי מ׳קאן אויך רעדן די שפראך נאך דער געהעריקער איבונג, מיט איר אייגנארטיקער אינטאנאציע.
א ברייטער פילאזאפישער אויפקלער צו אט דער דערשיינונג איז, וואס די אנדערע קולטורן און לשונות האבן זיך במשך פון הונדערטער יארן אנטוויקלט אויף זייער אייגענעם באדן מיט א רעלאטיוו פיזישער סטאביליטעט. דאקעגן די יידישע ציוויליזאציע, איר שפראך און קולטור, האבן נאכן חורבן בית־המיקדש זיך אנטוויקלט אין פארשידענע מקומות, קולטורן און אונטער דער השפעה פון אנדערע לשונות.
ווער רעדט היינט א ריכטיקן יידיש, לויט דעם פארגעשלאגענעם אינטאנאציע־פאראמעטער\? די־א פראגע איז, בעיקר, געוואנדן ניט דווקא צו א יחיד, נאר צו א קאלעקטיוו. די קהילות, וואס רעדן אין אונדזערע טעג יידיש, זענען פרומע, איבערהויפט חסידישע יידן. דעריבער איז געווונטשנסווערט זיך גוט צוהערן צו דער מעלאדיע פון זייער לשון, ווי אזוי יידיש זינגט זיך ביי זיי, און פון דאנעט ווידער עקזאמינירן קריטיש די טעאריע פון קליימאקס אויפן נידעריקסטן טאן… נאר מ׳דארף זיין באווארנט, אז עס זענען פאראן ניט ווייניק ארטאדאקסישע יידן, וועלכע האבן זיך דערצויגן אין יידיש און לעבן זיך אויס אין דער שפראך א גאנצן מעת־לעת… נאר אפט מאל אונטער דער השפעה פון ענגליש און צוליבן ריטעם פון מעטראפאלישן שטייגער־לעבן, זייער אינטאנאציע דערווייטערט זיך פון דעם לויטערן מקור. רעדוצירט צו דער טאג־טעגלעכקייט און אפגעריסן פון די ליטעראטור־קוואלן, פארלירט זייער לשון דעם טיפיש־יידישן קלאנג. פון דער אנדער זייט, זענען פאראן וועלטלעכע יידישיסטן, רעלאטיוו יונגע, וואס האבן זיך געלערנט יידיש מיט זייערע אייגענע כוחות און אויך אויף פרעסטיזשפולע קורסן (ווו מ׳לערנט נישט, ליידער, יידיש־אינטאנאציע…), און זייער לשון קלינגט אויך זייער ווייט פונעם מקור. נאר ווי ס׳זאגט דאס ווערטל: „לא אלמן ישראל‟. מען איז נישט אליין און יעדער קאן היינט פארבעסערן זיין יידישן ניגון. ניט נייטיק קיין בר־סמכא אויף דעם אינטאנאציע־געביט. זאל יעדער איינער זיך אונטערגארטלען און נעמען אויף זיך די אויפגאבע צו פארשענערן און פארפינקטלעכן זיין יידיש־לשון.
זאל איצט יעדער לייענער זיך צוהערן צו פארשידענע יידיש־רעדנערס און באשליסן ביי וועמען קלינגט יידיש מער יידישלעך…
דניאל גלאי „יידיש זינגט זיך‟ — אריינפיר און 12 לעקציעס וועגן יידיש־אינטאנאציעhttps://www\. youtube.com/results\? search_query=%D7%93%D7%A0%D7%99%D7%90%D7%9C+%D7%92%D7%9C%D7%90%D7%99+%D7%99%D7%99%D7%93%D7%99%D7%A9+%D7%96%D7%99%D7%A0%D7%92%D7%98+%D7%96%D7%99%D7%9A+playlist

Share this:TwitterFacebookPrintLike this:Like Loading...

Related
 


Tagged: fasadmusicYiddish 
Post navigation


Previous Post
ס׳האט פארגעסן דאס הארץ 

Next Post
נאטיצן פונעם רעדאקטאר — 46 



