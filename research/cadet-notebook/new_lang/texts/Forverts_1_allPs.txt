 די וואך האט דער פארבאנד פון יודאיסטיק געמאלדן די געווינער און פינאליסטן פון די „ביכער־פרעמיעס אויפן נאמען פון דזשארדאן שניצער‟ פארן יאר 2021. 
 די יערלעכע פרעמיע, וואס מע האט אנגעהויבן אויסטיילן אין 2008, אנערקענט און שטיצט די אקאדימישע פארשונגען אויפן שטח פון יודאיסטיק און באערט די אקאדעמיקער וואס האבן ארויסגעוויזן אינטערעסאנטע פארשארבעטן, סאפיסטיצירטע געדאנקען, אינאוואטיווע מעטאדן און א טאלאנט צום שרייבן. די געווינער באקומען א פריז פון ,$10,000 און די פינאליסטן — $2,500. 
 די פרעמיע ווערט געשטיצט דורך דזשארדאן און ארלין שניצער. 
 צווישן די היייאריקע געווינער איז אמעליע גלעזער, א יודאיסטיק־פראפעסארין ביים קאליפארניער אוניווערסיטעט אין סאן־דיעגא, פאר איר בוך, „לידער אין פינצטערע צייטן: יידישע פאעזיע פון קאמף, פון סקאטסבארא ביז פאלעסטינע‟ , וועגן די לינקע יידישע פאעטן וואס האבן באשריבן ראסיזם קעגן ניט־יידישע גרופעס. 
 אין זיין רעצענזיע וועגן גלעזערס בוך, האט מיכאיל קרוטיקאוו ציטירט איר אבסערוואציע אז די פאעטן האבן אפט געניצט יידישע באגריפן צו באמאלן ראסיסטישע געשעענישן ווי, למשל, דאס ווארט „פאגראם‟ אין שייכות מיטן לינטשעריי פון אפרא־אמעריקאנער. ״זייער צוועק איז געווען צו אגיטירן זייערע לייענער און דערמוטיקן זיי צו אקטיווער פאליטישער טעטיקייט,״ האט קרוטיקאוו געשריבן. 
 גלעזערס פארשארבעט אין אלגעמיין נעמט אריין רוסישע ליטעראטור און קינא, טראנס־נאציאנאלע יידישלעכע ליטעראטור, די אוקראינישע ליטעראטור און אמעריקאנער אימיגראציע־ליטעראטור. די טעג שרייבט זי וועגן דער היינטיקער פאעזיע און טעאטער אין אוקראינע. 
