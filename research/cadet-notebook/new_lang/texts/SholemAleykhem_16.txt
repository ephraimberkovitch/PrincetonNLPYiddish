 
 פונעם יאריד: אוצרות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
און אלע דרייצן גערטנער פון סאמע זאפרען, און גאלד מיט זילבער, מיט
דימענטן, מיט בריליאנטן ― כחול הים, אזויפיל, אז סע גלוסט זיך אזש
ניט!...
    
― פארוואס־זשע ביסטו תמיד הונגעריק? און פארוואס האט ער ניט
אף שבת?
    
― אזוי, ווארעם ער וויל ניט. ער וויל בעסער אפקומען אף דער וועלט,
תשובה־טאן. ער איז א בעל־תשובה. ער זאל וועלן, וואלט ער געווען רייך,
ווי קורח; טויזנט רויטשילדס וואלט ער פארשטעקט אין גארטל. ווארעם ער
ווייס, וויאזוי מע ווערט רייך. פאר אים איז אנטפלעקט אלצדינג. ער ווייס
אפילו דעם ארט, ווו דער אוצר ליגט באהאלטן?
    
― ווו ליגט דער אוצר באהאלטן?
    
― חכם! פון וואנען זאל איך וויסן? ווען איך זאל וויסן, ווו דער אוצר
ליגט, וואלט איך דיר שוין לאנג געזאגט. איך וואלט אין מיטן ביינאכט
געקומען צו דיר און וואלט דיך אויפגעוועקט פון שלאף: „קום, שלום, צום
אוצר, וועלן מיר צונויפזשעברעווען דאס גאלד פולע זשמעניעס און אנשטופן פולע קעשענעס!״
    
און האט שמואליק אנגעהויבן צו ריידן וועגן אוצר, אזוי האבן די פארחלומטע אויגן בא אים זיך אנגעצונדן, די רויטע בעקלעך צעפלאמט, און
אליין האט ער זיך אזוי צעהיצט און צעברענט און צעפלאקערט, אז ער האט
אויך דעם חבר זיינעם אנגעווארעמט, צעהיצט, צעברענט און צעפלאקערט.
שמואליק האט גערעדט, און זיין חבר, שלום נחום וועוויקס, האט אים געקוקט אין מויל אריין און מיט דארשט געשלונגען יעדער ווארט.
  
5
  
אוצרות
  
וואס איז אן אוצר? ― א לעגענדע פון כמעלניצקיס צייטן ― ווונדער־שטיינער.
    
אז ס׳איז פאראן אן אוצר דא בא אונדז אין אונדזער שטעטל ―
אין דעם איז דאך קיין ספק ניט.
    
פון וואנען האט זיך גענומען צו אונדז אן אוצר? פון כמעלניצקין.
כמעלניצקי האט אים דא באגראבן נאך פארצייטן. טויזנטער יארן האבן
מענטשן געזאמלט אוצרות מיט אוצרות, ביז ס׳איז געקומען כמעלניצקי
און האט עס באשטאט.
    
― ווער איז געווען כמעלניצקי?
    
― כמעלניצקי, ווייסטו ניט? נארעלע, כמעלניצקי ― דאס איז געווען א רשע, א המן, נאך פאר כמעלניצקיס צייטן... דאס ווייסט דאך א
מינדסט קינד! האט אט דער כמעלניצקי דער רשע, דער המן, אנגעראבעוועט, הייסט עס, מילי־מיליאסן גאלד בא די אמאליקע פריצים און בא
די רייכע יידן, און האט דאס אלצדינג געבראכט צו פירן אהער צו אונדז,
קיין וואראנקא, ― און דא האט ער עס איינמאל באנאכט אף יענער
זייט בית־מדרש בארג־אראפ, אקעגן דער שיין פון דער לבנה, באהאלטן
טיף־טיף אין דער ערד באגראבן, און ס׳איז מיט גראז באוואקסן און מיט
כשוף פארכשופט, אזוי, אז קיין בן־אדם זאל עם ניט געפינען.
    
― און ס׳איז פארפאלן לעולם ועד, אף אייביק און אייביק?
    
― ווער האט דיר געזאגט, אז ס׳איז פארפאלן לעולם ועד, אף אייביק און אייביק? און צו וואס האט גאט באשאפן די קבלה? די בעלי־קבלה, נארעלע, האבן שוין דערצו אן עצה.
    
― דהיינו, וואסער אן עצה?
    
― זיי ווייסן שוין. זיי האבן א שפרוך אזעלכן, און א פסוק פאראן
אזעלכער אין תהלים, וואס מע דארף אים זאגן פערציק מאל פערציק...
    
― וואסער א פסוק?
    
― ע, נארעלע, איך זאל וויסן דעם פסוק! און אפילו איך זאל שוין
וויסן, איז דאס אויך ניט אזוי גרינג. מע באדארף פאסטן פערציק
תעניתים, אפזאגן אלע טאג פערציק קאפיטלעך תהלים, און אפן איין־און פערציקסטן טאג, באלד נאכדעם, ווי די זון האט זיך געזעצט, באדארף מען זיך ארויסגנבענען אזוי קונציק, אז קיין בן־אדם זאל דיך נישט
באגעגענען, ― ווארעם טאמער חלילה דערזעט מען דיך, באדארף מען
אנהייבן נאכאמאל צו פאסטן פון אנהייב פערציק תעניתים, ― און ערשט
דעמאלט, אז ס׳וועט דיר אפגילטן, קיינער וועט דיך ניט באגעגענען,
זאלסטו אוועקגיין אין א פינצטערער נאכט אין אנהייב חודש אף יענער
זייט בית־מדרש בארג־אראפ, און דארטן אפשטיין פערציק מינוט אף איין
פוס, ציילנדיק פערציק מאל פערציק, און אויב ס׳וועט נאר ניט זיין קיין
טעות אינעם ציילן, וועט זיך דיר דער אוצר אנטפלעקן פון זיך אליין...
    
און שמואליק דער יתום גיט צו פארשטיין גאנץ ערנסט זיין חבר,
שלום נחום וועוויקס, דעם סוד פונעם אוצר מיט א שטיל קול, אלע מאל
שטילער, ווי אויסגעלייענט פון א בוך, ניט אפשטעלנדיק זיך אף א
רגעלע אפילו:
    
― און אנטפלעקן וועט זיך דיר דער אוצר דורך א פייערל, א קליין
פייערל. און אז דאס פייערל וועט זיך דיר באווייזן, באדארפסטו גלייך
צוגיין צו דעם, צום פייערל הייסט עס, זאלסט גאר קיין מורא ניט האבן
פאר אפבריען זיך, ווארעם דאס פייערל איז מער ניט אף צו באלייכטן,
ברענען ברענט עס ניט, און דו באדארפסט זיך נאר אנבייגן און זשעברעווען מיט ביידע זשמעניעס (שמואליק באווייזט מיט ביידע הענט, ווי ער
זשעברעוועט) גאלד און זילבער און דימענטן און בריליאנטן, און שטיינער אזעלכע, וואס הייסן מיטן נאמען „ישפה״...
    
― וואס אין דען דער חילוק?
    
― אי, נארעלע, ס׳איז א גרויסער חילוק! „כדכד״ איז אזא שטיין,
וואס לייכט אין דער פינצטער, ווי א סטרינעווע ליכט, און „ישפה״ האט
אין זיך א כח: עס מאכט פון שווארץ ווייס, פון רויט געל, פון גרין בלוי,
פון נאס טרוקן, פון הונגעריק זאט, פון אלט יונג, פון טויט לעבעדיק...
מע באדארף נאר מיט אים געבן א רייב אין דער רעכטער לאץ פון דער
קאפאטע און א זאג: „ס׳זאל מיר ארויסגיין און ארויסגיין א רעכטער אנבייסן!״ ― גייט־ארויס א זילבערנע טאץ, און אף דער טאץ צוויי פאר
געבראטענע טייבעלעך מיט פרישינקע פלעצלעך פון געבייטלטער מעל,
פערווע סארט. אדער: „ס׳זאל מיר ארויסגיין און ארויסגיין א גוטער ווארעמעס!״ ― באווייזט זיך א גאלדענע טאץ מיט כלערליי מינים עסנווארג
און פאטראוועס, מעדני־מלך, געבראטענע צונגען מיט געפילטע העלדזלעך,
וואס זייער געשמאקער ריח צעגייט זיך אין אלע אברים, און פרישע צוגעברוינטע געפלאכטענע קוילעטשן וואקסן אויס פאר דיינע אויגן, און וויין
לרוב פונעם בעסטן סארט, און ניסלעך, און באקסערן, און צוקערקעס
לרוב ― אזוי פיל, אז סע גלוסט שוין אזש ניט!
    
און שמואליק קערעוועט־אפ דעם קאפ אן א זייט און שפייט־אויס, און
זיין חבר זעט נאך זיינע פארשמאכטע ליפן און נאך זיין בלאס פנים מיט
די פארחלומטע אויגן, אז ער וואלט זיך ניט אפגעזאגט פון א שטיקל
געבראטענע צונג, א געפילט העלדזל, אדער כאטש א שטיקל קוילעטש... און ער גיט זיך דאס ווארט, אז מארגן, אם ירצה השם, טראגט
ער אים ארויס אין קעשענע עטלעכע ניסלעך, א פאר באקסערן מיט א
צוקערקעלע, וואס ער וועט ארויסלקחענען, מחילה, בא דער מאמע אין
קלייטל, און דערווייל בעט ער שמואליקן, ער זאל דערציילן נאך און נאך.
און שמואליק לאזט זיך לאנג ניט בעטן. ער ווישט־אפ די ליפן און דערציילט נאך און נאך.
    
― ...און אז דו האסט זיך גוט אנגעזעטיקט מיט די אלע מיני מאכלים
און פארטרונקען מיט די בעסטע וויינען, נעמסטו און טוסט א רייב מיטן
שטיינדעלע און א זאג: „ס׳זאל מיר ארויסגיין און ארויסגיין א ווייכער
געלעגער!״ ― באווייזט זיך דיר א בעטל פון עלפנביין, מיט גאלד באפוצט, מיט אן איבערבעט ― ווייך ווי פוטער, און מיט זיידענע קישעלעך
צוקאפנס, און מיט אן אטלעסענע קאלדרע איבערגעדעקט. ציסטו זיך
אויס און ווערסט אנטשלאפן, און עס חלומען זיך דיר מלאכים מיט
כרובים, מיט שרפים, מיטן גן־עדן העליון, מיטן גן־עדן התחתון... אדער,
אז ניט, טוסטו א רייב מיטן שטיינדעלע, הייבסטו דיך גאר אויף אין דער
הייך ביז דער כמארע, און אריבער דער כמארע, און דו פילסט זיך, ווי
אן אדלער, הויך־הויך! ווייט־ווייט!...
    
צי האט אט דער ארעמער יתום מיט זיינע ווונדערלעכע מעשיות זיך
ווען אפגערופן נאכדעם אין די שרייבעכצן פון זיין חבר שלום, בעת שלום
נחום וועוויקס איז געווארן א „שלום־עליכם״ ― דאס איז שווער צו זאגן.
איין זאך איז געוויס: זיין פאנטאזיע האט ער געמאכט ,רייכער, זיין השגה
ברייטער, און שמואליקס חלומות און שמואליקס טרוימען וועגן אוצרות,
ווונדערשטיינער און נאך אזעלכע גוטע זאכן טראגט ער בא זיך טיף אין
הארצן נאך עד־היום. אפשר אין אן אנדער פארעם, אפשר אין אנדערע
געשטאלטן ― נאר ער טראגט זיי, ער טראגט זיי ביז צו היינטיקן טאג.
  
6
  
דער רב אין גן־עדן
  
די פריינדשאפט פון דוויד מיט יהונתן. ― דער לויתן מיטן שור־הבר. ― ווי
    
 זעען אויס די צדיקים אף יענער וועלט.
    
די שיינע, ווונדערלעכע מעשיות פון שמואליק דעם יתום האבן זיין
יונגן חבר אינגאנצן פארכשופט און געבראכט דערצו, אז די פרינצן מיט
די פרינצעסינס זיינען אים געגאנגען צו חלום, געוועקט, געשלעפט בא
די ארבל: „שטיי־אויף, שלום, טו דיך אן און קום מיט אונדז!״... און
נישט נאר אין חלום ― אויך אף דער וואר האט ער זיך געפונען כמעט
שטענדיק צווישן פרינצן און פרינצעסינס, ערגעץ אין א קרישטאלענעם
פאלאץ, אדער אפן פארגליווערטן ים, אדער אף א וויספע, ווו עס געוועלטיקן ווילדע מענטשן, אדער גאר אין גן־עדן התחתון, ווו עס געפינען זיך
צוועלף ברונעמס מיט קוועקזילבער און דרייצן גערטנער פון זאפרען, און
גאלד און זילבער וואלגערט זיך, אזוי ווי מיסט; אדער ער הייבט זיך אויף,
מיטן שטיינדעלע „ישפה״, גאר אין דער הייך, אף יענער זייט כמארעס...
 
 