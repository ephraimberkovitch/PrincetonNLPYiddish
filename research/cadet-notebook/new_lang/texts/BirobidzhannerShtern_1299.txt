
 &nbsp; 
 דוד האפשטיין 
 (1952־1889) 
 
 אין ווינטער־פארנאכטן… 
 אין ווינטער־פארנאכטן אויף רוסישע פעלדער! 
 ווו קען מען זיין עלנטער, ווו קען מען זיין עלנטער… 
 א פערדל אן אלטינקס, א סקריפנדיקער שליטן, 
 א שליאך א פארשנייטער – און איך בין אין מיטן. 
 פון אונטן, אין איינציקן ווינקל אין בלאסן, 
 נאך לעשן זיך טרויעריק טליענדע פאסן. 
 פון פארנט פארשפרייט זיך א מידבר א ווייסער, 
 און ווייט דארט צעזייט איז א צענדליקל הייזער – 
 דארט דרעמלט א כוטאר, פארזונקען אין שנייען… 
 צום יידישן הייזל פיל סטעזשקעלעך גייען, 
 א הייזל, ווי אלע, נאר גרעסער די פענצטער, 
 און צווישן די קינדער דארט בין איך דער עלטסטער… 
 און ענג איז מיין וועלטל, און קליין איז מיין רעדל: 
 אין צוויי וואכן איין מאל פון כוטאר אין שטעטל. 
 און בענקען אין שווייגן פון פעלדער פון ברייטע, 
 פון וועגן און וועגלעך פארשנייטע, פארווייטע… 
 און טראגן אין הארצן פארבארגענע ווייען 
 פון זוימען, וואס ווארטן און ווארטן אויף זייען… 
 אין ווינטער־פארנאכטן אויף רוסישע פעלדער! 
 ווו קען מען זיין עלנטער, ווו קען מען זיין עלנטער? 
 ווען ס׳קריצן ציין 
 ווען ס׳קריצן ציין צונויפגעפרעסטע, 
 ווען ס׳בליצן פונקען פון די אויגן, 
 ווער קען מיר עצהן, מעסטן, 
 ווער קען מיך פרעגן: 
 האסטו אפגעווויגן? 
 איך ווייס נאר איינס, 
 און אט דאס איינס נאר קען איך ציילן: 
 ס׳איז הייס 
 דאס הארץ, 
 עס טרייבט 
 דאס בלוט, 
 עס גליט 
 פון וויי, 
 עס בליט 
 פון מוט, 
 און וויי און מוט איצט קען איך ניט צעטיילן! 
 אין הייזערקרייז פארטריבן, 
 מיט דערנער שטאלענע פארצאמט, 
 וואס איז מיר נאך פארבליבן? 
 עס פלאמט און פלאמט 
 מיין בלייך געזיכט, 
 און טרערן שווערע 
 פארביטערן די קלארע ליכט 
 פון מיינע בענקענדיקע אויגן… 
 אין נידער פון פארנאכטן, 
 אין שטייגן פון פרימארגנס, 
 אין בלוטן העלישע 
 מיין אויסוועג איז פארבארגן! 
 ווען הייזער שטייען 
 אין פלאם פון וויי־געשרייען, 
 ווען קנוילן גרויל זיך קייקלען איבער גאסן, 
 ווער קען מיר הייסן ווארטן? 
 ווער קען פארווערן האסן?.. 
 
 לייב קוויטקא 
 (1952־1890) 
 באהאלטענע קאץ 
 באהאלטענע קאץ! 
 כ׳שווייג אזוי פיל, וויפל דו, 
 כאטש גייסט ווייך ארום אין שאטן פון מיין ראש געמיט 
 מיט שאטנטריט 
 מיט אויגן – ווייט־וועלטישע רו… 
 כ׳שווייג אזוי פיל, וויפל דו… 
 אויף מיין קליינעם אינדזל, מיין זיכרון, 
 וועלכער טונקלט חרובדיק ארויס 
 פון נעפלדיקן אויסגוס – מיין באוווסטזיין, 
 אויף דעם שוואכן אינדזל 
 קריכט א מאל ארויף אן אלטע פראש, 
 קוקט זיך פויל אזוי ארום, טוט א פוילן קווא – 
 אויף דעם פארשרומפענעם און אלטן ביז־הער 
 קוקט זיך פוילער נאך ארום, טוט א צווייטן קווא – 
 אויף דעם משוגענעם און נגזל איצט. 
 איצט און ביז־הער ווערן באלד אין מיר פארשטומט, 
 נאר קווא אויף אינדזל מיינעם ווערן אויסגעקריצט. 
 כ׳הייב אן זינקען אין א פארמלאזער רו 
 און – 
 כ׳שווייג אזוי פיל, וויפל דו… 
 רוסלענדישער טויט 
 רוסלענדישער טויט 
 איז טויט פון אלע טויטן. 
 רוסלענדישער פיין 
 איז פיין פון אלע פיינען. 
 יאטרעט וועלטס א ווונד? 
 ווי האלט איר הארץ אצינד? 
 פרעג א ברעקל קינד, 
 פרעג א יידיש קינד. 
 טאג און נאכט 
 טאג און נאכט – 
 דערפרוירענע ווארטן מיר אין בייזן טאג 
 אויף נאכט לבנהשער, 
 אויף לבנה צערטלעכער. 
 אנגעשראקן ווארטן מיר אין בייזער נאכט – 
 אויף טאג דעם זוניקן, 
 אויף זון דערבארעמדיקער. 
 טאג און נאכט – 
 גרויס זיינען מיר זיי אין די אויגן, 
 זיי ווארפן זיך מיט אונדז. 
 קליין זיינען מיר, גאר קליין – 
 פחד שלעפט אונדז צו דער ערד, 
 ווי זיינס, ווי אייגנס. 
 וווהין זשע זאלן מיר זיך הינטאן, 
 קליינע? 
 וווהין אונדזער גרויסן ווייטאג הינטאן, 
 ווייטאג? 
 ליבע? 
 סודות? 
 טאג און נאכט – 
 גרויס זיינען מיר זיי אין די אויגן, 
 זיי ווארפן זיך מיט אונדז. 
 
 פרץ מארקיש 
 (1952־1895) 
 *** 
 היי, פרויען פון טיפוס געפלעקט און געפינטלט 
 מיט גראבליעס פון פינגער אויף הארבסטיקע וויי־קעפ! 
 – געמערט זיך? געפרוכפערט? צו וויפל מאל יעדערע? 
 אין שאנדהויז? אויף דילן? 
 אין שטאל? אויף וואקזאלן? 
 אין ריוו, ווי די הינטעכעס? צו וויפל מאל יעדערע? 
 אט גייט באלד א צוג ווי א טרונע אין דר׳ערד אריין, 
 ארויף אויפן דאך! הייבט די פיס ווי די קוימענס! 
 פארהאלעט די העמדער צו הימלען צו שוימיקע, 
 און אטעמט מיט האלבנאכט מיט הייסער 
 פון ראגן. 
 און לאז פון אייך יעדע געבוירן א יויזל 
 צום פרעסן אויף חגא 
 און נישט פאר די סלופעס, און נישט צוליב קרייצן!.. 
 היי, זונות פון אונטערגעווארפענע&nbsp;&nbsp; קינדער, – 
 באזונדער! 
 אריינלייגט די אייטערס אין אייגענע מיילער 
 און מעלקט זיי, און ווארגט זיך, 
 און גריזעט זיי אפ פון די מאגערע לייב־ווענט!.. 
 … ממזרים געשוואלענע 
 דריי עשאלאנען 
 מען ווייסט נישט פון וואנען 
 פארבלאטיקט, 
 פארנעגלט, – 
 –&nbsp; היי, מענטשיכעס־מאמעס! איר זאלט זיי נישט בראטן, 
 איר זאלט זיי נישט פרעגלען!.. 
 1920 
 *** 
 … טויטערהייט וועל איך אריינגיין 
 אינעם טאג פון בלוט און האניק; 
 טויטע אויסקוקער אין לאנד זיין 
 וועלן מיינע ערשטע טויבן. 
 – טויבן, טויבן, – בארג ארויף! 
 ס׳איז מיין גורל אויפגעהאנגען 
 אויף דער בלוטיקער לבנה… 
 נאר נקודות אירע&nbsp; גלאנצן: 
 ״בייכער, בייכער – צו די שטויבן, 
 אויף שאריען איז דער שלאף…״ 
 אויף מיין הארץ גייט דול א שטאט אויס, 
 פון די אקסל קריכן ראגן; 
 – א, דו ציגעלע פון אויפגאנג, 
 פאר צוויי גילדן אויסגעביטן, 
 נאך א מאל כ׳בין אויף דיין ברית!.. 
 א, איר מיינע בלינדע טאטעס! 
 וויפל זנות האט מיך געטראגן? 
 וויפל טראכטן אנגעזויפטע?.. 
 – וואס זשע שרעק איך זיך א טריט טאן, 
 איך אין מיט פון וועלט־צעריס?.. 
 היי, צעשפרייט זיך, וועלטן־זייטן! 
 פונעם ניל ביז דניעפ די ראד איצט, 
 דו, מיט אויסגעשפיזטע אויגן, 
 העפע, קופע, ווילדן פיבער, 
 איבער גריבער, איבער שוועל… 
 בלינדער שמשון! בלינדער גיבור! 
 האר אויף קאפ שוין ווידער שפראצן… 
 האפ אויף זשארנע, האפ אויף בויגן 
 און א טרייסל אן די ווייטן 
 און צעוואליעט גאר די וועלט!.. 
 
 איציק פעפער 
 (1952־1900) 
 *** 
 טויטע גויעס אין שינעלן, 
 אויגן גרויע, שטיקער אייז, 
 אויף די העלדזער – ניט קיין קרעלן, 
 שנירלעך לייז. 
 ניט דערווארט זיך אויף קיין צוגן 
 טויטע גויעס אין שינעלן 
 אן פארנאכטן, אן פארטאגן 
 אויסגעוואלגערטע ביי שוועלן. 
 גרויע רוסישע וואקזאלן 
 אין א ווינטער אין א העלן, 
 קלומקעס, זעקלעך, פעקלעך שפאלן, 
 טויטע גויעס אין שינעלן. 
 אן פארנאכטן, אן פארטאגן 
 אויסגעוואלגערטע ביי שוועלן, 
 ניט דערווארט זיך אויף קיין צוגן 
 טויטע גויעס אין שינעלן. 
 *** 
 נו, איז וואס, אז מ׳האט מיך געמלעט, 
 און געפראוועט, ווי ביי יידן, א ברית. 
 ס׳האבן פעלדישע ווינטן פארסמאליעט 
 מיינע ווייסע פארדרימלטע פיס. 
 דא טרוימען נאך יידן פון טשאלנט, 
 יאטן בענקען נאך רויך און נאך פלאם. 
 אכט יאר אויף פעלדער און טאלן 
 אונטער הימלשן בלויען ים. 
 מע קען מיך פאר א גוטן און שטילן, 
 פאר א סך איז מיין ערלעכקייט קארג. 
 כ׳האב קיין מאל ניט געלייגט קיין תפילין 
 און קיין מאל ניט געהאנדלט אין מארק. 
 נו, איז וואס, אז מ׳האט מיך געמלעט 
 און געפראוועט, ווי ביי יידן, א ברית. 
 ס׳האבן פעלדישע ווינטן פארסמאליעט 
 מיינע ווייסע פארדרימלטע פיס. 
 איך&nbsp; האב קיין מאל ניט געבלאנדזשעט 
 איך האב קיין מאל ניט געבלאנדזשעט 
 אין מיין&nbsp; קורצן שמייכלענדיקן לעבן. 
 לאכט אין מיר מיין הארץ, ווען איך דערמאן זיך, 
 אז איך טראג א נאמען נאך א רבין. 
 נאך דעם הייליקן ר׳ איציקל פון סקווירע 
 האט געוואלט מיין זיידע איך זאל הייסן, 
 איך זאל דאווענען און זינגען זמירות 
 און צו טאן האבן מיט תפילין און טליתים. 
 איך זאל זיין דער גרעסטער גביר אין שטעטל, 
 און מיין ווייב זאל זיין די גרעסטע באלעבאסטע. 
 האבן טעג מיט נעכט זיך וואכעדיק געביטן 
 און געשווומען זיינען יארן פראסטע… 
 האט די זון געבענטשט מיין לייב מיט בראנזע, 
 און מיט שלאכטן און מיט לידער רינט מיין לעבן. 
 לאכט אין מיר און קייכט, ווען איך דערמאן זיך, 
 אז איך טראג א נאמען נאך א רבין. 
 
 דוד בערגעלסאן 
 (1952־1884) 
 פרעש 
 (א פראגמענט פון דער פאעמע) 
 ראבן שטייען&nbsp; אויף די פעלדער 
 צווישן זומפן און יבשה, 
 שפרינגען צווישן שווארצע קראנען 
 מיט געפענטעט־קליינע פיסלעך 
 און זיי נאגן 
 און זיי קלאגן – 
 ראבן האבן קנאפ פרנסה 
 דארט אין געגנט. 
 פון מארגנפרי ביז נאכט און טונקל, 
 נאר זיי ווארפן ראבן־בליקן 
 רעכטס, צום גרויסן שימלדיקן זומפ, 
 און פארקארקען אים, פארקארקען 
 מיט א ביטערקייט אין קארקען 
 מיט תרעומות פון אנטוויינטן קינד. 
 און פארביי, אזוי זיך, 
 גלאט אזוי 
 אין פארוועלקטן גראזנגרוי 
 האט א וועג זיך שטיל באהאלטן, 
 שטיל געשאלטן, 
 שטיל געשאלטן 
 און פארוואקסן ליגט אזוי. 
 הערט, ווי ראבן 
 נאגן – 
 אן אלטער וועג 
 ביים זוים פון זומפ, 
 א שמאלער וועג – 
 ר׳פירט צום זומפ – 
 ר׳ווייסט, ר׳ווייסט: 
 ר׳האט פאר קיינעם ניט קיין טרייסט. 
 יוירט דער זומפ און יוירט. 
 אויסגעצויגן, מיט דריי עקן 
 נ׳גארער ווייט געבליבן שטעקן 
 און פארצויגן מיט זיין גרינעם הייטל, 
 און צעשפרייט געלעגן מיט זיין שטח 
 אינ׳ם ווייטן קאנט, 
 און פארשווונדן אינעם ווייטן 
 שמאלן שפעלטל 
 אינעם האריזאנט… 
 פון&nbsp;&nbsp; אנטאלאגיע ״א שפיגל אויף א שטיין״&nbsp; און 
 The Pinguin Book of Modern Yiddish Verse 
 
 