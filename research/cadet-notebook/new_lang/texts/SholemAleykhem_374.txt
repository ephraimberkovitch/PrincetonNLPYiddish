 
 פון כתרילעווקע: כתרילעווקער פראגרעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
באשרייבונגען, בילדער, פאקטן און מעשהלעך
    
 א
    
 די שטאט.
    
גאטס ווונדער ― וואס פון א שטאט קאן ווערן! כתרילעווקע, מיין
אלטע היים, האט זיך אזוי איבערגעביטן, אז ס׳איז זי גאר נישט צו
דערקענען! נאך א צייט פון א סך, א סך יארן האב איך מיך אראפגעכאפט אין דער דאזיקער שטאט אף א פאר וואכן און בין ארומגעגאנגען
אין אירע גאסן, גערעדט מיט אירע מענטשן, געזוכט אלטע באקאנטע ―
ווער? וואס? וועמען? דער גרעסטער טייל איז אויסגעשטארבן, דער
קלענסטער טייל ― ארויסגעפארן קיין אמעריקע, און די נייע, די אויפגעקומענע, זיינען גארניט די מענטשן. אן איבערקערעניש! ווו זיינען
אהינגעקומען די בארימטע קליינע מענטשעלעך מיט די קליינע השגות?
ווו זיינען יענע יידן מיט בערד, וואס האבן אלצדינג געוווסט און פון
אלצדינג געמאכט חוזק? ווו זיינען יענע יונגעלייטלעך מיט שטעקעלעך,
וואס פלעגן זיך ארומדרייען אין מארק, זוכן עפעס א טועכץ און נישט
געפינען און פאר גרויס עגמת־נפש האט מען גענומען אפלצעווען איינס
פון דאס אנדערע און אלע אינאיינעם פון דער גאנצער וועלט? פראנטן
האב איך איצט געזען ארומשפאצירן אין די גאסן, סאלידע מענטשן מיט
קאפעלושן און מיט פענסנע אף די נעזער. און פון די אמאליקע פארשלומפערטע ווייבער מיט די ווייסע זאקן און מיט די רויטע זאקנבענדלעך, און פון די אמאליקע מיידלעך מיט די פאטשיילקעס ― איז קיין
שריד ופליט נישט געבליבן. דאמען מיט היטעלעך זיינען איצטער געגאנגען פארביי מיר. פריצעס מיט זאנטיקלעך, מאמזעלן מיט הענטשקעלעך אף די הענט. נייע מענטשן. א נייע וועלט. און די שטאט אליין ―
כא־כא! ― האט זיך אויסגעברוקירט די גאסן, אנגעצונדן עלעקטרישע
לאמפן, אוועקגעשטעלט גראמאפאנען, סינעמאטאגראפן, אילוזיאנען ―
חי געלעבט!
    
דאס איז די אויסנווייניקסטע זייט אזוי צו זאגן. אינעווייניק האט
זיך כתרילעווקע נאך א סך מער איבערגעביטן ― ממש עס האט זיך
מיר גאר נישט געוואלט גלייבן, אז איך בין אין דער היים, אין כתרילעווקע. איך בין ארומגעגאנגען און האב געזוכט כאטש איין חברה פון
די אלטע חברות. דא זיינען געווען אמאל, געדענק איך א גוזמא חברות.
איך רייד שוין ניט פון אזעלכע חברות, ווי די „חברה תהילים״, אדער
„חברה משניות״. איך רייד פון אזעלכע חברות, ווי, למשל, חברה „גמי־לות־חסדים״, „לחם־אביונים״, „בקור־חולים״, „מלביש־ערומים״, „סומך־נופלים״, „רופא־חולים״, „מתיר־אסורים״... די דאזיקע אלע חברות
זיינען אוועק, אפנים, אהין, ווו עס זיינען אוועק יענע, וואס האבן געגרינדעט די חברות, און ווו עס איז אוועק דער גרעסטער טייל פון די קליינע
מענטשעלעך, און ווו ס׳איז אוועק דער אלטער עלנטער רב יוזיפל דער
רב, א ליכטיקן גן־עדן זאל ער האבן ― דער האט ארויסגערופן בא מיר
א טרער אף די אויגן... אפן ארט פון די אלע אויסגערעכנטע חברות
זיינען אויסגעוואקסן אין דעם מאדערנעם כתרילעווקע גאנץ נייע חברות,
מאדערנע חברות, אדער געזעלשאפטן, חברות פון „קונסט״ און פון „קולטור״ און פון „שפראך״, אויסרעכענען זיי אלע איז אוממעגלעך. מיר
קאנען נאר פארבייגייענדיק געבן אן איבערבליק אף די, וועלכע געפינען
זיך אין דעם מאדערנעם כתרילעווקע פון יעדן מין צו צוויי. למשל, וואס
דער שפראך אנבאלאנגט, זיינען פאראן דארטן א חברה „יידישיסטן״
און א חברה „העברעיסטן״. און די ביידע קאנען זיך ניט אנקוקן, ניט
הערן דעם נאמען איינס פונעם אנדערן. אדער ס׳איז פאראן א חברה
„הזמיר״, וואס האט זיך צעשפאלטן אף צוויי: איינע הייסט די „פלייט״,
די אנדערע ― דער „טראמייט״, און ביידע „הזמירס״ זיינען צווישן זיך
אף מעסערשטעך. היינט זיינען פאראן צוויי „חדרים מתוקנים״, וואס
זיינען מסוכן, ― זיי זיינען גרייט איינס דאס אנדערע דורס זיין מיטן
קוק. צוויי יידישע טעאטערס, וואס זיי זאלן ניט מורא האבן פאר גאט
און פארן קייסער וואלטן זיי איינס דאס אנדערע מיט פארגעניגן אין א
שטילער נאכט אונטערגעצונדן.
    
און ווייטער גייען צוויי ביכער־פארלאגן, וואס וואלטן איינגעשלונגען איינס דאס אנדערע מיט די קאלאשן. היינט זיינען פאראן צוויי ליטערארישע געזעלשאפטן, צוויי דראמאטישע געזעלשאפטן, צוויי עמי־גראנטן־געזעלשאפטן, און נאך און נאך א סך אנדערע מינים געזעלשאפטן ― פון יעדן מין צו צוויי. צוליב דער וויסטער קאנקורענציע ― די
אלטע מכה פון כתרילעווקע. אזא טבע שוין בא די כתרילעווקער פארבליבן פון קדמונים ― אוממעגלעך אויסצוווארצלען: לאז זיך איינער אפשניידן די נאז, קאנט איר זיכער זיין, אז אף מארגן האט איר דארט צוויי
אפגעשניטענע נעזער. וואס איז דער שכל? א פראסטער שכל: א ז
י ע נ ע ם  ל ו י נ ט  ז י ך  א פ ש נ יי ד ן ד י נ א ז ,  ל ו י נ ט  ז י ך
מ י ר  א ו י ך...
  
ב
    
גאזעטן.
    
אזוי ווי אלצדינג איז אין דעם מאדערנעם כתרילעווקע צו צוויי,
זיינען דעריבער יידישע צייטונגען דארטן אויך פאראן צוויי: „ד י י א ר ־
מ ל ק ע״ און „ד ע ר ק א פ ע ל ו ש״.
    
זעלבסטפארשטענדלעך, אז „די יארמלקע״ איז א פרומע אלטמאדישע גאזעט פאר ארטאדאקסן, און „דער קאפעלוש״ איז א מאדערנע, ראדיקאלע צייטונג פאר די פארגעשריטענע עלעמענטן. שוין פון די מאטאס אליין איז גרינג צו פארשטיין די ריכטונג פון די דאזיקע צוויי
קאנקורירנדע גאזעטן: „די יארמלקע״ האט אוועקגעשטעלט מיט גרויסע
אותיות אויבנאן: ,, צ ו ג א ט  א ו ן  צ ו ל יי ט ! ״  און דער רעדאקטאר פונעם „קאפעלוש״ האט אוועקגעשטעלט אויך אויבנאן און אויך מיט
גרויסע אותיות זיין אייגענעם נאמען און אונטערגעשריבן גאנץ באשיידן: ,, א י ך  ב י ן  ד א ― א ל ע ס  ד א ! ״
    
ווען זיינען די דאזיקע צוויי ארגאנען געגרינדעט געווארן און ווער
פון זיי איז עלטער ― דאס איז שווער צו זאגן, ווייל יעדער פון זיי
שרייבט אף זיך, אז ער איז דער  ע ר ש ט ע ר  און דער  א יי נ צ י ק ע ר
יידישער ארגאן אין כתרילעווקע, און איגנארירט, שליסט אויס דעם אנדערן, דערמאנט, חלילה, קיינמאל דעם נאמען זיינעם נישט ― אסור
חזיר! סיידן אונטער א נויט, אז מען קאן שוין אנדערש ניט און מע
מוז, צום ביישפיל, אויסזידלען, אויסשילטן, מבזה זיין איינס דאס אנדערע, דעמאלט רופט אן „די יארמלקע״ דעם שכן אירן „דאס אפגעבארעטע קאפעלושל״, און „דער קאפעלוש״ רופט אן זיין שכנה „די פארשימלטע יאמפערקע״. נאר מערסטנטייל גייט עס צו בא זיי פארשטעלט,
און זיי מיידן אויס, ווי ווייט מעגלעך, צו דערמאנען דעם נאמען פונעם
קאנקורענט. למשל, אז „דער קאפעלוש״ וויל ריידן פון זיין שכנה און
וויל איר נאמען נישט דערמאנען, וועט ער אנשטאט דעם ווארט „יארמלקע״ בעסער אויסרעכענען א גאנץ צעטל מיט נעמען על־פי אלף־בית,
אט אזוי: „ א ט  ד ע ר  א ב י ו ן,  ד ע ר  ב ט ל ן, ד ע ר
ג ר א ב ע ר  י ו נ ג,  ד ע ר  ד ל פ ו ן,  ד ע ר  ה ו נ ט, ד ע ר
ו צ ד ק ת ך,  ד ע ר  ז ו ל ל ־ ו ס ו ב א נ י ק,  ד ע ר  ח צ ו ף,
ד ע ר  ט י נ ט ל ע ר,  ד ע ר   י ו ד ל א ק,  ד ע ר  כ ל ב ש ב ־
כ ל ב י ם,  ד ע ר  ל יי ד י ק ג יי ע ר,  ד ע ר  מ ס ו ר, ד ע ר
נ ו ד נ י ק,  ד ע ר  ס וו א ל א ט ש,  ד ע ר  ע ם ־ ה א ר ץ, ד ע ר
פ ר א וו א ק א ט א ר,  ד ע ר  פ ו י ל א ק,  ד ע ד  צ ר ע ת, ד ע ר
ק ב צ ן,  ד ע ר  ר ע ט ע ך,  ד ע ר  ש ו ט ה,  ד ע ר  ת ר ח, וואס
מיר ווילן נישט דערמאנען זיין נאמען״...
    
דאס האט געהאט א גוואלדיקן דערפאלג אין כתרילעווקע, און מען
האט דעם „קאפעלוש״ צעכאפט. אלע האבן זיך ארומגעטראגן מיטן
אלף־בית און אויסגעחזרט אים אף אויסווייניק. האט דאס דער „יארמלקע״, נאטירלעך, פארדראסן, און זי איז ארויס באלד אף מארגן מיט א
תשובה, אויך על־פי אלף־בית: „מיר האבן געלייענט אט דעם אלף־בית
פון א ט  ד ע ם  א ו י ס וו ו ר ף,  ד ע ם  ב א ד ־ י ו נ ג, ד ע ם
ג נ ב,  ד ע ם  ד ב ר ־ א ח ר,  ד ע ם  ה ו ל ט יי,  ד ע ם  וו א וו־ק ע ל א ק ע,  ד ע ם  ז ש ו ל י ק,  ד ע ם  ח ז י ר,  ד ע ם  ט ר י פ־נ י א ק,  ד ע ם  י ו נ ג א ט ש,  ד ע ם  כ ל ־ ב ו נ י ק, ד ע ם
ל י ג נ ע ר,  ד ע ם  מ מ ז ר,  ד ע ם  נ א כ א ל,  ד ע ם  ס ק א נד א ל י ס ט,  ד ע ם  ע ז ו ת ־ פ נ י ם,  ד ע ם  פ א ר ך, ד ע ם
צ ו ר ר ־ ה י ה ו ד י ם,  ד ע ם  ק ר י כ ע ר,  ד ע ם  ר ש ע, ד ע ם
ת ר ח ס  א יי נ י ק ל, ― נאר מיר ענטפערן אים נישט, דערפאר
וואס מיר ווילן ניט מיאוס מאכן אונדזער פעדער״...
    
דער כתרילעווקער לעזער האט דעם דאזיקן מין ליטעראטור ליב
דווקא בעסער ווי אלצדינג. בא אים ווערט עס אנגערופן מיטן נאמען
„קריטיקע״, און ער איז זיך מחיה, בעת די רעדאקטוירן פון ביידע גאזעטן „קריטיקירן״ זיך. דעם טאג, וואס ס׳איז ניטא אין בלאט קיין „קריטיקע״, גייען די גאזעטן אין כתרילעווקע עפעס ניט אזוי פויגלדיק. פלייסן זיך דעריבער די רעדאקטארן אפטער איבערוואשן איינס דעם אנדערן
דאס קויטיקע גרעט, כדי ס׳זאל זיין וואס מער „קריטיקע״, און דער עולם
זאל האבן פון וואס צו לעקן די פינגער.
  
ג
  
קאנקורענציע.
    
אז סע קומט א „נאווי־גאד״ און די גאזעטן הייבן אן צו קאכן זיך,
צו טראמייטערן, ארויסלאזן איינס איבער דאס אנדערע ברייטע שרייענדיקע פראספעקטן צום נייעם יאר, ווי אף דער גאנצער וועלט, צעלאזט
זיך „די יארמלקע״ מיט א ברייטן „המלך״, רעכנט אויס אלצדינג, וואס
זי האט אויפגעטאן אינעם פארגאנגענעם יאר, וויל ניט ריידן, חלילה,
קיין לשון־הרע אף איר קאנקורענט, מחמת לשון־הרע איז אסור מן
התורה, נאר גלאט אזוי, בדרך־אגב, דערמאנט זי, אז „דאס אפגעבארעטע
קאפעלושל״ איז נאך געלעגן אין די ווינדעלעך, און איר רעדאקטאר איז
נאך ארומגעגאנגען אן שטיוול, בעת זי, „די יארמלקע״, איז שוין געווען,
מיט גאטס הילף, א יארמלקע... און „דער קאפעלוש״ פון זיין זייט
בארימט זיך אין זיין פראספעקט, אויך גאנץ באשיידן, אז בעת „די
פארשימלטע יאמפערקע״ האט זיך נאך געוואלגערט אפן מיסט פונעם
שולהויף, האט ער, „דער קאפעלוש״, שוין צעשפרייט זיך מיט זיין גאנצער פראכט און גלאנץ איבער די האריזאנטן פון כתרילעווקע, און ווען
ניט ער, וואלט כתרילעווקע עד־היום נאך געשלאפן מיטן לעטארגישן
שלאף פונעם פינצטערן פאנאטיזם...
    
און באמת, ווער פון די צוויי איז מער פארשפרייט ― דאס איז
ניט אזוי גרינג צו וויסן. „די יארמלקע״ לייגט־איין די וועלט און שווערט
זיך בא גאט, אז אזוי פיל ווי זי ווערט געלייענט, ווערט איבערהויפט
נאך קיין יידישע גאזעט אין דער וועלט ניט געלייענט. ווער עס גלייבט
ניט, קאן זיך מטריח זיין אין דער רעדאקציע, וועט מען אים עפעס ווייזן...
    
דאס אייגענע שרייבט אבער „דער קאפעלוש״ אויך, קריכט פון דער
הויט און זאגט־צו איטלעכן באזונדער א פרעמיע פון צען טויזנט רובל,
ווער ס׳וועט אים דערווייזן שווארץ אף ווייס, אז ס׳איז פאראן ערגעץ
אף דער גאנצער וועלט נאך אזא גאזעט, וואס ווערט אזוי געלייענט, ווי
„דער קאפעלוש״. און ער לאזט אויס גאנץ באשיידן, ווי זיין שטייגער
איז: „מיר האבן פיינט בארימען זיך מיט אונדזער גאזעט. מיר האלטן
ניט פון בארימעריי. בארימעריי איז א שלעכטער סימן, א סימן דלות.
נאר מיר לייגן פאר דעם לעזער זעלבסט ― זאל דער לעזער אליין פארגלייכן א ג א ז ע ט  מ י ט  א ג א ז ע ט  א ו ן  א  ר ע ד א ק ט א ר
מ י ט א  ר ע ד א ק ט א ר ״...
    
פארשטייט זיך, אז ווייל די קאנקורענציע איז אומגעהויער גרויס
און קנאת סופרים תרבה חכמה, פלייסן זיך דעריבער ביידע גאזעטן צו
איבעריאגן איינס דאס אנדערע, ארויסגיין וואס פריער פון דרוק, ארויסכאפן פון די גויישע צייטונגען וואס מער נייס און נאך אזעלכע זאכן.
היטן זיי אבער איינס דאס אנדערע די טריט, קוקן נאך און ווייסן איינס
באם אנדערן, וואס סע קאכט זיך, און לאז איין רעדאקציע עפעס פארטראכטן, ווייס מען דאס שוין אין דער אנדערער רעדאקציע מיט אלע פיטשעווקעס. אלס אילוסטראציע וועלן מיר אייך דערציילן א פאר מעשהלעך, ווי מע האט דאס מיר איבערגעגעבן, בעת איך בין געווען אין
כתרילעווקע.
    
בא דער „יארמלקע״ איז געווען א מנהג פון קדמונים ― אלע ערב
שבת איז זי ארויס מיט א באזונדער בלעטל אונטערן נאמען „ א ג ו ט
ש ב ת ״. „דער קאפעלוש״, כאטש ער איז א ראדיקאל, און כאטש ער
זאגט, אז ער איז ארויסגעגאנגען א סך פריער פון דער „יארמלקע״,
האט פונדעסטוועגן נעבעך געמוזט נאכטאנצן דער „יארמלקע״ און אויך
אנהייבן ארויסצוגיין אלע פרייטיק מיט א באזונדער בלעטל אונטערן נאמען „ א  ג ו ט  ש ב ת ״. קאנקורענציע ― וואס זאל מען טאן?...
עפעס איינמאל איז אים נמאס געווארן דאס נאכלויפעניש, איז ער ארויס
פרייטיק מיט א דערקלערונג, אז אזוי ווי פיל פון זיינע לעזער געפינען
נישט קיין אינטערעס אין דעם ערב־שבתדיקן בלעטל, און אזוי ווי דער
רעדאקטאר זעט נאר צופרידן שטעלן דעם לעזער, על־כן גייט ארויס
„דער קאפעלוש״, מהיום והלאה אן „א גוט שבת״. און ווי נבהל ונשתומם
איז ער געווארן, אז ער האט אויפגעעפנט „די יארמלקע״ און האט איבערגעלייענט דארטן די זעלבע דערקלערונג, כמעט ווארט אין ווארט:
„אזוי ווי פיל פון אונדזערע לעזער ... על־כן גייט ארויס „די יארמלקע״
מהיום והלאה אן „א גוט שבת״.
    
איז זיך מיישב „דער קאפעלוש״: אז יענער איז יא אזא מאלפע,
וועלן מיר זען! און ער איז געפאלן אף א שיינער המצאה און גייט
ארויס איינמאל אין א מיטן מיטוואך אף א טשיקאוועסט נאר מיט דריי
זייטן, און די פערטע ― א גלאטע, ווי א לאקשנברעט. איז אבער „די
יארמלקע״ ניט פויל און גייט אויך ארויס דעם זעלבן מיטוואך נאר מיט
דריי זייטן, און די פערטע ― א גלאטע, ווי א לאקשנברעט. האט דאס
שוין רעכט פארדראסן דעם „קאפעלוש״, און ער האט גענומען קודם
רייניקן די רעדאקציע פון די מענטשן, וואס „טראגן ארויס דאס מיסט
פון שטוב״. נאר עס האט ווינציק־וואס געהאלפן. ער האט זיך איבערצייגט אז ס׳איז ניטא קיין פארבארגענע זאך פאר „דער יארמלקע״.
    
ד
  
אנקעטעס
    
די כתרילעווקער רעדאקטארן האבן פיינט בלאזן פון זיך קעגן די
לעזער, אדער מאכן פון זיך א גאנצן צימעס. אדרבה, אין כתרילעווקע
איז צווישן רעדאקטאר מיטן לעזער פאראן א מין פאדעם אזעלכער, וואס
בינדט זיי צוזאמען. אין כתרילעווקע האט דער רעדאקטאר ליב זיך שואל
בעצה זיין מיטן לעזער וועגן זיין צייטונג, איז צופרידן, אז דער לעזער
שרייבט אים א בריוול, און ער לאזט ארויס דעריבער פארשיידענע אנקעטעס, דאס הייסט, ער פרעגט זיך אן בא די לעזער, זיי זאלן זיך מטריח
זיין ארויסזאגן זייער מיינונג וועגן דער אדער יענער פראגע. וועגן
דעם מין אנקעטעס גיי איך איצט דערציילן א מעשה.
    
דערציילט האט מיר טאקע א כתרילעווקער ליטעראט, וואס האט
מיך צוליב דעם ארויסגעפירט ווייט־ווייט הינטער דער שטאט. און אז
מיר זיינען געבליבן דארט אליין, האט ער זיך פריער צעלאכט, און אז ער
האט זיך גוט אויסגעלאכט, האט ער אנגעהויבן בזה הלשון:
    
― ווייסט איר, ווען ס׳איז די ערגסטע צייט בא אונדז אף גאזעטן?
― זומער. סיידן אז גאט העלפט א חלירע ― דעמאלט איז עפעס אנדערש. דעם זומער, וואס איך דערצייל אייך, איז קיין חלירע ניט געווען
― נאר משוגע צו ווערן! וואס טוט מען? פאלט דער „קאפעלוש״ אף
א שפיצל (איך בין דעמאלט אקוראט געווען אנגעשטעלט אין „קאפע־לוש״) און טרעט ארויסעט אין מיטן דרינען מיט א נייס: „אזוי ווי א
געוויסער טייל לעזער פונעם „קאפעלוש״ איז ניט צופרידן מיטן קעפל
פון אונדזער גאזעט; זיי זאגן, אז די למ″ד פונעם „קאפעלוש״ איז צו
לאנג, זעט אויס ווי א טשערנאהוז, און א געוויסער טייל זאגט אדרבה,
אז א לאנגע למ″ד איז א סך שענער ווי א קורצע, ― על־כן גיט מען איבער די דאזיקע פראגע פאר די לעזער: אויב די מאיאריטעט לעזער וועלן
זאגן, אז זיי ווילן אן אנדער קעפל, איז, ניט קוקנדיק אף די הוצאות, גיט
מען זיי אן אנדער קעפל. ווער עס וויל זיך באטייליקן אין דער דאזיקער
אנקעטע, באדארף זיך מעלדן מיט א בריף אין דער רעדאקציע פונעם
„קאפעלוש״.
    
אפגעטאן דאס דאזיקע שטיקל ארבעט, האט זיך אונדזער רעדאקטאר
געפרייט. ,, ד י  ב ה מ ו ת ,  האט ער געזאגט,  וו ע ל ן  ש וי ן  ה א־ב ן וו א ס צ ו ק יי ע ן ״. צום סוף לאזט זיך אויס, מיר קומען אף
מארגן אין דער פרי אין דער רעדאקציע, מיר טוען א קוק ― דער רעדאקטאר זידט, ווי א סאמאוואר. וואס איז? מיר מאכן אים אומגליקלעך!
מיט טראגן ארויס פון דער רעדאקציע אלע סודות! און ער נעמט און באווייזט אונדז „די יארמלקע״ מיט דער זעלביקער מודעה, וואס אין דעם
„קאפעלוש״: „באשר אזוי ווי ניט אלע לעזער פון דער „יארמלקע״ זיינען צופרידן מיטן קעפל פון אונדזער גאזעט; זיי געפינען, אז די למ″ד
פון דער „יארמלקע״ איז א ביסל צו קורץ, זעט אויס ווי א קאטשקע,
בשעת די שווימט; און אנדערע געפינען, אדרבה, אז א קורצע למ″ד איז
א סך שענער פון א לאנגער למ″ד, ― על־כן גיט מען איבער די דאזיקע
פראגע פאר די לעזער: אויב דאס רוב לעזער וועט זאגן, אז זיי ווילן אן
אנדער קעפל, מעג עס קאסטן מי יודע וויפל ― גיבן מיר זיי אן אנדער
קעפל. די לעזערן פון דער „יארמעלקע״ זיינען געבעטן, זיי זאלן זיך מטריח זיין און זיך מעלדן מיט דער אנקעטע דורך פאסט אין דער רעדאקציע אריין״.
    
דאס איז געווען א טויט־קלאפ פארן „קאפעלוש״! פונדעסטוועגן
האט ער ניט אויפגעהערט טאג־אויס צו דרוקן די אנקעטע פונעם קעפל,
און „די יארמלקע״ ― אויך דאס זעלבע: טאג־איין טאג־אויס מיטן קעפל!
און אט אזוי האט זיך עס בא אונדז אין כתרילעווקע כמעט דעם גאנצן זומער
געקעפלט און געקעפלט, ביז „דער קאפעלוש״ איז אין א שיינעם פרימארגן
ארויס מיט א בשורה: „מיר קאנען אנזאגן אונדזערע לעזער, אז דאס קעפל
פון אונדזער קאפעלוש בלייבט איבער דאס אייגענע, ווייל פון אונדזערע
20,000 לעזער זיינען 187 ק ע ג ן  אלטן קעפל, און די איבעריקע 19,813
זיינען פ א ר ן אלטן קעפל״ . . .
זייט איר פארטיק? אוודאי איז דעם זעלבן טאג „די יארמלקע״ ארויס
מיט דער זעלבער דערקלערונג: אזוי ווי פון אונדזערע 20,000 לעזער
זיינען 187  ק ע ג ן  אונדזער אלטן קעפל, און די איבעריקע 19,813
זיינען פ א ר ן קעפל, על־כן בלייבן מיר באם אלטן קעפל״... פון
וואנען „די יארמלקע״ איז דאס געוווירע געווארן? ― דא איז דאך
נישטא קיינער, נאר איר און איך און גאט ― איך זאג אייך: דאס איז
א שווארצער כח ! א כשוף־מאכער! דער גוטער־יאר ווייס אים ! . . .
נאר איר ווילט דאך וויסן דעם סוף? א וויסטער סוף! אונדזער רעדאקטאר
פונעם „קאפעלוש״ האט זיך פארשלאסן בא זיך אין קאבינעט און
האט זיך אזש צעוויינט. פון וואנען איך ווייס עס? ― מסתמא ווייס
איך, אז איך זאג . . .  דערנאך, אז ער האט זיך אויסגעוויינט, האט ער
צעטריבן אלע מיטארבעטער ― און מיך בתוכם ― און האט צוגענומען
נייע. ער האט שוין אבער יענע אויך דורכגעטריבן און אף זייער ארט
צוגענומען צוריק די אלטע. נאר צו מיר איז עס נאך נישט אנגעקומען.
עס וועט מסתמא קומען. מע דארף האפן . . . ער איז א משוגענער, דער
„קאפעלוש״ ― ס׳איז אמת: מע פארדינט אבער בא אים א פאר גראשן . . .
בא דער „יארמעלקע״ קאן מען דאס אויך נישט. די „יארמעלקע״ איז נאך פיל ערגער ! . . .
    
ה
  
סענסאציעס און ראמאנען.
  
ווי אין דער גאנצער וועלט, האלט זיך די כתרילעווקער פרעסע אף
דו אויסערגעוויינלעכע נייס פון טאג, אף סענסאציעס. נישט מער, אף
דער גאנצער וועלט איז דאס מיט א מאס, אין כתרילעווקע ווייס מען
נישט פון קיין מאס ― און אלץ צוליב דער קאנקורענציע. למשל:
ברענגט „דער קאפעלוש״ א נייס, אז אין פראנקרייך האט א פרוי געבוירן א קינד מיט צוויי קעפ, ― געפינט איר אף מארגן דאס זעלבע
נייס אין דער „יארמעלקע״, נאר א ביסעלע צוגעפעפערט: אז אין
פראנקרייך האט א פרוי געבוירן א קינד מיט ד ר יי קעפ, דאס קינד
לעבט און עסט מיט אלע דריי מיילער... אדער דעם „קאפעלוש״ איז
געראטן צו ברענגען א נייס, אז אין מיטן יולי איז אין אדעס אויסגעפאלן
א מוראדיקער שניי, ווי אין ווינטער, ― האט געכאפט אף מארגן „די
יארמעלקע״ און האט געגעבן דאס זעלבע נייס, נאר א ביסעלע שטארקער,
אז אין אדעס איז אויסגעפאלן אין מיטן יולי א שניי אף דריי קלאפטער,
עטלעכע און צוואנציק מאן האט מען געפונען געפרוירענע.
    
שענער פון אלץ איז די מעשה מיטן פיש. איינמאל אין א פרייטיק
איז די „יארמעלקע״ ארויס מיט אזא מין נייס: אז א יידענע, א לעזערן
פון דער „יארמעלקע״, האט געקויפט פיש אף שבת, א העכט פון עטלעכע
פונט. געבראכט דעם פיש אהיים, האט זי דעם פיש אפגעשאבן און אויפגעשניטן און געפונען אינעם פיש א פינגערל מיט צוויי אויערינגלעך,
זהב טהור. מע שאצט דאס זייער א סך געלט. ווער עס וויל אנקוקן דאס
פינגערל מיט די אויערינגלעך, קאן עס זען אין דער רעדאקציע פון דער
„יארמעלקע״.
    
האט דאס דעם „קאפעלוש״ פארקאכט באם הארצן, און ער איז
א גאנצן טאג שבת ארומגעגאנגען אן א קאפ. קוים דערלעבט זונטיק,
האט ער געלאזט וויסן זיינע לעזער, אז א יידענע, א לעזערן פונעם
„קאפעלוש״, האט געקויפט א פיש אף שבח, א שלייען פון א פונט צען
און האט אים קוים געבראכט אהיים. אין דער היים האט זי דעם שלייען
אפגעשאבן און צעשניטן און ארויסגענומען א גאנצן אוצר: א האלב
טוץ עס־לעפל, א טוץ קליינע לעפעלעך, דריי בעכערלעך געגילטע, צוויי
פאדסטאווקעס, א פאר זילבערנע לייכטער ― אלצדינג 84 פראבע. ווער עס
וויל עס זען. זאל קומען אין דער רעדאקציע פונעם „קאפעלוש״.
    
נאר מער סענסאציאנעלער פון אלצדינג איז דארט דער ראמאן. אין
דער צייט, וואס איך בין געווען אין כתרילעווקע, האבן ביידע צייטונגען,
„דער קאפעלוש״ מיט דער „יארמעלקע״, געדרוקט א העכסט־אינטערע־סאנטן און שפאנענדן ראמאן. בא איינעם האט ער געהייסן:  „ ד ע ר
פ ע ר ב א ט ע נ ע ר  ק ו ש  פ ו ן  ד ע ר  ג ע ג נ ב ע ט ע ר
כ ל ה ״. באם צווייטן האט ער געהייסן: „ ד ע ר  ג ע ג נ ב ע ט ע ר
ק ו ש פ ו ן  ד ע ר  פ ע ר ב א ט ע נ ע ר  כ ל ה ״.
    
ווי מיין אויבנדערמאנטער כתרילעווקער ליטעראט האט מיר איבערגעגעבן, בסוד געוויינלעך, איז דער דאזיקער ראמאן ארויסגענומען פון
אן אלטן רוסישן בוך דורך צוויי ליטעראטן, וואס האבן זיך גענומען
צעשמירן די מעשיות ווי ווייט מעגלעך  ל ע נ ג ע ר , און בכדי צו
האלטן דאס פובליקום אין שפאנונג, טראכטן זיי צו אלע טאג נייע סענסאציעס, לייגן אוועק אין מיטן העלן טאג א פרישן, א געזונטן העלד
און מאכן אים אבער באלד לעבעדיק, פוילן זיך נישט אראפברענגען פון
יענער וועלט א פארט ווייבער, אבי עס פאסט זיי צום רומל. און אז איר
ווילט, הייבן זיי גאר אן נאכאמאל פונעם אנהייב ― און טוט זיי עפעס!
מע מוז אבער דעם אמת זאגן, אז אין כתרילעווקע ווערט דער דאזיקער
ראמאן געלייענט מיט גרויס חשק. דער עולם לעקט פון אים די פינגער,
קוקט ארויס אף אים. קוים וואס מע דערלעבט דעם פרימארגן, טוט מען
זיך א ווארף אף דער „פערבאטענער כלה״, מע וויל שוין וויסן, וואס וועט
זיין דער סוף.
    
א סוף וואלט שוין, אייגנטלעך, לאנג באדארפט זיין. ס׳איז שוין די
פארפאסערס אליין אויך נמאס ומאוס געווארן צו ציען די עצמות. זיי
האבן שוין לאנג אוועקגעלייגט די העלדן פונעם ראמאן: וועמען מע
האט אויפגעהאנגען, וועמען מע האט אוועקגעסמט און וועמען מע האט
געשאסן. נאר איבער דער וויסטער קאנקורענציע פאדערן די רעדאקטארן,
מע זאל ציען ווייטער: קיינער פון זיי וויל נישט מאכן קיין סוף, איידער
דער אנדערער וועט עס טאן. אין דער צייט, וואס איך בין געווען אין
כתרילעווקע, האט דאס געהאלטן דערביי, אז אייניקע העלדן פונעם
ראמאן זיינען געווען שוין דעם  ד ר י ט ן  מאל געשאסן, און די פארבאטענע כלה איז שוין געווען צוויי מאל געגנבעט, פארפירט און געפייניקט; דערנאך האט מע זי געזוכט און געפונען און נאכאמאל געגנבעט
און מערדערלעך געפייניקט. עס האט גאר קיין שיעור נישט צו דער
מערדעריי פון די דאזיקע מחברים ― איך ווייס גארנישט, וואס זיי
טראכטן זיך!
ו
  
ר ע ק ל א מ ע ס
    
אוודאי, ווען די כתרילעווקער גאזעטן זאלן דארפן ארויסקוקן נאר
אפן לעזער אליין, וואלטן זיי גרין באשטאנען. דער גאנצער טומל מיטן
הו־הא איז נאר צוליב דער פערטער זייט פון דער גאזעט ― צוליב דער
רעקלאמע, צוליב די אנאנסן, וואס אף זיי, כידוע, האלט זיך די פרעסע
פון דער גאנצער וועלט.
    
מע קאן זאגן, אז אינעם ענין פון רעקלאמע און אנאנסן זיינען די
כתרילעווקער גאזעטן אוועק אפן זעלבן וועג, וואס אין אמעריקע, נאר
א סך ווייטער. אין כתרילעווקע איז די רעקלאמע שטארק אריין אין דער
מאדע. נישטא שוין היינט אין כתרילעווקע דער סוחר, דער קרעמער,
אדער דער בעל־מלאכה, אדער די קיך־יידענע, אדער דאס דינסטמיידל,
וואס זאל נישט געבן קיין אנאנס אין די גאזעטן. צי איר ווילט, צי איר
ווילט נישט ― אנאנסירן זיך מוזט איר. מאכט איר חתונה א קינד ―
דארפט איר אנאנסירן. ווערט בא אייך געבוירן א יינגל ― גיט איר אן
אנאנס. א מיידל ― אויך אן אנאנס. און פארקערט, זייט א חכם און
פרוווט נישט געבן קיין אנאנס ― איז דעמאלט א קלאג צו אייער קאפ!
דאס הייסט, טאן טוט מען אייך, חלילה, גארנישט: מע שרייבט נאר
דערנאך וועגן אייך אזעלכע זאכן אף די גאזעטן. אז איר בעט זיך בא זיי:
„קינדערלעך! נאט אייך איין אנאנס, צוויי אנאנסן, דריי אנאנסן, אבי
ווערט אנטשוויגן״...
    
אט וועגן דעם לויפן נאך אנאנסן דערציילט מען זיך אן אין כתרילעווקע א סך שיינע מעשיות. מיר גיבן דא איבער מער נישט א פאר
פון די דאזיקע מעשהלעך:
  
1) א מעשה מיט א קרעמער
    
נחום דעם באקאליישטשיק איז נמאס געווארן צו געבן אנאנסן אין
די גאזעטן. איז ער אויפגעשטאנען איינמאל אין דער פרי, געעפנט א
גאזעט און געכאפט זיך באם קאפ: אף דער ערשטער זייט פון דער
גאזעט איז געשטאנען שווארץ אף ווייס מיט גרויסע אותיות:
    
„ה יי נ ט י ק ע  נ א כ ט ז יי נ ע ן  א נ ג ע ל א פ ן מ יי ז
א י ן א  ה י ג ע ר  ג ר וי ס ע ר  ב א ק א ל יי נ ע ר  ק ל יי ט
א ו ן  ג ע מ א כ ט א ת ל פ ו ן  ד ע ר  ג א נ צ ע ר  ס ח ו ר ה .
א נ ג ע פ ר ע ס ן  ז י ך  מ י ט  ב א ק א ל יי ,  ה א ב ן ד י מ יי ז
ג ע נ ו מ ע ן  פ ג ר ן  מ א ס נ וו יי ז ...״
    
אוודאי האט זיך נחום באקאליישטשיק נעבעך געשמיצט און געווארפן, געשווארן זיך, אז ער וועט מאכן די גאזעטן א „דיעלא״; נאר
געענדיקט האט זיך עס דערמיט, וואס אף דער פערטער זייט פון ביידע
כתרילעווקער גאזעטן דרוקט זיך היינט אלע טאג מיט גרויסע אותיות
אן אנאנס:
    
„ג ו ט ע  פ ר י ש ע  ס ח ו ר ה  כ ל  ה מ י נ י ם  ב א ק א ל יי
ק א ן  מ ע ן  ק ר י ג ן  נ א ר ב א  נ ח ו ם  ב א ק א ל יי ש ט ש י ק״.
    
אז מע באצאלט רבי־געלט, ווערט מען, אפנים, קליגער.
  
2) א מעשה מיט א פעסל וויין
    
יידל וויינשענקער האט זיך צעקריגט מיטן „קאפעלוש״ און מיט דער
„יארמעלקע״, און האט געזאגט: אן עק! ער וויל נישט מער רעקלאמירן
זיך אין די גאזעטן ― און טוט אים עפעס! ער האט אבער באלד חרטה
געהאט, ווארעם אף מארגן איז געשטאנען א נייס אין ביידע כתרילעווקער גאזעטן, אז בא א היגן וויינשענקער האט זיך געטראפן אן אומגליק.
א פעסל וויין איז געשטאנען און  ג ע ז יי ע ר ט ,  און מחמת זויערקייט
האט דער וויין אנגעהויבן י י ר ן און רייסן זיך ארויס. האט דאס
פעסל געפלאצט, און דער וויינשענקער איז שיער נישט אומגעקומען...
    
אז יידל וויינשענקער האט דאס איבערגעלייענט, איז ער באלד אוועק
אין ביידע רעדאקציעס און איינגעגעבן אן אנאנס:
    
„ וו ע ר  ע ס  וו י ל  א פ ר י ש  ג ל ע ז ל  וו יי ן, ז א ל
ע ר  ז י ך  ד ע ר מ א נ ע ן, א ז  ס ׳ א י ז  ד א א י י ד, וו א ס
ה יי ס ט  י י ד ל וו יי נ ש ע נ ק ע ר ״...
    
אז מע וויל נישט מיט גוטן, איז מיט בייזן!
  
3) א מעשה מיט א פענאמען
    
בא א פאר־פאלק נאך דער חתונה איז געבוירן געווארן א יינגל.
האבן די פאטער און מוטער געפראוועט א ברית, ווי גאט האט געבאטן.
נאר וואס דען־זשע? זיי האבן פארגעסן פריער מיט א טאג געבן אן
אנאנס און דרוקן א מזל־טוב אין די גאזעטן. אף מארגן נאכן ברית איז
אין די כתרילעווקער גאזעטן געווען צו לייענען א נאטיץ מיטן נאמען:
„פ ע נ א מ ע ן״. אין דער נאטיץ ווערט זיך דערציילט א מעשה, אז
אין כתרילעווקע איז פארגעקומען א חידושלעכע זאך, וואס טרעפט איין
מאל אין טויזנט יאר. דהיינו: א יונג ווייבל, אן ערשטלינג, איז אויפגעבונדן געווארן מיט א פענאמען: צו פינף חדשים נאך דער חתונה האט
זי בשלום געבוירן א יינגל. דאס יינגל, דער „פענאמען״, לעבט און
איז געזונט און שטארק אף אלע אברים, און ערשט נעכטן איז געווען
דער ברית״...
    
וואס דאס פאר־פאלק האט איבערגעלעבט ― באדארף מען אליין
פארשטיין. דער יונגערמאן, דער פאטער פונעם „פענאמען״, איז נעבעך
ארומגעלאפן איבער כתרילעווקע, ווי א פארסמטע מויז, אויסגערעכנט
אלעמען אף די פינגער, אז ס׳איז בא אים נאך דער חתונה פונקט ניין
חדשים מיט ניין טעג... נאר גיי שריי חי וקים! די שטאט האט אים
אויסגעהערט און געקייכט פאר געלעכטער. דער יונגערמאן האט געסטראשעט מיט א פראצעס, נאר אזוי ווי ס׳איז נישט געווען ארויסגעשטעלט
קיין נאמען ― איז פארפאלן, נישטא בא וואס אנצונעמען... די שטאט
האט זיך געהאלטן בא די זייטן פונעם „פענאמען״. דאס איז אויך פון
די זאכן, וואס א כתרילעווקער לעזער האט ליב צו לייענען. א כתרילעווקער לעזער האט פיינט אומעטיקע מעשיות. ער האט ליב, ס׳זאל זיין
פריילעך!
  
ז
  
פ א ל י ט י ק
    
מע דארף נישט מיינען, אז די כתרילעווקער פרעסע איז אינגאנצן
איינגעטונקען נאר אין דעם, וואס ווערט אנגערופן אין אמעריקע ביזנעס,
און אז די גאזעטן טרייבן נישט קיין שום פאליטיק. וואס וואלט דאס
געווען פאר א פרעסע אן פאליטיק? וואס וואלט דאס געווען פאר א
גאזעטן, ווען זיי זאלן זיך נישט אינטערעסירן מיט זאכן, וואס זיינען
נוגע דעם כלל? נישט נאר די רעדאקטארן און מיטארבעטער פון די
צייטונגען, נאר אויך די לעזער ווערן אריינגעצויגן אין דעם פאליטישן
קאמף, אז עס קומט די צייט. פארטיעס האלטן מלחמה. פארטיעס שלאגן
זיך. עס איז הימל עפן זיך. א ברודער שטייט־אויף אף א ברודער. דאס
ווארט „יושר״ עקזיסטירט נישט. עס שטארבט אפ דאס געפיל פון
רחמנות ― ס׳איז עק וועלט! און דאס ווערט איבערגעחזרט אקוראט
אלע דריי יאר ― מע קלייבט א ראבינער.
    
פארטיעס זיינען פאראן אין כתרילעווקע אזוי פיל, וויפל קאנדידאטן.
צוויי קאנדידאטן ― צוויי פארטיעס. איין קאנדידאט ווערט אונטערגעהאלטן פון דער „יארמעלקע״ און פון דיר פארטיע, וואס מע רופט זיי
דארט „יארמעלקיסטן״, דער אנדערער קאנדידאט ווערט געשטיצט פונעם
„קאפעלוש״ מיט זיין פארטיע, וואס מע רופט זיי די „קאפעלושיסטן״.
ביידע קאנדידאטן זיינען שוין געזעסן אין כתרילעווקע אף דער שטול,
אבער נאר צו דריי יאר. מער פון דריי יאר איז נאך קיינער פון זיי נישט
אויסגעזעסן. און יעדער פון די קאנדידאטן האט זיך, זעלבסטפארשטענדלעך, זיין פלאטפארמע. צום ביישפיל: דער קאנדידאט פון די „יארמעל־קיסטן׳׳, אז מע קלייבט אים אויס, קומט ער די ערשטע צייט שבת אין
שול אריין פריער פון אלעמען, אין שטוב זיצט ער אין א יארמעלעק (א
פארברענטער יארמעקליסט!), און האט א טבע דינגען זיך. וויפל מע
זאל אים געבן ― איז קארג. אקעגן זשע אבער דער קאנדידאט פון די
„קאפעלושיסטן״ גייט גארנישט אין שול אריין, סיידן א מאל אונטער
א יום־טוב, און אין שטוב זיצט ער דווקא אן א היטל, און עסט, זאגט
מען, א קאלבאס אויך. זיין פרינציפ איז: „נאפליעוואט״. און וואס ס׳איז
שייך צו דינגען זיך, דינגט ער זיך נישט, ווי יענער קאנדידאט. חס ושלום!
ס׳איז דא בא אים א טאקסע, און אז איר האט נישט צו באצאלן נאך דער
טאקסע, מעגט איר זיך אויסציען און מעגט אויסגיין אפילו ― נאפליע־וואט!
    
אין דער צייט, וואס איך האב געוויילט אין כתרילעווקע, איז געווען
אקוראט, ווי עס הייסט אין אמעריקע, „ערב עלעקשאן״ ― ערב וואלן
הייסט עס. א הייס שטיקל צייט. און וויי־וויי, וואס ס׳האט זיך געטאן
אף ביידע גאזעטן! אלצדינג, וואס די צוויי האבן געשריבן, איז אום־מעגלעך איבערצוגעבן. מיר קאנען דא נאר ברענגען א מאדעל פון דעם,
ווי אזוי די צוויי רעדאקטארן האבן זיך עס אביסל דורכגעשמועסט צווישן
זיך איינמאל אין א פרימארגן אף זייער לשון:
    
„וויפל שווייס, וויפל ברוך, וויפל שמוץ עס האט זיך אנגעקליבן
אונטער דער יידישער יארמעלקע! וויפל פיין, וויפל שפאט, וויפל גנאט
מיר האבן געהאט איבער דער היסטארישער יארמעלקע! דער טאג, וואס
מיר וועלן אינגאנצן באפרייט ווערן פון דער דאזיקער יארמעלקע, וועט
זיין אונדזער צווייטער באפרייונגס־יום־טוב. דער טאג, וואס מיר וועלן
אינגאנצן פטור ווערן פון דער דאזיקער יארמעלקע, וועט זיין אונדזער
צווייטער יציאת מצרים. נידער מיט דער יארמעלקע! עס לעבע דער
קאפעלוש; נידער מיט די יארמעלקיסטן! עס לעבע די קאפעלושיסטן!
הורררא!״
    
איצטיקס מאל האט די „יארמעלקע״ אפגעענטפערט דעם „קאפעלוש״
אין גאר קורצע ווערטער בזה הלשון:
    
„דאס אפגעבארעטע קאפעלושל האט שוין ווידער באקומען לשון.
וואס קריכן זיי, די קאפעלושיסטן, מיט זייער קאנדידאט? שוין זשע
ווייסן זיי נישט, אז כתרילעווקע איז א יידישע שטאט, א עיר ואם בישראל,
וואס וועט נישט אויסקלייבן קיין ראבינער א קאנדידאט, וואס פרעסט
חזירימלעך, געפרעגלט אין פוטער, אין די ניין טעג, אן א היטל, פארן
דאוונען, אומגעוואשן?...
    
מיט וואס דער קאמף האט זיך דארט געענדיקט ― ווייס איך נישט.
איך בין אוועקגעפארן.
    
 ח
  
א מעשה מיט זיבן שדכנים
  
ן א צייטונג דארף זיך צופאסן צו אירע לעזער און צו זייערע באדערפענישן. דאס האט דער ערשטער פארשטאנען דער רעדאקטאר פון דער
„יארמעלקע״, און ער האט נישט־לאנג איינגעפירט בא זיך אין גאזעט
א מין ביורא פון שדוכים אונטערן נאמען  „ ק ו ל  ח ת ן  ו ק ו ל
כ ל ה ״, און האט געגעבן צו וויסן זיינע לעזער דורך א מודעה, אזוי
צו זאגן:
    
„באשר אזוי ווי די שטאט כתרילעווקע ווערט גרעסער, און קינדער
וואקסן אונטער, און דו שדכנים קאנען זיך נישט צערייסן, ― על־כן
האבן מיר צוגעטראכט א מיטל, אז כתרילעווקער בעלי־בתים, וואס זארגן
פארן שיקזאל פון זייערע קינדער, זאלן נישט דארפן אנקומען צו דער
הילף פון שדכנים און זאלן אליין קאנען פארזארגן זייערע חתנים מיט
כלות און זייערע כלות מיט חתנים. דהיינו, ווי אזוי? גאר פשוט: יעדער
בעל־הבית, וואס האט א קינד אף חתונה צו מאכן, זאל זיך נישט שעמען
און מעלדן עס אין אונדזער „יארמעלקע״, אז ער האט אזא און אזא
בחור, אדער אזא און אזא בתולה, און נדן גיט ער אזויפיל און אזויפיל,
און פארלאנגען פארלאנגט ער דאס און דאס. די אלע מעלדונגען דרוקן
מיר אן געצאלטס, ווייל מיר טוען עס גאר לשם מצווה און צוליב
טובת–הכלל״...
    
פארשטייט זיך, אז פארן „קאפעלוש״ איז דאס געווען א באמבע.
סטייטש, די „יארמעלקע״ זאל בא אים אזא זאך אויסכאפן! תחילת
האט ער גערעכנט ארויסגיין מיט א פייערדיקן ארטיקל קעגן דער „יארמעלקע״, שרייען גוואלד ― ווי ווייט אונדזער כתרילעווקער פרעסע איז
געפאלן און צו וואס אונדזער ליטעראטור האט זיך דערנידעריקט, אז
די „פארשימלטע יאמפערקע״ איז שוין געווארן א שדכנטע אף דער
עלטער ― און נאך אזעלכע שארפע ווערטער. צום סוף האט זיך דער
רעדאקטאר איבערגעלייגט און איז ארויס אף מארגן אין זיין „קאפעלוש״
מיט אזא מין מעלדונג:
    
„די וועלט שטייט נישט. דער פראגרעס טוט זיינס. עס האבן זיך
שוין געפעלט יענע צייטן, ווען פאנאטישע פאטער און מוטער האבן
געצווונגען זייערע קינדער, זיי זאלן חתונה האבן נישט מיט זייער גלייכן.
עס האבן זיך שוין געפעלט יענע צייטן, ווען א שדכן א פינצטערלינג איז
געקומען און האט אפגעגעבן מזל־טוב חתן־כלה. ניין. די קינדער פון
אונדזער מאדערנער צייט זיינען שוין קליגער געווארן. זיי קאנען שוין
אליין זייער שטעטל באשטיין. דאס הייליקע געפיל פון דער הייליקער
ליבע ברעכט דורך מויערן און שלאגט זיך דורך דורך אייזערנע ווענט.
הערצער באגעגענען זיך. נשמות באהעפטן זיך. מיר עפענען אויף צוליב
דעם דאזיקן צוועק די טויערן פון אונדזער צייטונג, און אונטער דעם
טיטל „פ ו ן  ב ח ו ר  צ ו ם  מ יי ד ל  א ו ן  פ ו ן  מ יי ד ל
צ ו ם  ב ח ו ר״ קאן יעדער איינציקער מעלדן, וואס ער פארלאנגט,
מעג עס זיין א בחור אדער א מאמזעל, אן אלמן אדער א וויטווע, ––
 דער „קאפעלוש״ איז שטענדיק גרייט פאר זיי צו דינען, ווייל דער דעוויז
פון אונדזער צייטונג איז: „ד א ס וו א ה ל ז יי ן פ ו נ ע ם
פ א ל ק״. און דער דעוויז פון דער דאזיקער נייער אפטיילונג איז:
„פ ר יי ה יי ט  א ו ן  ל י ב ע״. . .
    
און עס האבן זיך געגעבן א שאט מעלדונגען וועגן שדוכים אין
ביידע כתרילעווקער גאזעטן: אין דער „יארמעלקע״, אונטערן קעפל „קול
חתן וקול כלה״, זיינען ארויסגעטראטן די עלטערן פון חתנים און כלות,
און אין „קאפעלוש״, אונטערן קעפל „פון בחור צום מיידל און פון
מיידל צום בחור״, זיינען ארויסגעטראטן די חתנים מיט די כלות אליין,
און ס׳איז געווארן אין כתרילעווקע ליהודים. א קלייניקייט, אז איר
קאנט שרייבן וואס איר ווילט און קיין געלט קאסט עס נישט!
    
וואלט געווען גוט, ווען אין כתרילעווקע זאל זיין נאר איין גאזעט
און קיין שדכנים זאלן שוין גאר אף דער וועלט נישט זיין. ווי זשע איז
אבער דער דין, אז עס פיקט זיך אויס א שדוך דורך איין גאזעט, נאר
עס מישט זיך אריין אויך די צווייטע, און א שדכן שטעלט אויך אריין
א פוס ― דעמאלט ווערט א ויצעקו, אז מע מוז אפטרעטן פון כתרילעווקע! גאר נישט לאנג פאר מיין אוועקפאר האט זיך דארט געטראפן
א מעשה, וואס ס׳איז כדאי זי צו באשרייבן, נישט אזוי צוליב דער מעשה
אליין, ווי צוליב דעם מוסר־השכל פון דער מעשה. אז די געשיכטע איז
אן אמתע, חלילה נישט קיין אויסגעטראכטע, ― גאראנטירט אין דעם
דער, וואס האט זי מיר דערציילט. און דערציילט האט דאס מיר טאקע
יענער יונגערמאן, וואס האט מיר איבערגעגעבן בסוד־סודות די געשיכטע
מיט די „קעפלעך״.
    
„אז איר וועט האלטן א מאל באם באשרייבן די דאזיקע מעשה,
זאלט איר איר א נאמען געבן: „ א מ ע ש ה  מ י ט  ז י ב ן
ש ד כ נ י ם ״. ― אזוי האט זיך אנגערופן צו מיר דער יונגערמאן און
האט זיך פארשטעלט דאס מויל מיט ביידע הענט און האט זיך פארגאנגען פאר געלעכטער. איבערשלאגן אים האב איך נישט געוואלט.
מסתמא, אז ער אליין לאכט, איז דאס שוין גוט לעכעריק. האב איך
אים געלאזט, אז ער זאל זיך אויסלאכן. און אז ער האט זיך גוט אויסגעלאכט, איז ער צוגעטראטן צום גוף המעשה, וואס מיר געבן דא איבער
מיט זיין לשון:
    
― ווייסט איר דאך שוין, ווי אזוי אונדזערע בעלי־טובות, סיי די
קאנסערוואטיווע „יארמעלקע״, סיי דער מאדערנער „קאפעלוש״, טוען
נישט חלילה קיין זאך צוליב זיך, נאר צוליב טובת־הכלל און נאר צוליב
יענעם, און אז איר לייענט וואס זיי שרייבן, קומט אויס, אז זייער
דעוויז איז „שלי שלך ושלך שלך״. נאר אז איך וועל אייך זאגן, למשל,
אז אונדזערע ביידע רעדאקטארן זיינען שדכנים, פשוטע שדכנים, וועט
איר נישט וועלן גלייבן, איא? וואס זשע וועט אבער זיין, אז איך וועל
אייך באווייזן שווארץ אף ווייס?
    
בא די ווערטער האט דער יונגערמאן ארויסגעצויגן פון
בוזעם־קעשענע א פאק מיט גאזעטן, פריער די „יארמעלקע״, דערנאך
דעם „קאפעלוש״, און האט גענומען לייענען:
    
 „ק ו ל  ח ת ן  ו ק ו ל  כ ל ה״.
    
 „ווערטער הער רעדאקטאר! היות אזוי ווי איך בין א שטענדיקער
לעזער פון אייער ווערטער „יארמעלקע״ , געפין איך, אז ס׳איז זייער
גוט, וואס איר האט איינגעפירט דעם „קול חתן וקול כלה״. און דעריבער
נעם איך אייך, איר זאלט אפדרוקן, אז איך בין א כתרילעווקער בעל־הבית פון פיינעם שטאנד, פון שלשלת היוחסין. און פארמאג א טאכטער
א בת יחידה, וואס איך דארף זי נישט לויבן. ווארעם סע שטייט געשריבן:
יהללך זר ולא פיך ― לאז דיך יענער לויבן. נאר אין קורצן וועל איך
אויסרעכענען דא אירע מעלות. זי איז: 1) א בתולה, 2) א יפת־תואר,
3) א חכמה נפלאה, 4) א בריה אף אלצדינג, 5) געבילדעט סכנות, 6)
שפילט פיאנא, 7) עשרת אלפים נדן, 8) אויסגעקליידט בגדי מלכות,
9) קען פראנצויז, 10) טאנצן אויך. ווער עס האט א זון, וואס האט
געפטרט דעם פריזיוו מיט א ווייסן בילעט און האט פראוועס, זאל זיך
ווענדן אין דער „יארמעלקע״ אפן נאמען פון מ. ב. מ.״
    
דאס איז נומער איינס. אין דער זעלביקער „יארמעלקע״ פונעם
זעלביקן טאג האט איר אייך אזא מין מודעה.
    
 „געערטער הער רעדאקטאר! כפי אזוי ווי איך בין א שטענדיקער
לעזער פון אייער געערטער „יארמעלקע״, געפין איך אויך, אז איר האט
זייער גוט געטאן, וואס איר האט איינגעפירט בא זיך אזא טייערע זאך,
ווי דער „קול חתן וקול כלה״. אלט באווייז, ווי גוט דאס איז, קום איך
אייך מעלדן, אז איך אליין בין א היגער, א כתרילעווקער. מיינע עלטערן
און אור־אור-עלטערן זיינען געווען כתרילעווקער. איך האב דאנקען גאט
א נאמען, און בין אליין א נגיד און א מיוחס, און טו שדוכים מיט די
גרעסטע מיוחסים, און האב א זון אף חתונה צו מאכן, וואס פארמאגט
א שיין ביסל מעלות. און מחמת סע שטייט געשריבן: יהללך זר ולא
פיך, טייטש איך דעם פסק אזוי: יהללך זר ― לאז דיך לויבן א פרעמדער; ולא ― אז ס׳איז נישטא קיין פרעמדער? איז פיך ― לויב זיך
אליין. אט דא זיינען די מעלות פון מיין זון: 1) א בחור, 2) א טאטנס
א קינד, 3) א בן־יחיד, 4) האט א ווייסן בילעט, 5) א קענער, 6) א
כתבא־רבה, 7) שפילט פידל, 8) רעדט לשון־קדוש, 9) פרום, 10) האט
נדן אויך. ווער עס האט א בתולה א יפת־תואר, זאל זיך אפרופן אין דעם
„קול חתן וקול כלה״ פון דער „יארמעלקע״ אפן נאמען פון נ. ב. נ.״
    
― פיינע צוויי אנאנסלעך ― איא? דארף זיך טרעפן אזוי, אז
אקוראט אין יענעם טאג דרוקן זיך, ווי איר זעט אטא, אינעם „קאפעלוש״, אונטערן קעפל „פון בחור צום מיידל און פון מיידל צום בחור״,
אויך צוויי אנאנסן, שוין נישט פון די עלטערן, נאר פון א בחור מיט
א מיידל. אט וואס דער בחור שרייבט וועגן זיך:
    
„ווערטער הער רעדאקטאר! אלס א שטענדיקער לעזער פון אייער
ווערטן „קאפעלוש״ קום איך אייך צו מעלדן, אז איך בין א שיינער בחור
פון 23 יאר, הויך געוואקסן, און כאטש איך האב א ווייסן בילעט, פונדעסטוועגן בין איך געזונט און שטארק, הלוואי ווייטער נישט ערגער.
געקאנטשעט האב איך זעקס קלאסן און האב פראוועס פון א פראוויזאר.
איך זוך א מיידל א קראסאוויצע מיט היפשע עטלעכע טויזנט נדן און
מיט א גוטן כאראקטער. אויב זי קאן שפילן פיאנא, איז דאס נישט קיין
חסרון, און טאמער שטאמט זי פון פיינע עלטערן ― שאט אויך נישט.
ווער עס וויל מיך, זאל זיך ווענדן צום „קאפעלוש״ אפן נאמען פון דעם
„וווילן יונג״.
    
― אט דאס שרייבט דער בחור אין „קאפעלוש״. אצינד וועלן מיר
זען, וואס שרייבט דאס מיידל פונעם „קאפעלוש״. זי שרייבט אזוי:
    
„געערטער הער רעדאקטאר! אלס שטענדיקע לעזערין פון אייער
געערטן „קאפעלוש״ לאז איך אייך וויסן, אז איך בין א מיידל פון 21
יאר, מיטעלע וווקס, שווארצע האר, א ווייס פנים, מיט חן־גריבעלעך
אין די באקן און מיט זייער א גוטן כאראקטער. גאנץ כתרילעווקע האלט
מיך פאר א קראסאוויצע. אז סע קומט אף א שמחה, זיינען אלע קאוואליערן נאך מיר די כפרה. נאר איך האב זיי אין דער ערד. איך וויל א
בחור מיט א גוטן כאראקטער, נישט יינגער פון 22, וואס זאל זיין
א מענטש און קאנען געבן א ווייב ברויט. טאמער האט ער נדן מאכט
נישט אויס. ער וועט יעדנפאלס געפינען אין מיר א ליבע פרוי. זיך ווענדן
אין „קאפעלוש״ צו דער „בארימטער קראסאוויצע״.
    
― על־פי שכל־הישר וואלט, דאכט זיך, באדארפט זיין אזוי, אז
דער פאטער פון דער יפת־תואר מ. ב. מ., וואס זוכט א חתן מיט א
ווייסן בילעט, האט באדארפט זיך אפרופן אין דער „יארמעלקע״ אפן
נאמען נ. ב. נ., צוליבן בן־יחיד, וואס האט א ווייסן בילעט און אין א
מיוחס און שפילט פידל און רעדט לשון קודש, און אזוי ווייטער. דאס
וואלט געזען באמת א כשרער טאפ מיט א כשרן לעפל. וואס טוט גאט?
פארגלוסט זיך דעם פאטער, וואס לייענט די „יארמעלקע״, געבן א קוק
אריין אינעם „קאפעלוש״ אף דער פערטער זייט, זען, וואס טויט זיך עפעס
מכה דעם ענין פון חתן־כלה. איינגעלייענט זיך אין די מעלדונגען אף דער פערטער זייט איז אים אריין אין נאז אריין: וואס
טויג אים דער מיוחס דער בן־יחיד, וואס איז א כתבא־רבא און
רעדט לשון־קודש און שפילט אפן פידל? ער באדארף נישט קיין
בעסערן חתן, ווי דער „וווילער יונג״ פונעם „קאפעלוש״, וואס האט א
ווייסן בילעט און דערצו נאך פראוועט פון א פראוויזאר. אי, וואס ער
איז א לעזער פונעם „קאפעלוש״ מילא, ווו שטייט דאס, אז אלע יידן
דארפן לייענען די „יארמעלקע״? סע שטייט געשריבן: „וחי אחיך
עמך״... בקיצור, ער האט געשיקט רופן א שדכן און האט אים איבערגעגעבן אזוי און אזוי די מעשה: „איר דארפט מיר אויפזוכן דעם אדרעס
פונעם „וווילן יונג״ דורכן „קאפעלוש״, און אויב מה׳ יצא הדבר, זאלט
איר אים ברענגען צו פירן, וועט ער זיך באקענען מיט מיין טאכטער, וועט
מען שרייבן תנאים, ו ה כ ל  ש ר י ר  ו ק יי ם״ . . .
    
אצינד לאזן מיר איבער דעם פאטער פון דעך יפת־תואר און גייען
אריבער צום פאטער פונעם בן־יחיד דעם מיוחס מיטן ווייסן בילעט, וואס
שפילט אפן פידל, רעדט לשון־קודש און אזוי ווייטער. איבערגעלייענט
אינעם „קול חתן וקול כלה״ פון דער „יארמעלקע״, אז ס׳איז דא אזא
יפת־תואר מיט אזוי פיל מעלות, און האט נאך צען טויזנט נדן אויך, האט
ער זיך געטראכט, אז דער שידוך איז טאקע א פיינער שידוך. נאר וואס
דען? אט די צען טויזנט נדן שטייט ווי א ביין אין האלדז. א ייד, וואס
זאגט, אז ער גיט צען טויזנט, גיט ער מסתמא די גרעסטע העלפט,
הלוואי דריי ― מע קען זיי, די כתרילעווקער נגידים! הינט זאלן מיט זיי
האנדלען. אמער, אט האט ער בעסער געלייענט היינט אינעם „קאפעלוש״,
מעלדעט זיך דארט א מיידל פון 21 יאר, א קראסאוויצע, וואס זוכט
א חתן מיט א גוטן כאראקטער. „מע דארף נישט האבן קיין בעסערן
כאראקטער פון מיין זונס כאראקטער!״ . . .
אט אזוי האט זיך געזאגט דער ייד פון דער „יארמעלקע״, נ. ב. נ.,
און האט געשיקט רופן צו זיך א שדכן און האט אים איבערגעגעבן בסוד
סודות, ער זאל למען השם אויסגעפינען אינעם „קאפעלוש״, ווער אין
די קראסאוויצע מיטן גוטן כאראקטער, און ער זאל איר פארלייגן זיין
זון דעם בן־יחיד מיטן ווייסן בילעט, וואס שפילט פידל, רעדט לשון־קודש און אזוי ווייטער. און אז גאט וועט העלפן, ס׳וועט גיין א גאנג,
וועט אם ירצה שם זיין רעכט, אין א גוטער שעה, אין א מזלדיקער ―
אמן.
    
אצינד וועלן מיר אריבערגיין צום בחור פון „קאפעלוש״, וואס האט
געקאנטשעט זעקס קלאסן און האט פראוועס פון א פראוויזאר. דאכט זיך,
אז א מינדסט קינד וועט אויך זאגן, אז דער דאזיקער בחור איז אנגעמאסטן פאר דער קראסאוויצע פונעם „קאפעלוש״, וואס אלע בחורים
זיינען נאך איר די כפרה. צום סוף, וואס לאזט זיך אויס? אז דער בחור
איז א בעלן געבן א קוק אריין אין דער „יארמעלקע״, און ווי נאר ער
האט איבערגעלייענט אינעם „קול חתן וקול כלה״ וועגן דעם יידן, דעם
מיוחס, וואס פארמאלט א בת־יחידה א יפת־תואר מיט צען מעלות, און
זוכט א חתן מיט א ווייסן בילעט און מיט פראוועס, און גיט נאך צען
טויזנט אויך, האט עס אים געגעבן א טראג אויף: סטייטש, ער האט
דאך דעם אמתן ווייסן בילעט מיט די אמתע פראוועס! און נישט ווארטנדיק קיין איבעריקע מינוט, האט ער זיך שוין צונויפגערעדט מיט א
באקאנטן יידן, וואס זוכט א פארדינסטל, און יענער איז גלייך אוועק
צום בעל־הבית מ. ב. מ. און לייגט אים פאר א בחור מיט א ווייסן בילעט
און מיט פראוועס. האט זיך דער בעל־הבית דערפרייט און זאגט צו
אים: „סטייטש, ער האט נאר־וואס אוועקגעשיקט צום בחור מיטן ווייסן
בילעט און מיט די פראוועס א שדכן!״ זאגט צו אים דער ייד: „מילא,
וועלן זיין צוויי שדכנים, אבי ס׳זאל זיין מיט מזל״. זאגט אים דער
בעל־הבית: „פון אייער מויל אין גאטס אויערן״. ענטפערט אים דער
ייד: „אמן״.
    
אצינד בלייבט אונדז נאר איבער די קראסאוויצע פונעם „קאפעלוש״
― און מיר ווערן פארטיק מיט אלע שדכנים. די קראסאוויצע, אז זי
האט איבערגעלייענט אינעם „קאפעלוש״, אז ס׳איז דא א חתן מיט
א ווייסן בילעט און מיט פראוועס, האט זי א טראכט געגעבן, אז דאס
וואלט אפשר געווען פאר איר א גלייכער שידוך, נאר ס׳איז פאראן א
שטיקל חסרון: ער זוכט א כלה מיט נדן, און נאך היפשע עטלעכע טויזנט
דערצו ― היפשע עטלעכע מכות אים! אונדזערע קאפעלושיסטן, ס׳זאל
זיי צו קיין חרפה נישט זיין, זיינען טאקע מאדערן און ליבעראל און
אלצדינג. נאר אז עס קומט צו געלט, כאפט זיי אוועק דער שווארץ־יאר.
פאר געלט וועלן זיי אייך פארקויפן דעם אייגענעם טאטן. אין געלט־זאכן
זיינען שוין די יארמעלקיסטן א סך פיינער. אט לאזט וויסן אין דעך
„יארמעלקע״, אינעם „קול חתן וקול כלה״, א ייד א נגיד, אז ער האט
א זון מיט אלע מעלות און זוכט א יפת־תואר ― א קראסאוויצע הייסט
דאס, און פון נדן דערמאנט ער גאר אפילו נישט. מעג נישט זיין דער
בחור דער פראוויזאר מיט די פראוועס א כפרה פאר דעם יידן? נישמער,
איין קליינעם חסרון האט אט דעם נגידס זון: ער איז פרום און רעדט
לשון־קודש. האפט זי אבער, אז קיין גרויסע שטערונג וועט דאס נישט
זיין. פרומקייט איז א פריוואט־זאך, און וואס ער רעדט לשון־קודש ―
איז דאס א קרענק, וואס גייט איבער. לאזן זיי נאר חתונה האבן, וועט
ער שוין אויפהערן ריידן לשון קודש; ער וועט שוין ריידן בא איר,
ווי א מענטש! . . .
    
אזוי האט אפגעפסקנט בא זיך די קראסאוויצע און האט געפועלט
בא איר אייגענעם פעטער, נעבעך א ייד א יורד, ער זאל זיך מטריח
זיין צו יענעם נגיד פון דער „יארמעלקע״, וואס זוכט א קראסאוויצע אן
געלט, און זאל אים באווייזן איר בילד, וועט ער אייננעמען א מיתה־משונה. כך־הווה ― ס׳איז טאקע אזוי געווען. וויבאלד נאר דער נגיד האט
דערזען דאס בילד, האט ער אויסגעשריען: „אט דאס איז דאך די, וואס
איך זוך פאר מיין זון! איך האב געשיקט ערשט היינט א שדכן צו דער
דאזיקער יפת־תואר!״ רופט זיך אן דער פעטער פון דער קראסאוויצע,
דער יורד: „מער קיין דאגות זאלט איר נישט האבן – וועלן מיר דעם
 רח″ש טיילן אף דער האלב, וואס קאן דא זיין . . . „הלוואי, פון אייער
 מויל אין גאטס אויערן״. „אמן ואמן״.
    
מיינט איר דאך, אז איר זייט שוין פארטיק מיט אלע שדכנים?
האט צייט א ביסל. פארגעסט נישט, אז כתרילעווקע איז א שטאט, און
ארעמע לייט, ברוך השם, זיינען דא גענוג. שטייט זיך א יידל אין גאס,
נישטא וואס צו טאן, לייענט ער ביידע גאזעטן, די „יארמעלקע״ מיטן
״קאפעלוש״, פון דעך ערשטער זייט ביז דער לעצטער זייט, לאזט נישט
דורך קיין אות אפילו. דערזעט ער אין ביידע גאזעטן די חתנים מיט
די כלות און שפרינגט אונטער פאר התפעלות: „סטייטש, ס׳איז דאך
מן השמים! אט דאס מיידל, די קראסאוויצע פונעם „קאפעלוש״, איז
אנגעמאסטן פארן נגידס בן־יחיד פון דעך „יארמעלקע״, וואס זוכט א
יפת־תואר אן נדן, און די בתולה, די יפת־תואר פון רער „יארמעלקע״,
וואס איז געבילדעט סכנות, שפילט פיאנא און פארמאגט צען טויזנט נדן,
קאנטשעט זעקס קלאסן, ווארעם יענע זוכט דאך א חתן מיט פראוועס,
און דער האט אלע פראוועס״...
    
און דער חברה־מאן האט נישט געמאכט קיין לאנגע שהיות ― למאי
זאל אן אנדערער אויסכאפן? ― און איז אין איין שעה אויסגעווען בא
אלע פיר: באם נגיד און באם בעל־הבית פון דער „יארמעלקע״ און
באם בחור מיטן מיידל פון דעם „קאפעלוש״. נאר וווהין ער איז געקומען,
האט מען אים געענטפערט: „שוין אביסל שפעטלעך, פעטער, האט איר
זיך אויסגעקראצט ― נאר וואס געווען א שדכן און גערעדט דאס אייגענע,
וואס איר״... „וואס געהער זיך עס אן מיט מיר? געווען א שדכן,
נישט געווען קיין שדכן – אבי דאס, וואס איך רייד, רייד איך גלייך.
און אפשר איז דאס נישט גלייך, דארפט איר מיר זאגן נאר איין ווארט,
מאך איך דאס קאליע, ווארעם אף קאליע מאכן בין איך א בריה״...
דערהערט אזעלכע דבורים, איז זיי פרחה־נשמתם געווארן. זיי האבן
דערזען, אז זיי האבן צו טאן מיט א שייגעץ, א עזות־מחוצף־פנים, האבן
זיי געבעטן דאס יידל, ער זאל נישט קאליע מאכן, ובשכר זה, אז ס׳וועט
זיך עפעס דערפון אויספיקן און ס׳וועט קומען צום רח″ש, וועט מען שוין
זען מסתמא, ער זאל אויך עפעס פארדינען.
    
און גאט האט געהאלפן, ביידע שידוכים האבן זיך אויסגעפיקט און
ביידע קנס־מאלס זיינען געווען אין איין נאכט, און עס האבן זיך א לאז
געגעבן שדכנים פון דער וועלט. ערשטנס, די צוויי שדכנים פון חתנס
צד. דערנאך די צוויי שדכנים פון כלהס צד. דערנאך דאס יידל, וואס
האט געזאלט קאליע מאכן. איז אחת־לאחת האבן מיר א קיימא־לן פון
פינף שדכנים. היינט ווו זיינען די רעדאקטארן פון ביידע גאזעטן? די
„יארמעלקע״ און דער „קאפעלוש״ זיינען געקומען ביידע אויסגעפוצט,
ווי מחותנים, כאטש קיינער האט זיי נישט געבעטן. נאר געקומען
מהכתיתי, זייער אנגעלייגט. האט מען זיי גאנץ פיין אויפגענומען, יעדן
באזונדער. געשטעלט בראנפן, דערלאנגט לעקעך מיט איינגעמאכטס. האבן
זיי זיך באדאנקט און געגעבן אנצוהערעניש, אז נישט צוליב דעם זיינען
זיי געקומען. „צוליב וואס זשע דען?״ „צוליב רח″ש״.„וואס הייסט ―
צוליב רח″ש?״ „אט דאס הייסט. זיי מאנען נישט נאר מע דארף אליין
פארשטיין... ווארעם ווען נישט זיי מיט זייערע גאזעטן, פון וואנען
וואלטן זיך גענומען די דאזיקע שידוכים? דאס הייסט, מאנען מאנען זיי
נישט, בא מע דארף אליין פארשטיין״ ... אזוי האבן געטענהט אונדזערע רעדאקטארן, און בא די מחותנים וואלט מען דאס אפשר געפועלט,
ווארעם וואס ארט דאס זיי? קיין צוויי מאל רח″ש וועלן זיי נישט צאלן.
האבן זיך אבער די חברה שדכנים אויפגעהויבן און האבן געמאכט א
גוואלד עד־לב־השמים: „וואס פאר א שייכות האבן רעדאקטארן צו
שדכנות? און ווו איז דאס געהערט געווארן, אז בא צוויי שידוכים זאלן
זיין זיבן שדכנים? צו דריי מיט א האלבן שדכן אף א שידוך?״ ... מער
פון אלע האט איינגעלייגט די וועלט יענער יידל, וואס האט געסטראשעט,
אז ער וועט קאליע מאכן. ער האט מבטיח געווען ביידע רעדאקטארן,
אז ער וועט זיי „אריינווארפן יעדן איינציקן א בינטל פינגער אין טשאלנט־ברעטל אריין״... און ער וואלט זיין הבטחה מקיים געווען, ווארעם
ער איז שוין גרייט געווען צו פארקאטשען די ארבל אפילו. האבן זיך
אריינגעמישט די מחותנים פון ביידע צדדים און האבן זיי צענומען ―
און אט אזוי, ווי איר זעט, זיינען אונדזערע רעדאקטארן, דאנקען גאט,
ארויס טרוקן, אן פעטש.
    
דא האט זיך דער יונגערמאן ווידער פארשטעלט מיט ביידע הענט
דאס פנים און האט געלאכט שטילערהייט, זיך אזש געטרייסלט פאר
געלעכטער. און אז ער האט זיך גוט אויסגעלאכט, האט ער מיך א פרעג
געגעבן, ווען איך בין פריי? אזוי ווי איך האלט בא אוועקפארן, וויל
ער קומען מיך אינטערוויוירן. איך האב אים געבעטן, ער זאל קומען מארגן.
  
ט
  
א י נ ט ע ר וו י ו ע ר ט
  
אף מארגן, נאך דעם, ווי דער לאכנדיקער יונגערמאן האט מיר
דערציילט די מעשה מיט די זיבן שדכנים, איז ער געקומען צו מיר מיט
אזא גרויסן פארטפעל, אז איך האב מיך אזש דערשראקן.
    
― איך וויל אייך אינטערוויוירן. ― האט ער אנגעהויבן און ארויסגעצויגן א לאנג ביכעלע פון א זייט־קעשענע און גענומען מיר דערציילן
מעשיות, מיך נישט געלאזט א ווארט אויסריידן. ― פרעגט מיך, ווו עס
וועט זיין געדרוקט מיין אינטערוויו מיט אייך ― ווייס איך אליין נישט.
עס קאן זיין אין „קאפעלוש״. און עס קאן זיין אין דער „יארמעלקע״. אלץ
איינע שאנסן, גיכער וואלט מיך באדארפט צונעמען דער „קאפעלוש״.
פארט א פראגרעסיווע גאזעט. כאטש זיין גאנצער פראגרעס באשטייט
אין דעם, וואס ער לאכט שוין אפ פון יידישע דינים און מאכט חוזק פון
יידישע מינהגים. צום ביישפיל: אים געפעלט נישט דער מנהג פון פאסטן.
קומט ערב־תישעה־באב, אדער ערב־יום־כיפור, אדער ערב אן אנדער תענית
― צעלאזט זיך דער „קאפעלוש״ מיט אן ארטיקל פון א דאקטער. דער
דאקטער איז אזוי א דאקטער, ווי איר זייט א גובערנאטאר. דאס שרייבט
ער אליין, טאקע דער רעדאקטאר בכבודו ובעצמו, און חתמענען חתמעט
ער זיך „דאקטאר מאלינוס איינגעמאכצוס״. אין זיינע ארטיקלען צעשפרייט זיך דער דאקטער מאלינוס איינגעמאכצוס וועגן די שעדלעכקייט
פונעם פאסטן און אפפאסטן און פייניקן זיך, ברענגט ראיות פון ספרים
און ביכער, וואס קיינער האט זיי נישט געזען, ברענגט נעמען פון גרויסע
געלערנטע, אויסגעטראכטע נעמען, למשל: דאקטער פעפערוס, פראפעסאר קנאכעלוס, פריעדריך פאן ציבעלוס, טשארלז כריינוס, פיליפ מוס־טאררוס, עדוארד לאטקוס, לואידזשי פאלירטשעקוס און נאך אזעלכע
מינים נעמען פון דער הגדה. און טאמער איז ווינציק אזעלכע אויטאריטעטן, טוט ער זיך א ווארף אף סטאטיסטיק און טוט א רעכן־אויס, וויפל
מענטשן עס שטארבן אויס א יאר פון פארצערונג דורך תעניתים. עס
קומט אויס, אז פון די תעניתים שטארבן אויס אין כתרילעווקע דריי מאל
אזוי פיל, וויפל עס ווערן געבוירן קינדער דורכן יאר. און צום שלוס
פירט ער אונטער א חשבון. אויסגערעכנט מאטעמאטיש, ווי צוויי מאל
צוויי, אז באם יידן וועלן פאסטן אלע תעניתים, ווי ביז אהער, וועט
אין כתרילעווקע אין עלף יאר מיט דריי חדשים נישט בלייבן קיין איין
ייד אפילו.
    
― דאס איז וועגן תעניתים. היינט וואס דער ייד צעארבעט וועגן
דעם געצנדינערישן מנהג פון כפרות שלאגן! און וועגן דעם ווילדן איינפיר גיין צו תשליך! דער רעדאקטאר פונעם „קאפעלוש״ דערציילט זיך
א מעשה פון פארצייטן, א היסטארישע געשיכטע הייסט עס, וואס האט
געטראפן טאקע דא, אין כתרילעווקע, ווי אזוי יידן זיינען געגאנגען צו
תשליך, איז געפארן א קארעטע מיט פיר פערד נאשפיץ. אין קארעטע
איז געזעסן דעם גראפס טעכטערל מיט איר אדיוטאנט. האבן די פערד
דערזען אזוי פיל יידן, האבן זיי זיך ספאלאשעט, צעטראגן די קארעטע
און ארויסגעווארפן דעם גראפס טאכטער מיטן אדיוטאנט. און אזוי ווי
דער גראף איז געווען דער בעל־הבית פון כתרילעווקע, צו אים האט
געהערט די שטאט, האט ער באשטראפט די גאנצע שטאט מיט שמיץ און
ארויפגעלייגט אף אלע יידן אזא שווערן אפצאל, אז זיי האבן הונדערט
יאר כסדר נישט געקאנט זיך אויסצאלן.
    
― פארוואס דער „קאפעלוש״ איז אף מיר ברוגז ― שטויסט איר
זיך מסתמא, אז דער רוגז וואקסט נאך פון דער געשיכטע מיט די
„קעפלעך״, וואס כ׳האב אייך דערציילט. כאטש גאט איז מיין עדות, אז
איך בין אין דעם אזוי שולדיק, ווי איר זייט שולדיק. נאר גארנישט. ער
רעכנט, אז דאס האב איך ארויסגעגעבן דער „יארמעלקע״ אלע סודות
פון דער רעדאקציע. וויבאלד אזוי, וואלט, דאכט זיך, די „יארמעלקע״
באדארפט שלאגן מיט מיר בלאט, איא? לאזט זיך אויס, אז מיין פוס
טאר דארט נישט זיין! איבער וואס? וועט איר הערן א שיינס. דאס
איז אבער א לעכעריקע מעשה.
    
דא האט זיך מיין אינטערוויוער אויסגעדרייט מיטן פנים צו די
וואנט, זיך פארשטעלט מיט ביידע הענט און שטילערהייט געלאכט. דערנאך, אז ער האט זיך גוט אויסגעלאכט, האט ער גענומען דערציילן די
מעשה:
    
― דאס איז געווען שוין לאנג, נאך פאר די „קעפלעך״. איך בין
דעמאלט געווען כל־ולך באם רעדאקטאר פונעם „קאפעלוש״. איך האב
זיך גערעכנט כמעט סעקרעטאר פון דער רעדאקציע. אלע סודות זיינען
געווען בא מיר אין די הענט. נישט געווען קיין פארבארגענע זאך פאר
מיר. אין דער „יארמעלקע״ איז אויך געווען א סעקרעטאר, טאקע דעם
רעדאקטארס אן אייגענער שוואגער און מיינער א גוטער פריינט, אן
אוהב נאמן. וואס בא  א ו נ ד ז  האט זיך געטאן האב  א י ך  געוווסט. דאס
הייסט מיר האבן זיך ארויסגעגעבן איינער דעם אנדערן אלע סודות פון
דער רעדאקציע, זיך געביטן שטילערהייט מיט טעלעגראמעס, געוויזן
איינער דעם אנדערן געהיימע בריוולעך, און טאמער עפעס אן עקסטרא
― האבן מיר געגעבן צו וויסן איינער דעם אנדערן דורכן טעלעפאן.
    
― ויהי היום, טרעפט זיך א מעשה, איך זיץ איינמאל אין דער
רעדאקציע איינער אליין, שוין ווייט נאך האלבער נאכט, צוגעשפארט
אף דער קושעטקע, און כאפ א דרעמל. קלינגט מען מיר אין טעלעפאן
איין מאל און צוויי מאל און דריי מאל. איך דרעמל אזוי געשמאק, האלט
אין בעסטן שלאף, און יענער דרייט מיר א מוח: טער־טער־טער־טער!
„קלינג, טראכט איך מיר, צעזעצטערהייט, איך וועל זיך נישט רירן פונעם
ארט״. יענער וויל אבער נישט אויפהערן: טער־טער־טער־טער־טער!
בקיצור, עס העלפט נישט. איך שטיי אויף, נעם דאס טרייבל: „ווער איז
דארטן?״ לאזט זיך אויס, ס׳איז מיין פריינט פון דער „יארמעלקע״.
„וואס טוסטו, פרעגט ער מיך, דו שלאפסט?״ „חס־ושלום, זאג איך,
וואס הייסט איך שלאף?״ „וואס דען טוסטו?״ „איך ארבעט״. „וואס
ארבעטסטו? פאראן עפעס נייס?״ „נאך א מין נייס!״ „דהיינו?״
„דהיינו, זאג איך, א פאגראם״. „א פאגראם? ווו?״ „וואס הייסט ווו,
זאג איך, אנו טרעף, ווו דארף זיין א פאגראם?״ זאגט ער: „אוודאי אין
קעשענעוו?״ זאג איך: „אזא יאר אף מיר, וואס פאר א חכם דו ביסט!״
זאגט ער: „טאקע עפעס א רעכטער פאגראם?״ זאג איך: „מיט אלע
פיטשעווקעס״. „עפעס פאראן געהרגעטע?״ זאג איך: „צוויי הונדערט״.
„געשענדטע פרויען?״ „פינף און דרייסיק״. „קינדער צעריסענע?״
„אן א שיעור!״ ... מער האב איך פון אים נישט געהערט, ווארעם ער
האט זיך געאיילט איבערצוגעבן די טעלעגראמע פון קעשענעוו צום דרוק.
און וואס מארגן האט זיך געטאן, אז די „יארמעלקע״ איז ארויס מיט א
דרייגארנדיק קעפל: „א נ יי ע ר פ א ג ר א ם  א י ן  ק ע ש ע ־
נ ע וו !  (פון אונדזער ספעציעלן קארעספאנדענט)״ ― דארף איך אייך
נישט דערציילן. אונדזער רעדאקטאר פונעם „קאפעלוש״ איז שיער נישט
משוגע געווארן ― נישט פון דעם פאגראם, חלילה, נאר פון דעם וואס
אזא פעטע נייס איז אין דער „יארמעלקע״ פאראן און אין „קאפעלוש״
נישט! ער האט אונדז אלעמען איבערגעטריבן אף רעטשקע, א גאנצן
טאג געגעסן און געיאדעט ― ביז עס האט זיך ארויסבאוויזן, אז די
מעשה איז א ליגן, נישט געשטויגן, נישט געפלויגן. דעמאלט האט שוין
דער רעדאקטאר פון דער „יארמעלקע״ גענומען ארבעטן מעשים, דערגרונטעווען זיך, פון וואנען האט זיך גענומען צו אים אזא אומגעלומפערטע טעלעגראמע, און עס האט געהאלטן, אז דער סעקרעטאר, כאטש
ער איז א שוואגער, זאל נעמען דעם וועג און זאל נאך זיין גוט אויסגעפאטשט אויך. אזוי לאנג, אזוי ברייט, ביז ער האט זיך נעבעך געמוזט
מודה זיין, פון וועמען דאס וואקסט. דעמאלט האט דער רעדאקטאר פון
דער „יארמעלקע״ באפוילן, אז טאמער באווייז איך זיך פארביי דער
רעדאקציע, ביז איך א טויטער...
    
בא די ווערטער האט זיך דערהערט א קלאפ אין טיר. איך האב געבעטן אריין, און עס האט זיך באוויזן א יונגער פארשוין מיט א רויט
באשפריינקלט פנים, מיט אויך א גרויסן פארטפעל. מיין לאכעדיקער
יונגערמאן האט דערזען דעם אריינגעקומענעם פארשוין, איז גלייך ווי
ער וואלט דערזען עמעצן פון יענער וועלט. זיינע אויגן זיינען אים געווארן
גרויס, און אליין איז ער אויפגעשטאנען, א כאפ געגעבן זיין פארטפעל,
זיך אין דער גיך אפגעזעגנט מיט מיר און איז נעלם געווארן. געבליבן
מיטן נייעם פארשוין אינצווייען, האב איך אים געבעטן זיצן. ער האט
זיך באדאנקט, ארויסגענומען פון פארטפעל א בויגן פאפיר און פון
דער זייט־קעשענע א פולפעדער און האט זיך אוועקגעזעצט גרייט צו דער
ארבעט.
    
― האט קיין פאריבל נישט, ― האט ער אנגעהויבן ― איך האב
געהערט, אז איר זייט דא, האב איך אייך געוואלט אינטערווירן. וואס
האט געטאן בא אייך אט דער כלאמידניק?
    
― וואסער כלאמידניק?
    
― אט דער, מיטן פארטפעל, וואס האט געכאפט דאס היטל און
איז ארויסגעלאפן, ווי פון א שרפה? ער האט אייך עפעס דערציילט
א סך מעשיות? זאל עס גאר פאלן אין ים אריין, רבונו של עולם, און
אזוי ווי איך האב עס נישט געהערט, אזוי זאל עס מיר נישט שאדטן!
    
― וואס איז? ער איז דען א...?
    
― איר ווילט זאגן א ליגנער? כא־כא־כא! א ליגנער צו א ליגנער
איז נישט גלייך! כל היוצא מפיו איז שקר וכזב! אף אים האב איך
אמאל געזאגט און געשריבן אין א פעליעטאן: פאראן, זאג איך,
צווייערליי מינים ליגנערס. פאראן, זאג איך, א ליגנער, וואס זאגט אף
שווארץ ווייס און אף זיס ביטער. דער, זאג איך, איז א ליגנער, וואס
זאגט, זאג איך, אף שווארץ, אז ס׳איז זויער און אף זיס ― אלטגעבאקן.
כא־כא־כא, גוט אריינגעזאגט? ער האט נאך א מעלה: אז ער זאגט
א חכמה, לאכט ער זיך פריער גוט אויסעט און דערנאך ערשט דערציילט
ער א נארישקייט. אף אים האב איך אמאל געזאגט און געשריבן אין א
פעליעטאן, אז ס׳איז פאראן, זאג איך, דרייערליי חכמים. איין חכם זאגט
א חכמה און לאכט אליין. דער אנדער חכם זאגט א חכמה, לאכט יענער.
דער דריטער חכם, זאג איך, זאגט א חכמה און קיינער לאכט נישט.
כא־כא־כא. ווי געפעלט דאס אייך? שאט! איר זייט נאך נישט פארטיק
― ער איז נאך טויב אויך. טויב ווי די וואנט. איך האב אמאל געזאגט
אף אים, אז איך בין אים מקנא: ער הערט נישט די וועלט. כא־כא־כא!
און דאס האט א השגה צו רופן זיך ליטעראט. כאטש ער געהער זיך
אזוי אן מיט ליטעראטור, ווי איך געהער זיך אן מיט דער ענגלישער
מלכה א גליד־שוועסטערקינד, כא־כא־כא! איר ווונדערט זיך, וואס איך
בין פריילעך? דאס איז דער כאראקטער פון מיין טאלאנט. איך בין
מיט אייך פון איין חדר. דאס הייסט. איך בין אויך א הומאריסט, און
מיינע שרייבעכצן איז נאר סאטירע און סאטירע און סאטירע. איך האב
אנומלט אנגעשריבן אף א יונג פאר־פאלק א סאטירע, האב איך עס געמוזט דערנאך פארברענען. נעמען דעם מאנוסקריפט און פארברענען אפן
פייער. פארוואס? ווארעם אזא שטאט איז בא אונדז. נישטא קיין סוד
אין כתרילעווקע. איך האב מיין סאטירע געלייענט פאר א פאר מענטשן
בסוד־סודות, באשוווירן זיי, אז קיין פויגל זאל נישט וויסן. זיינען זיי
זיך מיישב און צעטראגן עס איבער דער גאנצער שטאט. האב איך געהאט
פונעם פאר־פאלק אפגעשניטענע יארן! דאס ווייבל האט געזאגט, אז
זי וועט זיך נאר א מעשה אנטאן, און דער יונגערמאן האט געשוווירן
בא גאט, אז ער וועט מיר אריינשטעכן א מעסער אין הארצן. וואס זאגט
איר אף דעם באנדיט? גיי שרייב סאטירעס אף אזעלכע לייט! וואס
דארפט איר מער, איך וועל אייך דערציילן א שענערע מעשה...
    
עס האט זיך דערהערט א פרישער קלאפ אין טיר. איך האב געבעטן
אריין, און ווי נאר דער נייער פארשוין האט זיך באוויזן אף דער שוועל,
האט דער הומאריסט זיך געגעבן א כאפ־אויף, פארנומען דעם פארטפעל
מיטן בויגן פאפיר, אין דער גיך זיך אפגעזעגנט מיט מיר, צוגעזאגט אריינקומען שפעטער, און איז ארויסגעשווומען פון מיין חדר. אף זיין ארט
איז געשטאנען א יונגערמאן א דארער, א הויכער, א טרוקענער, מיט
א קליין שיטער בערדל און מיט גרויסע טראגישע אויגן אונטער זילבערנע
ברילן ― א מין דאן קיכאט פון אונדזערע צייטן. אריינגעקומען איז ער
אויך מיט א גרויסן פארטפעל און גענומען זיך ארומצוקוקן אף אלע
זייטן. איך האב אים געבעטן זיצן. ער טוט זיינס ― ער קוקט און קוקט,
ווי ער וואלט עפעס געזוכט.
    
― וואס זוכט איר?
    
― איך זוך נישט, איך קוק נאר, וואס האט דא געטאן אט דער
חברה־מאן?
    
― וואסער חברה־מאן?
    
― אט דער, וואס איז נאר־וואס געווען בא אייך. איך קוק, צי
האט ער עפעס נישט אוועקגעלקחנט בא אייך?
    
― וואס איז, ער איז דען א...?
    
― א גנב! א נאטקע! בא אים איז רעכט אלצדינג: א זייגערל
איז א זייגערל, א לעפל איז א לעפל. ער האט אף זיין לעבן נאך קיין
צוויי שורות נישט ארויסגעגעבן, זיי זאלן זיין זיינע. אלע ווייסן דאס.
אנומלט האב איך אנגעשריבן א פאעמע ― איך בין א פאעט מיט גאטס
הילף און שרייב לידער, פאעזיע שרייב איך. מיין נאמען איז אט דא,
אין דעם קארטל, און געקומען בין איך אייך צו אינטערווירן, ווייל איך
האב געהערט, אן איר זייט דא, וועט איר אונדז דערציילן נייס ― נאר
האט קיין פאריבל נישט, איך האב אנגעהויבן צו דערציילן אייך די מעשה
פון מיין פאעמע, מוז איך אייך שוין דערציילן ביזן סוף. אלזא, האב איך
אנגעשריבן א פאעמע. אן אויסגעצייכנטע זאך. אז איר וועט וועלן, וועל
איך אייך זי איבערלאזן, איר זאלט זי לייענען, אדער איך וועל אייך זי
אליין איבערלייענען פון אנהייב ביזן סוף, וועט איר זען, וואס דאס איז
פאר א סחורה. איר וועט אליין זאגן, אז א פאעט איז שטארקער פון
אייזן, אז ער האלט זיך איין אין אזא ארט, ווי כתרילעווקע, פארברענט
זאל דאס ווערן! שטעלט אייך פאר, איך קום מיט מיין פאעמע אין דער
רעדאקציע פון דער „יארמעלקע״ און בעט, מע זאל דאס איבערלייענען,
כאטש איבערלייענען. זאגט מען מיר, אז זיי האלטן נישט פון קיין לידער.
קום איך אין דער רעדאקציע פונעם „קאפעלוש״. שוין כלומרשט א ראדיקאלער ארגאן, א פרייע צייטונג. זאגן זיי: ס׳איז קיין פלאץ נישטא.
זאג איך: אבער איבערלייענען מעגט איר דאך! זאגן זיי: ס׳איז
קיין צייט נישטא. און אט אזוי זיינען זיי אלע: דער האט קיין פלאץ
נישט, דער האט קיין צייט נישט. גייט שרייבט פאעמעס! וועט איר
פרעגן: ווער הייסט אייך שרייבן? ― וואס זאל איך טאן, אז סע שרייבט
זיך פארט? אלע טאג מוז איך שרייבן. אלע וואך ווערט בא מיר פארטיק
א פאעמע און א מאל צוויי... נאר איך האב אייך אנגעהויבן צו דערציילן
פון יענעם חברה־מאן, מוז איך אייך שוין דערציילן ביזן סוף. האב איך
מיין פאעמע געלייענט פאר א פאר פריינט, האבן זיי געלעקט די פינגער,
געזאגט, אז זיי האבן שוין לאנג אזא אנטיק נישט געלייענט. איז גוט?
איז זיך מיישב יענער חברה־מאן און שרייבט אויך אן א פאעמע מיטן
זעלבן נאמען און מיטן זעלבן אינהאלט, אבער ווארט אין ווארט, און
טראגט זיך ארום מיט איר איבער דער שטאט און לייענט זי פאר איטלעכן באזונדער און גיט זי ארויס פאר זיין אייגענער פאעמע. זאל איך
שווייגן? האב איך געמאכט א גוואלד ― איך וויל אים רופן צו מענטשן.
וויל ער נישט גיין. האב איך אנגעבאטן גוטע פריינט, מע זאל אים נייטן.
בקיצור, מע האט אים געבראכט, דעם חברה־מאן, צו מענטשן, און
מענטשן, לויטער ליטעראטן און שריפטשטעלער, האבן אויסגעהערט
אונדזערע ביידנס טענות און די עדות פון ביידע צדדים, דערנאך האט
מען דורכגעקוקט ביידע פאעמעס און ס׳איז טאקע ווארט אין ווארט, ווי
בא מיר. מיינט איר דאך אוודאי, אז מע האט אים געקנסעט מיט מי יודע
וואס? קענט איר נישט אונדזערע כתרילעווקער ליטעראטן און שריפטשטעלער. זיי האבן געפונען, אזוי ווי ביידע פאעמעס זיינען נאך זייער
מיינונג געשריבן געווארן יאקבי אף דער זעלבער ארט ווי בא פושקינען,
דאס הייסט, פושקין האט, זאגן זיי, אויך באארבעט די זעלביקע טעמע
א סך פריער, על־כן... וואס כאפט איר זיך אוועקצוגיין? און וואס וועט
זיין מיט אונדזער אינטערוויו?...
  
י
א מעשה מיט א יובילעום
  
„איר זייט געבעטן צו קומען אף דעם אוונט, וואס ווערט היינט
אראנזשירט לכבוד דעם גרויסן שריפטשטעלער און דראמאטורג
ק א פ ל ב ן צ ב י נ א ד ע ל מ א ן המכונה  ק ׳ ב ׳ צ ׳ ן ׳,
צו זיין פינף־און־צוואנציק־יעריקן יובילעום. דער אוונט וועט
פארקומען אין דעם גרויסן כתרילעווקער רעסטאראן פון א ל־ט ע ר פ א ו ג א ט ש,  ג ע וו ע ז ע נ ע ר  י א נ ק ל
ק וו א ט ש ק ע״.
אט אזא מין איינלאדונג האב איך באקומען פון דער פאסט. געחתמעט אף דער איינלאדונג איז געווען נישט קיינער, נאר: „ד י
ק א מ י ט ע״.
    
קוים דערלעבט דעם אויפדערנאכט, האב איך מיך איבערגעטאן, גענומען א פורל און געהייסן זיך צופירן צום גרויסן כתרילעווקער רעסטאראן פון א ל ט ע ר  פ א ו ג א ט ש,  ג ע וו ע ז ע נ ע ר  י א נ ק ל
ק וו א ט ש ק ע.
    
דער בנוהג שבעולם איז, אז מע דערציילט א מעשה און מע קומט צו
צו א שטוב, הייבט מען אן צו באשרייבן פריער די שטוב, ווי זי זעט
אויס פון דרויסן, דערנאך פון אינעווייניק. נאר ווייל דער בנוהג שבעולם
איז אזוי, דעריבער טו איך אקוראט פארקערט און גיי אריבער גלייך צו
דער מעשה.
    
ווייזן ווייזט אויס, אז איך האב מיך אביסל צוגעאיילט, ווארעם דער
זאל איז געווען נאך כמעט פוסט. עס האבן זיך ארומגעדרייט די „מענטשן״. אנגעטאן אין אפגעבארעטע פראקן מיט פאפירענע, נישט איבעריק
ווייסע מאנישקעס, צעשטעלט דאס געפעס אף דעם געגרייט לאנגן טיש
און שטארק געקלונגען מיט די גאפל־מעסער. א שארפער אראמאט פון
איינגעהאקטע הערינג מיט ציבעלעס האט זיך געלאזט הערן איבער דער
גאנצער שטוב, און א קול פון א קליין עופעלע פון א זייטיקן חדר האט
געגעבן צו וויסן, אז אט דא אין דעם הויז איז נישט לאנג געבוירן געווארן
א נפשל אף גאטס וועלט. ווער איז געווען די גליקלעכע געווינערין ― צי
די בעל־הביתטע אליין, צי איר טאכטער, אדער איר שנור, אדער אפשר
גאר א ווילד־פרעמדע, אן אורחטע ― דאס ווייס איך נישט. א פאקט איז,
אז דאס עופעלע האט געשריגן מיט די לעצטע כוחות, שיער נישט צעריסן
געווארן שרייענדיק. אין אזא פאל איז גוט ביבולע־פאפיר, איינגעטונקען
אין ספירט, אנגעצונדן מיט א שוועבעלע און צולייגן דאס צום בייכל;
אדער א טיכעלע, איינגעטונקען אין בראנפן און באשאטן פון אויבן מיט
פעפער: אדער פון דער אפטייק פאר צוויי גראשן „פערעגארעק״ איז
זייער גוט; אדער אז נישט ― איז גאר געבן דעם קינד זייגן. דאס איז
דאס בעסטע פון אלע טיטלען.
    
אויסער די „מענטשן״ אין פראקן, וואס זיינען געווען באשעפטיקט
מיטן גרייטן צום טיש, איז געווען צו באמערקן עטלעכע יונגע לייט,
וואס נאך זייערע לאנגע האר און נאך די ברילן אף די אויגן בין איך
געווען כמעט זיכער, אז דאס זיינען שריפטשטעלער און ליטעראטן, וואס
זיינען געקומען גלייך מיט מיר צום יובילעום. איין זאך נאר איז מיר
געווען אביסל קשה: די יונגע לייט זיינען געווען שוין צו־פרעמד איינער
צום אנדערן און האבן נישט נאר נישט ארויסגערעדט צווישן זיך קיין
איינציק ווארט ― זיי האבן אפילו נישט געקוקט איינס אף דאס אנדערע,
ארומגעשפאצירט מיט די הענט אין די קעשענעס פראנק און פריי, אדער
געקוקט אין פענצטער אריין און געפייפט, גלייך ווי יעדער פון זיי וואלט
דא געווען דער איינציקער אין זאל. ביז גאט האט געהאלפן, עס האבן
אנגעהויבן צו קומען פארשוינען נאך און נאך, און צווישן זיי מיין גוטער
באקאנטער, מיין לאכנדיקער אינטערוויוער, ― האט ער מיר שטיל אפן
אויער איינגערוימט א סוד, אז דאס זיינען לויטער קאלעגן, און נישט נאר
קאלעגן ― אייניקע פון זיי ארבעטן שוין פון ווייס איך ווען אן אין
א גאזעט.
    
― למאי זשע ריידן זיי נישט צווישן זיך, אז זיי זיינען קאלעגן?
    
― טאקע דערימאך ריידן זיי נישט צווישן זיך, ווייל זיי זיינען
קאלעגן. זעט איר אט־א־יענעם־א, מיט די שווארצע קודלעס? ― דאס
 איז א דיכטער, וואס שרייבט לידער, און זעלטן־זעלטן שרייבט ער אויך
פראזע, נאר ריידן רעדט ער נישט מיט קיינעם, אפילו מיט זיין אייגן ווייב
― סע שטייט אים נישט אן. ער האלט זיך גרעסער פון דער גאנצער
וועלט, און אפילו פון זיך אליין... פושקין איז א הונט. לערמאנטאוו
 ― א יינגל. מיט היינען האט מען אים א מאל פארגלייכט, איז ער געווארן
אנגעצונדן: וואס איז היינע? א לץ! א בדחן! ... אף אים דערציילט
מען א שיינע מעשה: ער גייט נישט אין באד אריין. ער איז געווען
א מאל אין באד און דערזען זיך א נאקעטן, איז ער געווארן מלא כעס
וחמה: אזא גרויסער דיכטער ― זאל מען אים זען א נאקעטן!
    
דערביי האט זיך מיין פריינט פארשטעלט דאס פנים מיט ביידע
הענט און האט זיך צעלאכט מיט זיין שטילן געלעכטער. און אז ער האט
זיך גוט אויסגעלאכט, האט ער זיך גענומען מיך אונטערהאלטן ווייטער.
    
― און אט־א־יענעם זעט איר, וואס מיט די בלויע ברילן און מיטן
קורצן ווייטיקל? דאס איז א דראמאטורג, וואס באקט דראמעס, ווי מע
באקט בייגל. וויפל וואכן אין יאר, אזויפיל דראמעס. מיינט איר, ער האט
עפעס דערפון? צרות האט ער. ער האט א ווייבל, ווערט זי אלע יאר
געלעגן. וויל ער נישט ליידן: „אלע יאר א קינד!״ זאגט זי: „ווייסטו
וואס? לאמיר זיך בייטן: האב דו קינדער און איך וועל שרייבן
דראמעס״.
    
דא האט זיך מיין פריינט ווידער פארשטעלט דאס פנים און ווידער
שטיל געלאכט. און אז ער האט זיך אויסגעלאכט, האט ער גענומען דערציילן ווייטער מיט זיין שטיל קול, וואס מע קאן לעבן אים אנטשלאפן
ווערן:
    
― און אט־א־יענעם יידן זעט איר. וואס מיט די קאליע אויגן?
דאס איז א ראמאנען־שרייבער. ער שרייבט ראמאנען. גאנצע טעג מיט
גאנצע נעכט זיצט ער און שרייבט ראמאנען. נישט אומזיסט זיינען אים
קאליע געווארן די אויגן. צוליב וואס ער שרייבט ראמאנען ― ווייס
קיינער נישט. בסך־הכל האט ער אף זיין לעבן אנגעשריבן עפעס א מעשה,
און די „יארמעלקע״ האט זי אפגעדרוקט. פון דעמאלט אן האלט אט דער
ייד אין איין שרייבן ראמאנען. קיינער דרוקט זיי נישט. קיינער לייענט
זיי נישט. נאר ס׳איז נישט זיין עסק ― ער שרייבט. דערצו האט אים
גאט געבענטשט מיט א ווייב, האלט זי א קלייטל פון שרייבגעצייג, גיט
ער איר צו לייזן געלט, דאס הייסט. . . . . . . . . . . . . . . . .
    
. . . . . . . . . . . . . . . . . . . . . . . . . . . . . . . . .
    
דא איז מיין פריינט מיטאמאל אנטשוויגן געווארן און געבליבן
סטאטעטשנע, ווי א סאלדאט, אז ער דערזעט אן אפיציר. עס זיינען
אריינגעקומען צוויי נייע פארשוינען. איינער א הויכער אין א קאפעלוש,
דער אנדערער א נידעריקער פעמפיק מיט א פיין בייכל. אריינגעקומען
זיינען די צוויי דורך איין טיר, גאר שטארק אנגעדרודלט איינס אף דאס
אנדערע, געקוקט דער אהין, דער אהער. יענער, דער לאנגער, וואס מיטן
 קאפעלוש, האט אויסגעטאן דעם קאפעלוש, דערלאנגט א ווונק צו דער פארזאמלונג און געזוכט אן ארט אף אוועקצוזעצן זיך. און דער אנדערער,
דער פעמפיק מיט בייכל, האט אויסגעטאן דאס היטל אנגעטאן א זיידן
יארמעלקעלע און אויך גענומען זוכן אן ארט אף צו באזעצן זיך. אין
דער צייט האט מיר מיין לאכנדיקער פריינט איינגערוימט דערווייל א
 סוד אפן אויער, אז דאס זיינען זיי, די כתרילעווקער רעדאקטארן, פונעם
„קאפעלוש״ און פון דער „יארמעלקע״.
    
― איר וואלט זיך באדארפט מיט זיי באקענען, נאר איצט איז
אוממעגלעך. ― אזוי זאגט צו מיר מיין פריינט. פרעג איך אים:
    
― פארוואס?
    
― ווייל טאמער באקענט איר זיך מיט איינעם פריער, וועט דער
אנדערער אף אייך זיין אש להבה!
    
― וואס זשע טוט מען?
    
― גארנישט. עלעהיי איר זייט געשטארבן.
    
― א דאנק.
    
― נישטא פארוואס.
    
און דער עולם איז געגאנגען און געגאנגען, דער זאל איז געווארן
פול געפאקט, און דער יוביליי האט זיך אנגעהויבן.
    
דער יובילאר אליין, א ייד שוין אין די יארן, מיט א בלאס הונגעריק
פנים, נאר אין א נייער שבתדיקער קאפאטע, איז זיך געזעסן די גאנצע
צייט זייער באשיידן אן א זייט. מע האט אים נישט געהערט און נישט
געזען. ערשט דעמאלט, אז ס׳איז געקומען די צייט, האט מען אים
ארויפגעפירט און אוועקגעזעצט אויבנאן, און ער האט אויסגעזען, ווי אן
אלמן צו דער צווייטער חופה.
    
די קאפאטע, זאג איך נאך א מאל און שטרייך עס אונטער, איז
געווען א שבתדיקע און א נייע. נאר איין חסרון האט זי געהאט ― זי
איז געזעסן אף אים, ווי א ווילד־פרעמדע, און גלייך ווי מיינע געדאנקען
וואלטן געווען אנגעשריבן אפן שטערן, האט מיין פריינט מיר אריינגע־שושקעט אין אויער אריין:
    
― ס׳איז נישט זיין קאפאטע. ס׳א געליענע. מחמת ער איז, לא
עליכם, א גרויסער אביון. און דער יוביליי, וואס מיר מאכן אים, איז
נאר מצד רחמנות.
    
― וואס הייסט מצד רחמנות?
    
― אזוי. א מענטש פלאגט זיך כל ימיו. געלט פון זיינע שרייבעכצן
האט ער ווינציק־וואס געהאט. כבוד ― נאך ווינציקער. לאז ער כאטש
אף דער עלטער האבן א ביסל נחת־רוח, א שטיקל יוביליי.
    
― רבותי! איך בעט אלע זאלן פארנעמען די ערטער! אזוי
האט אויסגערופן א געלער יונגערמאנטשיק מיט גאלדענע ברילן און מיט
א געמבע, וואס גארנישט נאך די יארן.
    
דאס איז געווען דער פרעזידענט פון דער קאמיטע, און ער האט
גענומען אנווייזן פלינק און געשיקט יעדן אף זיין ארט; און אז ס׳איז
געקומען צום חתן־היובל, האט ער אים גענומען אונטער א האנט און
האט אים באזעצט גאנץ אויבנאן, און בא ביידע זייטן האט ער בריהש,
אין איין און דער זעלבער צייט, אוועקגעזעצט ביידע רעדאקטארן, דעם
„קאפעלוש״ מיט דער „יארמעלקע״, וועלכע האבן זיך אויסגעדרייט איינער
צום אנדערן, מחילה, מיטן הינטערשטן חלק און האבן אויסגעזען, ווי צוויי
אונטערפירער, וואס זיינען צווישן זיך פייער מיט וואסער, אף מעסער־שטעך.
    
― רבותי! ― האט דער געלער פרעזידענט אנגעהויבן זיין ערשט
ווארט. ― רבותי! מיר האבן זיך צונויפגעזאמלט דא היינטיקע נאכט
צו פייערן דעם יוביליי פון דעם עלטערן און גרעסערן פון אונדזערע
שריפטשטעלער ...
    
― דעם „גרעסערן״? ― האט זיך אויפגעכאפט דער דיכטער מיט
די שווארצע קודלעס. ― דעם „עלטערן״ פארשטיי איך נאך. אבער דעם
„גרעסערן״? וואס פאר א „גרעסערער״?
    
― א ביסעלע א גוזמא. ― האט אים אונטערגעהאלטן דער דראמאטורג מיט די בלויע ברילן.
    
― נישט קיין גוזמא, נאר א חוצפה. ― האט זיך אפגערופן דער
ראמאנען־שרייבער מיט די קאליע אויגן, און דער דיכטער מיט די שווארצע
קודלעס האט אונטערגעכאפט אף א קול:
    
― א גרויסע חוצפה! א חוצפה און אן אידיאטסטווע!
    
― איר זייט אליין א אידיאט! ― האט שוין דער פרעזידענט נישט
געקאנט אריבערטראגן מער, און דער דיכטער מיט די שווארצע קודלעס
האט אזש אנגעהויבן צו ציטערן פאר כעס. מיינע אויגן האבן זיך אוועקגעשטעלט אפן יובילאר נעבעך אין דער געליענער קאפאטע. זיין בלאס
פנים איז געווארן נאך מער בלאס: זיינע אויגן האבן ווי גערעדט, געבעטן
זיך: „יידן! האט רחמנות! פארשטערט מיר נישט מיין שמחה!״ ...
ס׳איז אבער געווען צו שפעט. סטייטש, מע האט גענומען דעם בארימטסטן פון אלע דיכטער, וואס פושקין איז אקעגן אים א הונט, לערמאנטאוו
א יינגל און היינע ― א לץ, א בדחן, און מע האט געזאגט אף אים, אז
ער איז א אידיאט! אויב אזוי, טא נאט זשע אייך !...
    
― אצינד איז די בעסטע צייט, אז מיר זאלן זיך אוועקמאכן ...
    
אזוי האט מיר מיין גוטער פריינט איינגערוימט א סוד גלייך אין
אויער אריין, און מיר האבן זיך אוועקגעמאכט.
    
ע פ י ל א ג
    
אף מארגן אינדערפרי בין איך געוואר געווארן, טאקע פון מיין
גוטן פריינט, אז מיר האבן געטאן גאנץ גלייך, וואס מיר האבן זיך
באצייטנס „אוועקגעמאכט״.
    
 יא
    
 א מ ע ש ה  מ י ט  א  ל וו י ה
  
איינמאל אינדערפרי עפן איך אויף ביידע כתרילעווקער צייטונגען,
דערזע איך אויבנאן, אף דער ערשטער זייט, מיט א געדיכטן שווארצן
ראם ארומגענומען, אפגעדרוקט אט וואס:
    
פאריקע נאכט האט כתרילעווקע געהאט אן אומגעהויער גרויסן
    
שאדן. עס איז געשטארבן צו 52 יאר דער בארימטער שריפטשטע־
    
לער א ב ר ה ם  י צ ח ק  וו יי נ ג א ר ט ן  ה מ כ ו נ ה
    
א ׳ ב ׳ י ׳ו ׳ן ׳. די לוויה וועט זיין היינט 12 א זייגער. אלע
    
שריפטשטעלער און ליטעראטן זיינען געבעטן צו קומען אין דער
    
נייער שול צום הספד, און דארטן וועט באשלאסן ווערן, וויאזוי
    
ס׳זאל זיין די לוויה, און אויך וויאזוי צו באווארענען די ארעמע אל־
    
מנה און די אומגליקלעכע יתומים
    
דארף מען, אפנים, זיך אנטאן און גיין אין דער נייער שול אריין.
די „נייע שול״ רופט מען זי נישט דערפאר, ווייל זי איז זייער ניי, נאר
דערפאר, ווייל די אלטע שול איז שוין צו אלט, צו בייכיק און צו איינבויגן. איך בין זיכער, אז ניט היינט איז מארגן ― וועט זי געבן א פאל
אום, און עס וועט חלילה זיין א קאטאסטראפע. ווען איך בין א כתרילעווקער
תושב, ניט קיין גאסט, וואס „קומט אף א ווייל און זעט אף א מייל״,
וואלט איך געזאגט, מע זאל די שול אומוואלגערן. נאר אזוי ווי קיין שול
וואלגערט מען ניט אום, וואלט איך געהייסן, מע זאל איבערשיטן די
ווענט, ארויפשטעלן א נייעם דאך ― און פארטיק. איז אבער דער חסרון,
וואס דערצו דארף מען האבן געלט, און קיין געלט איז ניטא ― די אלטע כתרילעווקער צרה! אלצדינג האט שוין דאס מאדערנע כתרילעווקע,
נאר איין זאך פעלט דעם נאך ― געלט. ע, ווען כתרילעווקע, צו איר
חכמה און צו איר פראגרעס, האט נאך די מטבע אויך ― טע־טע־טע־טע!
    
ראשית, וואלטן נישט געווען דארטן אזוי פיל ארעמעלייט, און דאס
 וואלט שוין געווען, מיין איך, א גרויסע טובה פאר דער שטאט, ווארעם
מיר דאכט, אז ס׳איז גלייכער איין נגיד איידער פופציק ארעמעלייט. איז
איינס. והשנית, פון וואנען וואלטן זיך גענומען אזוי פיל ליידיקגייער,
אלערליי פוסטעפאסניקעס, שקצים ורמשים און טונעיאדצעס, וואס ווייסן
נאר שטארבן פון הונגער און אויסגיין פון קעלט? אך,  ה ו נ ג ע ר  און
ק ע ל ט! ווען וועט שוין קומען די צייט, וואס די צוויי מכות וועלן
אויפהערן צו פייניקן די ארעמע מענטשהייט בכלל און אונדזערע אומגליקלעכע כתרילעווקער אחינו בני ישראל בפרט?...
    
פארטיפט אין אזעלכע אלטרויסטישע און הומאניטארע מחשבות
וועגן דער ארעמער מענטשהייט און וועגן די אומגליקלעכע כתרילעווקער
 יידן, האב איך דערווייל פארשפעטיקט צו דער פארזאמלונג אין דער נייער
 שול צום אנדענק פונעם פארשטארבענעם שריפטשטעלער אברהם יצחק
וויינגארטן המכונה א׳ב׳י׳ו׳ן׳, ווארעם אז איך בין געקומען, האב איך
שוין געטראפן די שול פול־געפאקט מיט מענטשן, די פארזאמלונג איז
שוין לאנג געווען געעפנט, און איינער, א שריפטשטעלער, געוויינלעך,
איז געשטאנען און געדרשנט.
    
דאס איז געווען זייער א שיינע, א רירנדיקע רעדע. א רירנדיקע ביז
טרערן. דער רעדנער האט מער נישט נאר דערציילט, ווער דער ניפטר איז
געווען און ווי אזוי ער האט געלעבט. דאס הייסט, ווי אזוי ער איז געשטארבן, ווארעם געלעבט האט ער, אייגנטלעך, גארנישט.
    
― רבותי! ― מיט די ווערטער האט דער רעדנער פארענדיקט זיין
דרשה ― רבותי! צוויי און פופציק יאר נאכאנאנד איז א מענטש געשטארבן. אין גיהנום האט ער זיך געפונען. אין גיהנום האט זיך געפונען
אונדזער פארשטארבענער חבר אלע צוויי און פופציק יאר פון זיין לעבן,
און געחלומט האט ער פון א גן־עדן, וועלכן ער האט כשר פארדינט, נאר
ער האט אים נישט געהאט. איך בין זיכער, אז ער וועט אריין גלייך אהין,
אין גן־עדן אריין. דעריבער דארפן מיר אים אפגעבן זיין לעצטן כבוד,
ווי עס פאסט פאר א מאן, וואס גייט אין גן־עדן אריין. דעריבער באדארפן מיר פאראייביקן זיין נאמען, ווי עס פאסט פאר א מאן, וואס גייט
אין גן־עדן אריין. דעריבער באדארפן מיר פארזארגן זיין ארעמע אלמנה
מיט די אומגליקלעכע יתומים נעבעך, וואס זיינען געבליבן ווי אפן וואסער,
ווי עס פאסט פאר א מאן, וואס גייט אין גן־עדן אריין.
    
די רעדע, ווייזט אויס, האט ביים עולם שטארק אויסגענומען, און
מע האט דעם רעדנער לאנג־לאנג געפאטשט בראווא. און דער רעדנער
איז א פארשוויצטער אראפ פון דער בימה, און ס׳איז באלד ארויף
א צווייטער רעדנער, וואס האט איבערגעחזרט כמעט אלצדינג, וואס דער
ערשטער רעדנער האט געזאגט. נישמער ער האט דאס געזאגט א ביסל
אנדערש און א סך ערגער, און דערמיט קאליע געמאכט דעם גוטן
איינדרוק, וואס דער ערשטער רעדנער האט געמאכט. פונדעסטוועגן האט
מען דעם רעדנער אויך געפאטשט בראווא גאנץ נישקשהדיק, און עס
איז ארויף א דריטער רעדנער און האט איבערגעחזרט כמעט אלצדינג,
וואס דער צווייטער האט געזאגט. נישמער, ער האט דאס געזאגט א
ביסל אנדערש און א סך ערגער, און דערמיט קאליע געמאכט דעם
איינדרוק, וואס דער צווייטער רעדנער האט געמאכט. פונדעסטוועגן האט
מען אים אויך געפאטשט, שוין נישט אזוי שטארק, ווי די ערשטע צוויי
רעדנערס, נאר דאך געפאטשט בראווא. און אז דער דריטער האט געענדיקט, איז ארויף א פערטער רעדנער און האט איבערגעחזרט כמעט אלצדינג, וואס דער דריטער רעדנער האט געזאגט, און אזוי ווייטער, און
דער עולם האט זיי געפאטשט, שוואכלעך אפילו, נאר דאך געפאטשט
בראווא. ביז ס׳איז געקומען צו א דיסקוסיע: וו א ס ז א ל מ ע ן
ט א ן  מ י ט   ד ע ר  א ר ע מ ע ר  א ל מ נ ה   א ו ן  מ י ט
ד י  א ו מ ג ל י ק ל ע כ ע  י ת ו מ י ם? און דא האבן זיך
אנגעהויבן הייסע דעבאטעס. איינער, זייער א שיינער רעדנער, האט פארגעלייגט, מע זאל מאכן א פאנד, דאס הייסט, דורך די גאזעטן זאל מען
זאמלען געלט, און פארן געלט זאל מען מאכן דער אלמנה עפעס א
געשעפט, וועט זי האבן פון וואנען צו לעבן. דאס איז דעם עולם געפעלן
און מע האט דעם רעדנער פאר זיין פראיעקט געפאטשט בראווא. נאר
ס׳איז אויפגעשטאנען אן אנדערער, אויך א רעדנער, און געזאגט: ניין,
א געשעפט איז נישט גוט. ווארעם די אלמנה איז א פרויענצימער און
טויג נישט צו א געשעפט. אין צוויי יאר וועט זי אויפעסן דאס גאנצע
געלט ― און וואס וועט זיין נאכדעם? ניין, עס וועט זיין בעסער, נאך
זיין מיינונג, מע זאל פארן צונויפגעזאמלטן געלט ארויסגעבן אלע ווערק
פונעם פארשטארבענעם פארפאסער אברהם יצחק וויינגארטן המכונה
א׳ב׳י׳ו׳ן׳.
דער פלאן איז נאך מער געפעלן, און מע האט דעם צווייטן רעדנער
שטארק געפאטשט בראווא. איז אבער אויפגעשטאנען א דריטער רעדנער
און האט געזאגט, אז דאס טויג אויך נישט. ס׳איז דא אזוי אויך גענוג
ביכער אפן כתרילעווקער ליטערארישן מארק, וואס ליגן ווי א שטיין,
קיינער קויפט זיי נישט.
    
― בא אונדז אין כתרילעווקע איז א מנהג, ― האט ער געגעבן
זיין ארגומענט ― א מנהג פון קדמונים, אז קיין בוך  ק ו י פ ט מען
נישט, נאר מע ל יי ט  א ו י ס  איינס בא דאס אנדערע און מע
לייענט. כתרילעווקע ווייס נישט פון קיין קויפן. דא ווייס מען נאר לייען,
אויסלייען...
    
דער דאזיקער ארגומענט האט ארויסגערופן גאר א שטארקן אפלויז,
און מע האט דעם רעדנער געפאטשט כמעט גאר אן אן אויפהער, ביז דער
פארזיצער האט געמוזט איינשטילן דעם עולם דורך רעכטע עטלעכע
קלעפ אין טיש אריין און ער האט אף זיין שטארקער געמבע אויסגערופן:
    
― רבותי! א סוף צו דער דיסקוסיע וועגן פארזארגן די אלמנה מיט
די יתומים פונעם פארשטארבענעם! איך אנערקען, אז די דעבאטעס וועגן
דער פראגע זיינען געשלאסן. האבן מיר שוין, הייסט עס, די אלמנה מיט
די יתומים געפטרט. אצינד לאמיר זיך אקארשט א נעם טאן צום ניפטר
אליין: וו י א ז ו י, א ף וו א ס ע ר  א ו פ ן ז א ל ן מ י ר
פ א ר א יי ב י ק ן  ד ע ם  א נ ד ע נ ק  פ ו ן  א ו נ ד ז ע ר
פ א ר ש ט א ר ב ע נ ע ם  ח ב ר? ווער עס האט וואס צו זאגן, בעט
איך, ער זאל זיך מעלדן צום ווארט.
    
האבן זיך כמעט אלע אנוועזנדיקע פארשריבן, און דער ערשטער, וואס
האט געקריגן דאס ווארט, איז אויפגעשטאנען, האט זיך אויסגעהוסט און
אפגעהאלטן אפילו א ביסעלע צו א לאנגע, דערפאר אבער זייער א שיינע
דרשה וועגן דער ביטערער לאגע פון שריפטשטעלער בכלל און פון יידישע
שריפטשטעלער אין כתרילעווקע בפרט. און האט געגעבן צו דערקלערן,
ווי שווער און ביטער עס איז צו זיין א שריפטשטעלער בא יידן אין
כתרילעווקע, וואס האט באם לעבן נישט קיין כבוד און נישט קיין געלט,
― פארדינט ער דעריבער, לכל־הפחות, נאכן טויט, מע זאל אים אפגעבן
כבוד. על־כן געפינט ער, אז דאס בעסטע וואלט געווען, מע זאל פונעם
צונויפגעזאמלטן געלט, וואס פאר דער אלמנה, אראפנעמען א באזונדערע
סומע געלט אף א דענקמאל, אף א מאנומענט. דעם מאנומענט זאל מען
אוועקשטעלן אפן שול־הויף, און אפן שפיץ פונעם מאנומענט זאל זיין
אויסגעהאקט דער ביוסט פונעם פארשטארבענעם, פון מארמאר, אדער
אויסגעגאסן פון בראנדז. און אונטערן ביוסט זאל שטיין מיט גרויסע גאלדענע אותיות אויסגעקריצט: „ד ע ם  א ו מ פ א ר ג ע ס ל ע כ ן
ח ב ר א ב ר ה ם  י צ ח ק  וו יי נ ג א ר ט ן  ה מ כ ו נ ה
א ׳ ב ׳ י ׳ ו ׳ ן ׳  פ ו ן ז יי נ ע ד א נ ק ב א ר ע ח ב ר י ם״.
דער דאזיקער אויפטו האט, אפנים, גאר שטארק אויסגענומען באם
עולם, און מע האט דעם רעדנער לאנג־לאנג געפאטשט בראווא. נאר
איינעם איז דער פראיעקט נישט געפעלן, שטארק נישט געפעלן. דאס איז
געווען דער דיכטער מיט די שווארצע קודלעס. ער איז אויפגעשטאנען
און האט צעגלידערט דעם פלאן פונעם מאנומענט, געשאטן פעך און
שוועבל אפן ערשטן רעדנער, געמאכט פון אים אש און צעקלאפט זיין
פראיעקט אף פיץ־פיצלעך. ערשטנס, האט ער געטענהט, ווו וועט מען
נעמען אין כתרילעווקע אזויפיל געלט? געלט, געלט און געלט! דער
אלמנה געלט, די יתומים געלט, אף א דענקמאל געלט! איז איינס. און
צווייטנס, וואס פאר א נייס פלוצעם בא יידן א דענקמאל גאר? בא
אונדז זיינען געווען גרעסערע מענטשן, און מע האט זיי קיין מאנומענטן
נישט געשטעלט. א סך מאנומענטן געפינט איר עפעס אין דער יידישער
היסטאריע? איז צוויי. און דריטנס, ווער וועט אייך לאזן אינמיטן דרינען
אוועקצושטעלן אין כתרילעווקע א סטאטוע? מע וועט אייך געבן א
סטאטוע, אז ס׳וועט אייך פינצטער ווערן אין די אויגן!״...
    
האט זיך אויפגעכאפט נאך איינער, און דווקא פון די יונגע שרייבערס, מיט א געפינטלט פנים און מיט אן אלטן פידזשאק, און האט
זיך אנגערופן:
    
― אונדזער דיכטער איז גערעכט, און איך ווייס אפילו פארוואס
אונדזער דיכטער איז קעגן א מאנומענט (די ווייטערע ווערטער האט ער
שטארק צעצויגן): ווייל ער רעכנט, אז אף א דענקמאל איז ער פארהאנט,
און אז דער ערשטער מאנומענט קומט אים, ווייטער קיינעם נישט! ...
    
מער האט מען נישט באדארפט. דער דיכטער מיט די שווארצע
קודלעס איז געווארן אזש בלוי פאר כעס און האט אויסגעשריגן: „חצוף,
שייגעץ! קבצניוק! אלטער פידזשאקל!״... ― און האט זיך א לאז
געגעבן מיט ביידע הענט גלייך צום יונגן שרייבער מיטן געפינטלטן פנים
און מיטן אלטן פידזשאק. א גליק, וואס דער פארזיצער האט אים
אפגעהאלטן, נישט דערלאזט צו קיין סקאנדאל און האט געזאגט:
    
― געערטע פארזאמלונג! איך וואלט געזאגט, אזוי ווי די צייט איז
שפעט, שוין נאך צוועלף, און מיר האבן דאך די לוויה באשטימט אף
צוועלף, על־כן זאל מען די דיסקוסיע וועגן א מאנומענט, אדער וועגן
אן אנדער זאך, צו פאראייביקן דעם אנדענק פון אונדזער פארשטארבענעם חבר, אפלייגן אף אן אנדערש מאל, און אצינד זאלן מיר בעסער
זיך פארנעמען מיט דער פראגע וועגן דעם פאראד פון דער לוויה ―
מי ומי ההולכים? ווער זאלן זיין די ערשטע, וואס זאלן ארויסטראגן
דעם ארון מיטן ניפטר? ווער זאל גיין פון פריער, און ווער פון הינטן,
און אזוי ווייטער? ווער עס וויל אנטייל נעמען אינעם פאראד, זאל זיך
פארשרייבן!
    
האט זיך אויפגעהויבן א טומל מיט א ליארם עד־לב־השמים! אלע
האבן זיך א לאז געטאן אף צו פארשרייבן זיך. אלע האבן געוואלט זיין
פון די ערשטע, וואס זאלן ארויסטראגן דעם ארון מיטן ניפטר, אלע האבן
געוואלט גיין אף צו פריער און קיינער נישט פון הינטן, אומזיסט האט
דער פארזיצער געבעטן דעם עולם, מען זאל זיך בארויקן, אומזיסט
האט ער געקלאפט אין טיש, געסטראשעט, אז טאמער ווערט נישט שטילער, אזוי שליסט ער די פארזאמלונג. דער טומל איז געווארן וואס ווייטער
אלץ שטארקער. דער עולם האט זיך געהיצט, געקריגט זיך, געזידלט זיך,
און די אטמאספערע האט אנגעהויבן צו ווערן שוין צו געדיכט. פלוצעם
דערפיל איך, ווי עמעצער ציט מיך באם ארבל. איך דריי מיך אויס און
דערזע מיין פריינט, וואס האט א טבע לאכן נאכדעם און פאר זיך. ער
האט געקוקט אף מיר מיט ערנסטע, א ביסל איבערגעשראקענע אויגן
און א זאג געגעבן אין אויער אריין:
    
― אצינד איז די רעכטע צייט אויפצושטיין און ארויסגליטשן זיך
פון דאנען ...
    
און איך האב אים געפאלגט: איך בין אויפגעשטאנען און האב
מיך ארויסגעגליטשט פון דארטן, און, ווי איך פארשטיי, האט אין דעם
ארויסגליטשן זיך געשטעקט א גרויסער שכל ...
  
עפילאג
    
 דער מנהג צו באערדיקן א מענטשן באלד ווי ער שטארבט, נישט
אפלייגן אף מארגן, אדער איבערמארגן, איז אינעם מאדערנעם כתרילעווקע פארבליבן פון אלטע צייטן עד־היום הזה. דעריבער, אז חברה־קדישא האט דערזען, אז דער ניפטר ליגט און ליגט, און זיינע חברים
האבן זיך פארזאמלט אין דער נייער שול און מע ליארעמט און מע
פילדערט און מע קאן צו קיין טאלק נישט קומען, ― האבן די שמשים
דערווייל דעם בר־מנן צוגענומען, אוועקגעפירט אים אפן נייעם בית־עולם,
געטאן אים זיין רעכט און באהאלטן. די יתומים האבן געזאגט קדיש, די
אלמנה האט עטלעכע מאל געחלשט, אלץ ווי עס געהער צו זיין, און...
ת׳נ׳צ׳ב׳ה.
    
 יב
    
„יי ד י ש י ס ט ן״ א ו ן „ה ע ב ר ע י ס ט ן״
    
אז ס׳האט א בלאז געגעבן א ווינטל אין כתרילעווקע און דער עולם
האט אנגעהויבן גיין פארווערטס און פאדערן מאדערניזם, אלץ ווי אין
דער גרויסער שטאט, איז געבליבן. מע זאל גרינדן א חברה, מיין איך
א געזעלשאפט, מיטן נאמען „הזמיר״, דערפאר ווייל יעדע לייטישע שטאט
פארמאגט א געזעלשאפט, וואס טראגט דעם דאזיקן נאמען. דאס איז
דעם עולם געפעלן. איבערהויפט ― דער נאמען „הזמיר״. א שיינער
נאמען, א שיין ווארט, שטאמט פון שיר־השירים. און מע האט באלד
אויסגעארבעט א פלאן, צונויפגעשטעלט אן „אוסטאוו״ מיט אלע נייטיקע
סטאטוטן, און ס׳איז געבליבן מער נישט צונויפרופן א פארזאמלונג
― און דאס איז אין כתרילעווקע פון די קליינע זאכן. מע דרוקט אפ
אין ביידע גאזעטן אן אויפרוף: „היינט אף דער נאכט, אכט אזייגער
פרעציז, איז א פארזאמלונג דארט און דארט, איר זייט געבעטן צו
קומען״ ― קומט מען. און געקומען זיינען נישט נאר די קארפנקעפ,
נישט נאר די אייבערשטע סמעטענע, נאר די גאנצע כתרילעווקער אינטעליגענץ מיט די רעדאקטארן פון ביידע כתרילעווקער גאזעטן בראש.
    
פארשטייט זיך, אז נישט אלע מיט א מאל זיינען געקומען, און נישט
אזוי פרעציז, ווי מע האט געשריבן. איטלעכער איז זיך געקומען דעמאלט,
ווען ער האט געקאנט. ווער ס׳איז געקומען זייגער אכט, ווער זייגער ניין,
ווער זייגער צען און ווער זייגער עלף אויך. פאראן פארשיידענע סבות
און אומשטענדן, וואס לאזן אייך נישט קומען צו דער צייט, איר מעגט
ווי אזוי וועלן. צום ביישפיל, אז איר האט א קלייט און די שפע האט
זיך אייך א לאז געגעבן אקוראט אף דעך נאכט, באם פארשליסן די קראם.
אדער איר קומט אהיים און טרעפט נישט דאס ווייב, און די קינדער
שרייען וועטשערע, און איר האט נישט קיין געפרעסט העמד. אדער עס
האט זיך אייך צעריסן א שוך אקוראט אף אזא ארט, וואס מע זעט
ארויס דעם גראבן פינגער. אדער א צאן האט אייך גענומען רייסן, און
איר דראפעט זיך אף די גלייכע ווענט. ווער איז דאס אימשטאנד אויסצורעכענען אלע אומגליקן, וואס טרעפן זיך אקוראט דעמאלט, ווען איר
זייט איינגעלאדן אף א פארזאמלונג?
    
פונדעסטוועגן איז מען געקומען אלע, קיינער האט, חלילה, נישט
געפעלט, און די פארזאמלונג האט זיך געעפנט אפילו שפעטלעך, נאר
געעפנט האט זי זיך. און געעפנט האט די פארזאמלונג נח, אונדזער
אלטער באקאנטער נח רב יאסלס, פון די „קליינע מענטשעלעך״, דער
געוועזענער איינציקער קארעספאנדענט אין כתרילעווקע און דער פארשטייער פון די אמאליקע חובבי־ציון און פון די שפעטעריקע ציוניסטן,
דער גרינדער פון א סך ― א סך אלטע און נייע חברות.
    
נח רב יאסלס, כאטש ער איז שוין נישט קיין יונגערמאן, כאטש
אין בארד זיינען שוין בא אים פאראן מער גרויע האר ווי שווארצע,
כאטש ער איז שוין א זיידע (וויי־וויי, ווי די וועלט לויפט! מיר האבן
געקענט נחן נאך אלס בחור און דערנאך אלס איידעם אף קעסט), ―
פונדעסטוועגן איז נח געבליבן דער זעלבער נח וואס אמאל. נישט געמינערט אף א האר. א יונגע נשמה און אן אידעאליסט. אן ערלעכער מענטש,
א כשר הארץ, אן עולה תמימה ― איר קאנט מיט אים טאן וואס איר
ווילט, ווארעם ער גלייבט אלעמען אף נאמנות. מיט לייב און לעבן איז
ער איבערגעגעבן צו כתרילעווקע און צו אירע חברות און געזעלשאפטן.
ווי אמאל, אזוי אויך איצט, האט ער קיינמאל נישט אין זינען נישט זיך,
נישט קיין ווייב, נישט קיין קינד, נאר די שטאט און נאר אירע חברות
און נאר טובת הכלל. כדאי זיך באקענען א ביסל כאטש מיט זיין ביאגראפיע. נח האנדלט מיט פלעשער. פלעשער זיינען זייער א ווויל געשעפט,
נאר עס גייט אים נישט. אלע מענטשן, וואס האנדלען מיט פלעשער, פארדינען געלט ― ער דערלייגט. מיט ווייבער גייט אים אויך נישט. מיטן
ערשטן ווייב האבן אים אפגעגט שווער און שוויגער, דאס אנדערע ווייב
האט זיך אליין מיט אים געגט, מיטן דריטן האט וואס אויך געהאלטן
נישט ווייט פון א גט, איז שוין געווען צו־שפעט. און אלץ איבער דעם,
וואס ער קהלט זיך און גיט אוועק דער וועלט זיין גאנצע צייט. ס׳איז
גאר א סברה, אז די אלע דריי מאל נדן, וואס ער האט גענומען פאר זיינע
ווייבער, זיינען אריין אין די חברות אריין, און א ירושה האט ער געהאט באקומען פון א פעטער א בעזדעטניק (דער איינציקער בעזדעטניק
אין כתרילעווקע), האט ער די ירושה אויך אריינגעבראקט אין זיינע
קהלשע זאכן. בקיצור, נח איז א מענטש, וואס לעבט פאר יענעם, נישט
פאר זיך, אז דער נייער גייסט האט זיך אריינגעגנבעט קיין כתרילעווקע,
האט דאס נחן פארכאפט מער ווי אלעמען, ווי א מין קרענק. עס האט אים
גאר דעם קאפ פארדרייט, לחלוטין פארשכורט. ער האט זיך א נעם געגעבן
צו דער ארבעט מיט אזא אימפעט, גלייך ווי אים וואלט דאס געגאנגען
אין לעבן, אדער, לכל הפחות, גלייך ווי אים וואלט דא געשטאנען גליקלעך צו ווערן!... דערהערט, אז שטאט וויל האבן א „הזמיר״, האט
נח פארקאטשעט די ארבל, זיך אוועקגעזעצט, אליין אין איין נאכט אויסגעארבעט דעם „אוסטאוו״ מיט אלע סטאטוטן און פאראגראפן, אליין
באשטעלט א פארזאמלונג, אליין צעשריבן בריוו אין די רעדאקציעס און
טאקע אליין מחילה זיי אפגעטראגן (נח איז נישט קיין גרויסער איבערקלייבער, און קיין פוילער אוודאי נישט), און אז דער עולם איז זיך צונויפגעקומען, האט נח געעפנט די פארזאמלונג און פארגעשלאגן, מע זאל
אויסקלייבן א פארזיצנדן. נח יאגט זיך נישט, ער זאל פארנעמען דעם
אויבנאן, זיין דער פארזיצנדער. ער האט דאס פיינט. ער איז, ווי געזאגט,
נישט קיין רודף אחר הכבוד. און דאס איז דאך באוו׳סט פון זינט די
וועלט שטייט, אז כל הרודף אחר הכבוד ― ווער עס זאגט זיך נאך כבוד,
איז הכבוד בורח ממנו ― אנטלויפט פון אים דער כבוד ווו דער ווייסער
פעפער וואקסט: און פארקערט זשע ווידער צוריק, אז כל הבורח מפני
הכבוד ― ווער עס אנטלויפט פון כבוד, איז הכבוד רודף אחריו ― יאגט
אים דער כבוד נאך פון הינטן און בעט זיך בא אים: שוטה, וואס
אנטלויפסטו? האב כאטש א ביסעלע כבוד!״... דעריבער איז קיין
 חדוש נישט, וואס נח האט אין כתרילעווקע כבוד מער פון אלעמען. ווו
ערגעץ אן ארבעט, א קהלשע זאך, א שיקעניש, א לויפעניש, אן איילעניש
אין איין אטעם ― איז מען מכבד דערמיט נחן, און נח פאלגט, טוט
פאר דריי. ער פרעגט גארנישט איבער דאס אנדערע ווארט. פארוואס
עפעס ער, פארוואס נישט קיין אנדערער? ער ווייס אליין, אז טאן
באדארף ער, נישט קיינער. און די איבעריקע חברה־לייט זיינען מיט
אים מיינסטנס צופרידן. און אז עס מאכט זיך א מאל, מען איז נישט
אזוי צופרידן, זאגט מען אים, און אפטמאל מיט אן אנצוהערעניש, מיט
א שטעכווערטל און מיט גלאט אזוי זיך א מעשה, א משל, אדער א וויץ,
ווי דער מנהג איז אין כתרילעווקע, אז מע וויל יענעם דערגיין די יארן.
 עס טרעפט א מאל, אז מע פאלט אן אף אים גאר מעשה שייגעץ און
מע „רייבט אים א קאלנער״. פאראן אין כתרילעווקע, ברוך השם, אזעלכע
לייט, וואס יענעמס פארדינסטן בא קהל מיט יענעמס ווייסע האר און
בארד שפילן בא זיי א גאנץ קליינע ראלע. נאר ווער רעדט פון שקצים,
עזות־מחוצף־פנימער? מיר קערן זיך אום צוריק צו דער ערשטער פארזאמלונג פונעם ערשטן „הזמיר״.
    
אויסגעהערט נחס פארשלאג וועגן אויסקלייבן א פרעזידענט, איז
ארויס א שטיקל סכסוך: עס זיינען געווען א סך בעלנים, נאר וועמען
אויסצוקלייבן איז נישט געווען. אין כתרילעווקע איז תמיד אזוי: בא
אן ארבעט, למשל, איז נישטא קיינער אין דער היים, אלע אף נחן.
קומט אבער צו א התמנות, אדער אזוי עמעצן אנטאן א כבוד, ווערט
א טומל: „מי שמך?״ פאר וואס קומט אים? און וואס עפעס יענער,
נישט איך? ― מע פארגינט נישט! אפטמאל ענדיקט זיך עס נאך מיט
שטעכווערטער, און אפטמאל מיט א סקאנדאל. און א מאל מאכט זיך,
אז עס דערגייט צו פעטש אויך.
    
איצטיקס מאל איז דאס געשטאנען אזוי, אז עס וואלט דערצו נישט
דערגאנגען. ווארעם עס האט זיך געפונען א קלוגער, וואס איז געפאלן
אף א גלייכער המצאה: „דארפט איר זיך, ברידערלעך, שפארן און
קריגן איבערן „מי שמך״ ― אמער אט בין איך שוין אויבנאן אייער
פרעזידענט ― און טוט מיר עפעס !״
    
ווער איז דאס געווען? דאס איז געווען נישט קיין אנדערער, נאר
דער בארימטער דיכטער מיט די שווארצע קודלעס, מיט וועלכן מיר האבן
 זיך שוין א פאר מאל באגעגנט אין אונדזערע כתרילעווקער מעשהלעך.
 דער דיכטער האט זיך אוועקגעזעצט אויבנאן, גאנץ סטאטעטשנע, טאקע
מעשה פרעזידענט, און דערלאנגט א זעץ מיט דער האנט איבערן טיש:
    
― חברים און חברטעס!
    
מער אבער ווי די צוויי־דריי ווערטער האט ער נישט געקאנט אויסריידן. מע האט אים נישט געלאזט. ווער? די, וועלכע זיינען קעגן יידיש,
 זיי האבן פיינט יידיש, ווארעם יידיש איז „זשארגאן״ און זשארגאן איז ―
פע! זיינען זיי ארויס דעריבער מיט א פראטעסט:
    
― עברית! העברעיש!...
    
דער דיכטער מיט די שווארצע קודלעס איז אפילו נישט פון די
איבערגעשראקענע יינגלעך, וואס האבן מורא פאר א פראטעסט, פונדעסטוועגן איז ער געבליבן א ביסל מטושטש. דערנאך האט ער זיך א גלעט
געגעבן דאס בייכל, צורעכט געמאכט דעם זשילעט און א זאג געגעבן
נאכאמאל, גלייך ווי גאר נישט אים מיינט מען, נאר שוין העכער מיט
א טאן:
    
― חברים און חברטעס!...
    
איז געווארן אין זאל נאך א גרעסערער געפילדער מיט א קלאפעריי,
א פייפעריי מיט אלערליי געשרייען און קולות ביזן הימל אריין:
    
― 	 איבריט! איבריט! איבריט!
    
אפנים, דאס איז געווען אן אנגעשטעלטע זאך פון פריער. דאס
האבן די כתרילעווקער העברעיסטן צוגעגרייט א דעמאנסטראציע קעגן
יידיש. און עס האט נישט געהאלפן קיין שמע ישראל. דער דיכטער האט
נעבעך מיט בזיון געמוזט פארלאזן דעם אויבנאן, און זיין ארט אף דער
טריבונע האט פארנומען דער יונגער שרייבער מיטן געפינטלטן פנים
און מיטן אלטן פידזשאקל, און אויך אליין, אויך נישט געווארט אף כבוד
ביז מע וועט אים אמאל אויסקלייבן, אויך א זעץ געגעבן מיט דער האנט
איבערן טיש און אנגעהויבן אף העברעיש:
    
― „רבותי!״ ― און נישט רבותי ווי מיר זאגן, נאר טאקע „רא־באטאי״, אזוי ווי מע זאגט דארטן, אין ארץ־ישראל... א קול האט
דער יונגער שרייבער מיטן אלטן פידזשאקל דווקא א הילכיקס, האט
זיין „ראבאטאי״ אפגעקלונגען ווי א גלאק. נאר וואס דען? ווייטער
פון אט דעם ווארט איז בא אים נישט געגאנגען, מע האט אים נישט
געלאזט.
    
דא זיינען שוין די כתרילעווקער „יידישיסטן״ ארויס מיט א דעמאנסטראציע קעגן העברעיש. אפנים, אויך צוגעגרייט פון פריער און
אויך מיט די זעלבע כלים, דאס הייסט, מע האט גענומען ליארעמען און
פילדערן און קלאפן מיט די פיס און שרייען אף קולי־קולות ― אן
אמתע אבסטרוקציע! די קולות האבן דערגרייכט ביזן הימל. עס האבן
געציטערט די ווענט, געקלונגען די פענצטער: „מיכנאטאים! לאקשנקוילעטש! יידיש! יידיש! יידיש!!!״
    
האט גאט אריינגעגעבן איינעם פון די העברעיסטן, ער זאל צווישן
די אלע אנדערע קולות געבן א ווארף ארויס א באמבע. אויסשרייען אף
א קול: „טשערנאוויץ!״... דאכט זיך, וואס, אייגנטלעך, שטעקט
אזעלכעס אינעם ווארט „טשערנאוויץ״? טשערנאוויץ איז נישט מער
ווי א שטעטל אין דער בוקאווינע, אין עסטרייך, וואס צוויי מלוכות
שלאגן זיך איצטער איבער דעם און טרייבן ארויס איינס דאס אנדערע,
― היינט געהערט עס צו איינעם, מארגן צו אן אנדערן. איז אבער פאר
די כתרילעווקער יידישיסטן, אז מע דערמאנט זיי דעם נאמען „טשערנאוויץ״ טויזנט מאל, צענטויזנט מאל ערגער, ווי אין טאטן אריין געשאלטן!
איר קאנט זיי אויסווארפן די שענדלעכסטע עבירה, איר קאנט זיי זאגן
וואס אין דער קארט, אבי נישט „טשערנאוויץ״. אט אזא טבע בא די
 כתרילעווקער יידישיסטן. דאס אייגענע אויך בא די דארטיקע העברעיסטן.
 ווילט איר זאטשעפען א כתרילעווקער העברעיסט, אים דערלאנגען ביז
 דער זיבעטער ריפ, זאלט איר אים מער נישט נאר א זאג טאן איין
 ווארט: „מיכנאטאים״ (עס וואקסט פון „מכנסים״ ― הויזן). נאר
 וואס דען? איר זאלט זיך היטן פאר אים, ווארעם ער קאן אייך פלעטן
 דעם מח... מאדנע מענטשן דער נייער כתרילעווקער דור. מוראדיקע
 האנאראווע פארשוינען, גרויסע קאפריזניקעס און ווילדע בעל־כעסנס
 ― „ספילשליווע נאטורן״...
    
הכלל, דערהערט דאס ווארט „טשערנאוויץ״, האט איינער פון די
 יידישיסטן, דווקא א שוואכער, א הוסטנדיקער, נאר א היציקער פארשוין,
 נישט לאנג געטראכט, אראפגעצויגן פונעם לינקן פיס א שטיבלעט און
 א ווארף געגעבן פון זיך איינעם פון די העברעיסטן גלייך אין פנים אריין
און געטראפן סאמע דארט, ווו עס הייבט זיך אן די נאז, בא דער אונטערשטער זייט פונעם לינקן אויג. א גליק, וואס ער טראגט נישט קיין
ברילן, ער וואלט געקאנט בלייבן אן אן אויג. האבן זיך עטלעכע העברעיסטן, זעלבסטפארשטענדלעך, אנגענומען די קריוודע פון זייער באליידיקטן חבר און זיינען אנגעפאלן אפן שוואכן, הוסטנדיקן יידישיסט
מיט פארקאטשעטע עלנבויגנס און האבן אים אוועקגעגעבן אזא גאב,
אז ווען עס מישן זיך נישט אריין די איבעריקע יידישיסטן, וואלט מען
זייער שוואכן חבר באדארפט ארויסטראגן אף א ליילעך. פארשטייט זיך,
אז צוליב דעם דאזיקן אינצידענט מיטן יידישיסטישן שטיבלעט איז שוין
במילא אויסגעבראכן א גאנצע מלחמה, אן אלגעמיינער געשלעג, אין
וועלכן עס האבן זיך נישט גענארט נישט די העברעיסטן און נישט די
יידישיסטן. נאר מער פון אלעמען האט געקראגן אונדזער ערלעכער קהלס־מאן און געניאלער גרינדער פון חברות און געזעלשאפטן ― נח. אים
איז אריינגעפלויגן פון הינטן, גאר אומגעריכט, א היפשע פארציע. און
אלץ איבערן פסוק: כל הבורח מפני הכבוד ― ווער עס אנטלויפט פון
כבוד, איז הכבוד רודף אחריו ― יאגט אים דער כבוד נאך פון הינטן
פוסטריט...
    
 ע פ י ל א ג
    
אזא סעקרעטאר, ווי נח רב יאסלס אין כתרילעווקע, איז צו זוכן.
אף אלצדינג פירט זיך בא אים א פראטאקאל און אלצדינג ווערט בא אים
פארשריבן. ער לאזט נישט דורך קיין זאך. דער אמאליקער היסטאריקער,
אז ער וועט וועלן וויסן, וואס האט זיך געטאן אין כתרילעווקע, וועט
ער געבן א קוק אריין אין נחס פראטאקאל־בוך, וועט ער דארט געפינען
א גאנצן אוצר... וועגן יענער היסטארישער פארזאמלונג פון די יידישיסטן און העברעיסטן נעמען מיר ארויס די סאמע נייטיקסטע, ווי די
געשיכטע פאדערט עס: ,,...נאך זייער קורצע רעדעס פון די אראטארן האבן
זיך אנגעהויבן היציקע, לעבהאפטע דעבאטן, וואס האבן נישט געקאנט
ברענגען צו קיין אלגעמיינע אפשליסונג איבער די חלוקי־דעות און רייבונגען, וואס הערשן צווישן פארשיידענע פארטייען, און ווייל ס׳זיינען
ארויס חלוקי־דעות און רייבונגען וועגן שפראך, און ווייל די שפראך־פראגע איז אומפארמיידלעך איז געפונען געווארן איין איינציקער אויסוועג ― מע זאל אנשטאט איין הזמיר גרינדן צוויי הזמירס ― איינעם
א יידישן הזמיר פאר די יידישיסטן, און דעם אנרעדן א העברעישן הזמיר
פאר די העברעיסטן...״
  
יג
  
ר ע פ ע ר ע נ ט ן  א ו ן  פ א ר ל ע ז ע ר
    
כתרילעווקע האט ליב ליטעראטור, קונסט און מוזיק. נישטא די
נאכט, וואס ס׳זאל דארט נישט זיין ווו צו פארברענגען. ובפרט נאך
ווינטער. די נעכט זיינען גרויס, נישט אלע שפילן אין קארטן (וועגן
קארטן וועלן מיר ריידן אן אנדערס מאל), ווילט זיך הערן א פריש ווארט.
און נישט קיין טעאטער, איז א קאנצערט, איז אזוי אן אוונט, איז א
פארזאמלונג, א פארלעזונג, א רעפעראט מיט דיסקוסיעס, אדער אן דיסקוסיעס.
    
מער פון אלצדינג האט מען דארט ליב רעפעראטן מיט דיסקוסיעס.
ווארעם א רעפעראט אליין, אז יענער לייענט, איז נישט אינטערעסאנט.
ער לייענט, און איר דארפט זיצן און קוקן אים אין מויל אריין. וויבאלד
אבער א רעפעראט מיט דיסקוסיעס, קאנט איר זיך אריינמישן, קאנט
איר אויך עפעס זאגן א ווארט, ווייזן, אז איר זייט אויך נישט קיין
מלופים־קינד. און ווייל אין כתרילעווקע אליין זיינען דא ווינציק לעק־טארס, רעפערענטן און לייענער, און ווייל אף א כתרילעווקער לעקטאר,
רעפערענט אדער לייענער לייגט מען דארט ווינציק־וואס כבוד, איז מען
זיך דעריבער נוהג, אז מע באציט די סחורה פון דרויסן, דאס הייסט, מע
שרייבט אויס לעקטארס, רעפערענטן, ארטיסטן און פארלעזער פון דער
פרעמד.
    
אין דעם ענין פון קאנצערטן, רעפעראטן, לעקציעס און פארלעזונגען
קאנקורירן ביידע כתרילעווקער „הזמירס״ מיט סכנת נפשות ! שרייבן
אויס די יידישיסטן א וועלט־בארימטן פארלעזער, ברענגען אראפ די
העברעיסטן א וועלט־בארימטן רעדנער. מע שמייסט זיך ווי ווייט מע
קאן. אפטמאל טרעפט, אז אין איינעם און דעם זעלבן אוונט זאלן אין
כתרילעווקע זיין צוויי שמחות: א פארלעזער מיט א רעדנער ― און די
שטאט נעבעך ווייס אליין נישט, וווהין פריער צו גיין, כאטש נעם און
צערייס זיך אף צווייען! דאס, וואס די יידישיסטן מיט די העברעיסטן
זיינען צווישן זיך צעריסן, מאכט נישט אויס. מילא, אז מען איז ברוגז
אפן חזן, דעריבער דארף מען קיין קדוש נישט שפרינגען? און אגב
איז מען אין כתרילעווקע זייער להוט נאך א פריש ווארט. טוט מען וואס
מע קאן ― מע הערט אפ א ביסל דעם און מע לויפט הערן דעם אנדערן.
מע כאפט א ווארט פונעם פארלעזער און מע לויפט הערן א ביסל פונעם
רעדנער. דורכלאזן האט מען פיינט אין כתרילעווקע. דאס לעבן איז אזוי
קורץ, אז א מענטש באדארף פון אלצדינג געניסן. ווער סע זאל נישט
קומען צופארן קיין כתרילעווקע, קאן ער זיכער זיין אז ער וועט, אם
ירצה השם, האבן א שיין אוידיטאריום און אז דער וועט זיין געפאקט, נאך מער ווי מע באדארף, און אז ער וועט ארויס פון דארט ווי
פון א שוויץ־באד. כתרילעווקע קוקט נאך דער גרויסער שטאט און שטייט
נישט אפ, חלילה, פון דער מאדע אף א האר. אין דער גרויסער שטאט איז
א מאדע, אז נאך א רעפעראט, א לעקציע, אדער א פארלעזונג באדארף
זיין א באנקעט. אין כתרילעווקע איז אויך אזוי. קוים האט זיך געענדיקט
דער רעפעראט מיט דיסקוסיעס, ― עס מעג זיין העט־העט נאך האלבע
נאכט ― נעמט מען דעם מחותן, דעם רעפערענט הייסט עס, און מע
שלעפט אים אוועק אין א גארקיך, און מע זעצט אים אוועק אויבנאן,
און מע פראוועט אים דארט א באנקעט.
  
כמעט, קאן מען זאגן, איז דער באנקעט אין כתרילעווקע מער חשוב
ווי דער רעפעראט אדער די פארלעזונג. דער גאנצער עיקר איז דער באנקעט. אף באנקעטן מאכן זיינען די כתרילעווקער אינטעליגענטן די ערשטע
אין דער וועלט. ווי נאר מע קומט זיך צונויף נאכן לייענען, אזוי ווערט
געקוילעט א הערינג און אוועקגעשטעלט ביר; דער עולם פילט אן די
גלעזלעך, און עס הייבן זיך אן די טאסטן מיט לחיימס לכבוד דעם גרויסן
גאסט, וואס ציען זיך אוועק אפטמאל ביזן ווייסן טאג אריין. אין די
טאסטן ווערן, אייגנטלעך, איבערגעחזרט און איבערגעקייט נאכאמאל
פון אנהייב אלע פריערדיקע דיסקוסיעס, און דער גרויסער גאסט מוז
עס אלצדינג נעבעך נאכאמאל אויסהערן און אלעמען ווידעראמאל ענטפערן על ראשון ראשון ועל אחרון אחרון. א מאל, מאכט זיך, זאל מען
דעם גרויסן גאסט אפן באנקעט נעמען לויבן אין טאג אריין, הייבן אף
דרוקעס, אוועקשטעלן העכער פון שלמה המלך און גרעסער פון שעקס־פירן, להבדיל, אזוי אז דער קאפ זאל זיך אים פארדרייען אף צו חלשן.
און א מאל, ווידער צוריק, זאל מען דעם רעפערענט אפן באנקעט אזוי
צעגלידערן זיין רעפעראט אף שטיק־שטיקלעך, מכבד זיין מיט אזא מין
„קריטיקע״, מיט אזא מין „אנאליז״ און מיט אזעלכע מינים „פלפולים״,
אז סע זאל אים פינצטער ווערן אין די אויגן פון אזא „כיבוד״, און ער
זאל נישט וויסן, ווו די טיר עפנט זיך ... און א מאל זאלן זיך די בעלי
הבאנקעט צווישן זיך אליין צעאמפערן, פארפירן א נייע דיסקוסיע מיט
נייע דעבאטן און גאר אומגעריכט אריינפאלן אין א פייעריקע מלחמה,
אזוי אז דער גרויסער גאסט פארט אוועק פון דארט א גאנצער, איז ער
איינער א גליקלעכער און מעג בענטשן גומל... מע מיינט נישט, חלילה,
עמעצער זאל אים דארט שלאגן אדער אזוי באליידיקן. ניין, דאס נישט.
נאר מחמת די ארטיקע יידישיסטן מיט די העברעיסטן פירן צווישן זיך
א קאנקורענציע, טרעפט זיך א מאל, אז דער גאסט זאל ווערן געשעדיקט,
דאס הייסט, ער זאל אריינפאלן אומזיסט־אומנישט אין א בלאטע און
זאל נישט קאנען זיך אפוואשן נאכדעם מיט קיין צען וואסערן.
    
אלס אילוסטראציע צו דעם, וועלן מיר אייך דערציילן א מעשה,
וואס האט געטראפן אט־דא נישט לאנג אין כתרילעווקע מיט איינעם א
געלערנטן העברעיסט און א דאקטאר־פילאזאף, וואס איז נעבעך גאט די
נשמה שולדיק, וואס האט צוליב קאנקורענציע פון די צוויי פארטיעס און
איבער אן אינטריגע פון די צוויי כתרילעווקער גאזעטן, אריינגעכאפט
זיך אין א מיאוסן עסק. מע האט אויסגעטראכט אף אים א ליגן, א בלבול,
וואס האט זיך טאקע אויסגעלאזט נאכדעם, אז ס׳איז נישט געשטויגן,
נישט געפלויגן, נאר ביז עפעס־וואס האט אים די כתרילעווקער פרעסע
רעכט איבערגעוואשן די ביינער, געלייטערט די נשמה און געמאכט מיט
דער בלאטע גלייך, און די גאנצע שטאט האט אים א צייט געהאלטן אין
מויל ― עס איז געווען בוזי־בזיונות!
    
ומעשה שהיה כך היה:
    
איינמאל אין א שיינעם טאג האבן די העברעיסטן אראפגעבראכט
פון דער גרויסער שטאט אף אן אוונט מיט דיסקוסיעס א בארימטן
דאקטאר־פילאזאף, ער זאל זיי לייענען א רעפעראט מיט דיסקוסיעס. דער
בארימטער דאקטאר־פילאזאף איז געקומען קיין כתרילעווקע, אפגעלייענט
דעם רעפעראט, אויסגעהאלטן די דיסקוסיעס, איבערגעלעבט דעם באנקעט אויך בשלום און הלך לעולמו ― אוועק צוריק אהיים. וואלט געווען
גוט. 	וואס טוט גאט? גייען די כתרילעווקער גאזעטן און צעלייגן אף
זיבן טעלערלעך דעם רעפעראט פונעם בארימטן דאקטאר־פילאזאף און
שרייבן זיך יעדע איר מיינונג. פארשטייט זיך, וואס איינער זאגט ―
זאגט דער אנדערער קאפויר. ווייל די „יארמעלקע״, דער ארגאן פון די
העברעיסטן, האט אפגעלויבט דעם גאסט אין טאג אריין, אים אנגערופן
מיטן נאמען געניאלער שריפטשטעלער, געזאגט, אז דענקען דענקט ער
אזוי ווי קאנט און שפינאזא און ריידן רעדט ער אזוי ווי בעבעל און
זשארעס, האט דער „קאפעלוש״, דער ארגאן פון די יידישיסטן, אקוראט
פארקערט, געמאכט אים צו אש און צו בלאטע, אים געקרוינט מיט אזעלכע
שיינע נעמען, ווי „בטלן״, „שטאמלער״, „פלאפלער״, „באנק־קוועטשער״,
„צבועק״, וכדומה. „צבועק״ האט ער אנגערופן דעם רעפערענט דערפאר,
וואס ער האט אין זיין רעפעראט געזאגט מוסר דעם עולם, למאי מען
איז נישט יידישלעך גענוג, למאי כתרילעווקער בחורים זיצן אין קינעמאטאגראף אן א היטל און כתרילעווקער מיידלעך טראגן אום שבת זאנטיקלעך, טיכעלעך, הענטשקעלעך און נאך אזעלכע זאכן בפרהסיה... האט
דאס מסתמא רעכט פארדראסן די העברעיסטן, און זייער ארגאן, די „יארמעלקע״, איז ארויס מיט א „קריטיקע״ אף די יידישיסטן און געפרעגט
א קלאץ־קשיא: פון וואנען ווייסן דאס עם־הארצים, גראבע יונגאטשעס,
באד־יונגען, שטיוול־פוצער, בעל־עגלהס און באהעלפערס, וואס קאנען
נישט קיין צלם פאר קיין אלף, צו זאגן מבינות אף אזא גרויסן געלערנטן,
אף אזא בארימטן דאקטאר־פילאזאף און אף אזא געניאלן רעפערענט?
האט זיך מסתמא דער ארגאן פון די יידישיסטן, דער פראגרעסיווער „קאפעלוש״, נישט געפוילט און האט אף מארגן אפגעענטפערט דעם 	ארטאדאקסישן קאנקורענט מיט א „קריטיקע״ און האט געפרעגט א קשיא אפן
גרויסן גאסט, ווי אזוי שטעלט זיך דאס אוועק א ייד, ער מעג זיין א
גרויסער געלערנטער און בארימטער דאקטאר־פילאזאף און א גענאילער
רעפערענט, צו זאגן פאר אן עולם מוסר, למאי מע זיצט אן א היטל אין
קינעמאטאגראף, און למאי מיידלעך טראגן זאנטיקלעך, מיט טיכלעך, מיט
הענטשקעלעך אום שבת, בשעת ער אליין, דער גרויסער געלערנטער, דער
בארימטער דאקטאר־פילאזאף און געניאלער רעפערענט, האט בסך־הכל
  
צוויי שוועסטער, איז איינע א משומדתטע און די אנדערע גלאט א
גנבטע? ...
    
פאר די העברעיסטן איז די דאזיקע אומדערווארטעטע קריטיק פונעם
יידישיסטישן „קאפעלוש״ געווען א מין באמבע, און זיי האבן זיך די
ערשטע צייט פארלוירן. דערנאך האט מען אפגעהאלטן א פארזאמלונג
מיטן רעדאקטאר פון דער „יארמעלקע״ בראש, און ס׳איז געבליבן, מע
זאל אוועקקלאפן א דעפעש צום רעפערענט און אנפרעגן זיך בא אים
גאנץ אויפריכטיק אף זיינע שוועסטער. נאר ווי אזוי פרעגט מען יענעם
גלאט אזוי? ווארעם טאמער איז דאס אן אמת ― אפשר האט ער טאקע
צוויי שוועסטער, איינע א משומדתטע, די אנדערע א גנבטע, ― הייסט
דאך עס דערלאנגט א פאטש אין פנים! איז געבליבן, מע זאל בא אים
אנפרעגן סתם טעלעגראפיש און באצאלן פאר אן ענטפער: „וואס מאכן
אייערע שוועסטער?״ איז אוועקגעגאנגען א טאג און צוויי ― נישטא
קיין ענטפער! ערשט אפן דריטן טאג קומט אן א טעלעגראמע פון צוויי
ווערטער: „וואסערע שוועסטער?״ נעמען די העברעיסטן און קלאפן אוועק
א טעלעגראמע און אויך מיט אן ענטפער: „אייערע צוויי שוועסטער״. גייט
ווידער אוועק א טאג און צוויי, און עס קומט אן אן ענטפער: „איך האב
נישט קיין שוועסטער״. פוילן זיך נישט די העברעיסטן און קלאפן אוועק
א דריטן מאל א דעפעש. „אפשר זיינען אייערע שוועסטער געשטארבן?״
קומט אן אן ענטפער, ווייסט אויס, מיט בייזן שוין: „וואס ווילט איר?
איך האב קיינמאל נישט געהאט קיין שוועסטער ! איך בין איין און
איינציקער״.
    
דאס איז געווען אן אפפרישונג פאר די העברעיסטן. ווי א גוטער
רעגן אין א טרוקענעם זומער. עס איז זיי אראפ א שטיין פונעם הארצן.
קודם כל האבן זיי אפגעדרוקט אלע דעפעשן אין דער „יארמעלקע״ און
צוגעגעבן א רעכטן פירוש צו די טעלעגראמען ― לאז די וועלט וויסן,
אף וואס די יידישיסטן זיינען פעיק. און חוץ לזה האבן זיי צונויפגענומען
אלע בלעטער, ווו ס׳איז געווען געדרוקט די מעשה מיט די שוועסטער,
און האבן עס אוועקגעשיקט צום רעפערענט. איז דער רעפערענט א היציקער
פארשוין און א האנאריסט, געווארן שטארק אויפגעבראכט און האט
אוועקגעווארפן האק און פאק און איז געקומען צו פארן קיין כתרילעווקע
און האט איינגעגעבן אפן „קאפעלוש״ און אף אלע יידישיסטן אן „איסק״,
ארויסגערופן צום געריכט א מאסע עדות, געוואלט אריינפאקן די חברה אין
חד־גדיא אריין פאר רכילות און פאר לשון־הרע און פאר פערזענלעכער באליידיקונג. און בכדי צו באווייזן, אז ער איז ריין, אז ער האט נישט קיין
שוועסטער, נישט קיין משומדתטע, נישט קיין גנבטע, און אז ער האט בכלל
קיין שוועסטער קיינמאל נישט געהאט, האט ער ארויסגעפאדערט פון זיין
שטאט די מעטריקעס פון זיין גאנצער משפחה, וואס האבן ארויסבאוויזן,
אז נישט נאר ער איז בא זיין טאטע־מאמע א בן־יחיד ― אפילו זיין
טאטע האט אויך קיין שוועסטער נישט געהאט! דאס אלצדינג האט אבער
ווינציק וואס געהאלפן צום משפט. די העברעיסטן האבן פארלוירן. די
ריכטער האבן ארויסגעטראגן אזא מין רעזאלוציע: „אז דער באשולדיקער
זאל האבן שוועסטער, און יענע זאל האבן אויסגעטראכט אף זיינע
שוועסטער א בלבול, און דער בלבול וואלט זיך ארויסגעוויזן פאר א ליגן,
― וואלטן די באשולדיקטע באקומען זייער שטראף לויטן געזעץ. נאר
אזוי ווי דער באשולדיקער אליין האט באוויזן, און די צוגעשטעלטע
פאפירן באשטעטיקן, אז ער האט קיין שוועסטער קיינמאל נישט געהאט,
― קומט אויס, אז די באשולדיקטע האבן גערעדט לשון־הרע אף אזעלכע,
וואס זיינען קיינמאל נישט געבוירן געווארן; נמצא, אז ס׳איז נישטא
קיין באליידיקטער. וויבאלד אזוי, זיינען נישטא קיין באליידיקטע און קיין
באליידיקער ― און דער משפט איז בטל״.
    
 ע פ י ל א ג
    
יענעם טאג האבן די העברעיסטן מיט דער „יארמעלקע״ אפגעהאלטן
אן עקסטרא פארזאמלונג, און די יידישיסטן מיטן „קאפעלוש״ בראש
האבן געמאכט א קערמעשל און געהאלטן דרשות א גאנצע נאכט, געטרונקען, געזונגען און געטאנצט ביזן ווייסן טאג אריין. ס׳איז געווען דער
אמתער „ליהודים״.
    
 יד
    
ל י ב ה א ב ע ר  פ ו ן ט ע א ט ע ר
    
טעאטערס זיינען פאראן אין כתרילעווקע צוויי: א טעאטער פון
יידישיסטן און א טעאטער פון העברעיסטן. אקטיארן אבער ― נישט
איינער. סיידן עס קומט אראפ פון יעהופעץ א יידישע טרופע, א מאל
צוויי טרופעס, שפילן אפ א פאר וואכן און, אויב זיי האבן מיט וואס,
 פארן זיי אוועק אהין, פון וואנען זיי זיינען געקומען, און אז נישט,
 פארזעצן זיי די זייגערלעך, די מלבושים, די דעקאראציע מיטן גאנצן
 רעקוויזיט. און אויב זיי האבן דאס אויך נישט, גייט מען ארויס איבער
 דעך שטאט מיט א פאטשיילע און מע מאכט זיי א נדבה ― וואס זאל
מען טאן? מע וועט דאך נישט לאזן מענטשן אויסגיין פון הונגער; מען
 איז דאך עפעס יידן, צי ניין? און אז זיי פארן אוועק, גיבן זיי זיך דאס
 ווארט, אז ווייל זיי וועלן לעבן זאלן נישט זיי, נישט זייערע קינדער, נישט
זייערע קינדס־קינדער נישט אריינשמעקן מער קיין כתרילעווקע, עס מעג
 אף דעם קומען א שרפה, א מגפה און וואס אין דער קארט ! דאכט זיך,
 גוט אנגעשאלטן, איא? קוקט איבעראיאר ― ויבא המן ― זיי זיינען
 ווידער דא! אזא טבע שוין בא די יידישע ארטיסטן. עס ציט זיי קיין
כתרילעווקע. א קשיא אף א מעשה ― טאמער וועט זיך אויסגעבן א
סעזאן, וואס וועט אומקערן דעם פאראיאריקן פארלוסט נאך מיט פראצענט? „איר קענט נישט דאס טעאטער־געשעפט ― האט מיר אמאל
געזאגט א יידישער אקטיאר, א פארשלעפטע קרענק: ― היינט איז שלעכט,
מארגן קאן זיין נאך ערגער״...
    
און ווייל דאס יידישע טעאטער קומט קיין כתרילעווקע נאר אף גאסטראלן, און באגיין זיך אן א טעאטער לאז מען נישט, דעריבער זיינען
אין כתרילעווקע פאראן א סך אמאטארן פון קונסט, ליבהאבער פון
יידישן טעאטער.
    
איך האב מורא צו זאגן, ס׳זאל נישט אויסקומען שוין צו גוזמאדיק,
צו איבערגעטריבן ― נאר א פאקט איז עס, אז כמעט די גאנצע יוגנט
פון כתרילעווקע זיינען „ליבהאבער״. ווו ערגעץ א דערוואקסן בחורל,
ווו ערגעץ אן אונטערגעוואקסן מיידל, א חתן אדער א כלה ― זיינען
זיי „ליבהאבער״. נישט נאר בחורים און מיידלעך ― פאראן יונגעלייט
מיט בערדלעך שוין, אדער ווייבלעך, מאמעס פון קינדער, וואס זיינען
„ליבהאבער״ און שפילן טעאטער. וואס מיינט איר , איז טאקע אז אך
און וויי צו יענעם ווייבל, וואס איר מאן איז א „ליבהאבער״, און א
קלאג צו יענעם יונגנמאן, וואס זיין ווייבל איז א „ליבהאבערן״! דער
יונגערמאן נעבעך קומט אהיים פון קלייט א מידער, א הונגעריקער, טרעפט
ער נישט קיין וועטשערע נישט קיין סאמאוואר, דאס קינד ווערט צעריסן
  
שרייענדיק. וואס איז די מעשה? ― דאס ווייבל איז א „ליבהאבערין״,
איז זי דאס אוועק אף פראבע, מע מאכט רעפעטיציע. אדער פארקערט
דאס אייגענע: דער מאן איז א „ליבהאבער״, פלאנטערט זיך מיטן
טעאטער, פארברענגט זיך די צייט גאנץ פריילעך. אז נישט קיין ספעקטאקל, איז א רעפעטיציע, אז נישט קיין רעפעטיציע, איז גלאט א פארזאמלונג פון ליבהאבער ― מע לייענט א ניי שטיק פון א כתרילעווקער
דראמאטורג, טיילט מען פונאנדער צווישן זיך די ראלן. עסט מען דערנאך וועטשערע אלע אינאיינעם, מע נעמט צו גלעזלעך ביר, מע רייכערט
פאפיראסלעך ― ס׳איז חי געלעבט! און דאס ווייבל נעבעך דארף זיצן
אינדערהיים, וויגן דאס קינד, אדער ליגן אין בעט א פארשמאכטע און
ארויסקוקן א גאנצע נאכט, ווען וועט ער שוין קומען, דער געטרייער
מאן ,דער „ליבהאבער״.
    
ערגער פון אלץ איז, אז ביידע, סיי דער מאן, סיי דאס ווייבל, זיינען
„ליבהאבער״; און נאך ערגער איז (דעמאלט איז שוין טאקע גאר א
צרה!), אז דער מאן מיטן ווייב זיינען קידער־ווידער, דאס הייסט, אז
דער מאן איז א ליבהאבער א העברעיסט און דאס ווייבל ― א ליבהא־בערן א יידישיסטקע, אדער פארקערט, אז דער מאן איז א ליבהאבער א
יידישיסט, און דאס ווייבל א ליבהאבערן א העברעיסטקע. קומט ארויס
דערפון א מאל א קאנפליקט, וואס ענדיקט זיך מיט א סקאנדאל און מיט
בזיונות.
    
נישט לאנג האט זיך געטראפן א מעשה מיט א פארפאלק, מאן און
ווייב, ביידע „ליבהאבערס״, ער ― א פארברענטער יידישיסט, א „קאפע־לושיסט״, זי ― א פארברענטע העברעיסטקע, א „יארמעלקעליסטקע״.
    
דאס דאזיקע פארפאלק איז זיך געווען א גאנץ נישקשהדיק פארפאלק.
האבן געלעבט בשלום ושלוה כמעט א גאנץ יאר נאך דער חתונה, האבן
שוין געהאט א קינד אויך (א יינגל). פלוצעם האבן זיך אנגעהויבן צווישן
פארפאלק מחלוקתן. וואס איז? באשר ער וויל נישט, אז זי זאל גיין
שפילן אינעם טעאטער פון די בעלי־לאקשנקוילעטש. „ווילסטו שפילן,
זאגט ער, קאן איך, זאגט ער, באשטיין, זאלסט שפילן מיט מיר אינאיינעם,
זאגט ער, אינעם טעאטער פון אונדזערע יידישיסטן.״ קוקט זי אים אן,
ווי א משוגענעם: „וואס עפעס אינמיטן דרינען? די גאנצע צייט בין
איך געווען א העברעיסטקע ― און גארנישט, דו האסט זיך נישט דערווארגן. איצט איז דיר מיטאמאל געווארן ביטער. וואס איז דער שכל?״
  
לאזט זיך אויס א מעשה, אז דער שכל איז א פראסטער שכל: דער
מאן, דער יידישיסט, איז געוואר געווארן על־פי נס, דורך עפעס א צעטעלע
פון א העברעיסט, אז זיין ווייבל, די העברעיסטקע, האט געפירט א ראמאן
נאך מיידלווייז פאר דער חתונה, טאקע מיט איינעם א העברעער. האט זיך
אנגעצונדן אין אים א פייער, און ס׳איז געווען הימל עפן זיך! די גאנצע
שטאט האט זיך געוויגט. ס׳איז אוועק ריידערייען, שושקערייען, פליאטקעס.
ס׳איז ארויסגעטראגן געווארן אף דער גאס, אין מארק, און סוף־כל־סוף
אריין אין דער פרעסע, אין די כתרילעווקער גאזעטן הייסט עס, אינעם
„קאפעלוש״ מיט דעך „יארמעלקע״ ― און ווי באלד ס׳האט זיך אריינגעמישט די כתרילעווקער פרעסע, האט איר שוין נישט וואס זיי מקנא
צו זיין.
  
וואס פאר א ראלע, למשל, האט דא געשפילט די פרעסע? גאנץ פשוט:
אזוי ווי דער יידישיסטישער „קאפעלוש״ האט זיך אנגענומען די קריוודע
פונעם יידישיסטישן מאן, איז איינמאל אין א שיינעם פרימארגן דער
רעדאקטאר ארויס מיט א פארביסענעם ארטיקל אונטער א שרייענדיקן
נאמען: „אף כפרות דארווין!״ מיך גיבן דא איבער א גאנצן שטיק פונעם
דאזיקן העכסט־אינטערעסאנטן ארטיקל, טאקע מיטן לשון, ווי ס׳איז אפגעדרוקט אינעם פראגרעסיוון „קאפעלוש״: „אבי די געלערנטע, די אזוי גערופענע דארוויניסטן, ווילן אונדז איינשמועסן א קינד אין בויך ― אז ס׳איז
פאראן כלומרשט אין דער נאטור א כח, וואס הייסט אטאוויזם, וואס
לויט דעם דאזיקן כח מוז א קינד זיין ענלעך צו זיינע עלטערן. עס הייבט
זיך גארניט אן! מיר קאנען דאס באווייזן מיט פאקטן. מיר האלטן נישט
פון פוסטע טעאריעס! מיר האבן ליב פאקטן. אט, למשל, האט זיך געטראפן ניט לאנג א פאקט (ניט בא אונדז אין כתרילעווקע, חלילה, ―
אין אן אנדער ארט, אין יעהופעץ, האט עס זיך געטראפן). עס איז זיך
געווען א פאר־פאלק, ביידע ליבהאבער פון יידיש טעאטער, ער ― א
פייעריקער יידישיסט, זי ― א פלאמפייעריקע העברעיסטקע. ויהי היום,
איז בא זיי געבוירן געווארן א קינד (א יינגל), האט מען זיך אין א יאר
ארום ארומגעקוקט, אז דאס קינד איז ניט נאר קיין האר נישט ענלעך
צום פאטער „ליבהאבער״, דעם יידישיסט, נאר אדרבה, דאס קינד איז צוויי
טראפן וואסער ענלעך צו א פרעמדן מאנצפארשוין, אויך א „ליבהאבער״,
און דווקא א העברעיסט. און כאטש דער דאזיקער „ליבהאבער״ דער
העברעיסט איז געווען א פרינציפיעלער קעגנער 	פון יידיש, פונדעסטוועגן איז ער געווען א גאנץ אפטער איינגייער צום ווייב פונעם יידישיסט... דעריבער איז גאנץ מעגלעך, און כמעט גאר אן א שום ספק, אז
די ענלעכקייט פונעם קינד, וואס דעם ליבהאבער דעם יידישיסטס ווייב
האט געבוירן, זאל זיך נעמען דערפון, הייסט עס, וואס די ליבהאבערן
די העברעיסטקע האט זיך פארקוקט אפן ליבהאבער דעם העברעיסט...
אויב אזוי, איז דאס נאך מער באווייז, אז די געלערנטע דארוויניסטן,
וואס שמועסן וועגן אטאוויזם, הייבן נישט אן צו וויסן ווער ס׳האט זיי
געשלייערט. זיי פארהאקן אייך נאר דעם קאפ מיט זייערע נארישע טעאריעס און ווילן נישט מטריח זיין זיך א קוק טאז, וואס בא זיי אונטער
דער נאז טוט זיך״...
    
וואלט עס אפשר אפגעלאפן גלאט, ווארעם וועמען גייט עס אן, וואס
א רעדאקטאר קאכט זיך דארטן? א כתרילעווקער לעזער ווערט ווינציק־וואס נתפעל פון אזא קאכן זיך. ער ווייס, אז דאס גאנצע קאכן זיך איז
ניט ווערט קיין אויסגעבלאזן איי. איז דאך אבער פאראן נאך א גאזעט
אין כתרילעווקע, מיטן נאמען די „יארמעלקע״, און זי, די „יארמעלקע״,
זייט זיכער, וועט שוין ניט דורכלאזן קיין ווארט אפילו פונעם „קאפעלוש״. זי, די „יארמעלקע״, באדארף מער ניט נאר האבן א פריטשעפקע,
בא וואס אנצוכאפן דעם „קאפעלוש״, וועט שוין זיין סחורה מיט א מ״ם!
און כך הוה. ניט שפעטער ווי אף מארגן אינדערפרי איז דער ארטאדאקסישער רעדאקטאר פון דער ארטאדאקסישער „יארמעלקע״ ארויס מיט א
ברענענדיקן לייט־ארטיקל, אויך אונטער א שרייענדיק קעפל און אויך
מיט גרויסע אותיות: „הינטישע פאליטיק״. אינעם דאזיקן ארטיקל גיט
אוועק די „יארמעלקע״ א רעכטע פארציע איר ביטערן קאנקורענט, דעם
„קאפעלוש״, און באווייזט, ווי צוויי מאל צוויי איז פיר, אז דער גאנצער
מיין פונעם כלומרשט געלערנטן קאך איז געווען מער ניט נאר צוליב דעם,
מען זאל ווארפן א חשד אף א פאר־פאלק, טאקע פון הי, פון כתרילעווקע גופא, כאטש דער יעזויט פונעם ראדיקאלן בלאט זאגט זיך כלומרשט, אז דאס האט זיך געטראפן ניט בא אונדז אין כתרילעווקע, נאר
אין יעהופעץ. „א מינדסט קינד ― זאגט די „יארמעלקע״ ― א מינדסט
קינד ווייס ווער דאס פאר־פאלק איז, און נאר א בהמה וועט נישט טרעפן,
אז דאס האט מען געמיינט מער ניט אז צו קאמפראמעטירן נעבעך אן
אומשולדיקע פרוי, א כשרע נשמה, אן ערלעכע „ליבהאבערן״, פאר וואס
זי איז ניט קיין יידישיסטקע!! ״...
    
עס פארשטייט זיך פון זיך אליין, אז דערמיט האט זיך די דאזיקע
„פאלעמיק״ נאך ניט געענדיקט. עס איז ערשט אוועק א שרייבעניש אף
טיש און אף בענק. ס׳האט זיך ערשט אנגעהויבן אט דאס, וואס דער
כתרילעווקער לעזער רופט אן מיטן נאמען „קריטיקע״, און וואס דער
כתרילעווקער לעזער האט אזוי ליב. דערווייל אבער האט דאס פאר־פאלק
נעבעך געהאט צו זינגען און צו זאגן. באקאנטע און אומבאקאנטע האבן
זיי אפגעשטעלט, געפרעגט, וואס הערט זיך? שכנים זיינען אריינגעקומען אנקוקן דאס קינד, אין וועמען ס׳איז געראטן... גוטע פריינט האבן
געגעבן עצות, זיי זאלן איינגעבן אפן „קאפעלוש״ פאר רכילות, לשון־הרע און באליידיקונג. אנדערע האבן באדויערט דאס פאר־פאלק. אנדערע האבן א סך מער באדויערט דאס קינד. „וואס האט מען צום קינד?
נעבעך אן עופהלע! א גאטס באשעפעניש!״...
    
 ע פ י ל א ג
    
דאס פאר־פאלק האט זיך געגט, און אין א קורצע צייט ארום האט
דאס ווייבל די העברעערן חתונה געהאט טאקע פאר יענעם יונגנמאן,
דעם ליבהאבער דעם העברעיסט, וואס איר קינד איז אזוי ענלעך געווען
צו אים טאקע ממש ווי צוויי טראפן וואסער.
    
געשריבן אין יארן 1914―1915
זומערדיקע ראמאנען
  
1
  
„ארץ־ישראל״ און „פאלעסטינא״
    
פון זינט איך געדענק כתרילעווקע איז די שטאט געווען א שטאט,
ווי אלע שטעט. ווינטער איז מען געזעסן בא פארהאקטע פענצטער,
זומער ― בא אראפגעלאזטע פארהענגלעך און פארמאכטע לאדן, און אז
ס׳איז געווען שטארק הייס, און די זון האט שטארק דעקוטשעט, האט
מען זיך באהאלטן אין די קעלערס, באנאכט געשלאפן אין דרויסן, געפאכעט מיט דער נשמה ― און גארנישט. מען איז ניט געשטארבן. דאס
הייסט, שטארבן איז מען געשטארבן, נאר ניט פון דער זון, ניט פון דעם,
וואס ס׳איז הייס אין דרויסן. איצט, זאלט איר אנקוקן, אז עס קומט זומער, איז א בהלה אף די כתרילעווקער יידן. עס ווערט זיי הייס אין שטאט,
הייס און דושנע, און מע רעדט שוין נאר וועגן לופט, וועגן „וואזדוך״,
וועגן ארויספארן אף א „דאטשע״. און פארן דארף מען דארט ניט גאט
ווייס וווהין. זיי, די כתרילעווקער, האבן די דאטשע, ברוד השם, בא זיך
אונטער דער נאז, טאקע אין כתרילעווקע. דאס הייסט, ניט אין שטאט
גופא, נאר נישט ווייט פון שטאט ― אף דער „סלאבאדקע״. דאס איז
די אלטע כתרילעווקער סלאבאדקע, ווו מיר, חדר־יינגלעך, פלעגן אמאל,
אנגעוואפנט מיט הילצערנע שווערדן און מיט געפארבטע ראדביקסלעך,
ארויסגיין מלחמה האלטן, אז ס׳איז געקומען ל″ג־בעומר. היינט איז
די סלאבאדקע גארנישט צו דערקענען. פריער האט דאס געהערט צו די
גויים, היינט געהערט עס שוין צו די יידן. דאס הייסט, געהערן געהערט
 
 