 
 מעשיות פאר יידישע קינדער: אסתר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיט דיין דריידל! דאס איז געווען דאס גוטע דריידל! שוין איין מאל
א דריידל! דאס איז געווען א קוגל פון גאלע שמאלץ, א צימעס פון
גאלע ראזשינקעס! מיט אזא דריידל איז שווער צו פארשפילן. וויאזוי
ס׳זאל נישט פאלן, מוז עס פאלן אפן, כא־כא־כא, אפן גימל!
    
― וואס זשע איז דאס געווען פאר א מין דריידל, בעני?
    
― דאס איז געווען, כא־כא־כא, א דריידל פון גאלע, כא־כא־כא, פון
סאמע גימל, כא־כא־כא!...
    
 געשריבן אין יאר 1903.
    
דערציילט לכבוד פורים.
    
נישט קיין מעשה פונעם חדר, נישט פונעם רבין און נישט פון דער
רביצין וויל איך אייך דערציילן אט דא. איך האב אייך שוין פון דעם
גענוג מאל דערציילט. אפשר וועט מיר זיין דערלויבט איצטיקס מאל,
לכבוד פורים, צו דערציילן אייך א מעשה פון דעם רבינס טאכטער אסתר?
  
א.
    
אויב אסתר פון דער מגילה איז געווען אזא יפת־תואר, ווי דע
אסתר, וואס איך דערצייל אייך דא, איז קיין חידוש נישט, וואס זי האט
אזוי אויסגענומען באם קעניג אהשורוש. די אסתר, וואס איך דערצייל
אייך דא, האט אויסגענומען בא אלעמען. אלע האבן זי ליב געהאט. אלע,
אלע. אפילו איך, און אפילו מיין עלטערער ברודער מאטל אויך, כאטש
ער איז שוין לאנג בר־מצווה, און מע רעדט אים שוין לאנג שידוכים,
און ער טראגט שוין לאנג א זייגער מיט א קייטל. (אויב איך האב קיין
טעות נישט, האט זיך אים שוין דעמאלט געשיט א בערדל אויך). און
אז מיין עלטערער ברודער מאטל האט זי ליב געהאט ― פרעגט מיך.
איז וועל אייך זאגן אקוראט. ער מיינט, איך ווייס נישט, אז דאס, וואס
ער גייט אלע שבת באטאג אין חדר אריין כלומרשט לערנען פרק מיטן
רבין, איז א נעכטיקער טאג. דער רבי כראפעט אף וואס די וועלט שטייט.
די רביצן שמועסט מיט די ווייבער אינדרויסן אף דער פריזבע. און מיר,
חדר־יינגלעך שפילן אין „מם־שין־הא״. און מאטל מיט אסתרן קוקן מיט
אויגן. ער אף איר און זי אף אים. און א מאל מאכט זיך, אז מיר חדר־
  
יינגלעך שפילן גאר אין „קוציבאבע״. ווייסט איר, וואס דאס הייסט
„קוציבאבע״? אט וועל איך אייך זאגן וואס דאס איז. מע נעמט אייך
און מע פארבינדט אייך די אויגן מיט א פאטשיילע. מע שטעלט אייך
אוועק אין מיטן שטוב, און אלע דרייען זיך ארום אייך, און מע זאגט
אייך: „גער־גער־גער, כאפ מיך!״
    
מאטל און אסתר שפילן אויך מיט אונדז. „קוציבאבע״, זאגן זיי,
געפעלט זיי. איך ווייס פארוואס סע געפעלט זיי. ווארעם אז זיי שפילן
מיט אונדז אין „קוציבאבע״, האלטן זיי אין איין יאגן זיך, אין איין כאפן
זיך. ער זי, און זי אים.
    
און נאך א סך סמנים האב איך, וואס איך וואלט אייך געקאנט דערציילן, נאר איך בין נישט אזעלכער...
    
איינמאל האב איך זיי געכאפט, ווי זיי האבן זיך געהאלטן בא די
הענט. ער זי, און זי אים. דווקא נישט שבת. דווקא אין א וואכעדיקן טאג.
פארנאכטלעך איז דאס געווען. בין מנחה למעריב. ער איז כלומרשט געגאנגען אין שול אריין. פארבלאנדזשעט צו אונדז אין חדר. „ווו איז דער
רבי? ― „דער רבי איז נישטא״. און ער גייט און גיט איר די האנט.
אסתרן הייסט עס. שטיי איך און קוק. נעמט זי צו איר האנט. גיט ער
מיר א גראשן איך זאל קיינעם נישט דערציילן. זאג איך ― צוויי. גיט
ער מיר צוויי. זאג איך ― דריי. גיט ער מיר דריי. איר מיינט וואס?
ווען איך זאל זאגן פיר, וואלט ער מיר געגעבן פיר. און פינף, און זעקס?
נאר איך בין נישט אזעלכער...
    
נאך איין מאל האט זיך געטראפן א מעשה ... נאר גענוג מעשיות.
לאם איך אייך בעסער דערציילן די רעכטע מעשה, וואס כ׳האב אייך
צוגעזאגט.
  
ב.
    
מיין ברודער מאטל, ווי כ׳האב אייך געזאגט, איז שוין א גרויסער.
אין חדר אריין לערנען גייט ער שוין מער נישט. אינדערהיים לערנען וויל
ער אויך נישט. רופט אים דעריבער דער טאטע „פרא־אדם״. קיין אנדער נאמען האט ער נישט פאר אים, נאר „פרא־אדם״. וויל דאס די
מאמע נישט ליידן. „וואס פאר א תנועה, א בחור צו לייטן, שוין באלד
א חתן, רופן „פרא־אדם?״ זאגט דער טאטע: „אז ער איז פארט א
  
פרא־אדם!״ קריגן זיי זיך. איך ווייס נישט, וויאזוי אנדערע טאטע־מא־מעס. מיינע טאטע־מאמע האלטן אין איין קריגן זיך; טאג ווי נאכט,
טאג ווי נאכט נאר מע קריגט זיך.
    
איך זאל אייך דערציילן פון מיין טאטע־מאמע, ווי זיי קריגן זיך,
וואלט איר זיך געהאלטן בא די זייטן. נאר איך בין נישט אזעלכער...
    
הכלל, לערנט שוין מיין ברודער מאטל מער נישט אין חדר. פונדעסטוועגן פארגעסט ער נישט דעם רבין שיקן אלע פורים שלח־מנות.
פארט אמאל געווען א תלמיד. שיקט ער אים א שיינעם שיר, אף לשון־קודש געשריבן, מיט א מגן־דוד אויסגעמאלט, מיט צוויי פאפירענע קערבלעך א מתנה. מיט וועמען שיקט מען א רבין אזא מין שלח־מנות? פארשטייט זיך, מיט מיר. זאגט צו מיר מיין ברודער מאטל: „נא דיר,
טראג אפ דעם רבין שלח־מנות, און אז דו וועסט קומען צוריק, וועל איך
דיך געבן צען גראשן״. צען גראשן איז טאקע א מטבע, מע קאן נישט
זאגן. נאר וואס דען? „איך וויל, זאג איך, די מטבע באלד״. זאגט מיר
מיין ברודער, אז איך בין א שייגעץ. זאג איך: „סע קאן זיין, זאג איך,
אז איך בין א שייגעץ, איך וועל זיך מיט דיר נישט קריגן; נאר איך
וויל זיך זען, זאג איך, מיט געלט״. ווי מיינט איר, ווער האט אויסגעפירט?
    
באצאלט מיר די צוגעזאגטע צען גראשן, גיט ער מיר דעם רבינס
שלח־מנות, א פארחתמעט בריוול, און אז איך האלט שוין באם אוועקגיין,
רוקט ער מיר אריין אין האנט נאך א בריוול און זאגט צו מיר שטיל
און גיך: „און דאס וועסטו אפגעבן אסתרן״... „אסתרן?״ „אסתרן״...
אן אנדערער אף מיין ארט וואלט זיך שוין הייסן באצאלן פאר אזא זאך
צוויי מאל אזויפיל, נאר איך בין נישט אזעלכער ...
  
נ.
    
„רבונו של עולם! ― טראכט איך מיר, גייענדיק מיטן שלח־מנות.
― וואס קאן מיין ברודער אזעלכעס שרייבן צו מיין רבינס טאכטער?
מע דארף אומיסטנע א קוק טאן. מער נישט נאר א קוק טאן. איך וויל
דאך זיי דערמיט נישט אפבייסן״... און איך עפן אויף דאס בריוול
וואס צו אסתרן און איך לייען איבער א גאנצע מגילה. וועט איר הערן.
איך גיב זי אייך איבער ווארט אין ווארט:
    
 פ ו ן  מ ר ד כ י ן  צ ו א ס ת ר ן .
    
„איש ― א מענטש, יהודי ― א בחור, חיה ― איז געווען, בשושן
הבירה ― בא אונדז אין שטעטל, ושמו מרדכי ― זיין נאמען איז מאטל.
ויהי אומן ― ער האט ליב געהאט, את הדסה ― דאס הדסל, היא אסתר
― דאס איז אסתר. והנערה ― און דאס מיידל, יפת ― איז א שיינע,
תואר ― א קראסאוויצע. ותיטב הנערה ― און דאס מיידל איז אים
געפעלן. לא הגידה אסתר ― אסתר זאגט נישט אויס קיינעם, כי מרדכי
― ווארעם מאטל, צוה עליה ― האט איך אנגעזאגט, אשר לא תגיד ―
זי זאל נישט אויסזאגן. ובכל יום ויום ― אלע טאג, מרדכי מתהלך ―
גייט מאטל פארביי, לדעת שלום אסתר ― כאפן א קוק אף אסתרן.
ובהגיע תור אסתר ― און אז ס׳וועט קומען די צייט פון אסתרן, בת
אביחיל ― זי וועט דארפן חתונה האבן, ותלקח אסתר ― וועט ער נעמען
אסתרן, וימליכה ― און ער וועט מיט איר גיין, תחת ושתי ― אונטער
דער חופה״.
    
וואס זאגט איר אף מיין ברודער, ווי ער האט דאס אויסגעטייטשט
די מגילה? איך וואלט א בעלן געווען הערן, וואס וואלט זאגן, למשל,
דער רבי אף אזא פירוש? נאר ווי קומט די קאץ איבערן וואסער? שא!
ס׳איז דא אן עצה, ווי איך בין א ייד! איך וועל איבערדרייען די יוצרות:
דעם רבינס שיר וועל איך אוועקגעבן אסתרן, און אסתרס מגילה וועל
איך אוועקגעבן דעם רבין, ― לאז ער זיך קוויקן. אי, ס׳וועט נאכדעם
ווערן א חתונה? וואס בין איך שולדיק? טרעפט זיך דען נישט, א
מענטש האט אמאל א טעות? למאי דער בריווטרעגער פון דער פאסט
― מאכט זיך דען נישט, אז ער גיט נישט אפ קיין בריוו? בא מיר
וועט זיך אזעלכע זאכן קיינמאל נישט טרעפן. איך בין נישט אזעלכער...
  
ד.
    
― א גוט יום־טוב, רבי! ― פאל איך אריין אין חדר מיט אן אימ־
 פעט, אז דער רבי טוט זיך אזש א ווארף. ― מיין ברודער האט אייך
 געשיקט שלח־מנות און געווינטשעוועט אייך, איר זאלט דערלעבן איבער
 א יאר.
    
און איך גיי און גיב אוועק דעם רבין די מגילה. מיין רבי עפנט אויף
 די מגילה, קוקט און טראכט און זוכט און דרייט די מגילה אויף אלע
זייטן. אפנים, ער זוכט עפעס נאך. „זוך, זוך, ― טראכט איך מיר, ―
דו וועסט דארט עפעס געפינען״...
    
און מיין רבי טוט אן די זילבערנע בריל, לייענט דורך די מגילה
און ― איר זאלט זאגן, ער זאל זיך דאס אפילו פארקרימען. נאר א זיפץ
געטאן, נישט מער. נאכדעם מאכט ער צו מיר: „ווארט אויס, אט וועל
איך דיר אנשרייבן א פאר ווערטער״. איך טו מיך דערווייל א דריי ארום
איבערן חדר, נעם בא דער רביצן א לעקעכל און א פלאדל, און בינו־לבינו, אז קיינער זעט נישט, טו איך א גיב איבער אסתרן אין האנט אריין
דעם רבינס שיר מיטן שלח־מנות. ווערט זי רויטלעך, באהאלט זיך אין
א ווינקעלע, עפנט אויף פאוואלינקע דאס בריוול און ווערט אנגעצונדן,
ווי א ליכט, און די אויגן ברענען ― סכנת־נפשות! „אפנים, נישט צופרידן מיטן שלח־מנות״. ― טראכט איך מיר און גיי צו צום רבין. גיט
ער מיר די „פאר ווערטער״, וואס ער האט אנגעשריבן.
    
― א גוטן יום טוב אייך, רבי! ― זאג איך מיטן אייגענעם אימפעט, וואס באם אריינקומען. ― דערלעבט איבער א יאר! ― און איך
לאז מיך אהיים.
    
שוין אז איך בין געווען אף יענער זייט טיר, לויפט מיר נאך אסתר
מיט רויטע פארוויינטע אויגן: „נא, ― זאגט זי צו מיר מיט כעס ―
אט דאס וועסטו אפגעבן דיין ברודער!״
    
אפן וועג עפן איך אויף פריער דעם רבינס בריוול ― רער רבי איז
בילכער. שטייט דארט אזוי: „מיין ליבער און געטרייער תלמיד נ″י!
איך דאנק דיר פיל מאל פארן שלח־מנות, וואס דו האסט מיר אריינגעשיקט. פאראיארן און פאר צוויי יארן האסטו מיר אריינגעשיקט שלח־מנות טאקע, שלח־מנות ממש... היינטיקס יאר האסטו מיר אריינגעשיקט א נייעם פירוש אף דער מגילה. דאנק איך דיר פאר דער מגילה.
איך דארף דיר אבער זאגן, מאטל, אז דער פירוש דיינער הייבט מיר
נישט אן צו געפעלן. ראשית, איז „שושן הבירה״ די „הויפט־שטאט״,
נישט, ווי דו זאגסט „אונדזער שטעטל״. והשנית, וואלט איך וועלן וויסן,
ווו שטייט דאס, אז מרדכי איז געווען א בחור? און וואס רופסטו אים
עפעס מאטל? וואס פאר א מאטל? און פון וואנען האסטו דאס גענומען, אז „אומן״ איז די טייטש „ליב געהאט״? אומן איז די טייטש
„דערצויגן״, פונעם ווארט „אמן פדגוג״. און וואס דו טייטשט: „וימליכה
תחת ושתי״ ― אז ער וועט מיט איר גיין אונטער דער חופה, ― קומט
דאס שוין אויס גלאט ווילד, אן א שום טעם. ערשטנס, גייט דער „וימליכה״
אף אהשורושן, נישט אף מרדכין. און צווייטנס, איז אין ערגעץ נישט
דערמאנט אין דער מגילה, אז אחשורוש איז געגאנגען מיט אסתרן צו
דער חופה. א קונץ נעמען א פסוק און פארדרייען אים משוגענערווייז?
יעדער פירוש דארף זיין מיט א גאנג. פאראיארן און פאר צוויי יארן
האסטו מיר אריינגעשיקט עפעס אנדערש. היינטיקס יאר איז דיר געפעלן
שיקן דעם רבין א פירוש אף דער מגילה, און נאך א פארדרייטן פירוש
דערצו. נו, מהיכא־תיתי, מסתמא דארף אזוי צו זיין. לכן שיק איך דיר
דיין מגילה אפ צוריק, און לאז דיר גאט געבן א גוט יאר, ווי עם ווינטשט
דיר דיין רבי״...
    
אט דאס הייסט געריבן א מארדע! א מצווה אף מיין ברודער! ער
וועט שוין מער אזעלכע מגילות נישט שרייבן, מיין איך.
    
אפגעפארטיקט זיך מיטן רבינס בריוו, דארף מען שוין אין איינוועגס
א קוק טאן, וואס שרייבט זי, דעם רבינס טאכטער הייסט עס? איך עפן
אויף איר בריוו ― פאלן נישט ארויס די צוויי קערבלעך? וואס איז דאס
פאר א שלאק? איך לייען איבער ― אינגאנצן צוויי שורות:
    
„מאטל, איך דאנק דיר פאר די צוויי קערבלעך. קאנסט זיי נעמען
צוריק. אזא שלח־מנות פון דיר האב איך נישט דערווארט. קיין מתנות
פון דיר פארלאנג איך נישט, און קיין נדבה אוודאי נישט״...
    
כא־כא, וואס זאגט איר דערויף? קיין נדבה פארלאנגט זי נישט!
א שיינע געשיכטע, ווי איך בין א יידיש קינד! הכלל, וואס טוט מען
ווייטער? אן אנדערער אף מיין ארט וואלט מסתמא ביידע בריוו צעריסן
און דאס געלט אריינגעלייגט אין קעשענע. צוויי פייגן וואלט ער געבראכט
אהיים, נישט קיין צוויי קערבלעך. נאר איך בין נישט אזעלכער... איך
האב בעסער אפגעטאן א שענערע זאך. וועט איר הערן. איך האב מיר
מיישב געווען אזוי: שכר־טרחה פארן וועג האב איך דאך פון מיין ברודער מאטל שוין באקומען ― היינט וואס זשע דארף איך אים? און
איך גיי און גיב אפ ביידע בריוו גאר דעם טאטן. איך וועל הערן, וואס
וועט דער טאטע זאגן? ער וועט בעסער פארשטיין די מגילה, ווי מיין
רבי, כאטש דער טאטע איז א טאטע און דער רבי איז א רבי ...
  
ה.
    
וואס איז געווען, אז דער טאטע האט איבערגעלייענט ביידע בריוו
מיט דער מגילה און האט א נעם געטאן מיין ברודער מאטל אפן צימבל,
ער זאל געבן צו פארשטיין, וואס דא טוט זיך? ― פרעגט שוין גארנישט.
איך זאל וועלן נאכטאן מיין ברודער מאטל, וואלט איך באדארפט זאגן
מיטן לשון און מיטן ניגון פון דער מגילה:
  
„ו ה ע י ר  ש ו ש ן  נ ־ ב ו ־ כ ה״...
    
נאר נישט דאס איז דער עיקר. איר ווילט דאך אוודאי וויסן דעם
סוף: וואס איז געווען דער סוף מיטן רבינס טאכטער אסתרן און מיט
מיין ברודער מאטל? וואס זאל זיין? גארנישט. אסתר האט חתונה געהאט. אן אלמן האט זי גענומען. אך, האט זי געוויינט! איך בין געווען
אף דער חתונה. וואס, אייגנטלעך, האט זי אזוי געוויינט ― ווייס איך
נישט. אפנים, דאס הארץ האט איר געזאגט, אז זי וועט זיך מיט איר
זיווג לאנג נישט עלטערן. און כך הוה. זי האט אפגעלעבט מיט אים אינגאנצן א האלב יאר און איז אוועקגעשטארבן. פון וואס ― קאן איך אייך
נישט זאגן. איך ווייס נישט. קיינער ווייס נישט. דער רבי און די רביצן
ווייסן אויך נישט. געזאגט האט מען, אז זי האט זיך געסמט, פשוט, גענומען און אליין אוועקגעסמט זיך. נאר ס׳א ליגן. „דאס האבן שונאים אויסגעטראכט״. אזוי האב איך געהערט פון דער רביצן אליין...
    
און מיין ברודער מאטל? אהא! ער האט נאך פריער חתונה געהאט,
נאך איידער אסתר איז א כלה געווארן, און איז אוועקגעפארן אהין, צום
שווער. ער איז אבער גיך געקומען צוריק. און דווקא אליין. וואס איז די
מעשה? ער וויל זי גטן. זאגט אים דער טאטע: „ביסט א פרא־אדם!״
וויל די מאמע נישט ליידן. קריגט מען זיך. ס׳איז פריילעך! פונדעסטוועגן
האט זיך נישט געהאלפן. ער האט זיך מיט איר געגט און חתונה געהאט
פאר אן אנדערע. ער האט שוין צוויי קינדערלעך אפילו. א יינגעלע מיט
א מיידעלע. הייסט דאס יינגעלע הערצל, נאכן דאקטאר הערצל. און דאס
מיידעלע הייסט אסתרל. דער טאטע האט אפילו געזאגט, זי זאל הייסן
גיטל, נאך זיין מאמע, דער באבע גיטל. און די מאמע האט געוואלט,
געחלשט, זי זאל הייסן לאהצי, נאר איר מאמע, דער באבע לאה. איז
ארויס צווישן טאטע־מאמע א מחלוקת. א גאנצע נאכט מיט א גאנצן
טאג האבן זיי זיך געקריגט. איז געבליבן, דאס קינד זאל הייסן לאה־גיטל,
נאך ביידע מאמעס. אן עק. האט זיך דער טאטע ארומגעקוקט. ער וויל ניט
לאה־גיטל. „וואס איז דער שכל?״ „אזוי. פארוואס קומט איר, אז איר
מאמעס נאמען זאל גיין פריער?״ קומט צו גיין מיין ברודער מאטל פון
שול און זאגט, אז ער האט איר גאר געגעבן א נאמען אסתר. זאגט אים
דער טאטע: „פרא־אדם״! פון וואנען האט זיך צו דיר גענומען א נאמען
אסתר?״ ענטפערט אים מאטל: „האסט פארגעסן, אז מיר האבן באלד
פורים?״... נו, וואס וועט איר אים, א שטייגער, איצטער זאגן? אן
עק. מע הערט שוין מער נישט קיין „פרא־אדם״ פונעם טאטן. נאר ביידע,
אי דער טאטע, אי די מאמע, קוקן עפעס מאדנע איינס אף דאס אנדערע
און מע כאפט א שווייג.
    
וואס האבן געהייסן דער דאזיקער קוק מיט דעם דאזיקן שווייג ―
ווייס איך נישט. אפשר ווייסט א י ר?...
    
 געשריבן אין יאר 1910.
 
 