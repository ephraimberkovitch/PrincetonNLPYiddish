

פאלעמישע נאטיצן (סוף) 



 by באריס סאנדלער 
October 2, 2019October 6, 2019 Filed under:
ליטעראטור
פראזע 

 
 Maxim Gorki Ivan Krilov Alexander Solzhenitsyn 
יעווגעני קיסין
פאליטיק און קונסט
אין „טביה דער מילכיקער‟, ווען חווה פרוווט צו דערקלערן איר טאטן, וואס פאר א ווונדערלעכער מענטש כוועדקע איז, זאגט זי, אז ער איז „דער צווייטער גארקי‟. אויף טביהס פראגע, ווער זשע איז געווען דער ערשטער גארקי, ענטפערט חווה אזוי: „גארקי איז היינט שיער ניט דער ערשטער מענטש אויף דער וועלט,‟ — און ווייזט דעם טאטן גארקיס א פאטאגראפיע.
היינט, מיט העכער הונדערט יאר שפעטער, זעט עס אויס קאמיש. פון דעסטוועגן, אין יענער צייט פלעגן א סך מענטשן, באזונדערס די פראגרעסיווע רוסלענדישע יוגנט (די יידישע יוגנט בתוכם), טאקע אזוי זיך באציען צו מאקסים גארקין. פאר וואס?
אינעם סוף 19טן, אנהייב 20סטן יארהונדערט האבן פיל מענטשן געמיינט, אז די עקספלואטאציע פונעם ארבעטער–קלאס איז דאס גרעסטע שלעכטס אויף דער וועלט. און וואס אמת איז אמת: דעמאלט האבן ס׳רוב ארבעטער געלעבט אין דחקות, און מע פלעגט זיי זייער שטארק עקספלואטירן (אין רוסלאנד נאך מער, ווי אויף מערב). פון די אלע דעמאלטיקע שרייבערס פלעגט דווקא גארקי שרייבן, דער עיקר, וועגן די דאזיקע פראבלעמען. נאך מער: אין זיינע ווערק פלעגט ער ניט בלויז באשרייבן די יסורים פון די ארעמעלייט, נאר אויך רופן צום קאמף קעגן די עקספלואטאטארס, צו דער רעוואלוציע.
פארכאפט מיט די זעלבע אידעען, פלעגן א סך מיטצייטלער זיינע אננעמען, ווי עס טרעפט זיך גאנץ אפט, די סאציאלע אקטועלקייט פון דער טעמאטיק פאר א ליטערארישן טאלאנט — און ווי א סך–הכל, האבן זיי געהאלטן גארקין ניט בלויז פארן גרעסטן שרייבער, נאר אפילו פאר שיער ניט דעם ערשטן מענטשן אויף דער וועלט. אן שום ספק, האט גארקי יא פארמאגט א גרויסן ליטערארישן טאלאנט, נאר אונדז איז לגמרי קלאר, אז ס׳איז ניט צו פארגלייכן אים מיט אזעלכע באמת געניאלע שרייבערס פון זיין צייט, ווי, למשל, טשעכאוו אדער בונין. אבער א סך בני–דור זיינע פלעגן לייענען גארקין מיט אנדערע אויגן.
לויט מיין מיינונג, האט דאס זעלבע זיך איבערגעחזרט אין רוסלאנד מיט עטלעכע יארצענדליקער שפעטער, ווען ס׳איז אויפגעקומען אלעקסאנדר סאלזשעניצין. סטאלינס „גולאג‟ איז אין זיין צייט באמת געווען דאס גרעסטע שלעכטס אויף דער וועלט (דער היטלעריזם איז, אוודאי, געווען ניט ווייניקער אכזריותדיק, נאר געדויערט האט ער א סך ווייניקער צייט), און פאר דער פראגרעסיווער אינטעליגענץ אינעם ראטן–פארבאנד איז דאס געווען די סאמע אקטועלע און אנגעווייטיקטע טעמע.
סאלזשעניצין פלעגט שרייבן דווקא וועגן דעם „גולאג‟, באשרייבנדיק זיינע גרוילן מיט גרויסער קראפט — און א סך ליינערס האבן געהאלטן, אז ער איז א גאון. איצט אבער, כאטש די סטאלינישע לאגערן זיינען פאר אונדז נאך א ניט–פארהיילטע ווונד, ווערט אלץ קלארער, אז ביי זיין גאנצן טאלאנט, איז סאלזשעניצין קיין גאון ניט געווען. היינט זעט אויס, אויב נאך ניט קאמיש, איז אלנפאלס שוין מאדנע, אז א מאל פלעגט מען אים אויף אן ערנסטן אופן רופן „דער צווייטער לעוו טאלסטוי‟. געווען איז דאס בלויז מיט עטלעכע יארצענדליקער צוריק…
עמאציעס און שכל
דאס, וועגן וואס איך וועל איצט שרייבן, איז זייער א קיצלדיקע פראגע, וואס קאן אויפוועקן אן אויפברויז פון עמאציעס. דעריבער וועל איך זיך אויסדריקן ביז גאר פארזיכטיק, אויסניצנדיק די פרעג–פארעם אנשטאט די באהויפטונג–פארעם.
אין פארשיידענע אייראפעישע מלוכות גילט און ווערט אנגעווענדט דאס געזעץ, לויט וועלכן פארן לייקענען דעם חורבן ווערט מען באשטראפט צו עטלעכע יאר תפיסה. אונדזער נאטירלעכע עמאציאנעלע רעאקציע אויף דעם איז: זייער גוט!
ריכטיק! אזוי זאל עס טאקע זיין! ס׳איז דאך אזא לעסטערונג צו לייקענען דעם חורבן — איז זאל מען פאר דעם איינזעצן אין תפיסה! נאר אויב מ׳איז ערלעך מיט זיך אליין אין דער פולער מאס, וועט ביי א ציוויליזירטן מענטשן אומפארמיידלעך זיך א ריר טאן דאס ווערעמל פון ספק: צי איז עס באמת ריכטיק און יושרדיק איינזעצן אין טורמע ניט פאר מארד, ניט פאר גנבה, ניט פאר פארגוואלטיקונג, אפילו ניט פאר אויפרופן צו באגיין א פארברעכן, נאר פשוט פאר אפלייקענען א היסטארישע געשעעניש (ווי באליידנדיק די דאזיקע לייקענונג זאל ניט זיין בנוגע דעם אנדענק פון מיליאנען מענטשן)?
און אויב מ׳איז ווייטזיכטיק, איז אוממעגלעך ניט שטעלן זיך די פראגע: צי איז עס גוט פאר אונדז יידן, אז מ׳ווערט איינגעזעצט פאר לייקענען נאר די דאזיקע געשעעניש, האבנדיק אין זינען, אז די אנטיסעמיטן האלטן אין איין פארשפרייטן די בילבולים וועגן דער אלוועלטלעכער יידישער פארשווערונג, אז די יידן פירן כלומרשט אן מיט דער וועלט וכדומא?
יא, אין אייניקע לענדער ווערט מען באשטראפט אויך פאר לייקענען דעם גענאציד פון די ארמענער — נאר מיט וואס פאר א שטראף? דער היסטאריקער בערנארד ליויס איז אין זיין צייט באשטראפט געווארן פאר דעם אין פראנקרייך מיט א געלט–שטראף אויף דער סומע פון… 1 פראנק.
במשך פון יארצענדליקער האט זיך געדאכט, אז דאס דאזיקע געזעץ ברענגט ניט קיין שום שאדן. נאכן קראך פון קאמוניזם איז אין טשעכיע אנגענומען געווארן דאס געזעץ, לויט וועלכן פאר לייקענען די קאמוניסטישע פארברעכנס ווערט מען פארמישפט אויף עטלעכע יאר טורמע. ווען כ׳האב געלערנט וועגן דעם, האב איך געטראכט: אויסגעצייכנט! דווקא אזוי זאל עס זיין — סיי פאר אפלייקענען דעם חורבן דארף מען איינזעצן, סיי פאר לייקענען די פארברעכנס פון קאמוניזם!
און אט מיט עטלעכע יאר צוריק האבן די מאסן–מעדיא מיטגעטיילט וועגן די פארפאלגונגען פון א כינעזישן היסטאריקער פאר ניט פאלגן דער רעגירונגס אנווייזונגען אינעם באלויכטן אייניקע געשעענישן בשעת דער צווייטער וועלט־מלחמה. פארשטייט זיך, איז מען געווארן אויפגעבראכט: ס׳איז סקאנדאליעז! ס׳איז א געפאר פאר דער פרייהייט פון ווארט און וויסנשאפט!
גאר ניט לאנג צוריק איז אין פוילן אנגענומען געווארן דאס געזעץ, וואס פארווערט אנצורופן אוישוויץ און אנדערע נאציסטישע קאצעטן אין פוילן „פוילישע קאנצענטראציע־לאגערן‟. ווידער איז מען שטארק אויפגעבראכט געווארן: פרייהייט פון ווארט! צוריקקער צו טאטאליטאריזם! נאר ס׳איז דאך געווען א פרעצעדענט פאר דעם אלעם — און דער דאזיקער פרעצעדענט, ווי טרויעריק עס זאל ניט זיין, איז געווען דווקא דאס „געזעץ פון חורבן־לייקענונג‟…
וואס זשע וועט זיין ווייטער? און ווו איז דער יושר?
דער חזיר אונטערן דעמב
מיר אלע, געבוירענע און אויפגעוואקסענע אין רוסלאנד, קענען פון קינדווייז אן איוואן קרילאווס [1] משל „דער חזיר אונטערן דעמב‟. אינעם דאזיקן משל פרעסט זיך אן א חזיר מיט אייכלען אונטער א דעמב; דערנאך הייבט ער אן אונטעררייסן דעם דעמבס ווארצלען, ניט פארשטייענדיק, אז די אייכלען, וואס ער האט אזוי ליב, וואקסן טאקע אויף דעם דאזיקן בוים.
לייען איך אויף דער אינטערנעץ כל–המינים אנטיאמעריקאנישע קאמענטארן, אנגעשריבן פון רוסן, און טראכט: צי פארשטייען זיי ניט, אז זיצנדיק ביי די קאמפיוטערס (וואס זיינען דערפונדן געווארן אין אמעריקע) און זידלענדיק אמעריקע אויף דער אינטערנעץ (וואס מ׳האט אויך דערפונדן אין די פאראייניקטע שטאטן), ווערן זיי געגליכן צו קרילאווס חזיר אונטערן דעמב?
פאר וואס האט מען געקעמפט?
אינעם טאג פון די לעצטע פרעזידענט–וואלן אין טשעכיע האב איך געהאט א קאנצערט אין ווין. אויפן אנדערן טאג האבן מיר — מיין פרוי, מיין פרויס שוועסטער און אונדזערע מאמעס — זיך אומגעקערט קיין פראג מיט דער באן. בשעת דער נסיעה האבן מיר זיך דערוווסט וועגן די רעזולטאטן פון די וואלן: געווונען האט מילאש זעמאן. דווקא אים האט אן אוקראיניש מיידל, פראטעסטירנדיק קעגן זיין פאליטיק, אנגערופן „פוטינס קורווע‟.
דער צוג האט אונדז געטראגן אין דער באליבטער שטאט, וואס איז געווארן פאר אונדז די צווייטע היים. צערודערטע פון דער ידיעה, האבן מיר ניט אנגעהויבן צו פארשטיין: וויאזוי האט אזוינס געקאנט געשען נאך דעם אלעמען, וואס די טשעכן האבן געהאט איבערגעלעבט פונעם מאסקווער קרעמל? מיר האבן ארומגערעדט, ווי אזוי רוסלאנד האט געקאנט ווירקן אויף די וואלן, און וועלכע שיכטן פון דער באפעלקערונג האבן געקאנט אונטערהאלטן זעמאנען… מיר האבן געפרעגט איינער דעם אנדערן און זיך אליין: וואס זשע מיינט דערויף דאס פאלק?
אין יענעם אוונט האבן מיר באשטעלט דאס עסן אהיים. א ווונק געטאן מיטן קאפ אויפן פארשוין וואס האט עס געבראכט, האב איך געזאגט צו מיין פרוי: „אט איז א פארשטייער פונעם פאלק — לאמיר אים פרעגן, פאר וועמען האט ער געשטימט!‟. דעם מאנס ענטפער איז געווען: „כ׳האב ניט געוווסט, אז עס זיינען געווען וואלן.‟
אלע מענטשן זיינען פארשיידן
ניט לאנג צוריק האב איך געלייענט אן ארטיקל פונעם בארימטן רוסלענדישן ליטעראטור–פארשער פון יידישן אפשטאם בענידיקט סארנאוו ע״ה. צווישן אנדערע זאכן, דערציילט דער מחבר וועגן דעם, ווי אין די מיט 1940ער יארן האט איינער א חבר זיינער געבעטן אים אונטערצוחתמענען א בריוו צו שלמה מיכאעלסן. דער בריוו איז געווען אנגעשריבן פון „א גרופע יונגע יידן, וואס ווילן שטודירן די געשיכטע און קולטור פון זייער פאלק‟ און דעריבער בעטן זיי א דערלויבעניש צו באניצן זיך מיט דער ביבליאטעק פונעם „גאסעט‟. סארנאוו שרייבט, אז אין אונטערשייד פון זיין חבר און דער גאנצער „גרופע יונגע יידן‟, האט ער זיך לחלוטין ניט אינטערעסירט מיט די דאזיקע זאכן.
איבערגעלייענט עס, איז מיין אומגעזאמטע נאטירלעכע רעאקציע געווען: סטייטש? היתכן? ווי האט א ייד — און ניט פשוט א ייד פון א גאנץ יאר, נאר אן אינטעלעקטואל — געקאנט ניט אינטערעסירן זיך מיט דער יידישער געשיכטע און קולטור?! א טראכט געטאן, האב איך אבער פארשטאנען, אז אלע מענטשן זיינען פארשיידן. מע וואלט געקאנט זאגן, למשל, אויך וועגן מיר: ווי קאן מען ניט אינטערעסירן זיך מיט פיזיק און כעמיע, וואס דערקלערן, ווי אזוי ס׳איז איינגעארדנט די וועלט, אין וועלכער מיר לעבן?! און דאך…
אן שום ספק, ווען אלע מענטשן וואלטן געווען אויף איין פנים, וואלט דאס לעבן געווען זייער און זייער א סקוטשנע.

[1] איוואן קרילאוו (1769־1844) — רוסישער משלים־שרייבער, פאעט, פובליציסט


Share this:TwitterFacebookPrintLike this:Like Loading...

Related
 


Tagged: Evgeny KissinfasadjewsliteratureYiddish 
Post navigation


Previous Post
די געשיכטע פון יידן אין בעמען און מערן (7) 

Next Post
זון־אויפגאנגען, שטערן, די געליבטע 



