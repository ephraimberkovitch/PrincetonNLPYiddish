 די סאן־דיעגאער ארגאניזאציע, YAAANA, (ראשי־תיבות פאר „ארגאניזאציע פאר יידישער קונסט און אקאדעמישע פארשונגען אין צפון־אמעריקע״), ארדנט איין אן אינטענסיווע זומער־פראגראם מיט יידיש־קלאסן אויף פיר ניוואען און אן אינטענסיוון ווארשטאט פאר אקטיארן. 
 די פראגראם וועט פארקומען פון מאנטיק, דעם 7טן יוני, ביז דאנערשטיק, דעם 17טן יוני. 
 פאר די אוואנסירטע סטודענטן שטעלט מען צו א פראגראם פון דריי קלאסן אויף יידיש: א לייענקרייז מיט א יידישן דראמאטורג; א שפראכקלאס געווידמעט די אויטאביאגראפיעס פון יידישע שרייבער און א שמועסקרייז. 
 דער שרייבער און דראמאטורג דניאל גלאי וועט אנפירן מיט א לייענקרייז געווידמעט די פיעסעס אין זיין אנומלטיקן באנד, „די מוזעס שוייגן נישט״. ער וועט פארלייענען פון די פיעסעס און זיי ארומרעדן מיט די סטודענטן. דער לייענקרייז וועט פארקומען יעדן מאנטיק ביז דאנערשטיק, פון 12:45 נאך מיטאג ביז 1:45 נאך מיטאג. 
 מרים אייזיקס וועט אנפירן מיט א שמועסקרייז, אין וועלכן די סטודענטן וועלן פארלייענען און דיסקוטירן לידער פון רחל קארן. ביי דער געלעגנהייט וועט מען זיך אויך דערוויסן ווי אזוי צו פליאטקעווען אויף יידיש נוצנדיק היימישע אויסדרוקן. איר קלאס וועט פארקומען פון מאנטיק ביז דאנערשטיק, 2:00־3:00 נאך מיטאג ניו־יארקער צייט. 
 דער שכר־לימוד איז $315 פאר סטודענטן און $350 פארן ברייטן עולם. כדי זיך צו פארשרייבן, גיט א קוועטש דא . 
 אין צוזאמענהאנג מיט די שפראכקלאסן ארדנט מען אויך איין א ווארשטאט פאר אקטיארן געלערנט פון רפאל גאלדוואסער. די סטודענטן וועלן צוזאמען רעפעטירן און פארשטעלן אהרן לוצקיס פיעסע, די חתונה . 
 דער ווארשטאט וועט פארקומען פרייטיק, שבת און זונטיק, פונעם 5טן ביזן 20סטן יוני, פון 12:00 ביז 1:00 נאך מיטאג ניו־יארקער צייט. דער שכר־לימוד איז $144. 
 כדי זיך צו פארשרייבן, גיט א קוועטש דא . 
