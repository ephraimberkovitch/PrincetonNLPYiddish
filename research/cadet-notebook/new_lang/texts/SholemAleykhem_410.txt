 
 לכבוד יום־טוב: פסח מיט א קל־וחומר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
בין איך שוין ווידער אין דער היים ― אין כתרילעווקע. א שאק
 מיט יארן נישט געווען. איצט בין איך געקומען צו פארן אף פסח צו־גאסט
 צו מיינע „קליינע מענטשעלעך״.
    
דער ערשטער, וואס איז מיר געקומען אקעגן, איז געווען מנשה רב
 יחיאל דעם בעל־עגלהס זונדל, אויך א בעל־עגלה.
    
איבערגעלאזט האב איך אים א בחורעץ אן א בארד, נאר מיט א
שווארצער, עטוואס באוואקסענער גראבער ליפ. שבת און יום־טוב אין
שול פלעגן מיר, קונדייסים, אים פארשטופן אין א ווינקעלע און געבן
בוכענצעס אן א שיעור, און ער פלעגט שווייגן. איצט טראגט ער שוין א
קלאטשעוואטע בארד, ווי דער טאטע זיינער, אים צו לענגערע יאר, און א
לאנגע, מיט סמאלע אויסגעשמירטע, נאקידקע, ווי דער טאטע, אים צו
לענגערע יאר. און א בארעדעוודיקער, א רירעוודיקער און א פריילעכער
איז ער אויך, ווי דער טאטע, אים צו לאנגע יאר. זיין טאטע יחיאל, אים צו
לענגערע יאר, איז געווען ניט גלאט א בעל־עגלה, נאר א בעל־עגלה א בן־תורה, א בעל־עגלה א למדן, א בעל־עגלה מיט א פרק משניות, מיט א
מעשה, מיט א משל און מיט א מדרש. אף זייער בעל־עגלהשן לשון
ווערט דאס אנגערופן „א  ב ע ל ־ ע ג ל ה  מ י ט  כ ר יי ן״... פאר
אים האט א בעל־הבית געהאט דרך־ארץ. אים האט קיינער נישט געוואגט
זאגן „דו״, נאר „זייט זשע מוחל, רב יחיאל!״
    
איך האב געמיינט, אז דאס איז רב יחיאל דער בעל־עגלה, אים אפגעגעבן שלום און געווונדערט זיך, וואס ער איז גארנישט געעלטערט
געווארן, קיין קאפ אפילו. לאזט זיך אויס א מעשה, אז רב יחיאל איז
שוין לאנג אף יענער וועלט, אים צו לענגערע יאר, און ער איז זיין זון
מנשה, אט א יענער בחור, וואס מיט דער שווארצער, גראבער, עטוואס
באוואקסענער ליפ. א שיינע מעשה, נאר א קורצע. ווי אזוי רעדט מען
 מיט אים? אף „דו״, אדער אף „איר״?... איך זאג אים ניט „דו״ און
 נישט „איר״.
    
― וואס זשע מאכט מען? ― פרעג איך.
    
― וואס זאל מען מאכן? ― ענטפערט ער מיר. ― מע בעל־עגלה־
 וועט... ווי דער טאטע, מיר צו לענגערע יאר.
    
― און מע לעבט?
    
― מע מוטשעט זיך און מע לעבט, וויא! ווי דער טאטע פלעגט
זאגן, מיר צו לענגערע יאר... מע פארט־ארויס צום וואקזאל צוויי מאל
א טאג, טאמער וועט גאט צושיקן פארשוינען, און קיין פארשוינען זיינען
ניטא, כאטש גיב זיי א קרענק, ווי דער טאטע, מיר צו לענגערע יאר,
פלעגט זאגן, א חלירע זאל אף זיי קומען, מיר צו לענגערע יאר!...
    
איך האק אים איבער די קללות און טו אים א פרעג:
    
― און וואס הערט זיך עפעס מיטן פסח?
    
― וואס זאל זיך הערן? ― מאכט ער צו מיר פריילעך, ווי זיין
טאטע, אים צו לענגערע יאר. ― דער פסח וועט זיין מיט א קל־וחומר,
ווי דער טאטע, מיר צו לענגערע יאר, פלעגט זאגן.
    
 ― מיט וואסער א קל־החומר?
    
― מיט א קל־וחומר ווייסט איר ניט? ― און ער דרייט אויס צו
מיר דעם קאפ, ווי זיין טאטע, אים צו לענגערע יאר, און שמייכלענדיק
דערציילט ער מיר א לאנגע מעשה, וואס ער האט געהערט פון זיין טאטן,
אים צו לענגערע יאר, א מעשה מיט א רבין, ווי אזוי דער רבי איז געפארן אף שבת אהיים מיט א קל־וחומר:
    
„איינמאל פארט זיך דער רבי אהיים מיט זיין אייגענעם בעל־עגלה.
וויא!... פרייטיק איז דאס געווען, ערב שבת. פלוצעם ― טרראך! געפלאצט א ראד. שטעלט זיך אפ דער בעל־עגלה: „רבי, וויא! וואס טוט
מען?״... מאכט צו אים דער רבי מיט א קל־וחומר: „מה־דאך א בידקע
איז נאר אף צוויי רעדער, פונדעסטוועגן פארט מען אף איר, היינט
בפרט דיין וואגן איז אף דריי רעדער, וועט ער אוודאי פארן״...
    
„אפגעפארן נאך א ביסל ― טרראך! געפלאצט נאך א ראד. „רבי,
וויא! וואס טוט מען איצט?״ מאכט צו אים דער רבי מיט א קל־וחומר:
„מה־דאך א ליסעפעד, וואס האט איין ראד א גרויסע, די אנדערע א קליינע, פונדעסטוועגן פארט מען אף אים, היינט בפרט דיין וואגן, וואס האט
צוויי גלייכע רעדער, וועט ער אוודאי פארן״...
    
„אפגעפארן נאך א ביסל ― טרראך א ראד! „רבי, וויא! וואס טוט
מען איצט?״ מאכט צו אים דער רבי ווידער מיט א קל־וחומר: „מה־דאך
א שליטן, וואס האט גאר קיין רעדער ניט, פונדעסטוועגן פארט מען אף
אים, היינט בפרט דיין וואגן, וואס האט א ראד, וועט ער אוודאי פארן״...
    
אפגעפארן נאך א ביסל ― טרראך די לעצטע ראד! „וויא, רבי!
וואס טוט מען איצטער?״ מאכט צו אים דער רבי מיט א קל־וחומר: „מה־דאך א לופט־באלאן, וואס איז ניט אפן הימל, ניט אף דער ערד, פונדעסטוועגן פארט מען אף אים, היינט בפרט דיין וואגן, וואס איז אינגאנצן
אף דער ערד, וועט ער אוודאי פארן״...
    
― גוט, ― זאג איך צו מנשהן. ― וואס געהער זיך אבער אן דער
קל־וחומר מיטן פסח?
    
― עס געהער זיך זייער אן! ― מאכט צו מיר מנשה שוין גאנץ
ערנסט. ― מה־דאך גויים, וואס האבן ניט קיין מצה און עסן אכט טאג
כסדר גאלע חמץ, שטארבן זיי ניט, היינט בפרט מיר, להבדיל, כתרילעווקער יידן, וואס פארמאגן ניט קיין מצה און ניט קיין ברעקל חמץ, וועלן
מיר אוודאי ניט שטארבן!... טפרררו! אט זיינען מיר שוין אין כתרילעווקע. וווהין וועט איר זיך הייסן אפווארפן, רב שלום־עליכם, ווי מיין
טאטע פלעגט זאגן, מיר צו לענגערע יאר?...
    
איך קוק אף מנשהן און טראכט מיר:
    
„רבונו של עולם! ווי איז דאס מעגלעך? איינס פון די צוויי: אדער
 דאס איז נישט מנשה, נאר זיין פאטער רב יחיאל, אים צו לענגערע יאר,
מיט א יאר עטלעכע און דרייסיק צוריק, בעת איך בין נאך געווען א
 יינגל א קונדס און מנשה א בחורעץ מיט א שווארצער, גראבער, עט־
 וואס באוואקסענער ליפ, וואס מיר פלעגן אים פארשפארן אין ווינקעלע
 און געבן בוכענצעס, אדער... דאס איז אינגאנצן א חלום!״
    
 געשריבן אין יאר 1912
    
 די וועלט גייט צוריק
    
 א סינעמא ־ פאנטאזיע לכבוד חנוכה
    
 א.
    
 רב אברהמעלע ווייראך בענטשט חנוכה־ליכטלעך
    
אפן לייוונט א נגידיש הויז פון אלטפרענקישן שטאט. אלטפרענקיש,
נאר רייך מעבל. אלטמאדישע בילדער, צווישן זיי נאפאלעאן דער ערשטער, קייסער אלעקסאנדער, אויך אלטע יידישע גדולים און גאונים,
מעשענע העסעס אף די ווענט מיט סטריגעווע ליכט. פון דעם גלעזערנעם
אלטן שראנק קוקן־ארויס גאלדענע און זילבערנע כלים. צווישן זיי אן
אלטער בעכער, אן אלטער הדס. גאנץ פארנט בא דער טיר א גרויס זילבערן חנוכה־לעמפל, פיליגראנע ארבעט, אונטערגעהאלטן מיט צוויי
לייבן; אויבן פויגלען מיט מאדנע אויסגעדרייטע קעפ. אלץ איז פארטיק
צו בענטשן חנוכה־ליכטלעך. דער בעל־הבית אליין, רב אברהמעלע וויי־ראך, א גבירשער יונגערמאן, א טאטע פון קינדער, שטייט גרייט מיטן
וועקסן ליכטל (דער שמש) אין האנט; ער ווארט נאר אף דער בעל־הביתטע מיט די דינסטן ― זיי זאלן אריינקומען פון קיך הערן אים
חנוכה־ליכטלעך בענטשן. עס עפנט זיך די טיר און עס קומט ־אריין
פריער די בעל־הביתטע, נחמה ווייראך, א ווייבל א יפת־תואר, א סך
צירונג; איר גייט־נאך א קינד, א יינגעלע פון א יאר זיבן־אכט, מיט א
זיידן העמדעלע און מיט א גאלדגעארבעט סאמעטן יארמעלקעלע אפן
קאפ. באלד קומען־אן אויך די דינסטן, א יידענע א קעכן, א מיידל א
 
 