 
 קליינע מענטשעלעך מיט קליינע השגות: אויסגעטרייסלט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― שאט! ― רופט זיך אן א ייד מיט קיילעכיקע אויגן, ווי בא אן
אקס, וואס איז געזעסן די גאנצע צייט אין ווינקל באם פענצטער און
האט גערייכערט און געהערט מעשיות פון גנבות, גזילות, עקספראפריאציעס. ― אט וועל איך אייך דערציילן א שיינס, אויך מיט גנבה, וואס
האט זיך פארלאפן בא אונדז, און דווקא אין בית־המדרש האט זיך דאס
געטראפן, און נאך יום־כיפור דערצו! איר מעגט דאס הארכן.
    
אונדזער שטעטל כתרילעווקע, ― איך בין אליין א כתרילעווקער ―
איז א קליין שטעטל און אן ארעמס. קיין גנבים איז בא אונדז נישטא.
מע גנבעט נישט, ס׳איז נישטא בא וועמען צו גנבענען, און ס׳איז נישטא
וואס צו גנבענען, און אן אלעמען איז דאך גלאט א ייד קיין גנב נישט.
דאס הייסט, א ייד איז אפילו יא א גנב, נאר נישט אזא גנב, וואס זאל
קריכן דורך א פענצטער, אדער גיין מיט א מעסער צו יענעם קוילען.
דרייען, אויסדרייען, אריינדרייען, פארדרייען און אפדרייען יענעם דעם
קאפ ― דאס מהיכא־תיתי; אבער נישט קריכן יענעם אין קעשענע אריין,
מע זאל אים כאפן פאר דער האנט און מע זאל אים נאכדעם באדארפן פירן מיט א געלער לאטקע אף דער פלייצע ― דאס פאסט
פאר איוואן זלאדי, אבער נישט פאר קיין יידן... שטעלט אייך פאר,
האט זיך בא אונדז אין כתרילעווקע געטראפן א גנבה, און נאך וואסער
א גנבה ― אכצן הונדערט קארבן אין איין קלאפ!
    
ויהי היום, טרעפט זיך א מעשה, עס קומט צו פארן צו אונדז אין
שטאט אריין אן אורח, עפעס א ייד א פאדראטשיק פון דער ליטע, פונקט
אום ערב יום־כיפור פאר מנחה, שטעלט זיך אפ, געוויינלעך, אף אן
אכסניה, לייגט אפ דעם קלומעק און לאזט זיך גיין גלייך אין שול אריין
און טרעפט אין אלטן בית המדרש. געקומען אין בית המדרש צו מנחה,
טרעפט ער די גבאים בא דער שיסל. ― „שלום עליכם!״ ― „עליכם
שלום״. ― „פון וואנען א ייד?״ ― „פון דער ליטע״. ― „מה שמכם?״
― „וואס איז אייער באבעס דאגה?״ ― „איר זייט דאך געקומען אין א
שול״. ― „וווהין דען זאל איך גיין?״ ― „ווילט איר מסתמא בא אונדז
דאוונען?״ ― „א ברירה האב איך? וואס דען זאל איך טאן?״ ― „גיט־זשע עפעס אין שיסל אריין. ― „וואס דען, אומזיסט וועל איך דאוונען?״.
    
קיצור הדבר, אונדזער אורח נעמט ארויס דריי זילבערנע קארבן און
גיט אין דער שיסל אריין, און א חוץ דעם ― אינעם חזנס טעלער א קארב,
דעם רב א קארב, אויף דער תלמוד תורה א קארב, אין צדקה טעלער א
חצי פויגל, אחוץ וואס ער האט צעטיילט די ארעמע לייט, וואס בא
דער טיר, ― זיי זיינען פאראן בא אונדז, קיין עין הרע, אזויפיל, אז
מע זאל זיך וועלן צולאזן צו זיי, באדארף מען צעטיילן רויטשילדס
פארמעגן.
    
דערזען אזא מין אורח, האט מען דאך אים מסתמא אפגעטראטן א
שטאט סאמע אין מיזרח־וואנט, אי, ווו האט מען גענומען א שטאט, אז
אלע שטעט זיינען פארנומען? איז קיין קשיא נישט, למאי ווו נעמט זיך
אן ארט, אז סע מאכט זיך א שימחה, א חתונה, אדער א ברית, אלע זיצן
שוין ארום טיש, פלוצעם ווערט א גערודער, ― וואס איז? דער נגיד
איז געקומען! קוועטשט מען זיך אזוי לאנג, ביז מע מאכט אן ארט
פונעם נגידס וועגן. קוועטשן זיך איז א יידישע זאך; אז קיינער קוועטשט
זיי נישט, קוועטשן זיי זיך אליין...
    
דער ייד מיט די קיילעכיקע אויגן שטעלט זיך אפ, באטראכט דעם
עולם, וואס פאר אן איינדרוק עס האט געמאכט אף אונדז זיין וויץ, און
דערציילט ווייטער.
    
― קיצור־הדבר אונדזער אורח האט זיך באזעצט אויבן־אן און האט
געבעטן באם שמש א שטענדער. אנגעבויגן זיך איבערן שטענדער, האט
זיך אונדזער אורח צו כל־נדרי אנגעטאן אין טלית און אין קיטל און
האט זיך אוועקגעשטעלט דאוונען, האט ער געדאוונט און געדאוונט. די
גאנצע צייט געשטאנען אף די פיס, זיך נישט צוגעזעצט.― פון צולייגן
זיך שמועסט מען נישט! ― ער איז נישט אפגעטראטן פונעם שטענדער
אף קיין מינוט, דער ליטוואק, סיידן דעמאלט, ווען מע האט באדארפט
זיך שטעלן שמונה־עשרה אדער פארן כורעים... אפפאסטן אזא טאג און
אויסשטיין אף די פיס, זיך נישט צוגעזעצט אפילו ― דאס קאן נאר א
ליטוואק!... ערשט נאכן לעצטן בלאז, אז ס׳איז געקומען צום וואכעדיקן מעריב און חיים־חנא דער מלמד (דער מעריב קומט חיים־חנא דעם
מלמד פון קדמונים) האט זיך אנגעהויבן ציקלען: „המערי־י־י־ב ערבים!״
― פלוצעם הערט זיך א געשריי: „גוואלד! גוואלד! גוואלד!״... מע
טוט א קוק ― דער אורח ליגט אף דער ערד און חלשט. מע גיסט אים
אפ מיט וואסער, מע מינטערט אים אפ ― ער חלשט ווייטער. וואס איז
די מעשה? א שיינע מעשה. ער האט געהאט מיט זיך, דער ליטוואק
הייסט דאס, אכצן הונדערט קארבן, האט ער מורא געהאט, זאגט ער, זיי
איבערצולאזן אף דער אכסניה ― א ווערטעלע אויסצוריידן אכצן הונדערט
קארבן! וועמען פארטרויט מען אזא מטמון מיט געלט אין א פרעמדער
שטאט? האלטן זיי בא זיך אין קעשענע אום יום־כיפור איז עפעס אויך
נישט קיין פלאן. האט ער זיך מישב געווען, זאגט ער, און האט זיי
אריינגערוקט שטילערהייט אין שטענדער אריין ― א ליטוואק קאן!
אצינד פארשטייט איר שוין, פארוואס ער איז נישט אפגעטראטן פונעם
שטענדער אף קיין מינוט?... נאר בשעת שמונה־עשרה שטיין אדער
בעת כורעים פאלן האט, אפנים, דאס געלט עמעצער ארויסגעלקחנט.
    
קיצור־הדבר, ער גוואלדעוועט, ער וויינט, ער לייגט־איין די וועלט:
וואס וועט ער איצטער טאן אן געלט? ס׳איז, זאגט ער, פרעמד געלט,
ס׳איז נישט זיינס, ער איז נאר א משולח פון א קאנטאר, א ייד אן ארעמאן, זאגט ער, און א מטופל מיט קינדער, ― עס קומט דאך אים איצטער, זאגט ער, נאר נעמען און אריינווארפן זיך אין וואסער אריין, אדער
אויפהענגען זיך, זאגט ער, אט דא אין שול פאר אלעמען אין די אויגן!...
    
דערהערט אזעלכע דיבורים איז דער גאנצער עולם געבליבן שטיין ווי
געליימט, גאר פארגעסן, אז ס׳איז נאך א תענית און מע באדארף גיין
אהיים גיכער זיך אפפאסטן. ס׳איז אונדז געווען א בזיון פארן אורח,
א חרפה און א בושה פאר זיך אליין: אזא גנבה, אכצן הונדערט קארבן!
און ווו? אין בית־המדרש, אינעם אלטן כתרילעווקער בית־המדרש!
און ווען? יום־כיפור! אזא מעשה איז נישט געהערט געווארן אין דער
וועלט!
    
― שמש! פארשליס די טיר! ― אזוי האט געגעבן א באפעל
אונדזער רב. מיר האבן אונדזער אייגנס א רב, הייסט ער רב יוזיפל, אן
אמתער אן ערלעכער ייד א כשרער, אפילו נישט אזא איבערגעשפיצטער,
נאר א מזג־טוב, א מענטש אן א גאל. ער האט אין זיך אמאל אזעלכע
איינפאלן וואס איר וועט דערויף קיינמאל נישט פאלן, איר זאלט זיין
מיט אכצן קעפ! פארשלאסן די טיר פונעם בית־המדרש, רופט זיך אן
רב יוזיפל דער רב צום גאנצן עולם, און אליין איז ער בלאס ווי די וואנט,
די הענט ציטערן אים און די אויגן ברענען:
    
― שמעו נא, רבותים, הערט צו יידן ס׳איז א מיאוסע מעשה! אזא
מעשה איז נאך נישט געהערט געווארן זינט די וועלט שטייט, אז בא
אונדז אין כתרילעווקע, זאל זיך געפינען אזא בעל־עבירהניק אזא פושע־ישראל, וואס זאל האבן א פאטעפאלנעסט צונעמען בא א פרעמדן מענטשן,
נעבעך א טאטע פון קינדער, אזא אוצר מיט געלט, און ווען? אין אזא
הייליקן טאג, ווי יום־כיפור, און אפשר נאך צו נעילה, ― אזא מעשה
איז דאך נישט געהערט געווארן זינט די וועלט שטייט! סע גלייבט זיך
מיר גארנישט, אז ס׳קאן געמאלט זיין אזא זאך, סע קאן נישט זיין
בשום ענין ואופן! און אפשר, א קשיא אף א מעשה, יידן זיינען נעבעך
זשעדנע א קערבל, ובפרט נאך אזא אן אוצר, אכצן הונדערט קארבן, דער
יצר־הרע רחמנא ליצלן איז גענוג גרויס, טאמער איז עמעצער פון אונדז
געשטרויכלט געווארן, באשערט געווען עמעצן נעבעך אן אומגליק, טאן
אזא אן עבירה אין אזא טאג, באדארפן מיר זען די זאך חוקר ודורש זיין,
דערגרונטעווען זיך ביזן שורש. הימל און ערד האבן געשווארן, אז דער
אמת מוז ארויף ווי בוימל אפן וואסער. על־כן, זאגט ער, באדארפן מיר
זיך באזוכן איינס דאס אנדערע, באזוכן, באטאפן, טרייסלען אלע קעשענעס, פונעם ערשטן בעל־הבית, זאגט ער, ביזן שמש, נישט דורכלאזן
קיינעם נישט. נאט, יידן, טרייסלט מיך!
    
אזוי האט זיך אפגעזאגט אונדזער רב, רב יוזיפל, און האט זיך דער
ערשטער צעגארטלט די קאפאטע און איבערגעקערט אלע קעשענעס אף
דער לינקער זייט. און, אף אים קוקנדיק, האבן אלע בעלי־בתים זיך צעגארטלט און אויסגעקערט די קעשענעס, און מען האט גענומען באזוכן
און באטאפן און טרייסלען איינס דאס אנדערע, אזוי לאנג, אזוי ברייט,
ביז ס׳איז געקומען צו לייזער־יאסלען. איז ער געווארן אלערליי געשטאלטן
און האט אנגעהויבן טענהן, ערשטנס, אז דער אורח איז א שווינדלער.
ס׳איז א מאניפארגע פון א ליטוואק, מע האט בא אים קיינער קיין
געלט נישט געגנבעט, שקר וכזב ― איר זעט נישט, אז ס׳איז א געמאכטע זאך?...
    
האט דער עולם אנגעהויבן ליארעמען נאך שטארקער: ס׳טייטש,
בעלי־בתים האבן זיך געלאזט באזוכן, פארוואס זאל מען לייזער־יאסלען
אויסמיידן? נישטא קיין מיוחסים! „באזוכן! באזוכן!״ ― האט געשריגן דער גאנצער עולם.
    
לייזער־יאסל האט דערזען, אז ס׳איז שלעכט, האט ער אנגעהויבן
בעטן זיך רחמים, מיט טרערן אף די אויגן, מע זאל אים נישט באזוכן.
ער האט זיך געשווארן מיט כל השבועות, ער זאל אזוי ריין זיין פון
שלעכטס, ווי ער איז ריין פון דער גנבה. נאר וואס דען? ס׳איז אים א
בזיון, זאגט ער, ער בעט, מע זאל רחמנות האבן אף זיינע יונגע יארן
און מע זאל אים נישט אנטאן דעם בזיון, מע זאל אים נישט באזוכן.
„טוט מיר, זאגט ער, וואס איר ווילט, נאר טרייסלען זאלט איר מיך
נישט!״ ווי געפעלט אייך אזא ימח־שמוניק? ווי מיינט איר, אשטייגער,
מע האט אים עפעס געהערט? געלייגט כבוד?...
    
נאר שאט! איך האב אייך גאר פארגעסן דערציילן, ווער איז דער
לייזער־יאסל. דער דאזיקער לייזער־יאסל איז אליין נישט קיין כתרילעווקער, ער איז גאר אליין פון אלדי שווארצע יאר, נאר ער שטייט איין
בא אונדז אין כתרילעווקע פאר אן איידעם. דאס האט אים אונדזער נגיד
אויסגעקראצט פון ערגעץ, זיך בארימט, אז ער האט דערטאפט אן אבן־טוב, געהאנדלט א מציאה פאר זיין טאכטער, טויזנט בלאט גמרא אף
אויסנווייניק, און א בעל־תנ″ך, און א בעל־לשון־קודש, און א בעל־חשבון,
תשבורת מיט אלגעברע, און א כתבא־רבא, הכלל מיט אלע זיבעצן מעלות!
געבראכט צו פירן די צאצקע, איז מען געגאנגען קוקן אף חידושים: וואס
האט דא דער נגיד איינגעהאנדלט פאר א מציאה. מילא, אזוי א קוק טאן
אף אים, איז גארנישט, א יונגערמאן א זכר, נישט קיין מיאוסער יונגערמאן, נאר די נאז אביסל צו א לאנגלעכע, אויגן ברענענדיקע, ווי צוויי
קויל פייער, און א מויל ― פעך און שוועבל! מע האט זיך גענומען מיט
אים פארהערן א בלאט גמרא, א קאפיטל פסוק, א שטיקל רמב″ם, דאס,
יענץ ― אש להבה! ער איז קלאר, דער הונט, אומעטום, ווי א גוי אין
אשרי, ווו מע טוט אים א כאפ, איז ער אינדערהיים! רב יוזיפל אליין
האט אף אים געזאגט, אז ער מעג זיין א רב בכל תפוצות ישראל...
און פון די אלע היינטיקע זאכן שמועסט מען נישט. איר קאנט פארשטיין,
בא אונדז איז פאראן איינער א גאנצער חקרן, זיידל רב שעיהס, א רעכטער משוגענער, איז ער א הונט אקעגן לייזער־יאסלען! היינט זיין
שפילן אין שאך פארמאגט נישט די גאנצע וועלט! אז מע שמועסט א
געראטענער!
    
אוודאי האט די שטאט מקנא געווען אונדזער נגיד אף אזא תכשיט,
כאטש אפילו דער עולם האט געשמועסט, אז דער תכשיט איז געכאפט
אף דער מעשה. דהיינו? ס׳איז נישט געפעלן דעם עולם, וואס ער איז צו
קלוג (וואס צו ― איז איבעריק) און איז צופיל אן עניו בא זיך, א גוטער
ברודער מיט איטלעכן באזונדער, זאפאני־בראטא מיטן קלענסטן פונעם
קלענסטן, עס מעג זיין א בחור, עס מעג זיין א מיידל, עס מעג זיין אן
אשת־איש... היינט איז נישט געפעלן דאס ארומגיין זיינס ― פארטראכט, קומט אין שול אריין שפעטער פון אלעמען, טוט אן דעם טלית
און קוקט אין „באר מים חיים״, אדער אין „אבן עזרא״ אריין, די יארמלקע פון יענער זייט, און דאוונען נישט א לעק! מע זאל עפעס זען
אף אים שלעכטס האט מען נישט געזען גארנישט, נאר געמורמלט האט
מען, אז קיין גרויסער ירא־שמים איז ער נישט ― א מענטש מיט אלע
מעלות קאן נישט זיין!
    
כך־הווה. אז ס׳איז געקומען צו לייזער־יאסלען און מע האט זיך
גענומען צום בחור, וואס איז די מעשה, וואס ער לאזט זיך נישט באזוכן
― דאס איז דאך שוין א סימן, אז דאס געלט איז בא אים! מאכט ער:
לאז מען אים געבן א שבועה דאורייתא, לאז מען אים שניידן, בראקן,
בראטן, ברענען, אבי נישט טרייסלען די קעשענעס! דא איז שוין אונדזער רב רב יוזיפל, כאטש ער איז א מענטש אן א גאל, אויך ארויס
פון די כלים און האט זיך צעשריגן אף אים:
    
― דו אזעלכער און אזעלכער! ביסט דאך ווערט, מע זאל דיך
ווייס איך וואס! ס׳טייטש, דו זעסט, סע צאפט זיך יידן בלוט, אלע
זיינען מוחל אפן בזיון און לאזן זיך באזוכן, ווילסטו זיין א יוצא מן
הכלל?! ממה־נפשך, אדער זיי זיך מודה און גיב אפ דאס געלט, אדער
ווייז די קעשענע! דו שפילסט זיך מיט, קיין עין־הרע, אן עדה יידן?
מע וועט דאך דיר דא איך ווייס אליין נישט וואס!
    
קיצור־הדבר, דער עולם האט אים גענומען, דעם שיינעם בחור, מע
האט אים אנידערגעלייגט מיט גוואלד און מע האט אים גענומען באזוכן
און באטאפן, טרייסלען אלע קעשענעס, און מע האט בא אים אויסגעטרייסלט... אנו, טרעפט וואס? אפגעגריזשעטע ביינער פון א פערטל
עוף און א פאר טוץ נאך גאר פרישע קערלעך פון נאר וואס אויפגעגעסענע
פלוימען! איר פארשטייט, וואס פאר א חן דאס האט געהאט, אז מע
האט אויסגעטרייסלט בא אונדזער תכשיט דעם דאזיקן אוצר?... איר
פארשטייט, וואס פאר א פנים ער האט געהאט, און דער שווער זיינער,
דער נגיד, און דער רב נעבעך?... אונדזער רב יוזיפל האט זיך פאר
בזיון אפגעקערט אין א זייט, נישט געקאנט קוקן גלייך אין די אויגן
אריין. און אז דער עולם איז נאכדעם געגאנגען פון בית־המדרש אהיים
אפפאסטן זיך, האט מען נישט אויפגעהערט צו דערציילן פונעם אוצר,
וואס מע האט אויסגעטרייסלט באם תכשיט און מע האט זיך געקאטשעט
פאר געלעכטער! נאר איין רב יוזיפל איז געגאנגען איינער אליין, אראפגעלאזט דעם קאפ, פארזארגט און פארצארנט, נישט געקאנט קוקן קיינעם
אין די אויגן אריין, גלייך ווי מע וואלט דאס אויסגעטרייסלט בא אים
אליין...
    
דער ייד האט, ווייזט אויס געענדיקט זיין געשיכטע, ווארעם ער
האט זיך גענומען צוריק צום רייכערן.
    
― נו, און דאס געלט? ― האבן מיר אים א פרעג געגעבן אלע אין
איין קול.
    
― וואסער געלט? ― מאכט צו אונדז דער ייד תמעוואטע און
בלאזט דעם רויך.
    
― וואס הייסט וואסער געלט? די אכצן הונדערט...
    
― א־א־א? ― ציט ער אויס. ― די אכצן הונדערט? פארפאלן.
    
― פארפאלן?
    
― פאר ― פא ― לן!!!
    
 געשריבן אין יאר 1902.
  
א קורצער אריינפאר
    
די „גאלדשפינערס״ ― פרעגט זיי עפעס גרינגערס, ווי אזוי שפינט
מען דאס גאלד? דאס האט מען זיי נאר אזא נאמען געגעבן אין כתרילעווקע מחמת קנאה; מען אין זיי מקנא, פארשטייט איר מיך, וואס זיי
זיינען גרויסע פארדינער. דאס הייסט, קבצנים זיינען זיי, נישט פאר
אייך געדאכט, גלייך מיט אלע כתרילעווקער ארעמע־לייט, נאר אז עס
קומט פורים, פארדינען זיי שטיקער גאלד. דער אייבערשטער האט זיי
געבענטשט אלע פון זיין ברייטער האנט, יעדן מיט א באזונדער טאלאנט,
און מענטשן מיט טאלאנט איז די וועלט מקנא. דאס איז שוין אזוי
אלט, ווי די וועלט איז אלט. מיר ווילן זיך דעריבער גארנישט אפשטעלן
אפילו אף א מינוט און גייען אריבער גלייך צו אונדזערע באשרייבונגען.
  
א.
  
דער קאפ פון די גאלדשפינערס : נפתלי מיט די פיס
    
נפתלי מיט די פיס איז א ייד מיט סכנות־לאנגע פיס, וואס הייבן
זיך אן בא אים כמעט פון דעם האלדז. קיין מענטש איז נישט אימשטאנד
מיט נפתלין צו גיין און נישט בלייבן פון הינטן; נישט מחמת דער
גאנג איז בא אים אזא גיכער, נאר ווייל דער שפאן איז א ברייטער. אט,
דאכט זיך, זעט איר אים אף דער זייט גאס. איר טוט זיך א ריר ―
אהא, ער איז שוין אף יענער זייט. די דאזיקע פיס ― דאס איז נפתליס
 
 