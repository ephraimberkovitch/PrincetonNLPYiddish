 
 דראמאטישע שריפטן: צעזייט און צעשפרייט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 בילדער פונעם יידישן לעבן אין דריי אקטן
    
 די פארשוינען:
    
מ א י ר  ש א ל א נ ט, א ייד א סוחר, אן אויפגעקומענער גביר, א פראס־
    
 טער חי־וקים, שניידט זיך אף אן אריסטאקראט.
    
מ ל כ ה, זיין ווייב, א יידענע אן ערלעכע, א כשרע נשמה.
    
מ א ט וו יי, זייער עלטערער זון, א „פראנט״.
    
פ ל א ר א, זייער עלטערע טאכטער, א גרושה ,„פען־דע־סיעקל״.
    
ח נ ה, זייער יינגערע טאכטער. געשארענע האר. רייסט זיך אף די קורסן.
    
ח יי ם, זייער יינגערער זון, א ציוניסט.
    
וו א ל א ד י ע, זייער זון, חנהס חתן, א „סטאטעטשנער״ בחור.
    
ס א ש ק ע, זייער מיזיניקל, א צעבאלעוועט בר־מצווה־בחורל.
    
מ ש ה ל ע  ז יי ד ע נ ש ט א מ ע ר, שאלאנטס מחותן, אן אפגעפוצט
    
 יידל, איינגעטונקען אין יחוס.
    
א י ט ע ל ע, זיין ווייב, טראגט פערל אינדערוואכן.
    
א ר א נ ט ש י ק, זייער דריטער זון, א „חברה־מאן״.
    
פ ע ס ל, אן ארעמע קרובה מלכהס, א ווייבל מיט א פאטשיילע.
    
ד א וו י ד ק ע, מאטווייס א חבר, א קארטנשפילער.
    
ב ע נ י ע, א ייד מיט א זאנטיק, האלב מעקלער, האלב שדכן.
    
מ א ש ע, א שטובמיידל בא די שאלאנטס.
    
 בחורים מיט שווארצע העמדלעך, מיידלעך מיט רויטע בלוזקעס און
    
 גלאט פארשוינען.
    
 די געשיכטע קומט פאר אין א גרויסער שטאט.
    
 צו דער צווייטער אויפלאגע
    
 ―
    
מיט אייניקע יאר צוריק האט זיך געדרוקט פון מיר א פעליעטאן
אין דער „יידישער פאלקס־צייטונג״ אונטער דעם נאמען „צעזייט און
צעשפרייט, בילדער פונעם יידישן לעבן״. הגם די דאזיקע בילדער זיינען
געשריבן אין א דראמאטישער פארעם, דאך האט זיך מיר אפילו ניט
געחלומט, אז איך וועל אמאל זוכה זיין צו זען זיי אויפגעפירט אף דער
סצענע.
    
אין עטלעכע יאר ארום האט מען די פיעסע איבערגעזעצט אין דער
פוילישער שפראך און מע האט זי געשפילט אין פוילישן טעאטער אין
ווארשע. אמת, דאס פובליקום האט אויפגענומען די פיעסע און דעם
מחבר פון דער פיעסע זייער רוישיק, די גאלעריע האט געפאטשט „בראווא״, ווי געוויינלעך, נאר וואס מער דער עולם האט געגוואלדעוועט, אזוי
מער האט דאס דעם מחבר פארדראסן: ער האט געפילט, אז דער פיעסע
פעלט א סך מער וויפל זי פארמאגט; ער האט געפילט, אז אף דער בינע
ווערט געשפילט א פעליעטאן, ניט קיין דראמע. דאס, וואס איך האב דעמאלט געליטן, קאן מען באמת אנרופן „חבוט־הקבר״. „קיינער ווייס ניט,
זאגט מען, וועמען דער שוך קוועטשט״. איך בין געווען דענסטמאל אויב
ניט דער איינציקער, וואס האט אויסגעפייפט דעם מחבר פון דער פיעסע.
    
איצט, בא דער צווייטער אויפלאגע, צום אויפפירן זי אף דער יידישער בינע, האב איך זי גענומען צום אויסבעסערן. דאס „אויסבעסערן״
האט מיך אבער אזוי ווייט פארשלעפט, אז איך האב כמעט אנגעשריבן
א גאנץ נייע פיעסע, כמעט נאר איבערגעלאזט דעם הויפט־געדאנק, די
נעמען פון די פארשוינען און א צוויי־דריי סצענעס אומגעענדערט. איך
האב געוואלט, אז מיין ערשטע פיעסע אף דער יידישער בינע זאל האבן
כאטש א שטיקל פנים פון א פיעסע, אזוי, אז אויב די גאלעריע וועט
זיך ניט קענען איינהאלטן און וועט אמאל וועלן „פאטשן בראווא״, זאל
זי ניט פאטשן אומזיסט... „יונגע דראמאטורגן ― זאגט טשעכאוו ―
באדארף מען ווינציקער אפלאדירן און מער אויספייפן״. גאלדענע ווערטער!...
    
  ש ל ו ם ־ ע ל י כ ם
  
קיעוו, מיי, 1905.
    
 בא א גרויסן, רייך־געדעקטן טיש זיצט  מ א י ר  ש א ל א נ ט
    
אין א כאלאט, פארטיפט אין חשבונות. ― מ ל כ ה איז באשעפטיקט
    
באם סאמאוואר, טראגט אונטער איטלעכן טיי. ― פ ל א ר א, אן אנגע־
    
פודערטע, מיט ברייטע צעשניטענע ארבל, זיצט אין א וויגשטול, וויגט
    
זיך און זינגט שטילערהייט. ― ח נ ה, פארטיפט אין א ביכל, לייענט.
    
מ א ט וו יי, א צעקאשמעטער, פייפט אונטער שטילערהייט.
    
 ערשטע סצענע
    
מ ל כ ה: (אף רוסיש). שאשע! שאשענקע?
    
ס א ש ק ע: (פונעם אנדערן חדר, אף רוסיש). וואס איז, מא־מאשא?
    
מ ל כ ה: וואס טוסטו דארטן?
    
ס א ש ק ע: איך וואש די קאץ. וואס איז דען?
    
מ ל כ ה: גיי טרינקען טיי! (מאטוויי און פלארא לאכן).
    
ח נ ה: (צו דער מוטער). אנדערש קאנסטו טאקע מיט אים ניט
ריידן, נאר אף רוסיש?
    
מ ל כ ה: וויאזוי דען זאל איך ריידן, אז איר רעדט אלע אזוי?
איך וואלט אוודאי געוואלט בעסער ריידן אף יידיש, אף מאמע־לשון, נאר
וואס זאל איך טאן, אז איר אלע, און אפילו אט דער אלטער נאר )זי
באווייזט אף מאירן), האט זיך אנגערעדט, מע זאל ארויסטרייבן אונדזער
הייליקן לשון. און ווער שמועסט, פון זינט מיר זיינען אריבערגעפארן
אהער, אין דער דאזיקער פארשאלטענער שטאט! וואס, אפשר ניט אזוי,
מאיר?
    
מ א י ר: וואס ניט אזוי? אז דו ביסט א בהמה? (מאטוויי און
פלארא לאכן).
    
מ ל כ ה: לאכט, לאכט! דאס עפעלע פאלט ניט ווייט פונעם ביימעלע. „יאקי טאטקא, טאקי דזיעצקא״...
    
מ א י ר: שוין? האסט שוין אנגעהויבן מיט דיין מוסר, מיטן
טייטש־חומש און מיטן פעטשענע־ווארענע? (מאטוויי און פלארא לאכן).
ווו איז חיים? ווו איז וואלאדיע? (קוקט זיך ארום). פארוואס זעט מען
זיי ניט?
    
מ ל כ ה: שלאפן נאך מן־הסתם.
    
מ א י ר: אזוי שפעט? טאמער וואלט מען זיי אויפגעוועקט טרינקען טיי?
    
מ ל כ ה: א רחמנות, זיי האבן זיך שפעט געלייגט שלאפן.
    
מ א י ר: (קוקט אין די פאפירן). געלערנט?
    
מ א ט וו יי: פארשטייט זיך! ווי דען? מיר דאכט, אז זיי זיינען
ביידע געקומען אהיים מיטן טאג גלייך.
    
פ ל א ר א: מיטן טאג גלייך? געווען שוין גרויסער טאג.
    
מ א י ר: (צו מלכהן). וואס הייסט דאס? ווו איז מען דאס געווען?
וווהין גייט מען דאס ארום גאנצע נעכט? וואס פאר ארומגייעכצן באנאכט?
    
מ ל כ ה: ווייס איך וואס ― קינדער פלאפלען!
    
מ א ט וו יי: מאמאשע! וואס דארפסטו זיי פארענטפערן? זיי
זיינען געווען אף א „זאסעדאניע״. וואס איז דער אומגליק?
    
מ א י ר: וואס פאר זאסעדאניעס גאר?
    
פ ל א ר א: שפילסט זיך מיט זיי? יענע קערן וועלטן!
    
מ א ט וו יי: מע ברענט די באד!
    
ח נ ה: (ניט צוגענומען די אויגן פונעם בוך). אלץ בעסער ווי
שפילן גאנצע נעכט אין קארטן.
    
פ ל א ר א: (צו מאטווייען). דאס איז שוין אין דיין גארטן אריין,
מאטוויי...
    
מ א ט וו יי: „לאנגע האר, זאגט מען, קורצער שכל״. בא איר איז
ביידע זאכן: אי קורצע האר, אי קורצער שכל.
    
ח נ ה: אי פלאטשיק, אי אן טעם.
    
מ א ט וו יי: (ציט אויס א לאנגן פייף). פי־יו־יט!
    
מ א י ר: (הייבט אויף דעם קאפ). ווער פייפט עס? וואס פאר
א פייפעריי?
    
מ ל כ ה: (צו די קינדער מיט א געבעט). לאז זיין שטיל, איך
בעט אייך! (עס קומט אן ח יי ם, טוט א קוש דעם פאטער. גיט חנהן
די האנט. מ ל כ ה טראגט אים אונטער טיי).
    
 צווייטע סצענע
    
מ א י ר: ווו ביסטו דאס געווען, היים? וואס פאר זאסעדאניעס
בא דיר?
    
ה יי ם: פון ציוניסטן.
    
מ א ט וו יי: פון ארץ־ישראל־יידן.
    
מ א י ר: (איראניש). וואס־זשע איז געבליבן דארטן בא אייך
אף דער אסיפה?
    
מ א ט וו יי: מע זאל אריבערפעקלען אלע יידן קיין ארץ־ישראל.
    
ח יי ם: ניט אלע... די יידן, וואס זיי געפעלט ניט ארץ־ישראל,
קאנען בלייבן דא.
    
מ א ט וו יי: עס גייט זיי אפ צום רומל נאר א ווייס פערדל. (פלארא
לאכט נערוועז. עס קומט אן וואלאדיע מיט א פעקל ביכער, טוט א קוש
דעם פאטער, קוועטשט חיימען און חנה די האנט. מלכה טראגט אים
אונטער טיי).
    
 דריטע סצענע
    
וו א ל א ד י ע: וואס איז דא אזוי פריילעך?
    
ח יי ם: וואס פעלט זיי?
    
מ א י ר: (צו וואלאדיען, ניט אויפגעהויבן די אויגן). נו, און
דו, וואלאדקע? וווהין ווילסטו אריבערפירן די יידן? אויך קיין ארץ־ישראל? צי אפשר גאר קיין מצרים?
    
וו א ל א ד י ע: וואס דארף מען קיין מצרים? מע קאן ניט זיין
קיין שקלאפן דא?
    
מ א ט וו יי: פאפא! דאס מיינט מען אונדז און דיך אויך בתוכם...
    
מ א י ר: (צו וואלאדיען אין גוטן מוט). מיט א טאטן רעדסטו
אזעלכע ווערטער, דו שייגעץ איינער?
    
וו א ל א ד י ע: וואסערע ווערטער? (מאטוויי פייפט, פלארא
לאכט).
    
מ א י ר: (שטרענג). וואס פאר א פייפעריי? וואס פאר א געלעכטער?
    
מ ל כ ה: (לויפט צו). אבער לאז זיין שטיל! קינדער, לאז זיין
שטיל, איך בעט אייך! (עס קומט אן סאשקע מיט צוויי קעצלעך אונטער
ביידע הענט. ער קושט פריער דעם פאטער, נאכדעם די מוטער. מלכה
באזעצט אים, דרייט זיך ארום אים, גיט אים טיי, ער האדעוועט די קעץ
מיט מילך).
    
 פערטע סצענע
    
מ א ט וו יי: אהא! ער איז שוין דא מיט דער משפחה!
    
פ ל א ר א: סאשקע מיט די קעץ!
    
ס א ש ק ע: (קוקט ניט אף קיינעם). פארוואס קויפט מען מיר
ניט קיין וועלאסיפעד?
    
מ ל כ ה: (לויפט צו צו אים). לאז זיין שטיל, סאשענקע! וואס
טויג דיר זיך האלטן מיט אזא מיאוסקייט? ווארף זיי ארויס! שאט
צום זכרון! א שרץ!
    
ס א ש ק ע: (הערט זי ניט). פארוואס קויפט מען מיר ניט קיין
וועלאסיפעד? (הויך). קיין וועלאסיפעד פארוואס קויפט מען מיר ניט?!
(אלע לאכן, חוץ מלכהן).
    
מ א י ר: (רייסט זיך אפ פון די פאפירן). הא? וואס האט ער געזאגט? וואס זאל מען אים קויפן?
    
מ ל כ ה: ווייס איך וואס א קינד פלאפלט!... א לעסיפעד האסטו
צוגעזאגט אים קויפן, וואס?
    
מ א י ר: וואסערע לעסיפעדן! וואסערע פלוימען! אזא קליינער
וועווריק ווי דו דארפסט נאר לערנען, ניט ארומפארן אף לעסיפעדן און
שפילן זיך מיט אזא פאסקודסטווע! (ווארפט אראפ די קעץ; סאשקע
הייבט זיי אויף איין מאל און צוויי מאל און דריי מאל. אלע לאכן חוץ
מלכהן). ווו זיינען דיינע לערערס ווו?
    
ס א ש ק ע: לערערס? כא־כא־כא! געווען איינער א לערער, איז
ער אויך ניטא.
    
מ א י ר: וואס הייסט איינער א לערער? נו, און דער מלמד ―
ווו איז דער רבי?
    
ס א ש ק ע: וואסער מלמד? וואסער רבי? שוין לאנג דורכגעטריבן!
    
מ א י ר: (איבערראשט). הא? וואס? דורכגעטריבן? ווער האט
אים דורכגעטריבן? ווער האט דאס געהאט א העזה ארויסצוטרייבן א
מלמד אן מיר? (קלאפט מיט די הענט אין טיש). איך בין דא באלעבאס,
צי ניין? וואס שווייגט איר? ווער איז דא באלעבאס? (ער גייט אריין
וואס ווייטער אין אלץ מער כעס, ווארפט די קעץ פונעם טיש; סאשקע
וויל זיי אויפהייבן, דער פאטער טרייבט אים דורך). גיי דיר, דו פיד־סוויניק איינער, מיט דער פאסקודסטווע! (סאשקע מיט די קעץ גייט
אוועק, מורקעט אונטער דער נאז: „א פארשאלטענע שטוב״...).
    
 פינפטע סצענע
    
מ א ט וו יי: (ציט אויס א לאנגן פייף). פי־יו־יט!
    
פ ל א ר א: (שטיקט זיך שטילערהייט). כי־כי־כי!
    
ח יי ם: (צו וואלאדיען). א זעלטן בחורל!
    
ח נ ה: זעלטענע דערציונג!
    
וו א ל א ד י ע: (דעקלאמירט). „וואט זלאנראוויא דאסטאיניא
פלאדי״...(א פאר מינוט הערשט א שטילשווייגעניש).
    
ח יי ם: (צו וואלאדיען). ווען מאכן מיר א דיסקוסיע?
    
וו א ל א ד י ע: ניטא דערווייל קיין פלאץ... (צו חנהן). נעמסט
אן אנטייל אין אונדזער דעבאטע?
    
ח נ ה: מיט פארגעניגן. ווען וועט דאס זיין?
    
פ ל א ר א: וואס? א ספעקטאקל?
    
ח יי ם: (צו וואלאדיען). וואס חלומט זיך א הון?
    
ח נ ה: פראסע.
    
פ ל א ר א: (צו מאטווייען). וואס זאגסטו אף אונדזער קורסיסטקע? זי מיינט, אז ווי באלד מע שערט זיך אונטער די האר, אזוי נעמט
מען שוין צו אף די קורסן...
    
מ א י ר: הא? קורסן? וואס פאר קורסן?
    
מ ל כ ה: ווייס איך וואס קינדער פלאפלען!
    
מ א ט וו יי: זי פארגעסט, אז דערווייל איז זי א יידישע טאכטער,
דאס הייסט, א „זשידאווקע מיט אן אטעסטאט״.
    
ח יי ם: אלץ שענער ווי וואלגערן זיך אין אלע קלובן.
    
וו א ל א ד י ע: און שפילן אין קארטן.
    
מ א י ר: וואס פאר קלובן? וואס פאר קארטן?
    
מ ל כ ה: ווייס איך וואס קינדער פלאפלען! (צו די קינדער). איך
בעט אייך, לאז זיין שטיל! (עס ווערט אף א וויילע שטיל. יונגווארג ריידן
צווישן זיך שטילערהייט).
    
מ א י ר: (שטייט אויף פונעם טיש). ווער וועט מיר אנשרייבן
עפעס א רעכטן בריוו צום פריץ, צום גראף מיין איך?... ער שרייבט
מיר, דער גראף, אז מע דינגט בא אים וואלד, מע גיט אים, זאגט ער,
אן אייזערנעם פרייז... ער מיינט, איך ווייס ניט, וואס ער מיינט!... עס
ציט אים שוין אהין, קיין „מאנטעקארעל״ ציט עס אים! א קערטעלע!...
באדארף ער האבן געלט... בלאטע! איך וועל ניט דערלאזן, מע זאל האקן
דעם וואלד, מאכן אים א תל פון דער אימעניע, אבער גאר לא!... (גייט
צו צו א שרייבטישל, וואס בא דער זייט). מע באדארף אים אוועקשרייבן
אזא בריוול, ס׳זאל אים נעמען!... נו, קינדער! ווער שרייבט?
    
מ א ט וו יי: איך האב גאר פארגעסן, אז כ׳האב היינט קיין צייט
ניט. (הייבט זיך אויף און גייט אוועק).
    
פ ל א ר א: איך וועל מיר היינט אמאל אנטאן, צי ניין? (הייבט
זיך אויף און גייט אוועק).
    
מ א י ר: נו?
    
ח יי ם: (צו וואלאדיען). נו? וועסט אפשר שרייבן?
    
וו א ל א ד י ע: (צו חיים). פארוואס ניט דו?
    
מ א י ר: נו?
    
ח נ ה: (גייט צו צום טישל). אט וועל איך. (נעמט זיך צו דער פען).
    
מ א י ר: שעמען מעגט איר זיך! מילא יענע צוויי עלטערע האבן
זיך אפגעטראגן, איז כאטש דער פארדראס ניט אזוי גרויס; ס׳איז פאר
זיי א סוד, זיי קענען נעבעך ניט... אבער איר, ימח־שמוניקעס? איר
יכולט דאך יא! קארג קאסט איר מיך אפ?... א ווויל קינד איז טאקע
חנהלע... (צו חנהן). שרייב... (שטעלט זיך אוועק אין א פארטראכטע
פאזע, דיקטירט). שרייב אים אזוי: „יעווא סיאטעלסטווו יאסנאוועלמאזש־נעמו פאנו כראביא״... שוין?
    
ח נ ה: שוין.
    
מ א י ר: (מיט די הענט). „ראשית חכמה קום איך דיר, יאסנא־וועלמאזשנע פאן כראביא, צו מעלדן... ניין! דערנידעריקסט צו מעלדן
מיין איבערגעבנהייט... ניין! מיין אלערטיפסטע איבערגעבנהייט״... שוין?
    
ח נ ה: שוין.
    
מ א י ר: „מיין אלערטיפסטע איבערגעבנהייט און געטריישאפט...
ניין! מיין שטענדיקע געטריישאפט צו דיר, יאסנאוועלמאזשנע פאן כרא־ביא, און צו דיין הויזגעזינט... ניין! צו דיין יאסנאוועלמאזשנע הויזגעזינט...״
    
ח יי ם: (הויך). איך פארשטיי ניט, צו וואס זאל א ייד זיך מאכן
אזוי נידעריק פאר א פריץ?
    
וו א ל א ד י ע: וואס עפעס א ייד? און גלאט א מענטש פאר
א מענטשן?
    
מ א י ר: (אויפגעהויבן דעם קאפ). הא? שרייבן קען איך ניט ―
מע האט מיך ניט געלערנט. נאר וו א ס און וו י א ז ו י צו שרייבן
צו א פריץ ― דאס באדארף איך מיך בא אייך ניט לערנען. איך וועל
מיר נאך אויסגלייכן מיט אלע אייערע קענערס דארטן, און אפשר נאך
מיט א סמיטשיק. צי איר מיינט טאקע, אז ווי באלד איר קען ניט קיין
געאגראפיע, אזוי בין איך שוין גאר א בהמה און פארשטיי שוין גארניט?
    
ח יי ם: ווער זאגט דען? מע שמועסט נאר פון דעם, למאי זאל
א ייד אזוי אנבויגן דעם קאפ פאר א פריץ היינטיקע צייטן?
    
וו א ל א ד י ע: וואס עפעס א ייד? יעדער מענטש באדארף זיך
האלטן מענטשנגלייך. א מענטש באדארף קודם־כל אכטן זיך אליין, אליין
קוקן אף זיך, ווי אף א מענטשן.
    
מ א י ר: גוט, גוט. דער גראף קען מיך, ברוך השם, ניט דאס
ערשטע יאר, און כאטש איך האב אין די „גימענאזיעס״ ניט געלערנט,
וועט ער פונדעסטוועגן אוועקגעבן פאר מיר דריי הונדערט פאר פיינע
בריות אזעלכע ווי איר, ווארעם ער ווייס, פארשטייט איר מיר, אז איך
בין אים געטריי און איבערגעגעבן ווי א הונט...
    
ח יי ם און וו א ל א ד י ע: (ביידע מיטאמאל). אט־אט, אט
דאס מיינט מען טאקע! אט דאס ווארט „הונט״ איז איבעריק.
    
מ א י ר: (אויפגערעגט). ווילט איר מיך לערנען שכל, הייסט עס?
די נאז שנייצט אויס, יונגע צוציקעס וואס איר זייט! (שרייט אלעמאל
העכער). וואס פאר א העזה האט איר דאס גאר אזוי צו ריידן מיט א
טאטן, הא? וואס שווייגט איר?!...
    
מ ל כ ה: (לויפט אונטער אין אימפעט). אבער גענוג! לאז זיין
שטיל, אין גאטעס ווילן, מאיר! (שיקט ארויס חיימען און וואלאדיען,
נעמט צו די פען בא חנהן). נו, גענוג. לאז איבער אף שפעטער. מע וועט
שוין שפעטער שרייבן. (חנה גייט אפ, מאיר און מלכה בלייבן אליין).
    
 זעקסטע סצענע
    
מ א י ר: (שפאנט ארום איבערן שטוב). נו, א שטוב! נו, קינדער!
    
מ ל כ ה: דיין שטוב, דיינע קינדער...
    
מ א י ר: און דיין השגחה.
    
מ ל כ ה: ניט דו האסט דאס באדארפט זאגן!
    
מ א י ר: און דו וואלסט בעסער שווייגן.
    
מ ל כ ה: שווייגן? איך האב שוין גענוג געשוויגן. איינגעמידט
זיך שווייגנדיק. צייט איך זאל שוין עפעס ריידן. איר לאזט מיך דען
אויסריידן א ווארט? איך האב דען אויך עפעס א דעה? און ווער איז
שולדיק, אז ניט אט די שטאט מיט דער שטוב מיט דעם נייעם שניט? ניט
געווען קיין געלט, איז ניט געווען קיין טארעראם, מיט קיין הארמידער,
מיט קיין פוסטעקראטישע גענג. ניט געווען די גרויסע שטאט, האב איך
ניט געוווסט פון קיין שפיגלען, מיט קיין פאטעלן, מיט קיין צאצקעס,
מיט קיין טאפטשאנעס, מיט קיין לעסיפעדן...
    
מ א י ר: ווער האט דאס אויסגעטראכט, אז ניט דו, צוליבן טייערן
מיזיניקל?
    
מ ל כ ה: (א פליעסק מיט די הענט). אוי, איך וועל מיר נאך
א מעשה אנטאן! איך האב אויסגעטראכט? איך? דו האסט שוין, אפנים,
פארגעסן, מאיר, אז רו ביסט געקומען צו פארן אנומלטן פונעם גראף,
האסטו אליין געזאגט, אז דו וועסט אים קויפן א לעסיפעד. איך ווייס?
איך זאל, דאכט מיר, לעבן דריי הונדערט יאר, וואלט איך מיך באגאנגען אן דעם! אדרבא, איך האב געזאגט, מע דארף ניט, איך האב גאר
מורא געהאט, דאס קינד זאל זיך סך הכל ניט אויסברעכן א האנט אדער
א פוס, האט מען נאך געמאכט פון מיר דאס גרעסטע געלעכטער!
    
מ א י ר: פארשטייט זיך, מע האט געלאכט. ביסט א געשלייערטע
האנדזי, לאכט מען!
    
מ ל כ ה: און דו ביסט דאך דער גרויסער חכם מיטן גרויסן פוס־טעקראט! זינט מיר האבן באקומען געלט און ארויסגעפארן אין דער
דאזיקער גרויסער שטאט, זיינען מיר געווארן מיט גאטס הילף גאנצע
פוסטעקראטן!
    
מ א י ר: און אז מיר זיינען, ניט היינט געדאכט, געזעסן אינעם
פארשטונקענעם שטעטל און געפגרט פאר א דרייערל, איז דיר געווען
בעסער? עס לוינט דיר ניט, אפנים, וואס איך הייס איצטער „פאני שא־לאנט״ און בין א מחותן מיט משהלע זיידענשטאמער? צי נאך דיין שכל
קומט אפשר אויס, אז ס׳איז געווען שענער דעמאלט, אז איך האב געהייסן „מאיר טשאלנט״. און דיך האט מען גערופן „די טשאלנטעכע״ ―
א יא?
    
מ ל כ ה: איך זאל האבן די ברכות, רבונו של עולם! ס׳איז מיר
גאר געווען בעסער, אז איך האב געהייסן „טשאלנטעכע״ און בין מיר
געשטאנען בא די פיש...
    
מ א י ר: ש ש ש!... בהמה! דארפסט, אז די קינדער זאלן נאך
דערהערן?
    
מ ל כ ה: איז וואס? זאלן זיי הערן! איך דארף מיך שעמען פאר
זיי? איך האב עפעס געגנבהט? חלילה צוגענומען פרעמדס? איך האב
ערלעך, כשר פארדינט.. הלוואי וואלטן מיר ניט אוועקגעווארפן די אלטע פרנסה, ניט פארגלוסט קיין גרינגע פייגעלעך מיט קיין פריצים, מיט
קיין גראפן, מיט קיין אימעניעס, און ניט אריבערגעפארן אהער, אין דער
דאזיקער פארשאלטענער שטאט, צווישן הולטייעס, וואס מע ווייס נאר
אויסברענגען, טרענצלען קערבלעך דער רוח ווייס אף וואס, אף שפיגלען מיט טאפטשאנעס, מיט „טרעיאטערס״, מיט גימענאזיעס, מיט סא־בראניעס, מיט גוליאניעס ― טפו!
    
מ א י ר: (לאכט). „סאבראניעס־גוליאניעס״? כא־כא־כא!
    
מ ל כ ה: לאכסט? אז אך און וויי צו דיין געלעכטער!... איך זאל
האבן די טויזנטער, וואס ס׳איז געווען בעסער דעמאלט אן געלט, ווי
אצינד מיט געלט... ניט געווען קיין געלט, זיינען די קינדער געווען קינדער; אצינד זיינען די קינדער קיין קינדער ניט, די מאמע איז קיין מאמע
ניט. איטלעכער גייט וווהין ער וויל: איינער אין ליסי, דער אנדערער
אין סטריסי. משטיינס געזאגט, צעזייט און צעשפרייט אף אלע זיבן
ימים!... (וויינט, לאזט זיך צו דער טיר, באגעגנט זיך מיט די מחותנים.
משהלע זיידענשטאמער און זיין ווייב איטעלע, טוט זיך א נעם צוריק).
    
 זיבעטע סצענע
    
מ א י ר: (שטייט אויף, גייט זיי אקעגן, רייבט א האנט אן א האנט).
א? ברוך הבא, געסט! זיצט, זיצט, מחותן! מחותנתטע, זיצט! מלכה!
הייס געבן טיי, הייס מאכן קאווע, הייס דערלאנגען עפעס פארבייסן!
(מלכה שאפט. עס הערט אריינגעטראגן א גרויסע זילבערנע טאץ מיט
אל דאס גוטס). וואס־זשע מאכט איר עפעס, מחותן? ווי גייט עס אייך
אין געזונט? וואס מאכט עפעס דער חתן? פארוואס זעט מען אים ניט?
    
ז יי ד ע נ ש ט א מ ע ר: וואס זאלן מיר מאכן? מע לעבט, דאנק
גאט. (צעלייגט זיך גאנץ ברייטלעך אין א הייכן פאטעל, טראגט אונטער
א זילבערן פושקעלע מיט טאבעקע צו דער נאז, רעדט הויך, געציילטע
ווערטער, און לאזט אויס אלעמאל מיט א לאנגן „און יאאאא!!!״. ביידע מחותנתטעס זעצן זיך אוועק איינע אקעגן די אנדערע מיט צונויפגעלייגטע הענט און מע רעדט שטילערהייט).
    
מ א י ר: וואס־זשע הערט זיך עפעס בא אייך? זעט, נעמט עפעס
אין מויל אריין, מחותן. מחותנתטע, נעמט עפעס! מלכה! בעט, זיי זאלן
עפעס נעמען אין מויל אריין!
    
מ ל כ ה: נעמט עפעס, פארוואס נעמט איר עפעס ניט, איך בעט
אייך!
    
ז יי ד ע נ ש ט א מ ע ר: ס׳איז אזוי די מעשה. געגאנגען פארביי. וואלט ניט אריינגעגאנגען. רופט זיך אן צו מיר זי: „לאמיר אריינגיין״. זאג איך: „וואס עפעס פלוצעם אין מיטן דרינען?״ זאגט צו מיר
זי: „וואס ארט דיך? מיר זיינען שוין דא, לאמיר אריינגיין״. זאג איך:
„מילא, לאמיר אריינגיין״... און יאאאא!... איך בין, דארפט איר וויסן,
ניט קיין ליבהאבער אף גיין. מיר אלע האבן ניט ליב גיין. די זיידענשטאמערס האבן פיינט גיין. כאטש אפילו דער דאקטער האט מיר אנגעזאגט, איך זאל דווקא גיין, און דווקא א סך! צוליב דער לופט. ווארעם
לופט איז א גרויסער ענין... און יאאא! נאך מיין זיידע, עליו־השלום,
פלעגט זאגן, אז לופט ― דאס איז אזא מין זאך, וואס סיי א מענטש,
סיי, להבדיל, א בהמה אדער א חיה, אדער אזוי א לעבעדיקע זאך, קאן
זיך אן דעם ניט באגיין. מחמת לופט איז אזא מין זאך, וואס, וואס...
פארשטייט איר מיך... נאך דער רמב״ם ברענגט, אז על־פי חכמת הדאק־טאריע קומט אויס, אז בשעת א מענטש כאפט דעם אטעם... און יאאא!..
איר האט דאך געהערט מסתמא פונעם רמב״ם?
    
מ א י ר: געהערט, ווי דען?... פארוואס נעמט איר עפעס ניט
אין מויל אריין, מחותן? מחותנתטע, פארוואס נעמט איר עפעס ניט?
מלכה, בעט זיי זאלן עפעס נעמען איז מויל אריין!
    
מ ל כ ה: נעמט עפעס, פארוואס נעמט איר עפעס ניט, איך בעט
אייך?
    
ז יי ד ע נ ש ט א מ ע ר: ברענגט ער, דער רמב״ם הייסט עס,
ערגעץ אין אן ארט, אז על־פי „חכמת הפילוסופיע״ איז לופט כמעט
אזוי נייטיק, ווי וואסער. און וואסער איז דאך מים, פון די ארבעה
יסודות, הייסט עס... (ציילט אף די פינגער). רוח―לופט, מים־וואסער,
אש―פייער, עפר―ערד... (טוט א ניס).
    
א י ט ע ל ע: צו געזונט און צו אריכת ימים!
    
מ א י ר און מ ל כ ה: צו געזונט און צו אריכת ימים.
    
ז יי ד ע נ ש ט א מ ע ר: א דאנק... און יאאא!... איז ווו האלט
איך, הייסט עס? בא די ארבעה יסודות...
    
א י ט ע ל ע: יא! דו האסט דאך געוואלט, דאכט מיר, שמועסן
מיט זיי פון עפעס אן אנדער ענין גאר?...
    
ז יי ד ע נ ש ט א מ ע ר: וואס־זשע האבן מיר אזוי קיין צייט
ניט? מיר וועלן נאך ריידן. דו ווייסט דאך, אז די זיידענשטאמערס האבן
פיינט כאפ־לאפ. די זיידענשטאמערס האבן צייט. די זיידענשטאמערס
האלטן פונעם גלייכווערטל: „גיי ניט גיך, וועסטו ניט רייסן קיין שיר״.
איר האט געהארכט אמאל דאס דאזיקע גלייכווערטל? דאס איז מיין זיידנס
א ווארט. מיין זיידע, עליו־השלום, האט געהאט אין זיך ווערטער ―
וואס ווייסט איר? וואס ווייסט איר?... און יאאא!... „דאס עפעלע, פלעגט
ער זאגן, פאלט ניט ווייט פונעם ביימעלע״. און „יחוס־אבות, .פלעגט ער
זאגן, נא בית־הקברות״. אדער: „אז גאט וויל, שיסט א בעזעם״. האט
איר געהערט אמאל דאס ווארט? איז דאס אויך זיינס... הא, איטעלע, וואס
זאגסטו?
    
א י ט ע ל ע: זיינס, זיינס, זכר צדיק לברכה! נאר מיר דאכט, אז...
    
ז יי ד ע נ ש ט א מ ע ר: האב קיין יסורים ניט, איך ווייס ווו
איך האלט... און יאאא!... איז מיין זיידע, זכר צדיק לברכה, איז געווען
א ייד א חכם און א גרויסער מיוחס, ווי אייך איז באוווסט, דעם אלטן
דזשישטשעווער רענדארס אן אייניקל. איר פארשטייט? פון אייז זייט
דער „בעל השור שנגה״, פון דער אנדערער זייט דער רזשישטשעווער
רענדאר, וואס געהייסן האט ער אהרן און גערופן האט מען אים „רב
אהרן״. דאס איז ער טאקע נאר אים נאמען, דער חתן אייערער, א שקאץ
א גרויסער! וועדליק דער נאמען זיינער, וואלט ער געמעגט זיין א קאפיטשקע פרומער, כע־כע, נאר גארניט, מע קאן מיט היינטיקע קינדער
גארניט מאכן. אז ס׳איז גאר געווארן א מאדע ― אלע ווילן לערנען זיך!
אלע ווילן לערנען!
    
א י ט ע ל ע: שטונדירן אין די קלאסן.
    
ז יי ד ע נ ש ט א מ ע ר: און יאאא!... האב איך געזאגט מיין
זון: לערנען ― וויפל דו ווילסט, אבי ניט אין די קלאסן! ווארעם אונדזער משפחה, ווי אייך איז ידוע, איז קיין עין הרע א היפשע משפחה,
וועט איר פונדעסטוועגן ניט געפינען בא אונדז ניט קיין דאקטער, ניט
קיין אדוואקאט. ניט מחמת מיר זיינען, חלילה, אזעלכע פארברענטע חסידים; אדרבה, מהיכי־תיתי, פארוואס ניט? נאר גארניט, מיר זיינען ניט
גורס, מיר האלטן ניט עפעס דערפון! (טוט א מאך מיט דער האנט). און
יאאא!... קענט איר דערפון פארשטיין, וואס פאר א פנים עס האט בא
מיר, אז ער קומט צו גיין צו מיר, דער חתן הייסט עס, און זאגט מיר,
אז באשר אזוי ווי זי, הייסט עס, וויל, ער זאל זיך לערנען נאך...
    
א י ט ע ל ע: שטונדירן, הייסט עס, אין די קלאסן.
    
ז יי ד ע נ ש ט א מ ע ר: און יאאא!... זי איז אים מסית־ומדיח,
רעדט אים צו, הייסט עס, ער זאל זיך מכין זיין, צוגרייטן זיך הייסט עס,
אין די קלאסן, און די חתונה, זאגט זי, זאל מען אפלייגן אף שפעטער,
אף אמאל, הייסט עס. זי האט צייט. כע־כע!...
    
מ א י ר: (צעטראגן). ווער? ווו?
    
א י ט ע ל ע: טאקע אייער טאכטער מיינט מען, די כלה, הייסט
עס, דרודלט אן דעם חתן...
    
מ א י ר: (כאפט זיך אויף). הא? וואס? ווער? חנה?... מלכה,
דו הערסט?
    
מ ל כ ה: ווייס איך וואס קינדער פלאפלען!
    
ז יי ד ע נ ש ט א מ ע ר: קינדער, זאגט איר, פלאפלען? עס קאן
זיין. מסתמא קענט איר בעסער אייערע קינדער... איטלעכער קען זיינע
קינדער... איך ווייס, אז מיינע קינדער פלאפלען ניט. כע־כע! אט, למשל,
מיינע קינדער זיינען ניט קיין ציוניסטן. די זיידענשטאמערס האלטן עפעס
ניט פון דעם ציוניזם... ניט מחמת איך האב עפעס חלילה צו די ציוניסטן א טענה? אדרבה, מהיכי־תיתי, פארוואס ניט? נאר גארניט, איך
בין ניט גורס, איך האלט ניט דערפון! (א מאך מיט דער האנט). צי א
שטייגער, כדומה למשל, די היינטיקע ווייסע־חברהניקעס מיט די היינטיקע גענג זייערע, וואס ווילן איבערקערן די גאנצע וועלט מיטן קאפ
אראפ, מיט די פיס ארויף, ווילן זיך צעטיילן מיט אייער געלט, דרינגען,
אז אלצדינג, וואס איר האט, איז דאס ניט אייערס, פריער גאטס און
נאכדעם פרעמדס, הייסט עס, ס׳איז בא אייך סאמע גנבה, גזלה... און
יאאא!...
    
מ א י ר: (אויפגעבראכט). איך האב בא קיינעם ניט געגנבהט,
קיינעם ניט באגזלט. איך האב מיין געלט כשר פארדינט! איך האב גענוג
געהארעוועט דערויף! איך בין גענוג...
    
ז יי ד ע נ ש ט א מ ע ר: (שלאגט אים איבער). איך ווייס, איך
ווייס! ס׳ניט איך זאג עס! דאס זאגן זיי, די ווייסע־חברהניקעס, הייסט
עס... און יאאא!..
    
מ א י ר: וואסערע ווייסע־חברהניקעס?
    
ז יי ד ע נ ש ט א מ ע ר: אט א די דאזיקע, ווי, למשל, אייערע,
די יינגערע.
    
מ א י ר: (טוט זיך א ווארף). הא?...
    
ז יי ד ע נ ש ט א מ ע ר: איר דארפט זיך ניט אפעסן דאס הארץ,
מחותן! ס׳איז ניט כדאי, כ׳לעבן... (צו מלכהן). וויאזוי זאגט איר?
קינדער פלאפלען, כע־כע?... (ניסט).
    
א י ט ע ל ע: צו געזונט און צו אריכת ימים!
    
ז יי ד ע נ ש ט א מ ע ר: א דאנק... און יאאא!... איז ווו האלט
איך, הייסט עס? רעדט זי אים צו, מיינעם, הייסט עס, ער זאל זיך נאך
א ביסל צולערנען...
    
א י ט ע ל ע: שטונדירן אין די קלאסן.
    
ז יי ד ע נ ש ט א מ ע ר: און יאאא!... און איך וויל גאר אפשטעלן די חתונה, פארשטייט איר מיך, אף ראש חודש אלול, מחמת
איך האב ניט ליב קיין קלאסן, ניט מחמת איך האב עפעס צו זיי; אדרבה,
מהיכי תיתי, פארוואס ניט? נאר גארניט, איך בין ניט גורס. איך האלט
ניט דערפון! (א מאך מיט דער האנט). און יאאא!... (א קוק אפן זייגער.
כאפט זיך אויף) או־ווא! א ביסל פארזעסן. מיר וועלן זיך נאך אומקערן
מסתמא צו דעם ענין נאכאמאל, אז עס וועט האלטן בא אפשטעלן די
חתונה, אם ירצה השם... און יאאא!... איך האב פיינט דוחק את השעת
זיין, איך האב ניט ליב כאפ־לאפ על רגל אחת. די זיידענשטאמערס האבן
צייט. „ווער עס לויפט, דער מידט זיך איין״. האט איר געהארכט אמאל
דאס ווארט? ס׳איז אויך מיין זיידנס, זכותו יגן עלינו. הא, איטעלע,
וואס זאגסטו?
    
א י ט ע ל ע: (גרייט אף אוועקצוגיין). אלץ, אלץ איז זיינס, זכר
צדיק לברכה!...
    
ז יי ד ע נ ש ט א מ ע ר: (צו מלכהן מיט א זייט). וויאזוי האט
איר געזאגט? קינדער פלאפלען? כע־כע! ניט אלע קינדער פלאפלען. מיינע קינדער פלאפלען ניט. די זיידענשטאמערס פלאפלען ניט... א גוטן!
(זוכט א מזוזה, גייען אפ. מאיר און מלכה בלייבן א מינוט אן לשון,
ווי געפלעפט).
    
 אכטע סצענע
    
מ א י ר: (צו מלכהן). נו?
    
מ ל כ ה: (צו מאיר). נו?
    
מ א י ר: וואס נו?
    
מ ל כ ה: וואס וואס נו?
    
מ א י ר: (א שטארקן שפיי אן דער זייט). טפו!...
    
 סוף פון ערשטן אקט.
    
 א רייך מעבלירט צימער בא די שאלאנטס, אנגעשטעלט און אנגעפאקט, ווי
אין א מעבל־מאגאזין. שפיגלען הויכע: פארטעפיאנעס צוויי; שטולן געגילטע;
בילדער אף די ווענט א סך: אויבנאן, אין גילדענע ראמען, צוויי גרויסע פארטרעטן:
דער באלעבאס אין א יארמלקע און די באלעבאסטע מיט א סך פערל אפן האלדז;
באם קאמין זיצט א בייזער הונט מיט א מוראדיקן קוק ― סכנות נפשות; א גליק,
וואס פון גיפס.
    
 ערשטע סצענע
  
מ א ש ע: (דרייט זיך ארום מיט א בארשט, שטעלט צונויף דאס
מעבל, קערט און ראמט און רעדט צו זיך אליין). א שטוב! דרייסיק
מאל א טאג דארף מען נאך זיי ראמען, אויסראמען זאל עס זיי!... און
קינדער? נו, קינדער! מע זאל זיי געדיכט זייען און שיטער אויפגייען!
פארט אוועק דער באלעבאס ― קערן זיי איבער די גאנצע שטוב הארע־קארע! (שטעלט אוועק א שטול און צעברעכט א פיסל). א בראך פאר
א בראך... לאז עס זיין די כפרה פאר מיר און פאר כל ישראל, זיי האבן
גענוג!... בעסער פון אלע איז מאטווייטשיק, מיטן קאפ זאל ער אנלייגן!
טאג ווי נאכט נאר געקנייפט זיך!... און א פלארעניו! ס׳זאל אף איר
קומען אן אויסכאפעניש! טאמער וויל די באלעבאסטע אמאל שענקען
א קליידל אן אלטס, צי א פאר שיך, לאזט זי ניט... זי מעג טאקע ניט
פארמאגן קיינמאל!... א שטיקל גליק, וואס די „בארישניע״ שטעלט זיך
איין אמאל, די כפרה זאל זי זיין פאר דער „בארישניע״ אינאיינעם מיט
דעם קליינעם סאשקע, פארברענט זאל ער ווערן! מיר צעשניטן א פאר
נייע קאלאשן!... אנגערויכערט ווי אין א באד! (עפנט אויף א פענצטער
און טריט ארויס דעם רויך מיטן האנטעך). טאמער פארט אוועק דער
באלעבאס אף איין טאג, קלייבן זיך צונויף אהערצו, צו די „פאניטשלעך״, גאנץ קעקעלי־קהל, פון דער וועלט בחורים; דער רוח ווייס זיי,
וואס זיי טוען דא; ווישן ניט אפ די שטיוול אפילו; רייסן זיך אף די
גארגלען און רייכערן, און רייכערן, און רייכערן! (טרייבט ארויס דעם
רויך מיטן האנטעך, פארטשעפעט און צעברעכט א וואזע). א בראך פאר
א בראך! (פארקערט די שטיקלעך וואזע). לאז זי זיין די כפרה פאר מיר
און פאר כל ישראל, ס׳איז בא זיי דא גענוג!...
    
(הערט זיך א קול פון אינעווייניק: „מא־שע! מא־שע!״ ― מאשע
הויך אף א קול): איך גיי! איך גיי! (שטיל פאר זיך). ס׳איז אוודאי פלא־רעניו מיט אירע האר... דריי שעה דארף מען שטיין אף די פיס בשעת
    
 זי פארקעמט זיך!... א מענטש האט בא זיי א ווערט פון א הונט... עס
    
 מעג שוין קומען אף זיי א כאליערע אף אלע באלעבאטים, מע זאל שוין
    
 פון זיי אמאל עפעס אויפגעריכט ווערן, ליבער גאט!... (דורך איין טיר
    
 גייט מאשע אוועק; עס קומט אן פון דער אנדערער טיר מ ל כ ה, נאך
    
 איר ― פ ע ס ל. פעסל קוקט זיך ארום אף אלע זייטן איבערראשט,
    
 רעדט גיך, מאלט ווי א מיל).
    
 צווייטע סצענע
    
 מ ל כ ה: ווען־זשע, הייסט עס, קומסטו אן? זיץ פעסל. הא?
    
 וואס זיצסטו ניט?
    
 פ ע ס ל: א דאנק, איך קאן באשטיין. (זעצט זיך אוועק מיט א
    
 זייט אף איין עק בענקל). ווען איך קום אן ― פרעגט איר מיך? מיטן
    
 באן קום איך אן. איך בין געפארן פארביי, בין איך געפארן, און האב
    
 מיך אנגעהויבן דערפרעגן, צי ווייסט איר ניט, וואס מאכט עפעס טשאלנט?
    
 זאגן זיי: וואסער טשאלנט? זאג איך: מאיר טשאלנט. איר קענט ניט
    
 מאיר טשאלנט? זאגן זיי: מיר ווייסן ניט קיין טשאלנט; אפשר מיינט
    
 איר, זאגן זיי, שאלאנט, מאיר שאלאנט?... זאג איך: איר ווילט שאלאנט,
    
 לאז זיין שאלאנט. בא אונדז האבן זיי געהייסן טשאלנט: ער טשאלנט
    
 און זי ― טשאלנטעכע...
    
 מ ל כ ה: (רייסט זי איבער). וואס־זשע מאכט עפעס דיין לייזער?
    
 פ ע ס ל: וואס זאל ער מאכן? א מוכר־תבואהניק!... וואס מע
    
 טוט און וואס מע מאכט ― איז שלים־שלים־מזל! האט ער געהאנדלט
    
 מיט ווייץ, איז ווייץ געלעגן ניין איילן אין דער ערד. א חוץ וואס די
    
 ווייץ אליין האט געטויגט אף כפרות, איז ניט געווען קיין קונה אף קיין
    
 ווייץ, כאטש נעם די ווייץ און ווארף ארויס די ווייץ. זאג איך אים: וואס
    
 האסטו זיך אנגעקלעפט אין ווייץ? זעסט דאך, אז די ווייץ איז ניט קיין
    
 ווייץ; נעמט מען, זאג איך, און מע קויפט פראסע, און מע קויפט הירזש.
    
 גייט ער און קויפט הירזש. ווערט א זול אף הירזש; אומעטום הירזש,
    
 ווו מען טוט זיך א ווארף ― איז הירזש און הירזש! צו וואס האט דיר
    
 געטויגט, זאג איך, הירזש? הירזש גייט דיר אפ? זאגט ער: האסט דאך
    
 מיר אליין געהייסן קויפן הירזש! האב איך דען געמיינט, זאג איך, דווקא
    
 הירזש?...
    
 מ ל כ ה: (רייסט זי איבער). נו, און די קינדער דיינע וואס מאכן?
    
 פ ע ס ל: די קינדער? לאזן זיי זיין געזונט און שטארק. איר ווייסט
    
 ניט היינטיקע קינדער? היינטיקע קינדער איז ניט דאס, וואס אמאליקע
    
 קינדער. אמאליקע קינדער זיינען געווען קינדער, און היינטיקע קינדער
    
 וואס? היינטיקע קינדער ווייסן נאר גיין אף „מעניסטראציעס״, נאר לויפן,
    
 און נאר שרייען, נאר ליארעמען, און נאר פילדערן! אז עס קומט אונ־
    
 טער א יום־טוב אדער א כאגע, פאלט מיר ארויס די נשמה: קינדער, גייט
    
 ניט! קינדער, לויפט ניט! קינדער, שרייט ניט!...
    
מ ל כ ה: וויפל קינדער האסטו?
    
פ ע ס ל: וויפל קינדער איך האב? לאזן זיי זיין געזונט און
שטארק! איר האט דען געזען אמאל א סך קינדער? ניטא קיין צופיל
קינדער! וויפל קינדער ס׳זאלן ניט זיין, זיינען זיי קינדער! איינע האב
איך די עלטערע, רופט מען זי סאסל, נאך דער באבע סאסע, איר צו
לענגערע יאר; איז דאס א סאסל ― וואס זאל איך אייך זאגן? זינט גאט
האנדלט מיט סאסלעך, האט ער נאך אזא סאסל ניט געהאט, מעגט איר
מיר גלייבן אף נאמנות! און א חתן נעמט זי ― שוין איינמאל א חתן,
פון חתן־לאנד א חתן! (עס קומט אן פ ל א ר א, זעט ניט פאר זיך קיינעם, דרייט זיך אקעגן שפיגל, זינגט א לידל און טאנצט אונטער).
    
 דריטע סצענע
    
 פ ל א ר א: (נעמט ארויס א בריוול און לייענט אף רוסיש).
„ליבסטע, טייערסטע פלארא! דיין זיס בריוועלע האט מיך דערקוויקט.
איך בין זייער צופרידן, וואס דיין פאטער איז אוועקגעפארן און וואס
איך וועל זיך קאנען זען מיט דיר היינט אף דער אפערעטקע. צווישן טאג
און נאכט וועל איך מיך אראפכאפן צו אייך און וועל דיך נעמען אין
טעאטער אריין. האב קיין פאראיבל ניט, וואס איך קום ניט באלד; איך
וויל ניט באגעגענען זיך מיט דיינע ברידערלעך, וואס מיינען, אז זיי
מאכן גליקלעך די וועלט מיט זייערע „סאבראניעס״ און מיט זייערע „זא־סעדאניעס״. איך האב פיינט דיינע ברידער און האב פיינט דיין שוועסטער מיט די געשארענע האר. איך האב ליב נאר דיך אליין, מיין טייערער ענגל, מיין נשמה, מיין הארץ, מיין לעבן פלארא!״ (לייגט צונויף
דאס בריוועלע, קוועטשט דאס צו צום הארצן). אך, מיין ליבער טייערער
מאקס!
    
פ ע ס ל: אט דאס איז די געגטע אייערע? די גרושה? א בארליאנט
דאס איז!
    
פ ל א ר א: (דערזעט, טוט זיך א ווארף צוריק). וואס איז דאס
פאר א שלים־מזל? אלעמאל, ווען דער פאפא פארט אוועק, טראגט אן
דער רוח אן אנדער שווארץ יאר!
    
פ ע ס ל: שלים־מזל זאגסטו? שלים־שלים־מזל! וואס זאל מען
טאן, אז גאט וויל ניט געבן קיין מזל? ווי זאגט מען דאס: אן מזל זאל
מען נאר ניט געבוירן ווערן! איידער א פונט גאלד איז בעסער א לויט
מזל... פונדעסטוועגן האט זיך יעדער מענטש זיין מזל, און אפילו א
קינד, אז ס׳ווערט געבארן, אזוי שטייט, זאגט מען, בא אונדז געשריבן
אין די ספרים, ווערט דאס אויך געבארן מיט זיין מזל...
    
פ ל א ר א: זי האט זיך עס א ביסל צעמזלט! ווער איז די יידענע,
מאמע?
    
מ ל כ ה: דאס איז פעסל דער מומע סאסעס, אונדזערע אן אייגענע, א קרובה דיינע.
    
פ ע ס ל: (אף פלאראן). א בארליאנט דאס איז! (גייט צו, טוט
א קוש פלאראן אין האנט).
    
פ ל א ר א: וואס־זשע טוט זי דא? וואס דארף זי?
    
פ ע ס ל: (אף פלאראן). א בארליאנט דאס איז! וואס איך טו
דא? וואס זאל איך טאן? גארניט, איך בין געפארן פארביי, האב איך מיך
אנגעהויבן צו דערפרעגן: „ווייסט איר ניט, וואס מאכט עפעס בא אייך
טשאלנט?״ זאגן זיי: „וואסער טשאלנט?״...
    
מ ל כ ה: (רייסט זי אפ). קום, פעסל, וועלן מיר עפעס נעמען אין
מויל אריין. ביסט אוודאי הונגעריק...
    
פ ע ס ל: הונגעריק? ביז מיין לעבן זאל איך אזוי זיין הונגעריק,
ווי איך בין איצטער הונגעריק! פאר פרייד איז דער גאנצער הונגער
אוועקגעפלויגן, גלייך ווי ס׳איז גאר קיינמאל קיין הונגער ניט געווען אף
דער וועלט! (מלכה נעמט זי אוועק).
    
פ ל א ר א: (האלט זיך בא די זייטן). כא־כא־כא!
    
פ ע ס ל: (אף פלאראן). א בארליאנט דאס איז! (גייט אוועק מיט
מלכהן. פלארא דרייט זיך אקעגן שפיגל. עס קומען אריין מ א ט וו יי
און ד א וו י ד ק ע).
    
 פערטע סצענע
    
ד א וו י ד ק ע: (קוקט, ווי פלארא דרייט זיך פארן שפיגל. רעדט
צו מאטווייען שטיל) הערסטו, וואס איך וועל דיר זאגן, מיין טייערער
שפילפויגל? דיין שוועסטער איז דאך נאך עפעס טאקע גאר א „שקאש־קעוואטע שטוטשקע!״ .
    
מ א ט וו יי: פי! וואס איז דאס פאר א מין אויסשפראך בא דיר?
    
ד א וו י ד ק ע: טאקע באמת! אף וואס דען פאר א שפראך ביסטו
געוווינט געווארן צו ריידן, דו דזשענטלמען מיינער?
    
פ ל א ר א: (דרייט זיך אויס, דערזעט א פרעמדן מענטשן, טוט
זיך א ווארף צו דער טיר). אך, פארדאן!
    
ד א וו י ד ק ע: (צו פלאראן). פארדאן איז א לאקשנברעט...
(פלארא ווערט אנטרונען).
    
 פינפטע סצענע
  
מ א ט וו יי: אט אזוי רעדט מען מיט א דאמע, דו אומגעבילדעטער מענטש וואס דו ביסט?
    
ד א וו י ד ק ע: וואס זאגט איר אף דעם תרנגול! למאי האסטו
מיך ניט פארגעשטעלט פאר דיין שוועסטער? עס שטייט דיר ניט אן, דו
שוטה בן פיקהאלץ, דו שארלאט־שבשארלאטים, דו פאנסקי צאפ איינער?
    
מ א ט וו יי: נאכאל! קומסט צו מיר אין שטוב אריין מיך זידלען?
    
ד א וו י ד ק ע: כא־כא! צו אים אין שטוב אריין! (באקוקט די
שטוב). א גרויסן חלק האסטו אין דער דאזיקער שטוב!
    
מ א ט וו יי: מיין טאטנס שטוב...
    
ד א וו י ד ק ע: אז אך און וויי איז דיין טאטן, וואס פאר א זון
ער האט אויסגעהאדעוועט! הער נאר, דו ווייסט כאטש, דו גרינער אגרעס
איינער, וואס איך בין צו דיר אזוי פרי געקומען?
    
מ א ט וו יי: דהיינו? זאג, וועלן מיר הערן.
    
ד א וו י ד ק ע: איך האב צו דיר א בקשה, מיין ליבער רב אליקום,
א טובהלע.
    
מ א ט וו יי: (ווערט בלייכלעך) אך, מיטן גרעסטן כבוד!
    
ד א וו י ד ק ע: מיטן גרעסטן בזיון קערסטו מיינען? מע האט
מיך נעכטן „צעלייגט״, ווי א שעפס געשלאגן „צו דער אדער״, כ׳האב
געגליט א גאנצע נאכט ווי „אף פאקן״, און בין ארויס „נקי״, ריין ווי
א טעלער, נאך קיינמאל ניט געווען אזוי „אפן״, ווי היינט.
    
מ א ט וו יי: ווער האט דאס דיך אזוי אפגערייניקט?
    
ד א וו י ד ק ע: ווער ניט? תחילת האב איך געהאט שוין אנגעשלאגן א היטל מיט גאלד; טראגט אן דער רוח דעם שווארצן „קאטער״,
און וויבאלד דער שווארצער קאטער שטעלט זיך אוועק און הייבט אן
„שמירן״ פאר מיר, אזוי ווייס איך פריער, אז איך וועל אריין ווי קורח,
איך וועל ברענען ווי א שטרויענער דאך ― אזא שלים־מזל איז דאס,
ברענען זאל ער! טוט ער א קוק אין וואסער ― הייבן אן פגרן פיש...
וואס טויג דיר גרויס ― איך האב מיך „ארויפגעריסן״ אף די ריינע
דרייצן „פאסן״!
    
מ א ט וו יי: (מיט ברענענדיקע אויגן). דרייצן פאסן?!
    
ד א וו י ד ק ע: ווי די בערן!
    
מ א ט וו יי: ווער האט „געווארפן״ די „באנק״?
    
ד א וו י ד ק ע: דו ווייסט ניט ווער? אלץ דער פלאקנשיסער!
פארשטערט זאל אים ווערן! אים, אז עס גייט אוועק דאס „בלעטל״, קאן
ער אויסטאן די גאנצע „קוליסע״ אדם־נאקעט, צונעמען ווו ס׳איז דא
ערגעץ א העלער און לאזן זיצן דעם עולם אפן קלאץ!... איך שארף אף
אים די ציין שוין פון לאנג; איך מוז אים אמאל כאפן און אפבייסן אן
אויער! זיין גליק, וואס איך בין איצטער אן „אראפטשיק״, גיי ארום אן
קליינגעלט... און אפן „פאנף״ וויל ער מיט מיר ניט שפילן; קרייט איז
א רפואה, זאגט ער, צו ווערעם, ווערעם זאלן עסן זיין לייב!... וועסט
מיך דערהאלטן בא מיין לעבן, הערסטו, אז דו וועסט מיר געבן א ביסל
גאלד.
    
מ א ט וו יי: (דערשראקן). ווי קומט צו מיר גאלד?
    
ד א וו י ד ק ע: מאך נאר ניט קיין אנשטעלן, דו זויערע קיסליצע, און גיב אהער צוויי „שמאטעס״. זיי נאר ניט דאס, וואס סע קוויטשעט!
    
מ א ט וו יי: (כאפט ארויס דעם טייסטער). איך זאל אזוי ריין
זיין פון שלעכטס! נא, זע!
    
ד א וו י ד ק ע: (שטופט אים אפ דעם טייסטער). די קונצן גייען
בא מיר ניט אן! ווייסט דאך, אז איך בין א מבין אף א טשאד, היינט
וואס מאכסטו אנשטעלן, דו פרא־אדם, דו פוסטע גלאק, דו „באסיאק״
איינער? און אז עס מאכט זיך, ד ו בלייבסט זיצן אין קלוב אן פאדעם, גיב איך דיר ניט, דו יאקל בן פלעקל, דו הונט איינער, דו כלב
שבכלבים?! (עס קומען אן פון אן אינעווייניקסטער טיר ח יי ם  און
וו א ל א ד י ע ;  נאך זיי ― פארלעכווייז יונגעלייט און בחורים מיט
שווארצע און בלויע העמדלעך ― חיימס און וואלאדיעס חברים; אויך
מיידלעך מיט אונטערגעשארענע האר און מיט צעפלעך און מיט רויטע
בלוזקעס; אייניקע גייען ארום הין און צוריק, ריידן מיט היץ, מאכן מיט
די הענט; אייניקע וויגן זיך אין די וויגשטולן; אייניקע צעלייגן זיך אין
די ווייכע פאטעלן, ווי באם טאטן אין וויינגארטן, און רייכערן. א פאר
מיידלעך זעצן זיך אוועק צום פארטעפיאן; איינע קלאפט מיט די הענט
איבער די ביינדלעך. באזונדער, אן א זייט, שטייט ח נ ה ;  אקעגן
איר ― א ר א נ ט ש י ק, טענהט עפעס, האלט א פאפיר. מאטוויי און
דאווידקע בלייבן שטיין אין א ווינקל הינטער די בלומען; מע זעט זיי
ניט).
    
 זעקסטע סצענע
    
ע ר ש ט ע   ב ל ו ז ק ע: וואס טוסטו?
    
צ וו יי ט ע   ב ל ו ז ק ע: איך שפיל אפן בורזשואזנע אינסטרומענט.
    
ע ר ש ט ע ר  ח ב ר: אינטערנאציאנאליזם! אינטערנאציאנא־ליזם!... פאר א פאלק, וואס האט א טעריטאריע, זיצט אף זיין ערד, איז
גרינג צו ריידן פון אינטערנאציאנאליזם, זיך משדך זיין מיט אנדערע
פעלקער; פאר אונדז, יידן, איז דאס א שחיטה!
    
צ וו יי ט ע ר  ח ב ר: מיט וואס איז דאס א שחיטה?
    
ח יי ם: אזוי. ווארעם אלע גרויסע פעלקער, נאך אלע טענות,
בלייבן פארט באלעבאס בא זיך אין לאנד. ענגלענדער וועלן תמיד זיין
ענגלענדער; פראנצויזן וועלן תמיד בלייבן פראנצויזן. און פון אונדז
וואס וועט בלייבן? אט דאס א! (בלאזט פונעם פאפיראס).
    
ד ר י ט ע ר  ח ב ר: אן אומגליק מיט די ציוניסטן! באלד זיינען
זיי דא מיט זייער נאציאנאליטעט! מע רעדט פון פאראייניקן זיך קעגן
קאפיטאל, פירן א מלחמה מיט דער בורזשואזיע, קומען זיי צוגיין מיט
זייער פאלקס־געפיל און מיט זייער גאט... א סך האט איר געפועלט מיט
אייער נאציאנאליזם? וווהין זיינען אהינגעקומען אונדזערע גרויסע יידן:
שפינאזע, היינע, בערנע, לאסאל, מארקס און נאך כדומה? איר האט געזארגט פאר אייער נאציאנאלנאסט, און זיי זיינען זיך דערווייל אוועק צו
פרעמדע...
    
וו א ל א ד י ע: וואסערע פרעמדע? ניטא קיין אייגענע! ניטא קיין
פרעמדע!
    
פ ע ר ט ע ר  ח ב ר: אהא! קאסמאפאליטיזם האט זיך שוין
צערעדט!
    
פ י נ פ ט ע ר  ח ב ר: מע איז אריינגעגאנגען אהער זיך אפרוען
 פון דער דיסקוסיע, האבן זיי פארבונדן דא א פרישע דיסקוסיע. משוגעים!
    
ז ע ק ס ט ע ר  ח ב ר: (לאכט). כא־כא־כא! כא־כא־כא!
    
א ל ע: וואס איז אף אים אזא געלעכטער?
    
ז ע ק ס ט ע ר  ח ב ר: קומט אהער, וועט איר עפעס הערן א
שיינס! (אלע לאזן זיך צו אים). זעט איר? (ער נעמט בא חנהס חתן א
 פאפיר פון די הענט). דאס האט זיידענשטאמער געבראכט צו טראגן
 אהער א „פעטיציע״!
    
א ל ע: א „פעטיציע״?
    
א ר א נ ט ש י ק: (רויט. ווישט זיך דעם שווייס, שטעלט ארויס
 א שווערע גאלדענע קייט מיט א גרויסן מעדאליאן). וואס איז פאראן
 וואס צו לאכן? אלע גייען היינט מיט פעטיציעס, פארוואס זאלן מיר ניט
 גיין מיט א פעטיציע? מיט גוטן אז מיר וועלן גיין, וועלן מיר תמיד בע־
 סער מאכן... דאס האט איר נומער איינס... (האלט דעם פינגער אזוי אז
 מען זאל זען, ווי דער בריליאנט פונעם רינג פינקלט).
    
ע ר ש ט ע ר  ח ב ר: ווילט איר, אז מיר זאלן חתמענען אף
 אייער פעטיציע?
    
א ר א נ ט ש י ק: פארוואס ניט?
    
צ וו יי ט ע ר  ח ב ר: אפשר וואלט איר זיך מטריח געווען זי
 איבערלייענען?
    
ד ר י ט ע ר  ח ב ר: (צום צווייטן). האסט, אפנים, מער ניט
 וואס צו טאן? (דער עולם לאכט).
    
ח נ ה: (גייט צו). וואס איז דא? (צום חתן). וואס איז? (זיי ריידן
 ביידע שטילערהייט. אראנטשיק באהאלט דאס פאפיר צוריק אין בוזעם־
 קעשענע, ווישט דעם שווייס, שטעלט ארויס די גאלדענע קייט מיט גרויסן
 מעדאליאן).
    
וו א ל א ד י ע: (קוקט אפן זייגער). שוין באלד איבערגעגאנגען
 די מינוטן. קינדער, קינדער, צו דער ארבעט! די צייט שטייט ניט! (קלינגט
 מיט א גלעקל. אלע הייבן זיך אויף פון די ערטער, ווארפן אוועק די פא־
 פיראסן אף דער ערד, צעטרעטן מיט די פיס, און לאזן זיך גיין אלע אין
 איין טיר. חנה מיטן חתן גייען פון הינטן).
    
 זיבעטע סצענע
    
 ד א וו י ד ק ע: וואס איז דאס? וואס פאר א קאמעדיע בא אייך?
 ווער זיינען די דאזיקע לייט?
    
מ א ט וו יי: ס׳איז בא זיי אן אסיפה... חברה יונגווארג... ציוניסטן... סאציאל־דעמאקראטן...
    
ד א וו י ד ק ע: וואס ווילן זיי?
    
מ א ט וו יי: ווייסט ניט וואס זיי ווילן?
    
ד א וו י ד ק ע: איך זאל אזוי וויסן פון דיר.
    
מ א ט וו יי: האסט קיינמאל ניט געהערט דאס ווארט פראלעטאריאט?
    
ד א וו י ד ק ע: איך זאל דיך אזוי האבן פאר א טאטן.
    
מ א ט וו יי: זיי ווילן, פארשטייסטו מיך... זיי שטעלן זיך איין
פאר די ארעמע ארבעטער. זיי ווילן איינפירן, ס׳זאל זיין ווינציקער געארבעט און מער גענומען געלט. היינט פארשטייסטו שוין, דו גויישער
קאפ?
    
ד א וו י ד ק ע: אט דאס איז גאר? דו פוסטע כלי וואס דו ביסט!
דאס אייגענע ווילן מיר דאך אויך!...
    
מ א ט וו יי: וואס דען מיינסטו? קום, וועלן מיר מאכן אן
עקארטע.
    
ד א וו י ד ק ע: האסט דאך געזאגט, אז דו האסט קיין געלט ניט,
דו שקרן, דו כזבן, דו ליגנער וואס דו ביסט!... ווייסטו וואס איך וועל
דיר זאגן, פאני פיפערנאטער? ס׳איז בא אייך א שטוב פון סאמע משוגעים, לאם איך אזוי לעבן מיט דיר אינאיינעם. קום, יאקים!... (גייען אפ,
עס קומען אן מלכה מיט פעסלען).
    
 אכטע סצענע
  
פ ע ס ל: (מאלט ווי א מיל). גאט זאל אייך העלפן, מלכהניו, איר
זאלט תמיד זיין רייך, און תמיד געזונט, און תמיד אויפגעלייגט, און
תמיד פריילעך. איך זע, ס׳איז בא אייך א שטוב, קיין עין הרע, וואס
ס׳איז תמיד פריילעך, קיין עין הרע, אזויפיל געסט בא אייך. (ווייזט מיט
דער האנט אף דער טיר, ווו עס הערן זיך קולות פון יונגווארג).
    
מ ל כ ה: (קוקט אף יענער טיר, זיפצט). געסט? הלוואי וואלטן
זיי בעסער ווינציקער געגאנגען אהער, וואלט איך געווען רויקער...
    
פ ע ס ל: (מאכט זיך ניט הערנדיק, מאלט ווייטער). קיין עין הרע,
אזא ראסקאש ווי בא אייך, קיין בייז אויג זאל ניט שולט זיין. וואס
פעלט אייך?
    
מ ל כ ה: זאל עס מיר צוקומען! אונדז פעלט נאר שלום־בית.
ווייסטו שוין, וואס אונדז פעלט?...
    
פ ע ס ל: (מאכט זיך ניט הערנדיק). היינט די קינדערלעך אייערע,
קיין עין הרע, קיין בייז אויג, בארליאנטן! און דעם נחת, וואס איר האט
פון זיי. מיטן כבוד, קיין עין הרע, קיין בייז אויג!
    
מ ל כ ה: ווו איך האב ערגעץ א שונא, רבונו של עולם!... נחת
    
זאגסטו? א שיינער נחת! די עלטערע טאכטער געגט זיך... די זין ווילן
    
ניט חתונה האבן... באם עלטערן שיט זיך שוין א בערדל... די יינגערע
    
האלטן אין איין לערנען מיט איין גיין אף סאבראניעס־גוליאניעס...צי־
    
טערט אף מיר דאס לייב פאר זיי... ריידן אזעלכע ווערטער, אז מע קאן
    
שטארבן!... אז ער איז אינדערהיים, מאיר הייסט עס, האט מען כאטש
    
א ביסל דרך־ארץ, פארט א מאנצביל! און פארט ער אוועק אף איין טאג,
    
קערט מען איבער די שטוב! מע קלייבט זיך צונויף, ווו ערגעץ א שלע־
    
פער, א בעל־מלאכה, אף טיש און אף בענק! און פרווו זאגן א ווארט,
    
ביסטו ניט זיכער מיטן לעבן!... ס׳איז עפעס גאר הפקר געווארן, עפעס
    
א פארקערטע וועלט: טאטע־מאמע האבן היינט מורא פאר די קינדער...
    
וואס, ניט אזוי?
    
 פ ע ס ל: וואס זאלט איר קלערן, מלכהניו, ס׳איז אין אונדזער
    
גראד אויך ניט בעסער. מע דארף היינט פאר קינדער האלטן דאס היטל;
    
אניט, כאפן זיי א שטעקן מיט א רויטע פאטשיילע און מע גייט ארויס
    
אף א „מעניסטראציע״...
    
 מ ל כ ה: (ציטערט אזש). מער ווי פאר אלע האב איך מורא פאר
    
מיין וואלאדיען ― אט א יענער, וואס כ׳האב דיר אנגעוויזן, מיטן
    
העמדל... מילא, דער עלטערער איז טאקע אפילו א גרויסער גארנישט,
    
ווערט פארפאלן אמאל אף א גאנץ מעת־לעת; ווער ווייס ווו ער איז גע־
    
ווען? איז ער אבער דערפאר א שטילער, מישט זיך ניט אהין, ווו מע
    
דארף ניט... וועט קומען די צייט, וועט ער מסתמא חתונה האבן, ווערן
    
א מענטש... דער אנדערער איז זייער א וווילער, איז ער אבער א „צע־
    
ניסט״, א פייעריקער „צעניסט״!
    
 פ ע ס ל: (שאקלט מיטן קאפ). איי־איי־איי! ווי קומט עס צון
    
אייך?
    
 מ ל כ ה: לאם איך אזוי וויסן שלעכטס מיט דיר אינאיינעם...
    
למאי וואלאדיע? פון וואנען קומט צו מיר אזא וואלאדיע? דער וואלאדיע
    
האט אף זיך א קאפ, וואס מע זאל אויספארן די גאנצע וועלט! ער האט
    
אים ליב דאס חיות, מיין מאיר הייסט עס... ער זאל אבער הערן, וואס
    
דער וואלאדיע רעדט! ער זאל וויסן, וואס דער וואלאדיע טוט! (בייגט
    
זיך צו צו פעסלען אפן אויער). ער לערנט זיך שיסן...
    
 פ ע ס ל: (שאקלט מיטן קאפ, שמוצערט מיט די ליפן). דער איי־
    
בערשטער זאל שומר ומציל זיין! פונקט דאס אייגענע, וואס בא אונדז.
    
באלד עפעס ― שיסן זיי!...
    
 מ ל כ ה: איין שטיקל נחת וואלט איך געהאט פון מיין קלענע־
    
רער טאכטער, פון מיין חנהלען; קוים דערלעבט א שידוך טאן, און נאך
    
וואס פאר א שידוך! משהלע זיידענשטאמער ― דער ערשטער יחוס בא
    
אונדז! און א חתן ― אזא יאר אף מיר! א שטיק גאלד! האסט דאך
    
אים געזען?
    
 פ ע ס ל: א בארליאנט דאס איז! קיין עין הרע, קיין בייז אויג!
    
מ ל כ ה: איז אבער מיין מזל אזוי גרויס, אז זי וויל ניט חתונה
האבן.
    
פ ע ס ל: וויי איז מיר! וואס הייסט, זי וויל ניט חתונה האבן?
    
מ ל כ ה : זי וויל זיך לערנען וויל זי... מיינסט, זי איז ווינציק
געלערנט? געלערנט מיט סכנת־נפשות! נאר וואס דען? פאר איר איז
קארג, זאגט זי, זי וויל נאך! טענה איך מיט איר: נו, און די חתונה?
זאגט זי: די חתונה וועט מעגן זיין שפעטער מיט עטלעכע יאר...דו
הערסט? א גליק, הערסטו, וואס ער, מאיר הייסט עס, ווייס ניט דערפון.
ער ווייס גארניט, מע באהאלט פון אים ,מע האט פאר אים דרך־ארץ.
פארט א מאנצביל! א מאנצפארשוין! (עס פליט אריין ווי א וויכער סאש־קע, גלייך צו דער מוטער).
    
 ניינטע סצענע
    
ס א ש ק ע: מאמע, געלט! געלט, מאמע! דאוואי דיענגי!
    
מ ל כ ה: (צו דער קעשענע). שא! וואס פאר געלט? אף וואס
איז געלט?
    
ס א ש ק ע: אף וואס (טראכט א ביסל). אף... טינט!
    
מ ל כ ה: טינט? קארג טינט אין שטוב, טאטעניו? ערשט נעכטן
געקויפט א פלאש טינט! ווער טרינקט אויס אזויפיל טינט?
    
ס א ש ק ע: נו, פענעס!
    
מ ל כ ה: פארשטייט זיך, אז ניט קיין טינט, איז פענעס.
    
פ ע ס ל: אט דאס איז אייער מיזיניקל, לעבן זאל ער? א בארליאנט דאס איז, קיין עין הרע, קיין בייז אויג! (מלכה ציילט אים געלט,
פעסל שאקלט מיטן קאפ, מאכט גרימאסן; סאשקע, הינטער אירע פלייצעס, מאכט איר נאך. מלכה ווינקט צו אים, ער זאל אוועקגיין. סאשקע
אנטלויפט. עס לויפט אריין מאשע דאס שטוב־מיידל מיט אן איבערגע־
 שראקן פנים).
    
 צענטע סצענע
    
מ א ש ע: געקומען אהער דער נאדזיראטעל מיטן „טשעסנע פרי־
 סטאוו״... א פולער הויף... ארומגערינגלט די גאנצע שטוב ארום און
 ארום...
    
מ ל כ ה: (א פליעסק מיט די הענט). א דונער האט מיך דער־
 שלאגן! (לאזט זיך אין יענעם חדר, ווו די קינדער. פאלט חלשות).
    
פ ע ס ל: (ווארפט זיך צו מלכהן). גאט איז מיט אייך, מלכהניו!
 הארצעניו! נשמהניו! וואסער! גיכער! ברענגט אהערצו וואסער!... (עס
 הערט זיך א רעש אין יענעם צימער, ווו קליינווארג איז. ― גיך שפרינגט
ארויס פון דארטן אראנטשיק, בלאס ווי דער טויט, לויפט ארום, ווי א
פארסמטער איבערן זאל; אלע טירן זיינען צו).
    
א ר א נ ט ש י ק: (רעדט צו זיך אליין). מע דארף זיך באצייטנס
אפטראגן פון דאנען... וואס האב איך דא צו טאן?... ניט מחמת איך
האב מורא! וואס האב איך מורא? נאר גארניט, איך האב עס פיינט!...
(שפרינגט ארויס דורכן פענצטער).
    
 סוף פונעם צווייטן אקט.
    
 די זעלבע דעקאראציע, וואס אין ערשטן אקט. ― מ א י ר  גייט ארום צעטראגן, די הענט ארונטער. ― מ ל כ ה, אין א פאריק און אין ברילן, זיצט איבער
א גראבן קרבן־מנחה און דאוונט שטילערהייט מיט א פרום פארוויינט פנים. מישט
איין בלעטל נאכן אנדערן.
    
 ערשטע סצענע
    
מ א י ר: יא, פיין, פיין... האסט זיך שיין אויסגעפיינט, מאיר
שאלאנט, שיין!... די טאכטער אנטלאפן ― און מיט וועמען? מיט עפעס
א נאקעטן פראוויזאר, צי א ציינרייסער, א דאנטיסט. דער רוח ווייס זיי
דארטן! און דער זון זיצט... (שטעלט זיך אפ א וויילע, ברעכט די הענט).
און ווער איז שולדיק, אז ניט דו?
    
מ ל כ ה: (דאוונט). איך?
    
מ א י ר: ווער דען? איך?
    
מ ל כ ה: נו, לאז זיין איך.
    
מ א י ר: זאג אפשר, אז ניין? דו ביסט דאך די מאמע!
    
מ ל כ ה: נו, יא. איך בין א מאמע. (דאוונט).
    
מ א י ר: ווער דארף אכטונג געבן אף קינדער, אז ניט די מאמע?
א מאמע באדארף צו וויסן וואס בא אירע קינדער קאכט זיך. אלצדינג,
אלצדינג באדארף א מאמע וויסן! (שרייט אלעמאל העכער).
    
מ ל כ ה: ביסט גערעכט, גערעכט. אלצדינג באדארף א מאמע
וויסן. נאר וואס דען? איין זאך וועל איך פון דיר בעטן: אן געשריי. טאקע דער אייגענער גוואלד, נאר א ביסעלע שטילער. לאז כאטש די גאס
ניט וויסן אונדזער אומגליק!
    
מ א י ר: א סוד פאר גאנץ בראד!... עס ווייס שוין מסתמא פון
דעם די גאנצע שטאט פון איין עק ביזן אנדערן עק... אזאן אומגליק!
אזא בזיון! וואס וועט מען זאגן? שיין געלערנט קינדער! (שטעלט זיך
אפ. טוט א זעץ מיט דער האנט איבער טיש). מלכה!
    
מ ל כ ה: (טוט זיך א ווארף). הא? וואס איז דיר?
    
מ א י ר: דו דאוונסט? די טאכטער דיינע שפאצירט ארום ערגעץ
דער רוח ווייס מיט וועמען, דער זון זיצט גאט ווייס ווו און מיט וועמען
― און דו דאוונסט?
    
מ ל כ ה: איך דאוון, וואס דען? אזוי ווי דו? אזוי ווי איר, וואס
האט אוועקגעווארפן דאס דאוונען מיטן גאנצן יידישקייט? אליין געווארן
אויס ייד, און די קינדער געמאכט פאר גויים... מאיר! מיר האבן פאר־
 זינדיקט פאר גאט, מאיר, באדארף מען אים דאוונען. דאוונען דארף
 מען אים!...
    
מ א י ר: נו, דאוון, דאוון. געזונטערהייט. ווער לאזט דיך ניט...
 (גייט ארום). אף איין טאג נאר ארויסגעפארן אין וואלד ― וואס דא
 טוט זיך! אן איבערקערעניש: מע באדארף עפעס טאן... לויפן... שרייבן...
 בעטן... שיטן געלט... ראטעווען א קינד... אזא קינד! איך וועל ניט זיצן
 דא בשעת ער וועט זיין דארטן, גאט ווייס ווו און מיט וועמען!... (כאפט
 זיך פארן קאפ). מע דארף שרייבן א בריוו, א פראשעניע... ווו זיינען ער־
 געץ די קינדער? ווו איז מאטוויי?
    
מ ל כ ה: (דאוונט). מאטוויי איז ניטא.
    
מ א י ר: וואס הייסט, ער איז ניטא? ווו איז ער?
    
מ ל כ ה: איך ווייס ווו ער איז?
    
מ א י ר: ווער דען ווייס? ביסט א מאמע, צי ניין? ווו איז
מאטוויי, פרעג איך דיך?
    
מ ל כ ה: שא, שריי נאר ניט אזוי, מע ווערט פון דיר ניט גליקלעך.. איך באדארף וויסן, ווו מאטוויי איז! מע פרעגט בא מיר, צי מע
דערציילט מיר? ביסט נאר אוועקגעפארן פון דער היים, קוק איך אים
ניט אן אין די אויגן שוין דריי מעת־לעת!
    
מ א י ר: (אויסער זיך). הא? וואס? דריי מעת־לעת?! ווו זיינען
דיינע אויגן? א קינד גייט אוועק אף דריי מעת־לעת פון שטוב ― עס
זאל זי אפילו אנהייבן ארן! זי זאל דאס אפילו א פרעג טאן, וווהין מע
גייט! וואס פאר א מאמע ביסטו, פרעג איך דיך? ביסט א מאמע צי ניין?
    
מ ל כ ה: טשעפע זיך אפ, איך בעט דיך! וואס פאר א מאמע בין
איך דיר, אז מע הערט מיך ווי דעם הונט. פונעם גרעסטן ביזן קלענסטן!
וואס פאר א מאמע בין איך אייך, אז איר אלע לאכט פון מיר, מאכט
מיך מיט דער בלאטע גלייך? וואס פאר א מאמע קאן איך שוין זיין,
אז דו אליין האסט זיי געלערנט פון קינדווייז אויף שטעלן דער מאמע א
פייג? אליין געמאכט א תל פון די קינדער ― און טשעפעט זיך! וואס?
זאג אפשר, אז ניין?
    
מ א י ר: גוט־גוט. ביסט גערעכט, גערעכט... ווו איז חיים?
(שרייט). חיים! חיים! (עס קומט אריין ח יי ם).
    
 צווייטע סצענע
    
  מ א י ר: (צו חיימען). ווייסט ניט, ווו איז ערגעץ מאטוויי דעם
דריטן טאג?
    
ח יי ם: פון וואנען זאל איך וויסן?
    
מ א י ר: וואס הייסט, פון וואנען זאלסטו וויסן? ער קער דיר,
דאכט מיר, אזוי אן א ברודער, ווי דו אים? צי ניין?
    
ח יי ם: א ברודער קער ער מיר אן, נאר ווו ער איז ווייס איך ניט.
    
מ ל כ ה: וואס ווילסטו פונעם קינד? פון וואנען זאל ער וויסן?
    
מ א י ר: פארוואס זאל ער ניט וויסן? פארוואס ווייס ער צו
מאכן סאבראניעס מיט זאסעדאניעס, אז איך פאר אוועק? (צו חיימען,
איראניש). וואס הערט זיך עפעס מיט דיין ארץ־ישראל?
    
ח יי ם: מיין ארץ־ישראל? ארץ־ישראל איז אזוי מיינס ווי דיינס.
    
מ א י ר: געוויס! (מיט גיפט). רעכנסט אפשר אינגיכן טאקע זיך
דורכפארן אהינצו, הא?
    
ח יי ם: פארוואס ניט?
    
מ א י ר: און טאקע אין איינוועגס דארטן בלייבן זיצן?
    
ח יי ם: מיטן גרעסטן כבוד.
    
מ א י ר: (צום ווייב). מלכה, דו הערסט?
    
מ ל כ ה: ווייס איך וואס א קינד פלאפלט!
    
מ א י ר: (צו חיימען). וואס רעכנסטו, א שטייגער, דארטן צו
טאן, כדומה למשל?
    
ח יי ם: דאס, וואס אלע קאלאניסטן: באארבעטן די ערד, פלאנצן
ביימער, וויינגערטנער.
    
מ א י ר: (צום ווייב). מלכה, דו הערסט? (נעמט חיימס האנט).
ער וועט גראבן ערד! פלאנצן ביימער! כא־כא־כא! וואס זאגסטו אף דעם
ערדגראבער? אף דעם ביימערפלאנצער?
    
מ ל כ ה: ווייס איך וואס קינדער פלאפלען!
    
מ א י ר: (מיט כעס צום ווייב). בהמה! יענער רעדט ווערטער,
און זי זאגט (קרימט זי איבער): קינדער פלאפלען!... (צו חיימען). זאג
מיר נאר, זונעניו. קיין שענערע פרנסה האסטו דיר שוין גאר ניט געקאנט געפינען, א חוץ ערד גראבן און ביימער פלאנצן?
    
ח יי ם: מיט וואס איז ערד־ארבעט מיאוסער, ווי זיין דעם פריצס
א ייד? מיט וואס איז קויפן און פארקויפן וואלד אין גלות שענער, ווי
פלאנצן ביימער בא זיך אינדערהיים, אינעם אייגענעם לאנד, צווישן
אייגענע ברידער און שוועסטער?
    
מ א י ר: (צו מלכהן). דו הערסט? איך האב אים גאר קיינמאל
ניט געהארכט אזוי ריידן! (צו חיימען, איראניש). ווען־זשע רעכנסטו
מאכן די רייזע, אם ירצה השם, אין א גוטער שעה?
    
ח יי ם: אפילו היינטיקן טאג... מע דארף פריער דאס פאלק רירן
פונעם ארט, צוגרייטן אונדזערע ארעמע ברידער, די ארבעטער.
    
מ א י ר: ביסטו דאס פון די דאזיקע, וואס רירן דאס פאלק?
פון די דאזיקע, וואס גרייטן צו די ארעמע ברידער?
    
ח יי ם: ווער דען? איר, וואס זייט שטענדיק פארנומען נאר מיט
אייער געלט און נאר מיט אייערע געשעפטן? צי אזעלכע, ווי מאטוויי,
וואס איז פארנומען מיט זיך אליין? צי אפשר זיידענשטאמער מיט זיינע
קינדער?
    
מ א י ר: ביסטו דאס מחויב זיך אננעמען די קריוודע פון אלע
ארעמע־לייט? ווי געפעלט עס דיר!
    
ח יי ם: מחויב זיינען מיר אלע, ווארעם מיר אלע זיינען קינדער
פונעם ארעמען יידישן פאלק, וואס ליידט שוין באלד צוויי טויזנט יאר
און וואס האט ערשט ניט לאנג אויפגעוואכט פונעם שווערן מוראדיקן
שלאף, ערשט ניט לאנג אויפגעעפנט די אויגן און דערזען ווו ער איז
אין דער וועלט.
    
מ א י ר: וואס איז דאס מיט אייך געווארן אזעלכעס? איך מיין
דיך... וואלאדיען... חנהן... איך האב קיינמאל ניט געהערט פון אייך
אזעלכע ווערטער!
    
ח יי ם: ווארעם דו האסט זיך קיינמאל ניט אינטערעסירט, מיט
אונדז קיינמאל ניט גערעדט פון אזעלכע עסקים...
    
מ א י ר: אזעלכע עסקים? וואס פאר עסקים בא אייך? ווי קומט
צו אייך עסקים? דער ― מיט ציוניזם! יענער ― מיט ביכלעך! וואס
פאר ביכלעך האט מען דאס געפונען בא וואלאדיען? דו מוזט דאך וויסן!
אפשר וועט מען עפעס קאנען טאן? ראטעווען אים?
    
ח יי ם: איך האב דיר שוין געזאגט, אז איך קאן דיר, ליידער,
גארניט זאגן, וואס מיט וואלאדיען איז געווען, ווארעם איך מיט וואלאדיען גייען אין פארשיידענע וועגן...
    
מ א י ר: אין פארשיידענע וועגן? נאט אייך א גראשן פאר אלע
אייערע וועגן!...
    
ח יי ם: איטלעכן מאלט זיך אויס, אז ער גייט אין רעכטן וועג..
    
מ א י ר: אזא יאר אף אלע מיינע שונאים. איינער בעסער פונעם
אנדערן! די עלטערע זיינען אוועק דער שווארציאר ווייס וווהין; האב
איך גערעכנט פון אייך כאטש א שטיקל נחת; צום סוף האבן זיי זיך
גענומען צו פרעמדע עסקים גאר! געשעפטן!
    
ח יי ם: (מיט פייער). פארוואס עפעס פרעמדע? ס׳איז אייגענע,
ניט קיין פרעמדע! וועמען שלאגט מען? אייגענע, צי פרעמדע? וועמענס
ברידער ליידן? אייגענע, צי פרעמדע? צי מיינסטו, אז אלצדינג, וואס
קומט פאר אצינד בא יידן, מיינט מען דאס יענעם, ניט דיך?
    
מ א י ר: (ארויס פון די כלים) . שטיל זאל זיין, דו שנעק איינער!
אט אזוי רעדט מען מיט א טאטן?! (לאזט זיך צו אים).
    
מ ל כ ה: (שטעלט זיך אוועק אינמיטן). מאיר! זאל איך שלעכטס
האבן, זאל איך שטארבן, אויב דו וועסט מיר אנרירן דאס קינד! (עס
עפנט זיך די טיר און עס קומט אריין  ב ע נ י ע  מיט זאנטיק. חיים
גייט אפ).
    
 דריטע סצענע
    
ב ע נ י ע: (מאכט א בואי־בשלום). א גוטער מארגן זאל אייך
זיין, רב מאיר! א גוטער מארגן זאל אייך זיין, מלכה! א גוטער מארגן
זאל אייך זיין ביידן! וואס הערט זיך, וואס מאכט עפעס אייערע... דאס?
(קוקט זיך ארום אף אלע זייטן). אייערע קינדער מיין איך?
    
מ א י ר: גוט מארגן ― גוט יאר. זיצט, וואס מאכט א ייד?
    
ב ע נ י ע: עט! וואס זאלן מיר מאכן? (זעצט זיך אוועק). ניט
גוט. דאס הייסט, ס׳וואלט געווען גוט, מע זאל פארדינען. פארדינט זיך
אבער ניט, איז שלעכט... גוט איז אייך, אז איר זיצט זיך, קיין עין הרע,
מיט אייער אלטיטשקע און מיט אייערע קינדערלעך, קיין עין הרע. ווי
שטייט דארטן געשריבן בא אונדז, הא? אשתך―דיין ווייב, כגפן―ווי
א וויינשטאק, פוריה―וואס זי פרוכפערט זיך, בנים―די קינדער, כשתילי
זיתים ― ווי די איילבירט־צווייגן, סביב לשולחנך ― רינגלען ארום דיין
טיש. (קוקט זיך ארום). ווו זיינען זיי ערגעץ אייערע דאס... די קינדער
מיין איך?
    
מ א י ר: (קוקט אף מלכהן. מלכה דאוונט). וואס איז דען? וואס
דארפט איר זיי?
    
ב ע נ י ע: וואס איך דארף זיי? גלאט אזוי: איך זע, מע זעט
זיי ניט, ― פרעג איך... געראטענע קינדער בא אייך, קיין עין־הרע, איינס
בעסער פונעם אנדערן. ס׳איז נאר, הערט איר, א מזל. דער נגיד, זאגט
מען, האט גליק צו אלצדינג, אפילו צו קינדער. די עלטערע איז בא אייך,
קיין עין־הרע, א פארשוין: שאדע, וואס זי זיצט בא אייך אזוי לאנג א
דאס, א גרושה, מיין איך; איך האב שוין וויפל מאל געוואלט צו אייך
אריינגיין שמועסן מכוח... איך האב פון אירעטוועגן א דאס, א שידוך
מיין איך; וויל זי ניט, האב איך געהערט זאגן, חתונה האבן דורך א דאס,
דורך א שדכן הייסט עס... (קוקט זיך ארום אף אלע זייטן). ווו איז זי
ערגעץ אייערע עלטערע דאס, די טאכטער מיין איך?
    
מ א י ר: (קוקט זיך איבער מיט מלכהן). וואס איז דען? וואס
דארפט איר זי? י
    
ב ע נ י ע: גלאט אזוי, איך זע, מע זעט זי ניט, ― פרעג איך...
נאר פארוואס ע ר האט ניט חתונה ― דאס קאן איך שוין ניט פארשטיין. איך מיין אייער עלטערן דאס, דעם זון מיין איך... דעם פריזיוו
האט ער שוין, ברוך השם, געפטרט לאנג, קומט אים שוין, דאכט זיך,
א דאס, א כלה מיין איך? שאדע, וואס מע טרעפט אים קיינמאל ניט אינדערהיים... (קוקט זיך ארום אף אלע זייטן). ווו איז ערגעץ אייער עלטערער דאס, אייער זון מיין איך?
    
מ א י ר: וואס איז דען? איר דארפט אים עפעס?
    
ב ע נ י ע: אף וואס דארף איך אים? גלאט אזוי, איך זע, מע
זעט אים ניט, ― פרעג איך. זעט איר, דער אנדערער ― דער איז בא
אייך גאר א געראטענער. דער חסרון, וואס ער איז א דאס, א ציוניסט
מיין איך. דאס הייסט, קיין חסרון איז דאס ניט; אדרבה, ס׳איז גאר
א מעלה. איידער ליגן אין די קלובן און שפילן אין קארטן, איז שוין
גלייכער זיין א דאס, א ציוניסט מיין איך... מיינע קינדער אליין זיינען
אויך ציוניסטן, כאטש סע געפעלט מיר ניט דער דאס... דער געדאנק מיין
איך. דאס הייסט, געפעלן געפעלט ער מיר, פארוואס זאל ער מיר ניט
געפעלן? אדרבה, זייער שיין פון זייער זייט, וואס זיי פארנעמען זיך מיט
אזעלכע זאכן, זארגן זיך פארן דאס, פארן כלל הייסט דאס. דער חסרון,
וואס מע רעדט צופיל... אט בין איך געווען אנומלטן אף א דאס, אן
אסיפה הייסט עס: האט אייער זון געהאלטן א דאס, א דרשה מיין איך
― צוקער־זיס!... דער דריטער אייערער איז אויך א גוטער שקאץ! נאר
דאכט מיר, שוין ניט קיין דאס, קיין ציוניסט מיין איך? מסתמא ווייסט
איר דאך בעסער וואס ער איז?... א חברה־מאן איז ער א גוטער! ער קען
זיך מיט אלע דאס, חברה־לייט מיין איך... (קוקט זיך ארום אף אלע
זייטן). ווו איז ער ערגעץ אייער דאסיקער דאס, אייער יינגערער זון מיין
איך?
    
מ א י ר: וואס פרעגט איר זיך אזוי נאך? איר דארפט אים דען?
    
ב ע נ י ע: וואס איז שייך, איך דארף אים? גלאט אזוי, איך זע,
מע זעט אים ניט, ― פרעג איך... אן אויסגעשפילטע, זאגט מען, איז
בא אייך די קליינע. אט די וואס מיט די געשארענע דאס, האר מיין איך...
א מאנצבילשער קאפ אף איר, זאגט מען; און א קענערין ― א שארפע!
און נעמט א דאס, א חתן מיין איך, אויך זייער א געראטענעם... און
כאטש איך בין דא קיין שדכן ניט געווען און קיין געלט בא אייך ניט
פארדינט, נאר פונדעסטוועגן קאן מען פונעם אמת ניט אוועקגיין: איר
האט מיטן דאזיקן שידוך ניט שלעכט געדאסט, געטראפן מיין איך... ווארעם לאמיר זיך ניט נארן, איר זייט טאקע א ייד אן עושר, קיין עין הרע,
מען קאן זאגן א גביר, כאטש איך האב אייער געלט ניט געציילט... נאר
ווי קומט איר צו רב משהלע זיידענשטאמער? יענער איז איינגעטונקען
אין דאס, אין יחוס מיין איך... דער חסרון, וואס ער נעמט זיך שוין
צופיל איבער, און פארגעסט, אז טאמער זייט איר ניט אזא גרויסער
יחסן, גיט איר אבער דערפאר אייער קינד א סך דאס, נדן מיין איך...
ווו איז זי ערגעץ (קוקט זיך ארום אף אלע זייטן) אייער קלענערע דאס,
טאכטער מיין איך?
    
מ א י ר: אף וואס קאנט איר זי, א שטייגער, דארפן?
    
ב ע נ י ע: איך? חס ושלום! גלאט אזוי, איך זע, מע זעט זי
ניט, ― פרעג איך... דאס הייסט, אז מע וויל שמועסן דאס אייגענע צוריק, באדארף איך גראדע צו איר יא האבן. דאס הייסט, איך האב צו
איר א שטיקל דאס, א בריוו הייסט עס...
    
מ א י ר: א בריוו? פון וועמען איז א בריוו?
    
ב ע נ י ע: עס רעדט זיך אזוי א בריוו. טאקע פון אים, פון אייער
דאס, פונעם מחותן מיין איך.
    
מ א י ר און מ ל כ ה: פונעם מחותן?
    
ב ע נ י ע: (נעמט ארויס פון דער אונטערשטער קעשענע א פא־פיר). ער האט מיך געבעטן, איך זאל אייך איבערגעבן, אזוי ווי אייער
דאס, טאכטער הייסט עס, האט ניט אין זינען אפילו צו טראכטן מכוח
דאס, חתונה הייסט עס, זי וויל גאר פארן אף די דאס, אף די קורסן
הייסט עס, ― זאל זי פארן, זאגט ער, געזונטערהייט... און אזוי ווי מיט
אייער עלטערער טאכטער די גרושה האט זיך געטראפן א מעשה... און
אייער זון האט מען איינגעזעצט אין דאס, אין טורמע הייסט עס, און
די גאנצע שטאט, זאגט ער, האלט אייך אין די דאס, אין די מיילער
הייסט עס; לכן בעט ער, איר זאלט קיין פאראיבל ניט האבן און זאלט
מוחל זיין איבערגעבן אייער דאס, אייער טאכטער הייסט עס, אירע דאס,
אירע תנאים הייסט עס. (גיט איבער מאירן דאס פאפיר).
    
מ א י ר: (אויסער זיך פאר כעס). מלכה! דו הערסט? (צעקנייטשט
די תנאים אין די הענט). גייט זאגט אים, אייער גרויסן יחסן, אז איך
לאך פון זיין באבע! איך דארף אים אף זיבן טויזנט כפרות מיט זיין
גאנצן יחוס! זאגט אים, לאז ער נאר ניט פארגעסן אפשיקן דאס ביסל
צירונג, די מתנות, און טאקע היינט! און אז איר זייט שוין יא א שאלאטן־שמש, טא גייט־זשע טאקע פון דאנען גלייך אהין, און טאקע באלד,
און טאקע שוין! (ווייזט אים אף דער טיר).
    
ב ע נ י ע: וואס דארפט איר זיין אזוי דאסיק? איך בין דאך ניט
מער ווי א דאס, א שליח מיין איך, מע זאגט מיר, איך זאל דאסן ―
דאס איך, מיין איך, איך זאל גיין ― גיי איך...
    
מ א י ר: דאסט־זשע געזונטערהייט! (בעניע רוקט זיך ארויס
פון דער טיר מיט א זייט).
    
 פערטע סצענע
    
מ א י ר: (צו מלכהן). נו? דו שווייגסט?
    
מ ל כ ה: (קוקט אין סידור אריין). וואס זאל איך שרייען?
    
מ א י ר: וואס זאלסטו שרייען, פרעגסטו? אוודאי דארף מען
שרייען! אין אלע גאסן דארף מען אויסשרייען! קינדער זאלן אזוי מוטשען א טאטן! ווו זיינען די קינדער אלע? חנה! חיים! ווו זייט איר?!
    
מ ל כ ה: שא! מע וועט זיך דאך טאקע צונויפלויפן פון דער
גאס!
    
מ א י ר: לאז מען לויפן לאז מען זען, וואס קינדער טוען מיט
א טאטן! ניטא זיי? ניטא די קינדער? ניטא קיין קינדער, מלכה! ניטא!
צעלאפן זיך, ווי די מייז צעלאפן זיך!
    
מ ל כ ה: צעזייט און צעשפרייט אף אלע זיבן ימים... (עס קומט
אריין ח נ ה, קוקט אפן פאטער און אף דער מוטער).
    
 פינפטע סצענע
    
ח נ ה : פאפא!... דער מחותן האט אפגעשיקט די תנאים?... כ׳האב
שוין געהערט. ס׳איז אמת?
    
מ א י ר: א גדולה אף דער באבע! וואס־זשע ביסטו אזוי לעבעדיק?
    
ח נ ה: וואס־זשע? וויינען זאל איך?
    
מ א י ר: ניין, טאנצן דארף מען. מע דארף גיין א פריילעכס!
זאג מיר, וואס טוט זיך עס מיט אייך? חתן־כלה איז בא אייך עפעס
שפילעכלעך, צי וואס?
    
ח נ ה: ס׳איז בא אייך שפילעכלעך, ניט בא אונדז. אייך האט
זיך געגלוסט א שידוך טאן מיט משהלע זיידענשטאמער, איינקויפן זיך
אין יחוס. עס איז אייך דען איינגעפאלן, איר זאלט פרעגן מיך, צי געפעלט מיר זיידענשטאמערס זון? אבי גאט האט אייך געהאלפן, איר האט
א שיינעם מחותן... אייער מחותן איז א נידעריקער מענטש! ער האנדלט
מיט יחוס, ווי מיט אתרוגים. אנשטאט דעם, וואס ער זאל קומען דיך
טרייסטן אין דיין אומגליק, וואס האט אונדז געטראפן, האט ער אונדז
אפגעשיקט די תנאים. איך דאנק אים זייער און זייער, וואס איך בין
פטור געווארן פון א חתן, וואס טראגט בריליאנטענע פינגערלעך און
שרייבט פעטיציעס. אצינד בין איך פריי און קאן מיך פארן לערנען.
    
מ א י ר: (צו מלכהן). דו הערסט? זי איז פריי!... זי קאן פארן
לערנען!...
    
מ ל כ ה: ווייס איך וואס א קינד פלאפלט.
    
ח נ ה: ניין, מאמע, איך פלאפל ניט. איך רייד ערנסטע ווערטער.
    
מ א י ר: וווהין, אייגנטלעך, פארסטו, הייסט עס, אויב מע קאן
וויסן?
    
ח נ ה: קיין בערן פאר איך. דא נעמט מען ניט צו, מוז מען
פארן אין דער פרעמד.
    
מ א י ר: (צו מלכהן). דו הערסט ווערטער? קיין בערל פארט זי.
דא איז פאר איר ווינציק תורה, דארף מען פארן אזש קיין... וויאזוי
הייסט עס?
    
ח נ ה: בערן.
    
מ א י ר: בערל! זייער שיין, א שיינער נאמען! דו קיין בערל און
חיים קיין ארץ־ישראל.
    
ח נ ה: איך גיב ניט אפ קיין דין־וחשבון פאר חיימען, און חיים
― פאר מיר. איטלעכער פאר זיך.
    
מ א י ר: די אייגענע ווערטער האב איך געהערט פון חיימען. איטלעכער פאר זיך, איטלעכער פאר זיך. נו, און פאר אונדז ווער? און פאר
וועמען מיר? איר קערט אונדז עפעס אן שטיקלעך אייגענע, צי ניין? איר
זייט  א ו נ ד ז ע ר ע  ק י נ ד ע ר, צי ניין?
    
ח נ ה: אייערע.
    
מ א י ר: און מיר זיינען אייערע פאטער און מוטער צי ניין?
    
ח נ ה: אונדזערע.
    
מ א י ר: האבן מיר עפעס אף אייך צו שאפן, צי ניין? ווי מיינסטו
א שטייגער?
    
ח נ ה: איך מיין, אז א מענטש אף א מענטשן קאן ניט האבן
 צו שאפן.
    
מ א י ר: ניט דאס מיין איך. איך מיין, צי קאנען מיר אייך זאגן,
 למשל, דאס מעגט איר און דאס ניט? דאס ווילן מיר און דאס ניט?
    
ח נ ה: ניין, איר קאנט ניט.
    
 מ א י ר: ניין? מיר קאנען ניט? דו הערסט, מלכה, וואס די טאכ־
 טער דיינע זאגט? מיר קאנען ניט! מיר האבן ניט אף זיי קיין שום דעה,
 קיין שום שליטה!
    
מ ל כ ה : ווייס איך וואס א קינד פלאפלט!
    
מ א י ר: (לאזט אויס דאס הארץ צו מלכהן). בהמה וואס דו
 ביסט! יענע רעדט, ווי אן אלטער, ווי א בר־דעת און זי (קרימט איר
 איבער) ― ווי א קינד פלאפלט! (צו חנהן). זאגסטו, הייסט דאס, אז
 נאך דיין שכל נאך קומט אויס, אז מיר מיט אייך קערן זיך גארניט אן,
 לחלוטין גארניט? איר זייט זיך ― איר, און מיר זיינען זיך ― מיר?...
    
ח נ ה: ווער זאגט דאס דען? איר זייט אונדזערע עלטערן, און
 מיר זיינען אייערע קינדער, וואס זיינען פארפליכטעט האלטן אייך בכבוד,
 ליב האבן און...
    
מ ל כ ה: (אויפגעלעבט). נו יא, ווי מיר זאגן אלע אינדערפרי:
 „איך וועל פאלגן אלצדינג, וואס דער טאטע הייסט, וואס די מאמע הייסט,
וואס גוטע־פרומע לייט הייסן״...
    
מ א י ר: (רייסט איר איבער, לייגט צונויף ביידע הענט, קוקט
ארויף). „א ברכה־הצלחה זאל קומען אף מיין קעפל. אמן סלה״... אוודאי
וועט זי דיך באלד פאלגן! דו זעסט ניט?
    
ח נ ה: אבי נאר א גלייכע זאך ־ פארוואס ניט?
    
מ א י ר: גוט. למשל, אז מיר וועלן דיר זאגן: חנהלע, פאר ניט
אהינצו אין יענער שטאט, וועסטו דאך מסתמא דווקא יא פארן?
    
ח נ ה: אוודאי, ווארעם אין דעם הענגט אפ דאס גאנצע לעבן
מיינס!
    
מ א י ר: פארשטייט זיך! ווארעם ווי קאן מען גאר לעבן אף
דער וועלט, אז מע פארט ניט אוועק אהין... וויאזוי הייסט די שטאט?
    
ח נ ה: בערן.
    
מ א י ר: בערל. און דיין ברודער חיים מוז פארן קיין ארץ־ישראל
פלאנצן וויינגערטנער?
    
ח נ ה: איך האב דיר שוין געזאגט, אז איטלעכער פאר זיך.
    
מ א י ר: פארשטייט זיך, איטלעכער פאר זיך: דער קיין בערל,
דער קיין ארץ־ישראל, דער וועט זיצן אין טורמע, דער וועט גלאט פארפאלן ווערן אף דריי מעת־לעת; און די וועט לויפן אין דער וועלט אריין
― הכלל איטלעכער וווהין די אויגן וועלן אים טראגן. (צו מלכהן). נו?
און מיר, מלכה? מיר וועלן זיך בלייבן דא אינצווייען. ווי זאגט ער:
„דיד דא באבא״. די קינדער אלע באווארנט, וועמען הערן מיר? (לאכט
מיט גאל). כא־כא־כא! (צו חנהן). וויאזוי רעכנסטו, למשל, פאר וועמענס
וועגן איז דאס אט דאס אלץ, דאס גאנצע פארמעגן מיטן גאנצן געלט?
איך מיין ניט איצטער, איך מיין שפעטער, איבער הונדערט צוואנציק
יאר?
    
ח נ ה: א מענטש, כל זמן ער לעבט, דארף ער זארגן פארן לעבן,
ניט פארן טויט.
    
מ א י ר :  ביסט קלוג טאקע גאר ווי שלמה המלך, כ׳לעבן, לכן
וואלט איך וועלן, זאלסט מיך קלאר מאכן, פאר וועמענס וועגן אייגנטלעך,
האבן מיר דאס גאנצע לעבן געהארעוועט, אויסגעריסן געווארן, אפטמאל
ניט דערשלאפן, ניט דערעסן, א סך מאל געליטן בזיונות, הכלל ― זיך
מפקיר געווען, געקליבן א קערבל צו א קערבל ― אייך נאכגעגעבן אלצדינג, וואס אייער הארץ גלוסט. בכדי איר זאלט זיך אויפהייבן אין א
שיינעם פרימארגן, צעקריכן זיך דער אהער, דער אהין, און אונדז איבערלאזן אליין, עלנט, אן א זייגעזונט, ווי מע זאגט... (מלכה בייגט זיך
אן איבערן סידור און וויינט שטילערהייט).
    
ח נ ה: (גייט צו צו איר, נעמט זי ארום, קושט זי). מאמע, וויין
ניט, איך קאן ניט זען, ווי דו וויינסט.
    
מ א י ר: דו קאנסט ניט זען, ווי זי וויינט? און אז איך קאן ניט
שלאפן קיין נעכט פון זינט מע האט צוגענומען וואלאדיען, וואס איר
ווילט אפילו ניט זאגן מיר, פארוואס און פאר ווען? אלץ איר? אלץ פון
אייערטוועגן?...
    
ח נ ה: וואס־זשע ווילסטו, פאפא? אז צוליב דיר זאל די זון
אויפהערן ווארעמען די ערד, נאר פארקערט?... דו ווילסט, אז צוליב דיר
זאל די גאנצע נאטור זיך איבערבייטן, און קינדער זאלן ווערן צוגעוואקסן צו זייערע עלטערן, ווי צווייגן צון א בוים? ניט היינט, איז
מארגן, שיידן זיך מוז מען דאך אמאל!
    
מ א י ר: רעדסט ווי א בר־דעת, לאם איך האבן אזא יאר... נאר
אלץ הייסט בא דיר שיידן זיך? שיידן זיך הייסט בא מיר, אז קינדער
האבן חתונה, באזעצן זיך ווי מענטשן, דער בא אזא געשעפט, דער בא
אזא געשעפט... אבער ניט אזוי ווי מיר. אף מיר איז עפעס אן אויסגאס...
(רעדט מיט א וויינענדיק פארדומפטן קול). א גאטס שטראף אף מיר...
איובס צרות... און ועל־כולם אט דער וואלאדיע האט מיר גאר דעם קאפ
אראפגענומען!... איך ווייס גאר ניט, ווי איך האלט דאס אויס... (ווישט
זיך די אויגן. מלכה וויינט. אף איר קוקנדיק ― אויך חנה. פויזע דויערט
א מינוט. מאיר נעמט פלוצעם חנהן פאר א האנט, ציט זי צו צו זיך.
חנה קושט אים). זאג מיר צו ,טאכטער מיינע, זאג מיר צו, אז דו וועסט
ניט פארן אהין...
    
ח נ ה : (ראנגלט זיך מיט זיך א וויילע). ניין, פאפא! ניין! אלצדינג יא, אלצדינג וועסטו בא מיר פועלן, נאר דאס ניט, דאס ניט, איך
מ ו ז פארן! איך קאן ניט! איך קאן ניט זיין דא מער, אין דער דאזיקער שטוב!...
    
מ א י ר: (שפרינגט אפ). דו קאנסט ניט זיין דא מער? אין דער
ד א ז י ק ע ר שטוב? מלכה! דו הערסט? זי קאן ניט זיין דא מער,
זאגט זי, אין דער ד א ז י ק ע ר שטוב! ס׳איז איר דא ענג, ס׳איז זיי
דא אלעמען מיטאמאל געווארן ענג אין דער ד א ז י ק ע ר שטוב!...
(כאפט זיך אויף, שרייט מיט כעס). שוין לאנג, אז ס׳איז אייך נמאס געווארן די ד א ז י ק ע שטוב?!...
    
מ ל כ ה: (שטעלט זיך אוועק צווישן פאטער און צווישן דער
טאכטער). מאיר!... (חנה גייט אפ, עס פליט אריין סאשקע מיט א גדולה).
    
 זעקסטע סצענע
    
ס א ש ק ע: דו ווייסט, מאמע? מע האט דאך מיר טאקע געבראכט צופירן א הונט! אוי, זאלסט זען וואסער א הונט! גיב מיר, מאמע, געלט! האסט דאך מיר צוגעזאגט, אז מע וועט מיר קויפן א הונט!
    
מ ל כ ה: (ווינקט צו אים, ער זאל אוועקגיין). אט האסטו דיר די
אנדערע טעג יום־טוב!
    
מ א י ר: (אין כעס פון פריער). וואס פאר הינט?
    
ס א ש ק ע: א מאפס. אן אמתער מאפס!
    
מ א י ר: איך וועל דיר געבן א מאפס! הינט פעלט דא נאך אין
דער ד א ז י ק ע ר שטוב! אוועק, דו וועווריק, דו פידסוויניק איינער!
וואן!!!...
    
ס א ש ק ע: אויב אזוי, גיי איך גאר זיך טרינקען! (אנטלויפט).
    
מ א י ר: (שרייט אים נאך). זיך טרינקען? טרינק זיך! הענג זיך!
הענגט זיך אלע! אלע זאלט איר זיך אויפהענגען אף איין שטריקל! אזעלכע קינדער, ווי איר, זאלן גאר ניט געבארן ווערן!... (מלכה וויל זיך לאזן
לויפן נאך סאשקען; מאיר האלט זי אפ). שא! לויף ניט! ציטער ניט!
האב קיין מורא ניט פארן מיזיניקל! עס וועט אים גארניט זיין, דעם
קדיש דיינעם!... (עס קומט אריין מאשע דאס דינסטמיידל).
    
 זיבעטע סצענע
    
מ א ש ע: דא איז געקומען צוגיין א מענטש פון גראנד־האטעל
זאגן, מע זאל אייך זאגן, אז דער פריץ, דער גראף הייסט עס, איז געקומען צו פארן, אין גראנד־האטעל הייסט עס, און ער רופט אייך, דער
פריץ, דער גראף הייסט עס, איר זאלט באלד קומען צו גיין אהינצו, אין
גראנד־האטעל הייסט עס.
    
מ א י ר: הא? וואס? דער פריץ? דער גראף איז געקומען צו
פארן? וואס־זשע שווייגט איר? דאס אנטאן גיט אהער! די שטיוול! דאס
היטל! גיכער! דער פריץ! דער גראף איז געקומען צו פארן, און איר
שווייגט!? (ער ווארפט זיך אף אלע זייטן. מע טראגט אים צו דאס אנטאן. ער שלעפט אף זיך די מלבושים, טרעפט ניט ווו מע דארף און
ווערט נאך מער צעטראגן און נאך מער אין כעס). בהמות! פערד! וואס
שטייט איר, ווי די טאקן? פארוואס העלפט איר מיר ניט אנטאן זיך?
איר הערט דאך, אז דער פריץ, דער גראף איז געקומען צו פארן, דער
גראף! דער גראף!!... (זיך אנגעטאן, לאזט ער זיך צו דער טיר און בלייבט
שטיין מיטן צילינדער א וויילע ווי פארטראכט). מלכה! (רייבט זיך אין
שטערן). וואס האב איך דיר געוואלט זאגן? איך האב דיר עפעס געוואלט
זאגן... (דערמאנט זיך). און וואלאדיע זיצט?... און די איבעריקע קינדער?...
    
מ ל כ ה: צעזייט און צעשפרייט אף אלע זיבן ימים...
    
מ א י ר: הא? וואס זאגסטו? מלכה! ווו זיינען אונדזערע קינדער?... (פאלט צו אינעם גאנצן אנטאן צום טיש און וויינט).
    
מ ל כ ה: (לויפט צו צו אים אין שרעק). מאיר! גאט איז מיט
דיר! מאיר!!...
    
 סוף פונעם דריטן אקט.
    
 געשריבן אין יאר 1905.
    
 א שפאס אין איין אקט.
    
 די פארשוינען:
ח יי ם ־ ל יי ב  ק ר ע נ ד ע ל מ א ן, אן אויפגעקומענער גביר פון א יאר
    
פופציק. א ייד מיט א קאפאטע. נאר אן א היטל.
  
ח נ ה ־ ל א ה, זיין ווייב. קיין יארן ווייס מען ניט. האלט זיך יונג, רייבט
    
זיך צווישן „היינטיקע״. באהאנגען מיט גאלד, דימענטן, בריליאנטן און פערל.
  
וו י ע ר א ט ש ק ע, זייער טעכטערל. א שיין מיידל פון „היינטיקע וועלט״.
  
א ב ר א מ ט ש י ק, זייער זון. א גייציק בחורל, א „משכיל״.
  
ר ב  ש ל ו ם  ש ד כ ן, א ייד א שדכן מיט א יארמלקע און מיט א
    
גרינער קאפאטע.
  
ז ל א ט ק ע  ד א ס  מ יי ד ל, א פאקאיאווע בא די קרענדעלמאנס.
  
ב ר יי נ ע ד י יי ד ע נ ע, א קעכן בא די קרענדעלמאנס. א יידענע מיט
    
וואנסעס.
   
 