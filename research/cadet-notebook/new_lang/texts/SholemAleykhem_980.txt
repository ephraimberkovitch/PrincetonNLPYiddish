 
 דער בלוטיקער שפאס: 57: שרה רייסט קברים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס זיבן־און־פופציקסטע קאפיטל
    
 ש ר ה ר יי ס ט ק ב ר י ם
    
שרה שאפירא האט טאקע געהאט זיך געגעבן דאס ווארט, אז
וואל זי וועט לעבן, זאל איר פוס נישט אריבערטרעטן די שוועל
פון איר שוויגערין, די צדקת, דערפאר וואס יענע האט זיך אין
מיטן חול־המועד פסח אויפגעהויבן און אנטלאפן מיט אירע קינדער
פונעם פאגראם און נישט געגעבן צו וויסן אן אייגענעם ברודער, אז
זי אנטלויפט. פונדעסטוועגן, אז זי האט זיך אויפגעכאפט פונעם חלשן
און דערזען דעם חורבן, אן מע האט פארנומען ביי איר די גאנצע
שטוב און איבערגעלאזט זי איינע אליין מיט די פיר ווענט, האט זי
נישט געמאכט קיין לאנגע שהיות און, ווי נאר עס איז געווארן טאג,
איז זי אוועק גלייך צו איר רייכן שוואגער, וואס איז שוין געהאט
געקומען פונעם רבין. עס איז אבער געווען נאך צו פרי און שלמה
פאמיליאנט מיט זיין גאנץ הויזגעזינד זענען נאך געשלאפן און מע
האט נישט געקאנט צוטרעטן צו אים אזוי גלייך, ווי שרהן האט זיך
געוואלט. אויפגעשטאנען זענען דערווייל נאר די דינסטן, וואס
האבן גערייניקט און געפוצט, געבערשטלט און געוועקסלט און געפרעסט
און געשטעלט סאמאווארן. שרה האט זיך קוים דערבעטן ביי זיי,
מען זאל זי אריינלאזן, און אז מע האט זי אריינגעלאזט, האט די ארעמע
מוטער פאר די פארווונדעטע דינסטן אויפגעעפנט איר ביטער
הארץ, געוויינט מיט ביטערע טרערן און געבראכן די הענט,
איבערגעגעבן זיי דעם גרויסן אומגליק, וואס איר האט געטראפן.
האבן דערהערט פאמיליאנטס טעכטער, אז עמיצער וויינט, זענען זיי
אויפגעשטאנען, געכאפט אויף זיך עפעס פון אויבן און ארויסגעגאנגען
א קוק טאן, ווער וויינט דארטן.
    
― אוי! זע נאר ― די מומע שרה?! וואס שטייט איר אין קיך?
קומט אריין אין שטוב אריין. וואס איז מיט אייך? וואס איז געשען?
    
― אוי, ס׳איז געשען! ― האט שרה אויסגעבראכן נאך אין א
גרעסער געוויין, ― מע האט אונדז געקוילעט, וויי איז מיר, אלעמען.
דעם פעטער און בעטין און סיאמקען און דעם קווארטיראנט, וויסט
אין מיר!
    
דערהערט דאס ווארט  ג ע ק וי ל ע ט , האבן ביידע מאמזעלן
פאמיליאנט זיך געגעבן א ווארף איינע איבער דער אנדערער, 
אויפגעוועקט די פאטער־און־מוטער מיט א גוואלד:
    
― גיכערט! שטייט אויף. אן אומגליק האט געטראפן ― מע האט
געקוילעט דעם פעטער דודן מיט זייער בעטין מיט סיאמקען מיטן
קווארטיראנט!...
    
― ווו? ווען? ווער? שמע ישראל!...
    
מע מעג זאגן, אז זינט די צנועה טויבע פאמיליאנט האט חתונה
געהאט (שוין א שיין ביסל יארן), האט זי נאך קיין מענטש נישט 
געזען אן א פארוק. איצט איז זי ארויסגעשפרונגען פון בעט מחילה
אין אירע אייגענע האר, פארגעסן אנצוטאן, איך בעט איבער אייער
כבוד, די אריינגעשטעלטע ציין, געכאפט אויף זיך א שאל און 
ארויסגעלאפן צו דער שוויגערין מיט א שרעק און מיט א ניגון פון 
תחינה־לשון האט זי אויסגעבראכן אין א געוויין.
    
― וויי איז מיר! מיין ברודער! מיין דודן האט מען 
געקוילעט? אזא ברודער! אזא ברודער האט מען מיר געקוילעט?!...
    
ווער זאגט אייך דען געקוילעט? ― איז שרה צוגעפאלן צו
איר, ― טויבעניו, נשמהניו, גאט איז מיט אייך! נישט אים האט מען
געקוילעט!  מ י ך  האט מען געקוילעט! מע האט אים צוגענומען, ― אייער
ברודער, אין פאליציע האט מען אים צוגענומען! אים און די קינדער
ביידע און דעם קווארטיראנט ― פארפינצטערט בין איך געווארן!...
    
שלמה פאמיליאנט, וואס איז ניט אזא כאפנדיקער פארשוין, האט
גאנץ פיין ארויפגעצויגן אויף זיך דעם כאלאט, אנגעטאן די שטעקשיך
און מיט ברייטקייט ארויסגעקומען צו שרהן, פארשטעלט מיט דער
האנט די קורצזיכטיקע אויגן.
    
― וואס־וואס־וואס? וואס טוט זיך דא? ― איז ער
ארויסגעטראטן ברייט, ווי זיין שטייגער איז, ארויסגעשטעלט דעם בויך און נישט
געקוקט גלייך אין די אויגן אריין. און אז ער אין געוואר געווארן
פון דער גאנצער מעשה, איז ער קודם אנגעפאלן אויף זיין ארעמער
שוויגערין איר ― אוועקגעגעבן א גאב, ווי געוויינלעך א ייד א
גביר, אז ער רעדט מיט אן ארעמען קרוב.
    
― אייערע עסקים! ― האט שלמה פאמיליאנט געשפריצט מיט
פייער און ארומגעגאנגען הין און צוריק, די הענט אהינטער, און זיך
צוגעהערט צו זיין אייגענער שטימע, וואס האט אים געקלונגען אויפן
ניכטערן הארצן זייער אנגענעמען, ― א יי ע ר ע  געשעפטן!
גימנאזיעס! פאליציעס! שרצים! חברים! טאווארישטשעס! נ־ננע!
    
קיינמאל האט נאך שרה נישט געפילט אויף זיך אזוי דעם
גלות פון געלט בכלל און פון רייכע קרובים בפרט, ווי אין דעם
דאזיקן פרימארגן. איר איז אויסגעקומען אויסצוהערן פון איר
שוואגער, צווישן א סך אומגערעכטיקייטן, אויך א שטיק ביטערן אמת,
ווי איר האט זיך אויסגעוויזן, אז „א ייד באדארף געדענקען, אז ער
איז אין גלות, און באדארף זיך נישט שטופן צווישן גויים, ניט זיין
מיט זיי חבר־לאפ, נישט רחמנות האבן אויף ארעמע שקצימלעך, נישט
לערנען מיט זיי קיין „ריפמעטיקעס״ מיט „גאגראפיעס״ (דאס האט ער
געמיינט איר קווארטיראנט, וואס האט געלערנט מיט קיריליכעס
זונדל פאר רחמנות אן געצאלטס״). שרה האט אים צוגעגעבן, אז ער איז
אוודאי זייער גערעכט, גערעכט ווי גאט אליין. נאר וואס קומט אויס,
וואס טוט מען? וואס זאל זי איצטער טאן? מען דארף ראטעווען
איר מאן מיט אירע קינדער פון אן אומגליק, פון א בילבול! און
ראטעווען זיי קאן נאר ע ר !
    
― פריער גאט, דערנאך איר!
    
― איך? ― זאגט פאמיליאנט מיט גרויס עניוות און פארקנייטשט
מיט די פלייצעס און ווייזט מיט די פינגער אויפן הארצן, מיט וואס
קאן איך העלפן?
    
― סטייטש! וואס רעדט איר? ― זאגט שרה מיט טרערן, ―
איר האט אזא נאמען! איר פירט אזעלכע געשעפטן, איר טוט
אזוי פיל טובות ווילד־פרעמדע מענטשן! איר זענט א ייד א חכם!
איר זענט א חשוב ביי נאטשאלסטווע! איר קענט זיך „ליטשנע [лично: פערזענלעך]״
מיטן גובערנאטאר!...
    
שלמה פאמיליאנט האט אזש א הוסט געגעבן זיך אין בארד
אריין פון אזוי פיל קאמפלימענטן אויף אמאל. נאר קיין זאך איז
אים נישט געווען אזוי אנגענעם און זיס צו הערן, ווי אט דער
לעצטער קאמפלימענט, אז ער איז „ליטשנע״ באקאנט מיטן
גובערנאטאר. כאטש אז מען וויל שמועסן אין תוך אריין איז עס געווען
נישט אינגאנצן אמת. באקאנט איז ער טאקע געווען, אבער נישט
מיטן גובערנאטאר, נאר מיטן וויצעגובערנאטאר, אין נישט „ליטשנע״,
נאר דורכן סעקרעטאר, וואס האט ביי אים עטלעכע מאל גענומען
גאנץ פיינע נדבות אויף קאנצערטן, ספעקטאקלען, טאנץ־אוונטן און
נאך אזעלכע זאכן... רב שלמה האט געבעטן די שוויגערין זיצן,
געהייסן, ס׳זאל זיין טיי. נאר שרה האט ניט געוואלט הערן נישט
פון קיין טיי, נישט פון קיין זיצן. איר נשמה אין געווען דארטן,
ביי אירע נאענטע און טייערע, ביי אירע ליבע און געטרייע.
און כאטש זי האט נאך נישט געוווסט אקוראט, אין וואס מע
באשולדיקט זיי און וואס פאר א שטראף זיי שטייט פאר, נאר זי האט
געפילט, דאס הארץ האט איר געזאגט, אז עס האט זוך אנגערוקט אויף
איר שטוב א גרויסער געדיכטער פינצטערער וואלקען, און זי איז ניט
אפגעטראטן פונעם שוואגער, ביז ער האט זיך נישט אנגעטאן און
אוועקגעפארן „ראטעווען״ איר מאן און קינדער.
    
מיט דעם אליין האט זיך אבער שרה ניט גענוגנט. פון דארט
איז זי אוועק צו איר מאנס בעלי־בתים און געטראפן דעם שעף
מיט די „בנים״ אין געשעפט פארנומען, ווער מיט קונדן, ווער מיט
חשבונות און ווער ביי דער קאסע ציילן געלט, און דעריבער האט
מען זי געלאזט א ביסל ווארטן, ביז מע האט זיך ארומגעקוקט אויף
איר.
    
טיף באליידיקט האט זי זיך געפילט, זעענדיק, ווי מענטשן
זענען אזוי טרוקן און גלייכגילטיק און פארנומען יעדער מיט זיך און
מיט זיינע אייגענע אינטערעסן אין דער צייט, ווען איר מאן און
אירע קינדער געפינען זיך איצט גאט ווייסט ווו?... ארומגעקוקט
אויף איר פריער פון אלעמען האבן זיך די פריקאזטשיקעס. „וואס׳ט
איר זאגן?״ זי דארף האבן צום בעל־הבית. „אט זיצט דאך דער
בעל־הבית״. דער קאפ און איר אזוי דערשלאגן מישטיינס געזאגט, אז
זי זעט נישט פאר זיך די ליכטיקע וועלט.
    
אויבנאן ביי דער קאסע איז געזעסן א ייד פון א יאר
זעכציק מיט זילבערנע קיילעכיקע ברילן און מיט א בארד, וואס האט
אויסגעזען ווי צוגעקלעפט. דאס איז געווען דער בעל־הבית,
דער שעף. ער האט געשפיגן אויף די שפיץ פינגער און געציילט געלט.
    
קוים־קוים א קוק געגעבן אויף איר דורך די ברילן: „וואס׳ט
איר זאגן?״ האט זי גענומען וויינען און קלאגן און דערציילן
דעם אומגליק, וואס איר האט געטראפן.
    
נישט איבעררייסנדיק די ארבעט, האט דער שעף א זאג
געגעבן:
    
― א? ווידער אבלאווע? המ: פראוואזשיטעלסטווע? א קאמעדיע
מיט זיי!...
    
א ריינע קאמעדיע, ― האט אים אונטערגעהאלטן איינער א
פראנט מיט ווייסע שיך, מיט באנקעוואטע אויגן און מיט גראבע
ליפן, וואס איז געשטאנען דערביי און געהאלפן ציילן דאס געלט
גאר מיט די אויגן און בעת־מעשה זיך געלעקט ווי א מענטש, וואס
זעט יענעם עסן און באקומט אליין אויך אפעטיט...
    
― א ריינע קאמעדיע!...
    
דאס האט שוין שרהן פארדראסן, דערלאנגט אין דער זיבעטער
ריפ. אויף איר האט זיך אויסגעגאסן דער גאנצער צארן פון גאט,
איר האט געטראפן אזא אומגליק ― און ביי זיי איז דאס א
קאמעדיע!... פונדעסטוועגן האט זי מורא געהאט אוועקגעבן זיי ווי זיי
קומט, פארט בעלי־בתים מישטיינס געזאגט, מען עסט פון זיי ברויט,
כאטש איר דוד לייגט אוועק ביי זיי פארן שטיקל ברויט דאס גאנצע
געזונט, ווארעם ווו איז דא אויף דער וועלט נאך אזא משוגענער, ווי
איר דוד, וואס זאל זיך אזוי פארקויפן מיט לייב און לעבן, גלייך
ווי ער לעבט נאר צוליב זיי?... און זי האט זיך ווי ווייט מעגלעך
איינגעהאלטן און ווייך האט זי אויפגעקלערט, אן ס׳קאן זיין ס׳איז
טאקע א קאמעדיע, א ריינע קאמעדיע אויף צו לאכן. נאר דערווייל
צאפט זיך איר בלוט, אז זי דערמאנט זיך, אז מען האט צוגענומען
איר מאן מיט אירע צוויי קינדער, צוויי אויגן אין קאפ )פונעם
קווארטיראנט האט זי אין דער מיט פארגעסן(, ניט פון אן אבלאווע
און ניט צוליב פראוואזשיטעלסטווע. ווער? וואס? נעכיי וואלט
עס געווען פראוואזשיטעלסטווע, וואלט זי זיך אפשר אויך אויסגעלאכט
ווי זיי און וואלט אפשר אויך געזאגט, אז ס׳איז א קאמעדיע... איז
אבער איצטיקס מאל ניט פראוואזשיטעלסטווע, ניין. איצט איז אן
אנדער אומגליק, א צרה, א בילבול, זייער שכנס זונדל, דער שגץ
וואלאדקע, וואס מען האט אים געפונען פאר פסח א געהרגעטן...
    
― נו?...
    
און ביידע, סיי דער שעף, וואס האט געציילט געלט, סיי דער
פראנט מיט די ווייסע שיך און מיט די גראבע ליפן, וואס האט
געהאלפן ציילן דאס געלט נאר מיט די אויגן, האבן איבערגעריסן
זייער ארבעט און גענומען אויספרעגן ביי זייער בוכהאלטערס ווייב
אקוראט וואס און ווען און ווי אזוי און ווי איז דאס מעגלעך און נאך
א מאל אלצדינג פונעם אנהייב. און אז זייער בוכהאלטערס ווייב האט
זיי איבערגעגעבן אקוראט, וואס און ווען און ווי אזוי נאך א מאל פונעם
אנהייב, האט דער שעף אויסגעטאן די ברילן, און דאס געלט, וואס ער
האט נאך נישט געענדיקט ציילן, איז ווי פון זיך אליין פארשווונדן
געווארן, און ער האט זיך אנגערופן פריער צום פראנט און
דערנאך שוין צו זיין בוכהאלטערס ווייב:
    
― פע! ס׳איז א מיאוסע מעשה, הערט איר! א פאסקודנער עסק!
זייער־זייער א פאסקודנער עסק!
    
דער פראנט מיט די ווייסע שיך און מיט די גראבע ליפן האט
זיך אנגעשפארט אן טיש, פארלייגט א פוס איבער א פוס און,
שפילנדיק זיך מיטן דינעם גאלדענעם קייטל, וואס איז געהאנגען אויפן
זשילעט (אויך א ווייס, ווי די שיך), האט ער צוגעבאמט, אז ס׳איז
טאקע א מיאוסע מעשה און א פאסקודנער עסק!...
    
שרהן איז אבער דערפון נישט גרינגער אויף א האר אפילו, אז
ס׳איז א מיאוסע מעשה און א פאסקודנער עסק ― דאס ווייס זי אליין
אויך גאנץ גוט, און דערפאר בעט זי זיי טאקע, מע זאל ניט שלאפן,
מע זאל עפעס זען טאן, מע זאל זי ראטעווען פונעם אומגליק! עס
האט זיך גענומען אויף איר א אומגליק, א בילבול, און א קוואל פון
פרישע טרערן עפנט זיך אויף ביי איר גאר איבער א נייעס.
    
― נישט אויף אייך, אויף אונדז אלעמען, אויף כלל־ישראל האט
זיך גענומען א אומגליק... ― אזוי מאכט צו איר דער שעף און רופט
צונויף אלע „בנים״, די זין מיט די איידעמס, און גיט זיי איבער א
נייעס ― אז מע האט פארנומען זייער בוכהאלטער שאפירא מיט די קינדער
און אז מע איז אים חושד, אז דאס האט ער געהרגעט אט דעם
וואלאדי שטשיגירינסקי!... וואס זאגט איר דערויף?
    
שרה שאפירא איז איבערראשט, זעענדיק, ווי דער שעף און די
בנים און די פריקאזטשיקעס אלע און אפילו די קונדן, ווילד־פרעמדע
מענטשן, האבן זיך צונויפגעקליבן אלע אין איין הושטשע און מע
רעדט און מע רעדט אלע וועגן איין זאך, אלע וועגן איר
אומגליק. נאר עמיצער פון זיי זאל זיך עס אפילו רירן פונעם ארט
לויפן, זוכן, שרייען, ראטעווען איר מאן מיט אירע קינדער. ניין!
אדרבה זי זעט, פארקערט, ― אז זיי מאכן דאס גאר אוועק מיט דער
האנט... אנדערע פון זיי לאכן זיך גאר אויס אויף דעם גאנצן עסק:
„כא־כא־כא ―― אידיאטן!״ זאגט איינער, און דער אנדערער שפארט
אים איבער: „רשעים, ניט קיין אידיאטן!״. „איך זאג אייך
אידיאטן!״ ― שרייט ווידער דער ערשטער מיט א געלעכטער, און דער
אנדערער וויל ניט נאכגעבן: „רשעים, ניט קיין אידיאטן!״... דער
שרייט: „אידיאטן!״ דער שרייט: ״רשעים!״ ― אבער  א י ר  וואס
קומט ארויס דערפון?... און שרה פאלט צו זיי צו ווידער מיט א
געוויין: „גוואלד, יידישע קינדער, האט רחמנות, ראטעוועט!״ לאזט מען
זי ניט וויינען און מע רעדט איר אויס דאס הארץ, אז זי איז א
יידענע און זי פארשטייט ניט, אז ס׳איז גאר אינגאנצן א נארישקייט,
ס׳איז נישט ווערט איר זאלט זאגן אט דאס א! (מע באווייזט איר
מיט די שפיץ פינגער דעם ווערט) נישמער דער בזיון, וואס מע קאן
אונדז, יידן, חושד זיין אין אזא זאך היינטיקע צייטן, אז מיר האבן
שוין באנען און טעלעפאנען און פאנאגראפן און סינעמאטאגראפן,
כא־כא־כא.
    
― פאלגט־זשע מיך, מאדאם, גייט אהיים און זייט רויק ―
זאגט צו איר אליין דער שעף און קוקט אויף איר דורך זיינע
קיילעכיקע ברילן, וואס ער האט טאקע צוליב דעם נאך א מאל אנגעטאן ―
מאדאם! איר זאלט, הערט איר, גאר קיין יסורים ניט האבן, ס׳איז
בלאטע, ס׳איז חוזק, ס׳איז א שטות, ס׳וועט דערפון גארניט זיין. ס׳איז
א געלעכטער צו הערן! מע קען אייער מאן, מע קען אייערע
קינדער. איך ווייס? מיר דאכט, אז ניט נאר א מענטשן, א פליג האבן
זיי ניט זאטשעפעט! ס׳איז נאר א שפיל, א מאכענאציע פון די
טשארנעסאטילניקעס [чорнесутильник: שווארצע־צעלניקעס]... ס׳איז זיי ניט געראטן, פארשטייט איר מיך,
היינטיקן פסח מיטן פאגראם, מיינען זיי, טאמער וועט זיי אפגעראטן
איצט.. נאר בלאטע! שקר גילט נישט! ס׳וועט גארניט זיין. גאר
ניט! מע וועט זיי אויספרעגן און מע וועט זיי אפלאזן.  א י ך זאג
אייך. איך! איך בין אייך ערב, אז ס׳וועט גארניט זיין... נישט
מער דער בזיון! דער בזיון פאר זיך און דער בזיון פאר דער
וועלט... דער בזיון איז ערגער פון אלצדינג!...
    
כאטש נעמט איר אראפ דעם קאפ, פארשטייט ניט שרה,
פארוואס איז דער בזיון ערגער פון איר אומגליק? זי איז זיי מוחל דעם בזיון,
זי נעמט דעם בזיון אויף זיך... אבי לאז מען איר אומקערן איר
מאן מיט אירע קינדער!... און זי הערט ניט אויף צו וויינען און
צו קלאגן און צו יאמערן און צו ברעכן די הענט און צו לויפן
פון איינעם צום אנדערן זוכן זכות־אבות, בעטן רחמים, רייסן
קברים, איינלייגן די וועלט. זי זאל גיין אהיים? ווי קאן זי גיין
אהיים? זי וועט אייך גיכער גיין כף־הקלע! אין דער שאול־תחתיה
אריין וועט זי אייך גיין!
    
― גאט, גאט, גאט! וואס שווייגסטו, גאט?
    
און גאט איז דאך טאקע אן אל רחום וחנון. ער וועט דאך ניט
לאזן יידישע טרערן זאלן, חלילה, פארלוירן גיין, האט ער
אראפגעקוקט פון דער הויך פון זיין געצעלט און האט פארנומען אינעם
קול פון דער דאזיקער ארעמער דערשלאגענער פרוי און האט זי אויפגעריכט
גאר אין גיכן, ווי מיר וועלן דאס באלד ארויסזען באשיינפערלעך
אין די נאענטע קאפיטלען פון אונדזער ראמאן.
    
 דאס אכט־און־פופציקסטע קאפיטל
    
 ס י א מ ק ע  א ן  ע ד ו ת
    
דעם ערשטן האט מען אומגעקערט סיאמקען. מיט כבוד, אויף
א איזוואזטשיק, האט מען אים געבראכט צו פירן, און נישט אליין,
נאר מיט א גאראדאוואי. שרה, אז זי האט דערזען איר קינד מיט
א גאראדאוואי, און די איבעריקע זענען ניטא, איז זי שוין שיער נישט
געשטארבן.
    
― סיאמעניו! סיאמעטשקע! סיאמעניונטשיקל! מיר פאר דיינע
ביינער! ווו־זשע איז דער טאטע? ווו איז בעטי? ווו איז דער
קווארטיראנט?
    
נאך יעדן ווארט איז געגאנגען א קוש אדער אין בעקל, אדער
אין מויל, אדער אין די אויגן אריין. דאס קינד האט זיך געריסן
פון דער מוטערס הענט:
    
― נו, גענוג שוין, מאמע, לאז מיך אפ, אוי, דו וועסט מיך
דערשטיקן!
    
און סיאמקע האט דערציילט פאר דער מאמע, ווי אזוי מען
האט אים געפירט און ווי אזוי מען האט אים געבראכט און וואס
מען האט אים געפרעגט און וואס ער האט געזאגט. אלצדינג האט
איר סיאמקע איבערגעגעבן און געמאכט מיט די הענט בעת־מעשה
ווי אן אלטער.
    
אז מע האט זיי אויפגעזעצט ― דערציילט סיאמקע נסים־וניפלאות ―
האט מען זיי אויפגעזעצט אויף דריי פורן: דעם טאטן באזונדער,
דעם קווארטיראנט באזונדער און אים מיט בעטין באזונדער אויף א
פור. יענער וואס מיט די בלויע ברילן און בעטי זענען געזעסן
אויבנאן, און ער מיט צוויי אקאלאדאטשניקעס האט מען באזעצט
 
 