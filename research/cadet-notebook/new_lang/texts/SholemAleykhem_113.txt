 
 ארעמע און פריילעכע: דער דייטש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
בין איך אליין, ווי איך האב אייך געזאגט, א דראזשנער, פון דראזש־נע הייסט דאס, א קליין שטעטל אין פאדאליער גובערניע, גאר א קליין
שטעטל; היינט איז שוין דראזשנע כלומרשט א שטאט מיט א באן, מיט
א סטאנציע, מיט א וואקזאל... אז דראזשנע איז געווארן א סטאנציע,
האט אונדז די גאנצע וועלט מקנא געווען: א קלייניקייט א באן! מע האט
געמיינט, דאס וועט ווערן א מחיה, א מקום פרנסה, מע וועט זשעברען
פולע זשמעניעס מיט גאלד, מע וועט גליקלעך ווערן! יידן זיינען זיך צונויפגעפארן פון די דערפער ארויס אין שטאט אריין; בעלי־בתים האבן
גענומען איבערבויען די הייזער, שטעלן נייע קלייטן; די טאקסע פון
פלייש האט מען געהעכערט; מע האט שוין אנגעהויבן קלערן מכח א
נייעם שוחט, מכח נאך א בית־המדרש און מכח אפנעמען פעלד אף צו
פארברייטערן דאס אלטע בית־עולם ― בקיצור, ס׳איז געווארן „ליהודים״.
א ווערטל? א באן, א סטאנציע, א וואקזאל! בעלי־עגלות האבן זיך אפילו
תחילת אביסל געבונטעוועט, געווען שטארק ניט צופרידן פונעם עסק, נאר
ווער פרעגט זיי? מע האט אויסגעלייגט רעלסן, אראפגעבראכט וואגאנעס,
אנידערגעשטעלט א וואקזאל, אויפגעהאנגען א גלעקל, צוגעשלאגן א ברעטל: „ס ט א נ צ י ע  ד ר א ז ש נ א״ ― און רעדט צו דער וואנט!
    
אז ס׳האט אנגעהויבן גיין די באן, רופט זיך אן צו מיר מיינע:
„וואס רעכנסטו צו טאן, יונהלע?״ (יונה רופט מען מיך). „וואס זאל
איך, זאג איך, טאן? דאס וואס אלע יידן טוען; אלע דראזשנער יידן
דרייען זיך בא דער באן, וועל איך מיך אויך דרייען בא דער באן!״...
און האב גענומען דאס שטעקל און בין ארויס אפן וואקזאל און בין געווארן מיט גאט זיינער הילף א „פראוויטל״. וואס הייסט א „פראוויטל״?
א פראוויטל הייסט: יענער האנדלט א וואגאן תבואה און באדארף דעם
וואגאן תבואה אנגרוזען און אוועקשיקן, איז דערויף געשטעלט געווארן א
„פראוויטעל״. נאר אזוי ווי כמעט אלע דראזשנער יידן זיינען געווארן
פראוויטעלעס, איז נישט גוט, מוטשעט מען זיך, דרייט מען זיך; אמאל
קויפט מען באם גוי א זעקל תבואה און מע פארקויפט דאס מיד ליד; איז
אדער מע פארדינט, אדער מע דערלייגט; און אמאל טוט מען א כאפ פון
דער זייט א מעקלעריי, אבי סע לאזט זיך, א דאס, א יענץ ― שלעכט,
ניטא וואס צו טאן! אי, ס׳איז פריער אויך ניט געווען וואס צו טאן? איז
כאטש ניט געווען קיין באן, איז דער פאדראס, ווי זאגט איר, נישט געווען אזוי גרויס; צו וואס האט אונדז געטויגט די סטאנציע מיטן וואקזאל,
מיטן גלעקל, מיטן גאנצן טארעראם?
    
טרעפט זיך א מעשה ― איך שטיי מיר אזוי איינמאל אפן וואקזאל
אביסל פארזארגט און באגלייט ארויס דעם „פאטשטאווע פאיעזד״. ס׳איז
שוין נאכן דריטן קלונג, דער לאקאמאטיוו האט שוין גוט אנגעפייפט און
פונעם קוימען זעצט א רויך, ― איך טו א קוק, אף דער פלאצפארמע
שטייט א פריצל, א הויכס און א דארס, מיט קעסטלדיקע הויזן, מיט א
הויכן קאפעלוש און מיט א סך טשעמאדאנעס; ער שטייט אויסגעצויגן
דעם האלדז און קוקט זיך ארום, ווי א זינדיקער מענטש, אף אלע זייטן.
„אט דאס פריצל קער עפעס באדארפן האבן״, ― טראכט איך מיר און
פיל, עס האט מיך ווי עמעצער א טארע געטאן פון הינטן: „יהודי, גיי־צו צו אים און טו אים א פרעג, אפשר דארף ער עפעס?״ און אזוי ווי
איך האב מיר נאר גערירט פון ארט, אז ער טוט זיך ניט צו מיר א לאז,
הייבט אויף דעם קאפעליוש און מאכט צו מיר אף דייטש, ציט אויס מיט
א ניגון:
    
― גוט מא־יען, מיין הערר!
    
― א גוט יאר זאל אייך זיין! ― זאג איך צו אים אויך אף דייטש
און אביסל אף יידיש, און דאס איבעריקע מיט די הענט. און איך פרעג
אים, פון וואנען ער פארט? מאכט ער צו מיר: צי ווייס איך נישט עפעס
א רעכטע קווארטיר, א „שטאנציאן״, פון זיינעטוועגן?
    
― אוודאי! ― זאג איך. ― פאר וואס זאל איך נישט וויסן? ―
און אין הארצן טראכט איך מיך: „או־ווא! אן עבירה, וואס ס׳איז בא
מיר ניט קיין אכסניה. ס׳זאל אבער זיין בא מיר אן אכסניה, וואלט איך
דאך אים פארפירט צו זיך, ס׳איז א וווילער דייטש, מע וואלט געקאנט
ארום אים עפעס פארדינען״... און באלד פליט מיר דורך צוריק א מחשבה:
„טפש! עס שטייט דען אנגעצייכנט בא דיר אפן שטערן, אז ס׳איז בא דיר
ניט קיין אכסניה? עלעהיי, לאז זיך דיר דאכטן, אז ס׳איז בא דיר יא אן
אכסניה!״ און איך רוף מיך אן צו אים אביסל אף יידיש, אביסל אף
דייטש און דאס איבעריקע דערמאך איך מיט די הענט:
    
― אויב זיי וואולן, מיין הארר, לאזן זיי הייסן נעמען א בעל־עגלה, וועל איך זיי טאן דערפירן אף דער בעסטער אכסניה, שטאנציאן
הייסט דאס, פערוויסארט!
    
דערהערט פון מיר אזעלכע דבורים, ווערט דער דייטש מלא גדולה
און מאכט צו מיר, באווייזט מיט דער האנט אפן מויל:
    
― האבען זיי וואס צו עסען? שפייזען?
    
― די בעסטע שפייזן! ― זאג איך צו אים. ― זיי וועלן אם ירצה
השם, האבן האנאווע (הנאה), הערר דייטש, ווארעם מיין פלונית, מיין
פרוי הייסט עס, איז א זעלטענע באלאבאסטע (בעל־הביתטע); איר באקן
און איר קאכן האט א שם, אירע פיש מעג עסן דער מלכות, דער קעניג
אחשורש הייסט דאס...
    
― יא וואהל! ― מאכט ער צו מיר מיט א שמחה און די אויגן
בשעת מעשה לויכטן אים און דאס גאנצע פנים שיינט אים, ווי די זון.
    
„א חכם א דייטש!״ ― טראכט איך מיר און מאך נישט קיין לאנגע
מחזקות און א באשטעל א בויד און איך פארפיר אים גלייך צו מיר אהיים.
    
געקומען אהיים, גיב איך איבער באלד מיין ווייב אלצדינג, אז גאט
האט מיר צוגעשיקט אן אורח א דייטש ― נאך אן אנטיק. נאר א יידענע
פארשטייט דען עפעס? הייבט זיך דאך אן מסתמא מיך באגראבן, ווארעם
איך האב אנגעטראפן פונקט אף דער בייזער שעה, ווען מען ראמט אין
שטוב: „וואס פאר אורחים, וואס פאר געסט פלוצעם אין מיצקע דרינען?״... „יידענע בלא, זאג איך צו איר, דבר ניט אף אונדזער צונג, מחמת
דער אדון איז מבין בלשון אשכנז!״ הערט זי מיך עפעס, אז זי האלט
סאמע אין מיטן ראמען? קערט זי מיטן בעזעם גלייך אין פנים אריין און
ווארטשעט. זי ווארטשעט, און איך מיטן דייטש שטייען בא דער טיר,
ניט אהין, ניט אהער. קוים מיט צרות, איך האב איר איינגערעדט, אז
ס׳איז נישט קיין אומזיסטער אורח, ס׳איז ― פאר געלט, און מע קאן
נאך, אדרבה, ארום אים עפעס כאפן, אפלעקן א ביינדל... זייט איר שוין
פארטיק? אז איך האב זי שוין גוט איבערגערעדט, מאכט זי צו מיר:
„ווו זשע וועל איך אים באלייגן ― אין דער ערד?״ „שטיל זאל זיין, ―
זאג איך צו איר ― נארישע יידענע, מע זאגט דאך דיר, זאלסט ניט דברן,
ווארעם דער אדון איז מבין כל דבור!״ ערשט דעמאלט האט זי פארשטאנען וואס מע מיינט, און מיר האבן אים אפגעטרעטן אונדזער אלקער,
און מיין ווייב האט גענומען אין איין כהרף־עין צעבלאזן דעם סאמאוואר
און געשטעלט זיך קאכן וועטשערע. תחילת, אז מיין דייטש האט דערזען
דעם אלקער, האט ער אפילו אביסל פארדרייט מיט דער נאז, ווי איינער
רעדט: „עס וואלט געמעגט זיין אביסל בעסער!״ נאר וואס פארשטייט
קירע־דייטש? אבי מע האט אריינגעטראגן דעם סאמאוואר, פארפארעט
טיי, און דערצו האט ער ארויסגענומען א גוט פלעשל ראם און געמאכט
א שנאפס (און מיר אויך געגעבן א שנעפסל), איז שוין געווארן רעכט;
און ער האט זיך צעלייגט מיט די טשעמאדאנעס, ווי בא זיין טאטן אין
וויינגארטן, און מיר זיינען געווארן חבר.
    
נאך דער טיי מאך איך מיט אים א רייד, אהין־אהער, וואס טוט ער
הי? מיט וואס האנדלט ער? טאמער דארף ער עפעס קויפן, פארקויפן?
לאזט זיך אויס, אז דארפן דארף ער גארנישט. עפעס מאשינעס, זאגט ער,
באדארפן דורכגיין, ― ווייס איך, א נעכטיקער טאג, ― און בשעת מעשה
כאפט ער אלע מאל א קוק אין אויוון אריין און פרעגט זיך נאך אלע
מינוט, צי ס׳איז נאך נישט פארטיק דאס עסן? „אפנים, זאג איך צו אים,
הערר דייטש, זיי האלטן גוט פון דער אכילה?״ ענטפערט ער דאך מיר
מסתמא פדרוך, ווארעם א דייטש פארשטייט דען וואס מע רעדט צו אים?
אזוי לאנג, אזוי ברייט, ביז מע האט אים געגרייט צום טיש און דערלאנגט די וועטשערע ― א פרישע יויך א מחיהדיקע מיט מאנדלען, מיט א
גאנץ עוף מיט מאנעגרייפלעך און מיט מערעלעך און מיט פעטרישקע און
מיט... מיט... מיט... (מיינע, אז זי וויל נאר, קאן זי!). „ברוכים היושבים!״
― זאג איך צו אים, און ער ענטפערט מיר נישט קיין חצי דבור, זיך צוגעכאפט צום עוף, ווי נאך א תענית. „ברוכים־היושבים־קומט־ניט־עסן־עסט־געזונט!״ ― מאך איך צו אים ווידער אמאל, און ער זופט די יויך
געשמאק, ער זאל דאס אפילו ענטפערן דאס צווייטע ווארט, כאטש זאגן
א דאנק, ― ווער? וואס? „א גראבער נפש, טראכט איך מיר, און א גרויסער זולל־וסובאניק!״
    
הכלל, ער האט אפגעגעסן, פאררייכערט א לאנגע פיפקע און זיצט
און שמייכלט. איך זע, מיין דייטש קוקט זיך ארום אף אלע זייטן, זוכט,
אפנים, אן ארט אף דעם קאפ אנצושפארן און די אויגן בא אים קלעפן
זיך, טראכטן מכח נאכטלעגער. האב איך א ווונק געטאן צו מיינער: „ווו
מאכט מען אים א געלעגער?״ זאגט צו מיר מיינע: „וואס הייסט ווו?
טאקע אין מיין בעט״. און זי מאכט נישט קיין לאנגע שהיות און גייט צו
צום בעט און הייבט אן מאכן א געלעגער, פונאנדערגעשלאגן דאס בעטגעוואנט, ווי עס געהער צו זיין (מיינע, אז זי וויל, קאן זי) ― איך טו א
קוק, מיין דייטש איז עפעס נישט צופרידן, עס געפעלט אים נישט, אפנים,
וואס סע פליען פעדערן, מחמת ער פארדרייט מיט דער נאז און הייבט אן
ניסן מיט סכנת־נפשות. מאך איך צו אים: „וואקסן זאלט איר, הערר
דייטש!״ מיינט איר, אז ער ענטפערט מיר א דאנק? ווער־וואס? „א גראבער נפש, טראכט איך מיר, און א ווילדער מענטש״. מיינע האט אים
געמאכט א געלעגער ביז דער סטעליע, סע מעג ליגן דער קיסר (מיינע, אז
זי וויל נאר, קאן זי!), א גאנצע „העסעבעט״, און מיר האבן זיך מיט
אים גאנץ פיין אפגעזעגנט, געווונטשן אים א גוטע נאכט און געגאנגען
שלאפן.
    
תחילת, אז מיר האבן זיך געלייגט שלאפן, הער איך, מיין דייטש
שלאפט, קיין עין־הרע, גאנץ געשמאק, כראפעט מיט א מאדנע שטימע,
סאפעט ווי א לאקאמאטיוו, פייפט און כארכלט, ווי א געקוילעטער אקס,
און פלוצעם כאפט ער זיך אויף און קרעכצט און אויקעט און פארשקעט
און קראצט זיך און שפייט און ווארטשעט, און קערט זיך איבער אף דער
אנדערער זייט, טוט אביסל א כראפע און א סאפע און א פייף און א
כארכל, און כאפט זיך ווידער אויף מיט א קרעכץ און מאכט אן אוי און
מיט א פארשקע און מיט א קראצן זיך און מיט א שפייען און מיט א
ווארטשען; און אט אזוי עטלעכע מאל, ביז ער שפרינגט אראפ פונעם
געלעגער, און איך הער, ווי עס פליט דאס בעטגעוואנט אין דער ערד
אריין, איין קישן נאכן אנדערן, מיט א מין כעס און מיט משונה־מאדנע
ווילדע ווערטער: „צום טייוול! סאקראמענטא! דאננעררר־וועטעררר!״
איך לויף־צו, איך טו א קוק דורך א שפארינקע אין דער טיר ― מיין
דייטש שטייט אף דער ערד אדם־נאקעט, ווארפט דאס בעטגעוואנט פונעם
בעט, שפייט קלעק און שילט זיך אף זיין שפראך, מע זאל גאר באהיט
ווערן. „וואס איז די מעשה, זאג איך, הערר דייטש?״ און עפן־אויף די טיר.
ווערט ער מלא רציחה און פאלט־אן אף מיר מיט קולאקעס, וויל מיך דורס
זיין, כאפט מיך פאר א האנט און פירט מיך צו צום פענצטער און ווייזט
מיר, ווי ס׳האט אים צעביסן דאס גאנצע לייב, און טרייבט מיך ארויס
און פארמאכט די טיר. „א משוגענער דייטש, ― רוף איך מיך אן צו מיינער ― און א גרויסער מפונק! ס׳האט זיך אים אויסגעוויזן, זאג איך, אז
עס בייסט אים, איז הימל עפן זיך!״... „ווי קומט דאס? ס׳איז מיר א
חידוש! ― זאגט מיינע. ― ערשט אף פסח גערייניקט דאס בעטגעוואנט
און געפארעט דאס בעט מיט קעראסין״...
    
אין דער פרי, איך האב געמיינט, מיין דייטש וועט דא ווערן ברוגז
און וועט אנטלויפן פון אונדז ווו דער שווארצער פעפער וואקסט, צום
סוף ― ווער־וואס? ווידער א „גוט־מאיען״ און ווידער געשמייכלט, און
ווידער געפיפקעט מיט דער פיפקע, און ווידער געהייסן זיך קאכן עסן, און
דערווייל צו דער טיי געהייסן זיך אפקאכן ווייכע אייער, מאצינקעס, ―
וויפל, מיינט איר, אייער? כמעט א צענדליק! און צום עסן גענומען א
רעכטן שנאפס און מיר א שנעפסל און חי געלעבט! געקומען באנאכט ―
ווידער דאס אייגענע שפיל: פריער געכראפעט, געפייפט און געסאפעט און
געכארכלט, און נאכדעם געקרעכצט און געאויקעט, געפארשקעט און געקראצט זיך און געשפיגן און געווארטשעט, און אויפגעכאפט זיך און
אראפגעווארפן דאס גאנצע בעטגעוואנט און געשפיגן קלעק און געבייזערט
זיך און געשאלטן אף זיין לשון: „צום טייוול! סאקראמענטא! דאנערררר־וועטעררררר!״... און אויפגעשטאנען אין דער פרי ― ווידער „גוט מא־יען״, ווידער געפיפקעט מיט דער פיפקע, און ווידער געשמייכלט, און ווידער געגעסן, און ווידער געמאכט א שנאפס און מיר א שנעפסל ― אזוי
עטלעכע טעג כסדר, ביז ס׳איז געקומען די צייט, די מאשינעס זיינען
למזל דורכגעגאנגען, און ער האט באדארפט אוועקפארן.
    
אז ס׳איז געקומען די צייט פון זיין אוועקפארן און דער דייטש האט
גענומען זיך פאקעווען אין וועג אריין, מאכט ער צו מיר, איך זאל אים
דערלאנגען א רעכענונג. זאג איך: „וואס האבן מיר זיך דא צו רעכענען?
ס׳איז, זאג איך, א קורצער חשבון, הערר דייטש, עס קומט פון אייך
פונקט א כף־האער״... שטעלט ער אויס א פאר אויגן, ווי איינער רעדט:
„הא? איך פארשטיי ניט!״... מאך איך צו אים אף דייטש: „זיי וועלן
מוחל זיין באצאלן א פינפאונצוואנציקער, פינף און צוואנציק קערבלעך,
רובל הייסט דאס!״ און באווייז אים אף די פינגער צען און צען און
פינף. מיינט איר דאך, אז ער ווערט נתפעל? הס מלהזכיר! ער פיפקעט
מיט דער פיפקע און שמייכלט און זאגט צו מיר, אז ער וואלט נאר וועלן
וויסן פ א ר וו א ס קומט פון אים פינף און צוואנציק רובל? און
ער נעמט א שטיפטל מיט א שטיקל פאפיר און בעט מיך, איך זאל אים
אויסרעכענען יעדע זאך באזונדער. „ביסט טאקע אוודאי א חכם א דייטש,
― טראכט איך מיר ― נאר שכל האב איך מער פון דיר; וואס איך האב
אין פיאטע, פארמאגסטו נישט אין קאפ!״... „שטעלט, זייט מוחל, זאג
איך צו אים, הערר דייטש, פאר דער אכסניה, שטאנציאן הייסט דאס,
זעקס טעג, זעקס מאל אנדערהאלבן, איז נ יי ן קארבן; זעקס מאל צוויי,
איז צוועלף סאמאווארן, צוועלף האלבע גילדן, איז נ יי נ צ י ק  קאפיקעס; זעקס מאל כמעט צען אייער אין דער פרי און צען אייער אף
דער נאכט, איז הונדערט צוואנציק, צוויי שאק אייער, א קערבל א שאק,
איז צוויי קארבן; זעקס יויכן, זעקס עופות, צו פינף גילדן אן עוף, א חוץ
גרייפלעך, מאנדלען, פעטרישקע, דאס, יענץ, לאקש, בוידעם, ציבעלע, איז
א גלייכער חשבון זעקס קארבן; זעקס נעכט, זעקס לאמפן ― זעכציק קאפיקעס; שנאפט האט איר געטרונקען אייגענעם ― צוויי קארבן; קיין טיי
און צוקער האט איר ניט גענומען ― א קערבל, איז דריי קארבן; קיין
וויין האט איר נישט באגערט ― איין קארב, איז פיר קארבן; קיין ביר איז
ניט געווען ― זיבעציק קאפיקעס. האט איר אינאיינעם א קיימא־לן, אזוי
גרויס, ווי כמעט פינף קארבן. נאר בכדי ס׳זאל אויסקומען צו א גלייכן
חשבון, שטעלט פינף מיט פופציק. נו, רב דייטש, איז אינאיינעם ניט קיין
פינף און צוואנציקער?״ ― אזוי מאך איך צו אים גאנץ ערנסט, און
איר מיינט, ער האט מיר געזאגט א קרום ווארט? חס ושלום; געפיפקעט
מיט דער פיפקע און געשמייכלט און ארויסגענומען א כף־האער און א
ווארף געטאן, ווי מע ווארפט ארויס א דרייערל, זיך גאנץ פיין אפגעזעגנט
און אוועק מיטן באן. „וואס זאגסטו עפעס, מיין ווייב, אף אזא מין
דייטש?״ ― „גאט זאל צושיקן, זאגט זי, אלע וואך אזעלכע דייטשן,
וואלט געווען דווקא נישקשהדיק״...
    
דער דייטש איז אוועקגעפארן. ס׳איז נישט אוועקגעגאנגען קיין דריי
טעג, קומט צו גיין דער בריווטרעגער און דערלאנגט מיר א בריוו, נאר ער
הייסט זיך פריער באצאלן פערצן קאפיקעס. פאר וואס איז פערצן קאפיקעס? ― מע האט פארגעסן, זאגט ער, אנקלעפן א מארקע. באצאלט די
פערצן קאפיקעס און אויפגעעפנט דעם בריוו ― אף דייטש געשריבן, איך
פארשטיי ניט א ווארט! איך הייב מיך אן ארומטראגן מיטן בריוו צו דעם,
צו יענעם ― קיינער קאן נישט לייענען קיין דייטש. אן אומגליק! אויסגעלאפן דאס גאנצע שטעטל, קוים מיט צרות געפונען א פראוויזאר פון דער
אפטייק, וואס קאן לייענען דייטש, האט ער מיר דאס בריוול איבערגעלייענט און פארטייטשט, אז דאס שרייבט צו מיר איינער א דייטש און
דאנקט מיר זייער פאר דער וווילער רויקער שטאנציאן, וואס ער האט בא
מיר געהאט, און פאר אונדזער גאסטפריינטלעכקייט מיט אונדזער ליב־הארציקייט, וואס ער וועט דאס אייביק נישט פארגעסן... „מהיכא תיתי,
― קלער איך מיר ― זייער שיין; אז דו ביסט צופרידן, טוט מיר הנאה״.
און צו מיינער רוף איך מיך אן: „וואס זאגסטו אף דעם דייטש, קיין עין־הרע, נישט קיין קליינער נאר?״ ― „גאט זאל צושיקן, זאגט זי, אלע וואך
אזעלכע נאראנים, וואלט געווען דווקא נישקשהדיק״...
    
עס גייט אוועק נאך א וואך, איך קום צוגיין פונעם וואקזאל, טראגט
מיר מיינע אקעגן א בריוו און זאגט, אז דער בריווטרעגער האט זיך געהייסן דערצאלן אכט און צוואנציק קאפיקעס. „וואס עפעס אכט און צוואנציק קאפיקעס?״ ― „אזוי, זאגט זי, ווארעם ער האט אנדערש נישט געוואלט״. איך עפן אויף דעם בריוו ― ווידער אף דייטש. איך לויף אוועק
צו מיין פראוויזאר און בעט אים, ער זאל מיר איבערלייענען דעם בריוו.
לייענט ער מיר, אז דער זעלבער דייטש איז נאר־וואס איבערגעפארן די
גרענעץ, און אזוי ווי ער פארט אהיים צו זיין פאטערלאנד, דאנקט ער
מיר זייער פאר דער וווילער רויקער שטאנציאן, וואס ער האט בא מיר
געהאט, און פאר אונדזער גאסטפריינטלעכקייט מיט אונדזער ליבהארצי־קייט, וואס ער קאן דאס אונדז אייביק נישט פארגעסן!... „מיינע צרות
אף זיין קאפ!״ ― טראכט איך מיר, און קום אהיים, פרעגט מיך מיינע:
„וואס איז פאר א בריוו?״ זאג איך: „ווידער אמאל פונעם דייטש! ער
קאן אונדז גאר נישט, זאג איך, פארגעסן די טובה, דער משוגענער
דייטש!״ ― „אז גאט, זאגט זי, זאל צושיקן אלע וואך אזעלכע משוגענע
דייטשן, וואלט דווקא געווען נישקשהדיק״...
    
עס גייען אוועק נאך צוויי וואכן, ברענגט מען מיר פון דער פאסט א
גאנץ גרויסן בריוו, און ער הייסט זיך דערצאלן זעקס און פופציק קאפיקעס. וויל איך דאך ניט; זאגט צו מיר דער בריווטרעגער: „ווי איר ווילט
זיך!״ און נעמט דעם בריוו צוריק. טוט דאך מיר אבער באנג, עס ווילט
זיך זייער וויסן פון וואנעט איז דער בריוו, טאמער עפעס א נייטיקע זאך?
באצאלט זעקס און פופציק קאפיקעס, איך עפן אויף דעם פאקעט, איך טו
א קוק ― ווידער אף דייטש. גיי איך שוין מסתמא גלייך צו מיין פראוויזאר און בעט אים, ער זאל מיר מוחל זיין, וואס איך דול אים אלע מאל
דעם ספאדעק. וואס זאל איך טאן, אז איך בין געשטראפט, איך קאן ניט
לייענען קיין דייטש? נעמט ער, דער פראוויזאר, און לייענט מיר א גאנצע
מגילה, ווידער פונעם דייטש, אזוי ווי ער איז שוין איצטער געקומען
אהיים און האט זיך געזען מיט זיין געליבטער פאמיליע, מיט זיין „פרוי״
און קינדער, האט ער זיי דערציילט אלצדינג, ווי אזוי ער איז געקומען צו
אונדז אין דראזשנע, און ווי אזוי ער האט זיך באגעגנט מיט מיר אפן
וואקזאל, און ווי אזוי איך האב אים פארפירט צו זיך אהיים, געגעבן אים
אזא וווילע, אזא רויקע שטאנציאן, ― לכן דאנקט ער אונדז זייער און
זייער פאר אונדזער גאסטפריינטלעכקייט און פאר אונדזער ליבהארצי־קייט, וואס ער וועט דאס אונדז נישט פארגעסן אייביק, ווייל ער וועט
לעבן: „טפו זאל ער ווערן!״ ― זאג איך און בטל־אויס צו אים אלע
בייזע וויסטע חלומות, און מיינער וויל איך שוין גאר ניט דערציילן פונעם
בריוו און מאך זיך שוין גאר ניט וויסנדיק.
    
עס גייען אוועק נאך דריי וואכן, קומט מיר אן פון דער פאסט א
„פאוויעסטקע״ אף א רובל מיט צוועלף קאפיקעס. „וואס איז דאס פאר א
רובל מיט צוועלף?״ פרעגט מיך מיינע. „לאז מיך אזוי וויסן, זאג איך,
בייז!״ און לויף אוועק אף דער פאסט און הייב זיך אן נאכפרעגן, פון
וואנען האב איך עס א רובל מיט צוועלף? זאגט מען מיר,
אז נישט איך האב א רובל מיט צוועלף ― אדרבה, דאס דארף איך נאך
באצאלן א רובל מיט צוועלף. „פאר וואס איז?״ ― „פאר א בריוו״, ―
זאגט מען מיר. „פאר וואסער א בריוו?״ ― זאג איך ― אפשר, פונעם
דייטש?״ ― ענטפערט מען מיר ניט!... מילא, עס העלפט עפעס טענות?
איך האב באצאלט א רובל מיט צוועלף און האב אפגענומען דעם בריוו,
― א גאנצן פאקעט. איך עפן־אויף דעם בריוו ― ווידער פון אים, פונעם
דייטש! איך קום צום פראוויזאר: „האט קיין פאראיבל ניט, זאג איך,
פאני, איך האב שוין, זאג איך, ווידער, אן אומגליק, א דייטשן בריוו״.
דער פראוויזאר, אויך נישט קיין קליינער טפש, ווארפט־אוועק אלע ארבעט און לייענט מיר ווידער א גאנצע מגילה, אלץ פונעם דאזיקן דייטש,
ימח שמו זאל ער ווערן! וואס שרייבט ער? ער שרייבט: אזוי ווי ס׳איז בא
אים היינט א „פייערטאג״, א יום־טוב הייסט דאס, עס זיצן בא אים
געסט, די גאנצע משפחה האט זיך צו אים צונויפגעקליבן, האט ער זיי
דערציילט די גאנצע געשיכטע פון אלף ביז תיו, ווי אזוי ער איז געקומען
צו פארן אין א קליין שטעטל קיין דראזשנע, ווי אזוי ער איז געבליבן
דעמאלט אפן וואקזאל אליין אין א פרעמד לאנד, נישט צו פארשטיין
אונדזער שפראך, ווי אזוי ער האט זיך מיט מיר באגעגנט און ווי אזוי
איך האב אים פארפירט צו זיך, אפגעגעבן אים אזא וווילע, אזא רויקע
„שטאנציאן״, ווי אזוי מיר האבן אים פריינטלעך אויפגענומען, אפגע־טרעטן אים דעם בעסטן חדר, געגעבן אים עסן און טרינקען און אזוי
ערלעך און ארנטלעך באהאנדלט, ― לכן קאן ער זיך נישט איינהאלטן
און מוז אונדז נאך א מאל אפדאנקען פאר אונדזער גאסטפריינטלעכקייט
און גוטהארציקייט, וואס ער קאן דאס אונדז ניט פארגעסן אייביק און
אייביק... „א צו־להכעיסניק אט דער דייטש! ― טראכט איך מיר. ―
מער קיין בריוו וועל איך שוין פון דער פאסט ניט אפנעמען, עס מעג זיין
מיט גאלד!״
    
עס גייט אוועק נאך א חודש, נאך צוויי ― נישטא מער קיין בריוו,
אן עק! איך האב שוין כמעט אנגעהויבן צו פארגעסן אינעם דייטש.
פלוצעם קומט מיר אן פון דער באן א פאוויעסטקע אף פאסילקע פון א
פינפאונצוואנציקער. „וואס קאן דאס זיין פאר א פאסילקע אף א פינפאונצוואנציקער?״ ― קלער איך מיר און ברעך מיר דעם קאפ, און מיינע
זיצט און ברעכט זיך דעם מח, און מיר קאנען נישט צוקלערן גארנישט.
מאלט מיר איין א געדאנק: אזוי ווי איך האב פריינט אין אמעריקע, קער
דאס זיין מסתמא פון זיי עפעס א מתנה, א שיפסקארטע, אדער א בילעט,
אדער א לאטעריי־צעטל. איך בין נישט פויל און קום אף דער באן און
וויל ארויסנעמען די פאסילקע, זאגט מען מיר, איך זאל מוחל זיין באצאלן צוויי רובל מיט פיר און צוואנציק קאפיקעס, וועט מען מיר ארויסגעבן די פאסילקע. העלפט זיך ניט, מוז מען קריגן צוויי רובל מיט פיר
און צוואנציק קאפיקעס און באצאלן און ארויסנעמען די פאסילקע. אפגענומען די פאסילקע, זייער א שיין קעסטעלע, גוט פארפאקט, קום איך צו
לויפן אהיים און הייב אן צעפאקעווען דאס קעסטעלע, פאלט נישט
ארויס פון דארטן קיין פארטרעט? מיר טוען א קוק אפן פארטרעט ―
וואס ס׳האט זיך מיר געחלומט יענע נאכט און היינטיקע נאכט און א
גאנץ יאר! ס׳איז ער, דער דייטש דער שלים־מזל, מיטן לאנגן האלדז און
מיטן הויכן ספאדעק און מיט דער פיפקע אין מויל! צום פארטרעט איז
געלעגן צוגעלייגט א בריוועלע, אף דייטש געוויינטלעך, ווידער די אייגענע
מעשה מסתמא: דאס דאנקט ער אונדז פאר דער ש ט א נ צ י א ן און
פאר אונדזער גאסטפריינטלעכקייט און ליבהארציקייט, וואס ער קאן דאס
אייביק און אייביק נישט פארגעסן. אן איינגעגעסענער דייטש קאן! ברענען זאל ער!... מאלט אייך, וואס מיר ביידע האבן אים בשעת מעשה אנגעווונטשן און אנגעבענטשט, זאל אים אנגיין כאטש האלב, רבונו של
עולם!
    
ס׳איז אוועקגעגאנגען נאך עטלעכע חדשים ― אן עק, אויס דייטש!
דאנקען גאט, פטור געווארן פון א שלאק, אין דער ערד מיטן קאפ! איך
האב מיך פשוט מחיה געווען!... זייט איר שוין פארטיק? הארט זשע אויס,
ס׳איז נאך נישט קיין סוף. אנומלטן קומט מיר אן פלוצעם באנאכט א דעפעש, איך זאל, למען השם, קומען צו פארן קיין אדעס, און וואס גיכער,
צו איינעם א מענטשן א סוחר מיטן נאמען גארגלשטיין; ער האט זיך
אפגעשטעלט אין האטעל „וויקטאריע״ און באדארף מיך זייער נייטיק
האבן מכח א געשעפט. „אדעס? גארגלשטיין? האטעל וויקטאריע? א געשעפט? וואס זאל דאס באדייטן?״ ― אזוי זאג איך צו מיינער... הייבט
דאך מיך מסתמא מיינע אן צו טרייבן, איך זאל פארן, ווארעם „א
קשיא אף א מעשה, אפשר איז דאס, זאגט זי, טאקע א נייטיקע זאך?
אפשר א קאמיסיע, אפשר תבואה?״... נאר ס׳איז גרינג אויסצוריידן ―
פארן קיין אדעס; א פאר קיין אדעס קאסט עפעס הוצאות! נאר וויבאלד
געשעפט, איז עפעס א תירוץ? בקיצור, איך האב געקריגן עטלעכע קערבלעך, האב מיך אויפגעזעצט אפן באן און פאר קיין אדעס. געקומען קיין
אדעס, הייב איך זיך אן פונאנדערפרעגן, ווו איז דא ערגעץ האטעל וויק־טאריע? איך האב מיך דערפרעגט צו האטעל וויקטאריע. „נישט פאראן
דא בא אייך, זאג איך, איינער א גארגלשטיין?״ פאראן, זאגט מען מיר,
א גארגלשטיין; נאר וואס דען? ער איז איצט נישטא אין נומער; איך זאל
זיך מטריח זיין צען אזייגער אף דער נאכט. איך קום צו גיין צען אזייגער אף דער נאכט ― נישטא גארגלשטיין; איך זאל קומען צען אזייגער
אין דער פרי וועל איך אים טרעפן. איך קום צען אין דער
פרי ― ווו איז גארגלשטיין? נישטא גארגלשטיין; ער איז נאר־וואס געווען און זייער געבעטן, אז ס׳וועט קומען דער ייד פון דראזשנע,
זאל מען אים זאגן, ער זאל מוחל זיין קומען אדער דריי באטאג אדער
צען אויפדערנאכט. איך קום דריי באטאג, איך קום צען בא דער נאכט ―
נישטא קיין גארגלשטיין! וואס טויג אייך, איך האב זיך אפגעוואלגערט
אין אדעס זעקס טעג מיט זעקס נעכט, געגעסן צרות, מכות געשלאפן,
קוים מיט ווערעם, מיט אנגסטן, איך האב זיך דערווארט אף דעם גאר־גלשטיין. דער דאזיקער גארגלשטיין ווייזט־אויס א לייטישער מענטש, מיט
א שיינער בארד א שווארצער; ער האט מיך זייער פיין אויפגענומען, מיך
געבעטן זיצן. „דאס זייט איר ― מאכט ער צו מיר האלב יידיש, האלב
דייטש ― דער ייד פון דראזשנע?״ ― „דאס בין איך ― זאג איך ―
דער ייד פון דראזשנע. וואס איז דען?״ ― „בא אייך האט געהאלטן פאר־א־יארן ווינטער ש ט א נ צ י א ן איינער א דייטש?״ ― „בא מיר, ―
זאג איך, ― וואס איז דען?״ ― „גארנישט, ― מאכט ער ― אט דער
דייטש איז מיינער א שותף אין מאשינעס. איך האב פון אים א בריוו פון
לאנדאן, שרייבט ער מיר, אז איר וועט זיין בא מיר אין אדעס, זאל איך
אייך, למען השם, איבערגעבן פון אים זייער א פריינטלעכן גרוס און אייך
אפדאנקען פאר אייער וווילער רויקער ש ט א נ צ י א ן, וואס ער
האט בא אייך געהאט און פאר אייער גאסטפריינטלעכקייט און גוטהארציקייט און מיט אייער ערלעך ארנטלעך באהאנדלען אים, וואס ער קאן
דאס אייך בשום אופן קיינמאל, קיינמאל נישט פארגעסן, ווייל ער וועט
לעבן!...
.. .. .. .. .. .. .. .. .. .. .. .. .. .. .. .. .. .. .. ..
  
אן אומגליק האט זיך אף מיר גענומען! איך רעכן, אם ירצה השם,
נאך יום־טוב, אז גאט וועט שענקען דאס לעבן אריבערפעקלען זיך פון
דראזשנע ערגעץ אין אן אנדער שטאט, אנטלויפן ווו די אויגן וועלן מיך
טראגן, צו אלדי שווארצע יאר ― אבי פטור ווערן פונעם שלים־מזל, פונעם דאזיקן דייטש, ימח שמו וזכרו זאל ער ווערן!!...
    
געשריבן אין יאר 1902
    
  ד ע ר צ יי ל ו נ ג
    
א.
    
אין א הייסן זומערטאג, אין איינע פון די גרויסע גאסן פון דער
גרויסער שטאט, וועלן מיר זאגן אין  י ע ה ו פ ע ץ, האט געשפאצירט
מיט א ציגאר אין די ציין א שווארצער יונגערמאן מיט רויטע בעקלעך
פון א יאר... איך קאן אייך נישט זאגן אקוראט פון וויפל יאר, ווארעם
איך האב זיין פאס נישט געזען. אמאל, אז מע האט נאך בא אונדז געטראגן
בערד, האט מען נאך דער בארד גרינג געקאנט שאצן יענעמס יארן.
היינט, אז שערן און גאלן די בארד איז געווארן בא יידן, ברוך־השם, א
וואכעדיקער גאנג ― אדרבה, נאט אייך א געגאלטע מארדע און זייט א
בריה, טרעפט וויפל איז זי אלט?... אנדערע איז גאר שווער צו דערקענען
אפילו, צי זיי זיינען יידן, דאס הייסט, אז מע קוקט זיך גוט צו צו זיי,
דערקענט מען זיי אפילו גריילעך. מע דערקענט זיי נאך דער נאז, נאך די
אויגן, נאכן קוק. א ייד קוקט גאר אנדערש; א ייד, אז ער קוקט אף אייך,
לייענט איר איבער אין זיינע אויגן: „ווער זייט איר? עפעס זייט איר מיר
קענטלעך? און וואס איז אייער טועכץ? זאגט ― אפשר קאנען מיר
איינס דאס אנדערע צונוץ־קומען?״ אט אזוי קוקט א ייד... נאר מיר קערן
זיך אום צוריק צו אונדזער פארשוין, צום שווארצן יונגנמאן.
    
דער שווארצער יונגערמאן איז זיך געגאנגען פאוואלינקע, נישט
 
 