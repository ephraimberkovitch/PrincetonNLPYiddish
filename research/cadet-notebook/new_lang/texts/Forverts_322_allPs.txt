 ס׳איז שוין געטראפן א סך מאל, אז כ׳זע זיך מיט ישראלים אין מיינע יארן, און זיי הערן ווי מע דערמאנט „לעצטע נייעס‟ צינדן זיך די אויגן אן ביי זיי, זיי זענען מיט א מאל ווידער אין אין די 50ער און 60ער יארן פון פאריקן יארהונדערט, ווען זייערע עלטערן, נייע עולים מיינסטנס פון מזרח־אייראפע, פלעגן מיט דורשט לייענען זייער באליבטע יידישע צייטונג. 
 די דאזיקע פובליקאציע האט פארבונדן די עולים צו דער וועלט פון יידיש, צום יידישן הומאר, פארשטעלונגען פון יידישע אקטיארן און פארשטענדלעך צו די ראמאנען וועלכע מ׳פלעגט דרוקן אין המשכים. אויך איך האב געקוועלט פון אט די זעלבע זכרונות, ווייל אויך מיין פאטער, זישע גאלדוואסער ע״ה, אן עולה פון ארגענטינע, פלעגט רעגולער קויפן די צייטונג ביים קיאסק וואס אנטקעגנאיבער זיין הויז אין בת־ים. ער האט ממש מיט הנאה אראפגעשלונגען דעם שעף־רעדאקטאר מרדכי צאנינס בייסיקע ארטיקלען, וואס האבן זיך יעדן פרייטיק געדרוקט אונטערן קעפל, „שבתדיקע שמועסן‟. 
 אין די 80ער יארן, נאך מיין אומקער פון מיינע קאמפאזיציע־לימודים אין שיקאגע, כאטש מיין הויפט פרנסה איז געווען מוזיק, האב איך אנגעהויבן א טעטיקיט ווי א וואלונטיר אויפן געביט פון יידישער קולטור. אין א געוויסן מאמענט האב איך באשלאסן צו ארבעטן אין אט דער בכבודיקער יידישער צייטונג. מיין שטרעבונג איז געווען, אז די ארבעט אין „לעצטע נייעס‟, אויף גאס הרכבת 52, תל־אביב, וועט אויף זיכער פארבעסערט מיין יידיש, שריפטלעך און מינדלעך, עפעס וואס כ׳האב אזוי שטארק באגערט. 
 צום סוף, האט עס ניט נאר פארבעסערט מיין יידיש, נאר ס׳האט אויך פארפעסיקט מיין קאנטאקט מיט די קולטור־העלדן, וואס כ׳האב מיט זיי מיטגעארבעט. כ׳ווייס ניט ווי אזוי, נאר כ׳בין גאנץ שנעל אנגענומען געווארן צו דער ארבעט. מסתמא האבן די רעדאקטארן זיך גענייטיקט אין פרישע כוחות. ווען כ׳האב אנגעהויבן ארבעטן אין „לעצטע נייעס‟ האט צאנין שוין אויפגעהערט צו אמטירן ווי דער שעף־רעדאקטאר, און זיין רעכטע האנט — יצחק בראט — איז געווארן זיין פארטרעטער. יצחק בראט איז געווען א שלאנקער, וואלינער ייד וואס האט די מלחמה־יארן איבערגעלעבט אין סאוועטן־פארבאנד. נאכן קריג געקומען קיין מינכען, ווו ר׳האט רעדאקטירט די צייטשריפט „דאס ווארט‟ און עולה געווען אין 1951. 
 בראט פלעגט צוגרייטן דעם טעגלעכן טעקסט „פון דער רעדאקציע‟ און ער האט זיך אפט גענייטיקט אין א מאשיניסט — ס׳הייסט, ווער סע ארבעט אויף דער שרייבמאשין. פלעג איך זיצן אנטקעגן אים, א ברייטער טיש איז צווישן אונדז געשטאנען, און ער פלעגט דיקטירן דעם טעקסט ווי ער וואלט עס שוין פון פארויס געוווסט פון אויסנווייניק, און איך, דער גרינער אין דער רעדאקציע, האב דעם ארטיקל אריינגעקלאפט אויף דער שרייבמאשין. בראט האט זיך גענומען צום טעקסט און ממש ווי אין איין אטעם איז ער דערגאנגען ביזן לעצטן פונקט. פון מיינעטוועגן פלעג איך מיט די צען פינגער, דערפארענע אויף דער קלאוויר־קלאוויאטור, לויפן נאך אים מיט דער צונג אין דרויסן… נאכן לעצטן פונקט האט בראט פון מיר באקומען דעם אפגעדרוקטן זייטל, דורכגעפלויגן דורך די שורות, אפשר צוגעגעבן א פונקט צי א קאמע און באלד דערנאך איז דער ארטיקל אראפ צום דרוק. אמאליקע צייטן! 
 כ׳האב ניט אויפגעהערט זיך צו חידושן ווי אזוי גאנצע זאצן און פאראגראפן האבן פון אים געשטראמט אן־אויפהער, ווי עמעצער אנדערש וואלט אויך אים דיקטירט דעם אינהאלט. נאר אזוי איז ער געווען. אמת, „לעצטע נייעס‟, ווי די אנדערע פרעמד־שפראכיקע צייטונגען, וועלכע די רעדאקציעס זענען געזעסן אין זעלבן בנין און געהערט צום זעלבן בעל־הבית, האבן זיך געהאלטן אין איין שטרענגער מפא״יניקער ליניע. ס׳האט דורכאויס געהערשט אין זיי א קאנפארמיסטישע, אפיציעלע אריענטאציע. אבער די צייטונג איז פארט געווען אויף יידיש און דאס האט צוגעטראגן דעם לייענער דעם טעגלעכן, גייסטיקן שפייז אין וועלכן ער האט זיך גענייטיקט. 
 אויפן שטאק אווו מיר האבן געארבעט איז געשטאנען אן אויטאמאטישער קאווע־אפאראט מיט פארשידענע סארטן קאווע און אויךוואס האט אויך זאפט פארגעלייגט. ס׳איז געווען דער טרעפפונגט פון זשורנאליסטן פון די פארשידענע ביוראען פון די צייטונגען אויף פויליש, אונגעריש, רומעניש, דייטשיש און אנדערע שפראכן. כ׳קאן עס ניט באשטעטיקן, צי איז געווען ביי מיר נאר אן אילוזיע, נאר תמיד האב איך א רושם געהאט, אז אלע אנדערע זשורנאליסטן זענען אונדז, די יידיש־שפראכיקע, מקנא געווען. ביי אט די געבילדעטע מענטשן האט יידיש געהאט א געוויסן פרעסטיזש און מיר האבן גענאסן פון אט דעם מעמד. אונדזער ארבעטסארט אין תל־אביב איז, אין תוך, געווען א שטיקל אויסלאנד. 
 יצחק לודען — דער נידעריקער, היפער־ענערגישער פארברענטער בונדיסט, א ווארשעווער — האט געהאט זיין אייגן צימער און דארט געארבעט אין גאנצן זעלבסשטענדיק. אוי וויי דעם וואס האט אים מיט עפעס א ווארט געשטערט. תמיד איז ער געווען אין א טראנס פון פארענדיקן אדער אנהייבן א נייעם ארטיקל, ווייל די צייט איז קורץ און ס׳איז דא אזוי פיל ארבעט. 
 נאך א מיטארבעטער איז געווען מוסיע לאנדאו, די שטאלצע ווילנערין, וואס דעם דרוקעריי־פאך און זשורנאליסטיק איז אריבער אין דער משפחה פון דור צו דור. עפעס א באשיידענע אריסטאקראטישקייט איז ביי איר געווען, מיט פיל עצבות אין די אויגן און גערעדט נאר וואס ס׳איז נייטיק. תמיד געווען גרייט מיר צו העלפן אין אויסארבעטן צי איבערזעצן א טעקסט, ווייל כ׳בין דאך געווען א יונגער אקטיוויסט אין פארבאנד המשך־דור ליבהאבערס פון יידיש. אין א באזונדערער יידישער צייטונג האט געארבעט שמעון קאנץ, א הויך־געשעצטער ליטעראטור־קריטיקער און זיין פרוי. 
 פון מוסיע לאנדאו האב איך געלערנט ברייטער צו באנוצן דעם ארטיקל דאס. פון לודענען — אז סטיליסטיש מעג מען זיך באנוצן סיי מיט נישט סיי מיט ניט, און פון בראטן — זיין אנווייז, שרייב ווי דו רעדסט. נו, הלוואי וואלט איך געקאנט רעדן־שרייבן, ווי ער האט עס געטאן. א ליכטיקן גן־עדן זיי אלעמען. יעדער באזונדער און אויך צוזאמען האבן פיל בייגעטראגן צו מיין טיפן אנגעהעריקייט־געפיל צו דער אייראפע פון פארן קריג. 
