 
 ארעמע און פריילעכע: צוויי אנטיסעמיטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
דערציילונג
  
א.
    
מאקס בערליאנט איז א גערויכערטע ליולקע. ער פארט פון לאדז
קיין מאסקווע און פון מאסקווע קיין לאדז עטלעכע מאל אין יאר. ער איז
באקאנט מיט אלע בופעטשיקעס אף די וואקזאלן, אויסגעבונדן מיט אלע
קאנדוקטארן, געווען שוין אין די טיפע גובערניעס, דארט ווו א ייד
טאר נישט זיין מער ווי פיר און צוואנציק שעה, געשוויצט אין אלע
אוטשאסטקעס, אויסגעשטאנען אונטערוועגנס גענוג בזיונות, נישט איין
מאל זיך געערגערט, אפגעגעבן דאס הארץ ― און אלץ איבערן יידנטום.
דאס הייסט, נישט איבער דעם, וואס ס׳איז פאראן א יידנטום, נאר דערפאר, וואס ער אליין איז, נישט אויסגערעדט זאל זיין, א ייד; און נישט
אזוי דערפאר נאך, וואס ער איז א ייד, ווי דערפאר, וואס ער האט,
מחילה, א יידיש אויסזען. אט דער צלם אלקים ― אוי, דער צלם אלקים!
אויגן שווארצע, גלאנצנדיקע, האר אויך שווארצע, גלאנצנדיקע ― אמתע
סעמיטישע האר; אן אויסשפראך א געהרגעטע, אן עכטע א יידישע, מיט
א חי″ש, און דערצו א נאז ― אוי, א נאז!
    
און ווי אף צו־להכעיס, איז אונדזער העלד באשטראפט מיט א מין
פראפעסיע (ער איז א קאמיוואיאזשער), וואס ער מוז זיך ארומפירן מיט
דער נאז איבער דער וועלט, און דווקא ריידן, און דווקא א סך ריידן
― מע זאל אים זען, הייסט עס, און מע זאל אים הערן. קורץ ― ס׳איז
אף אים א רחמנות.
    
אמת, אונדזער העלד האט זיך נוקם געווען אין דער בארד. אנגע־
  
טאן זיך און אויסגעפוצט, טאקע נאר ווי א כלה, פארדרייט די וואנצעס
ארויף, זיך פארלאזט א לאנגן נאגל און געטראגן א שניפס „אשר לא
שניפסו אבותינו״, זיך געוווינט צו די מאכלים וואס אפן וואקזאל, אויסגעלאזט זיין גאנץ ביטער הארץ צום דבר־אחר (ס׳זאל אים אנגיין, דעם
חזיר, כאטש האלב, וואס מאקס האט אים געווינטשעוועט, בשעת ער
האט אים פארזוכט צום ערשטן מאל!), און וואס טויג אייך גרויס? ער
האט זיך איינגעשטעלט דאס לעבן און האט אנגעהויבן עסן ראקעס.
    
פארוואס זאג איך „ער האט זיך איינגעשטעלט דאס לעבן״? ווייל
אייערע שונאים זאלן אזוי וויסן פון זייער נאז, ווי מאקס בערליאנט
האט אפילו אנגעהויבן צו וויסן, ווי אזוי מען איז זיך נוהג מיט ראקעס:
צי מע שניידט זיי מיט א מעסער? צי מע שטעכט זיי מיט א גאפל?
צי מע עסט זיי גאנצערהייט?
    
און פונדעסטוועגן, נאך די אלע גליקן, קאן זיך מאקס בערליאנט
נישט אויסבאהאלטן מיט זיין יידישקייט ― נישט פון אייגענע, נישט פון
פרעמדע. מע דערקענט אים, ווי א בייזן שילינגער, פונקט אזוי ווי דעם
פארשאלטענעם קין, און מע גיט אים צו וויסן אף יעדן טריט און שריט,
וו ע ר ער איז און וו א ס ער איז. קורץ ― ס׳איז אף אים א גאטס
רחמנות!
  
ב.
    
נאר אויב מאקס בערליאנט איז געווען אן אומגליקלעכער מענטש
ב י ז  ק י ש י נ ע וו, איז נ א ך  ק י ש י נ ע וו  נישט געווען
צו אים קיין גלייכן. טראגן אין זיך טיף אין הארצן א גרויסן ווייטיק
און שעמען זיך מיט אים ― דאס איז א מין גיהנום, וואס נאר דער
קאן אים פארשטיין, ווער עס פילט אים. מאקס האט זיך געשעמט מיט
קישינעוו, גלייך ווי דאס וואלט געווען ז יי ן קישינעוו... און טאקע
עפעס גאר ווי אף צו להכעיס, האט מען אים פונקט אין יענער צייט,
וואס נאך קישינעוו, ארויסגעשיקט אהין, אין יענע מקומות, קיין בעסאראביע, און ער האט געפילט, אז דא הייבט זיך אן פאר אים א נייער
גיהנום. קארג האט ער זיך אנגעהערט פון די דאזיקע שיינע מעשיות
דארט בא זיך אין דער היים? קארג האט אים געקאכט דאס הארץ, פארלאפן מיט בלוט, אף די רציחות, וואס מע האט אזעלכס נישט געהערט
אף דער גאנצער וועלט? ער וועט דען פארגעסן יענעם טאג, בשעת איינמאל אין שול האט מען געמאכט אן „אל־מלא־רחמים״ אף די „הרוגי־קישינעוו״? אלטע יידן האבן דעמאלט געוויינט, ווייבער זיינען געפאלן
חלשות...
    
געוויס האט זיך אייך געטראפן א מאל פארן אין באן פארביי אן
ארט פון א „קאטאסטראפע״. איר ווייסט טאקע גאנץ גוט, אז איר קאנט
זיצן רויק: נאך א מאל אזא אומגליק, א קאטאסטראפע, אף דעם זעלבן
ארט וועט זיך נישט טרעפן. נאר איר דערמאנט זיך, אז אט־א־דא האבן
נישט לאנג געקאטשעט זיך בארג־אראפ איין וואגאן נאכן אנדערן, און
דא האבן מענטשן געלייגט דעם קאפ, דא האבן געטרישטשעט ביינער,
גערונען בלוט, געשפריצט מארך ― איר זייט זיך מחיה, אז איר פארט
אריבער דאס ארט בשלום...
    
מאקס האט געוווסט, אז דא, אין די מקומות, וועלן זיין א סך
דבורים, מיט מימרות, מיט מעשיות, מיט זיפצן, מיט קרעכצן פון אייגענע, און אנצוהערענישן מיט שטעכווערטלעך פון פרעמדע; און וואס
נענטער ער איז געווען צו יענע מקומות, האט ער אלץ מער געזוכט
מיטלען, ווי אזוי צו אנטלויפן, אויסבאהאלטן זיך פון זיך אליין...
    
געקומען שוין גאר נאענט, האט ער תחילת געוואלט בלייבן זיצן
אין וואגאן איינער אליין. נאכדעם האט ער זיך בארעכנט און איז דווקא
אראפגעשפרונגען מיט נאך פאסאזשירן אפן וואקזאל, דווקא צוגעגאנגען
צום בופעט מיט א ברייטקייט, ווי א מענטש, וואס ס׳איז אים שטארק
אויפגעלייגט אפן הארצן, דווקא געמאכט א שנעפסל, פארביסן מיט די
אלע גוטע זאכן, וואס א ייד טאר נישט, פארטרונקען מיט א גלעזל ביר,
פאררייכערט א ציגאר און איז צוגעגאנגען צו דער שאפע, ווו מע פארקויפט ביכער און צייטונגען, און דערזען ליגן דאס געוויסע שיינע אנטיסעמיטישע בלאט פונעם געוויסן שיינעם אנטיסעמיט קרושעוואן מיטן
געוויסן שיינעם נאמען „ב ע ס א ר א ב ע ץ״. דארט, אין יענע
מקומות, דארפט איר וויסן, ווו עס באקט זיך דאס דאזיקע שיינע בלאט,
ליגט זיך עס גאנץ רויק: קיינער נעמט דאס נישט אין האנט אריין; די
דארטיקע יידן נעמען דאס נישט, ווייל ס׳איז „מוקצה מחמת מיאוס״,
און נישט־יידן האט זיך עס שוין צוגעגעסן. ליגט זיך עס דערפאר בשלום
אין שאפע און דערמאנט נאר דעם עולם, אז ס׳איז פאראן אף דער
וועלט איינער א קרושעוואן, וואס רוט נישט, וואס שלאפט נישט און
וואס זוכט מיטלען, ווי אזוי צו באהיטן און באווארענען און באשירעמען
די וועלט פון דער געפערלעכער קרענק, וואס מען רופט זי „יידישקייט״.
    
מאקס בערליאנט איז געווען דער איינציקער, וואס איז צוגעגאנגען
צו דער שאפע און האט זיך געהייסן געבן א נומער „בעסאראבעץ״.
צוליב וואס, למשל? אפשר צוליב דעם אייגענעם טעם, וואס ער האט
זיך געהייסן דערלאנגען ראקעס? און אפשר האט ער טאקע געוואלט
זען, וואס שרייבט עפעס אזא כלב שבכלבים וועגן יידן? ס׳איז א סברה,
זאגט מען, אז דאס רוב אנטיסעמיטישע בלעטער לייענען סעמיטן, דאס
הייסט, מיר אליין טאקע מיט אונדזער כבוד... די בעלי־בתים פון די
בלעטער ווייסן דאס גאנץ גוט און גייען מיט דעם גאנג, אז „דער ייד
איז טריפה און דער גראשן איז כשר״...
    
בקיצור, אונדזער מאקס האט געהאנדלט א נומער „בעסאראבעץ״,
אריינגעגאנגען מיט אים אין וואגאן אריין, אויסגעצויגן זיך איבער דער
באנק און איבערגעדעקט זיך מיטן בלאט, ווי מע דעקט זיך איבער,
למשל, מיט א קאלדרע אדער מיט א פלעד, און בשעת מעשה איז אים
דורכגעפלויגן א מחשבה:
    
„וואס וועט זיך, א שטייגער, קלערן א ייד, למשל, אז ער וועט
צוגיין און דערזען א מענטשן ליגן אויסגעצויגן און איבערגעדעקט מיט
א „בעסאראבעץ״? געוויס וועט שוין קיינעם נישט קומען אף די געדאנקען, אז דא ליגט א ייד... א אידעע, כ׳לעבן, א טייער מיטל אף פטור
צו ווערן פון יידן און בלייבן אקעגן נאכט אויסגעצויגן איינער אליין,
ווי א שררה, אף א גאנצער באנק״...
    
אזוי האט זיך געטראכט אונדזער העלד, און בכדי ס׳זאל שוין
טאקע קיין בן־אדם נישט וויסן, ווער דא ליגט, האט ער זיך איבערגעדעקט מיטן „בעסאראבעץ״ איבערן פנים, פארשטעלט די נאז אויך,
מיט די אויגן, מיט די האר, מיטן גאנצן צלם־אלקים, און ער האט זיך
פארגעשטעלט א בילד, ווי אזוי באנאכט קריכט א ייד מיט א סך פעקלעך
אין וואגאן אריין, זוכט נעבעך אן ארט אף צו זעצן זיך, דערזעט ער
עס ליגט א פארשוין מיט א נומער „בעסאראבעץ״ איבערגעדעקט ―
געוויס א פריץ, און געוויס א רשע אן אנטיסעמיט, און אפשר טאקע
קרושעוואן אליין ― שפרינגט ער אוודאי נעבעך אפ, דער ייד מיט די
פעקלעך, שפייט־אויס דריי מאל, און ער, מאקס, בלייבט אליין, איינער
אליין, ווי א גראף, איבער דער גאנצער באנק. כא־כא־כא, כ׳לעבן, א טייער
  
מיטל, נאך בעסער ווי א מענטש זאל פלוצעם אין וואגאן באקומען די
כאלערע!...
    
דער דאזיקער פלאן געפעלט אונדזער מאקסן אזוי שטארק, אז ליגנדיק אונטערן „בעסאראבעץ״, צעלאכט ער זיך אזש, און א מענטש,
דארפט איר וויסן, אז ער האט איבערגעביסן, פארטרונקען מיט א גלעזל
ביר, פאררייכערט א ציגאר און ליגט אקעגן נאכט אין וואגאן איינער
אליין אף א גאנצער באנק, אויסגעצויגן ווי א גראף, איז אים גוט צו
לאכן...
    
שאט, לאז זיין שטיל. אונדזער העלד מאקס בערליאנט, דער קאמי־וואיאזשער, וואס פארט פון לאדז קיין מאסקווע און פון מאסקווע קיין
לאדז, ליגט איינער אליין אף א באנק, צוגעדעקט מיט א נומער „בעסא־ראבעץ״, און כאפט א דרעמל. לאמיר אים נישט שטערן.
  
ג.
    
מאקס בערליאנט איז טאקע א ייד א חכם, נאר היינטיקס מאל האט
ער דווקא נישט געטראפן. ס׳איז טאקע אריינגעקומען אין וואגאן א
פארשוין, א גראבער, א געזונטער, א פארסאפעטער, מיט עטלעכע טשעמאדאנעס, איז טאקע צוגעגאנגען צו מאקסן, טאקע באטראכט אים, ווי
ער ליגט דאס איבערגעדעקט מיט א נומער „בעסאראבעץ״, נאר
ער האט  נ י ש ט  אויסגעשפיגן דריי מאל און איז  נ י ש ט  אפגעשפרונגען. ער איז נאר געשטאנען און האט באטראכט דעם דאזיקן נפש,
דעם אנטיסעמיט מיט דער סעמיטישער נאז (בשעת שלאפן האט זיך
דאס בלאט אביסל אראפגעגליטשט, און די חרפה, די נאז הייסט עס,
האט זיך אנטפלעקט און ארויסגעוויזן בא אונדזער העלד מיט איר גאנצן
פראכט און גלאנץ).
    
געשטאנען עטלעכע מינוט מיט א שמייכל אף די ליפן און אוועקגעלייגט די טשעמאדאנעס אף דער צווייטער באנק, וואס אקעגן מאקסן,
האט זיך אונדזער נייער פארשוין ארויסגעכאפט אף א פאר מינוט אפן
וואקזאל, אריינגעקומען צוריק אויך מיט א נומער „בעסאראבעץ״, אויפגעבונדן א טשעמאדאן, ארויסבאקומען פון דארטן א קישעלע מיט א
קאלדרע, מיט א פאר שטעקשיך, מיט א פלעשל אדעקאלאן, זיך געמאכט
גאנץ היימיש, אויסגעצויגן זיך איבער דער באנק און איבערגעדעקט
זיך מיטן „בעסאראבעץ״, פונקט אזוי ווי אונדזער מאקס בערליאנט,
געלעגן און גערייכערט, געקוקט אף מאקסן און געשמייכלט, צוגעמאכט
פריער איין אויג, נאכדעם דאס אנדערע, אנגעהויבן פאוואלינקע דרעמלען.
    
מיר לאזן שלאפן אונדזערע ביידע „בעסאראבצעס״, א באנק קעגן
א באנק; מיר ווילן באקאנט מאכן דעם לעזער מיט דעם צווייטן פארשוין,
וו ע ר ער איז און וו א ס ער איז.
    
ער איז א גענעראל... נישט קיין גענעראל פון דער מלחמה און
ניט קיין גענעראל־גובערנאטאר, נאר א גענעראל־אינספעקטאר, אן אגענט,
הייסט דאס, פון א געזעלשאפט. הייסן הייסט ער  נ י ע מ ט ש י ק,
דער נאמען זיינער איז חיים, נאר שרייבן שרייבט ער זיך אלבערט, און
רופן רופט מען אים פעטיע.
    
אין פלוג, קומט דאך אויס אפילו אביסל ווילדלעך: מילא, אז פון
חיים וואקס־אויס אן אלבערט ― פארשטייט זיך נאך; ווארעם למאי ווי
אזוי ווערט בא אונדז פון וועלוול „וולאדימיר״, פון ישראל „איסידאר״
און פון אברהם „אוואקום״? נאר ווי אזוי איז דאס געווארן פון חיים
„פעטיע״? מוז מען זיך, אלזא, אריינלאזן אביסל אין חקירה, זיך פארטיפן אין חכמת הלשון און גיין מיטן שכל־הישר: ראשית חכמה, ווארפן
מיר ארויס די חית פונעם „חיים״. נאכדעם בעטן מיר מחילה די צוויי
„יודן״ מיט דער „מם״ ― בלייבט שוין נאר איבער די „אלף״ אליין.
שטעלן מיר צו צו דער „אלף״ נישט מער ווי א „למד״ מיט א „בית״
מיט אן „עין״ מיט א „ריש״ מיט א „טית״ ― מאכט דאס נישט אלבערט? נו, און פון אלבערט ווערט שוין במילא אלבערטי, בערטי, בעטיע,
פעטיע. Sic transit gloria mundi ― אט אזוי, הייסט דאס, ווערט
פון א קאטשקע אן אינדיק.
    
בקיצור, אונדזער פארשוין הייסט פ ע ט י ע   נ י ע מ ט ש י ק
און איז גענעראל־אינספעקטאר און פארט אויס די וועלט, ווי מאקס בער־ליאנט; נאר ער איז בטבע שוין גאר אן אנדער מין נפש: א לעבעדיקער,
א פריילעכער, א באריידעוודיקער. און כאטש ער הייסט פעטיע און איז
א גענעראל־אינספעקטאר, פונדעסטוועגן איז ער א ייד גלייך מיט אלע
יידן, און האט ליב א יידן, ליב צו דערציילן מעשיות און אנעקדאטן
פון יידן.
    
פעטיע ניעמטשיק מיט זיינע אנעקדאטן האט א שם אף דער וועלט.
  
איין שטיקל חסרון, וואס ווו ערגעץ אן אנעקדאט, האט זיך עס, זאגט ער,
געטראפן מיט אים אליין טאקע, און בשעת מעשה שווערט ער אייך אפ
מיט כל השבועות שבעולם, און אלע מאל טרעפט זיך מיט אים דער
אנעקדאט אין אן אנדער ארט; ער פארגעסט פון איין מאל צום אנדערן.
די משמעות, אז פעטיע ניעמטשיק, דער גענעראל־אינספעקטאר, איז
אביסל געכאפט אף דער עברי, דאס הייסט, ער איז א שטיקל בעל־מגזם,
אדער, ווי מע רופט דאס אין אונדזערע קאנטן, ער איז מחילה, א ליגנער.
האט קיין פאראיבל נישט, וואס מיר דריקן זיך אויס אזוי גראב; עס
וואלט, אייגנטלעך, געווען גענוג, מיר זאלן זאגן אף אים, אז ער איז אן
אגענט, און וואס אן אגענט איז ― ווייסט איר דאך אליין...
    
אריינגעקומען אין וואגאן און דערזען אונדזער מאקס בערליאנט
ליגן אויסגעצויגן אף דער באנק, איבערגעדעקט מיט א נומער „בעסא־ראבעץ״, און דערקענט נאך דער נאז, אז דער פארשוין איז קיין שום
מחותן נישט מיט קרושעוואנען און מיט זיין שיינעם „בעסאראבעץ״,
איז די ערשטע מחשבה זיינע געווען:
    
― אן אנעקדאט!... א נייער אנעקדאט!... ער וועט שוין האבן, מיט
גאטס הילף, וואס צו דערציילן און דערציילן!
    
און פעטיע ניעמטשיק האט זיך אראפגעכאפט אפן וואקזאל, האט
זיך באווארנט אויך מיט א נומער „בעסאראבעץ״ און האט זיך אוועקגעלייגט אקעגן מאקסן ― זען וואס וועט דא זיין? ― און איז אויך
אנטשלאפן געווארן...
    
אצינד לאזן מיר איבער דעם „בעסאראבעץ״ נומער צוויי, דאס
הייסט, דעם גענעראל־אינספעקטאר פעטיע ניעמטשיק, און קערן זיך אום
צוריק צום „בעסאראבעץ״ נומער איינס, דאס הייסט, צום קאמיוואיא־זשער מאקס בערליאנט.
  
ד.
    
מאקס בערליאנט האט געהאט א שווערע נאכט... אפנים, עס האבן
אין אים גערעדט די מאכלים, וואס ער האט געכאפט אפן וואקזאל,
מחמת עס האבן זיך אים געפלאנטעט משונה־מאדנע ווילדע חלומות.
למשל, עס האט זיך אים געדאכט, אז ער איז נישט מאקס בערליאנט ―
אז ער איז גאר קרושעוואן, דער רעדאקטאר פונעם „בעסאראבעץ״, און
אז ער פארט נישט אין וואגאן, נאר רייטנדיק אף א דבר־אחר, און
א ראק, א רויטער ראק, א געקאכטער, ווינקט צו אים מיט די הערנער,
און עס הערט זיך פון ערגעץ א געוויין: „קי־שי־נעוו!״... און ווי עפעס
א ווינטל בלאזט אים אין די אויערן, און ער הערט א שעלעשטשען פון
בלעטער אדער פון ווייבערשע קליידלעך, און ער וויל עפענען אן אויג און
קאן נישט, און ער טאפט זיך בא דער נאז ― נישטא קיין נאז, קיין
סימן פון קיין נאז; אפן ארט פון דער נאז טאפט ער אן א „בעסאראבעץ״,
און ער ווייס נישט ווו ער איז. ער וויל זיך רירן און קאן נישט. ער פילט,
אז דאס איז א חלום, נאר ער קאן נישט גובר זיין דעם שלאף, ער קאן
נישט געוועלטיקן אף זיך, ער קאן נישט! ער ליגט און ליידט נעבעך גרויסע יסורים, ער איז ווי אין דער הינער־פלעט. ער פילט, אז עס גייען
אים אויס די כחות. נעמט ער זיך אן מיטן לעצטן ביסל קראפט און לאזט־ארויס א שטילן קרעכץ, וואס נאר ער אליין קאן אים הארכן, און
עפנט־אויף א שטיקל אויג, קוים־קוים וואס ער זעט, און ער דערזעט א
שטראל פון א ליכט און א געשטאלט פון א מענטשן, וואס ליגט אויסגעצויגן אקעגן אים, אויך איינער אליין, ווי ער, אף א גאנצער באנק, און
אויך איבערגעדעקט, ווי ער, מיט א נומער „בעסאראבעץ״, ― און אונדזער מאקס ווערט נבהל ונשתומם: עס מאלט זיך אים אויס, אז דאס
זעט ער טאקע זיך אליין אויסגעצויגן אף יענער באנק, און ער קאן בשום
אופן נישט פארשטיין דעם שכל, ווי קומט ער, מאקס, אהין, אף יענער
באנק? און ווי אזוי זעט דאס א מענטש זיך אליין אן א שפיגל?... ער
פילט, אז איינציקווייז שטעלן זיך אים די האר קאפויר...
    
ביסלעכווייז, ביסלעכווייז הייבט אן אונדזער מאקס קומען צו די
געדאנקען און פארשטיין, אז יענער וואס ליגט דארט אף יענער באנק,
איז ניט ער, מאקס, נאר אן אנדערער. איז אים אבער קשה: פון וואנען
האט זיך גענומען אהער דער דאזיקער פארשוין, און גראד אקעגן אים,
און גראד מיט א „בעסאראבעץ״?
    
אונדזער מאקס האט קיין צייט ניט ווארטן ביז טאג, און עס ווילט
זיך אים טרעפן דאס רעטעניש וואס גיכער, און טאקע שוין, און טאקע
באלד; און ער טוט זיך א ריר און הייבט אן צו שעלשטשען מיטן בלאט,
און ער דערהערט, אז יענער פארשוין, וואס אף יענער באנק, טוט זיך
אויך א ריר און שעלשטשעט אויך מיטן בלאט. בלייבט ער שטיל און
קוקט זיך איין נאך שטארקער, און דערזעט, ווי יענער פארשוין, וואס
אף יענער באנק, קוקט אף אים מיט א האלבן שמייכל. און אונדזערע
ביידע „בעסאראבצעס״ ליגן איינס אקעגן דאס אנדערע, און קוקן איינס
אפס אנדערע, און מע שווייגט. ביידע אנטיסעמיטן חלשן, גייען אויס
וויסן, ווער מע איז; נאר מע האלט זיך איין מיט אלע כוחות און מע
שווייגט. פאלט פעטיע אף א שכל און הייבט אן אויסצופייפן שטילערהייט
א באקאנטן יידישן מאטיוו פון א באקאנט יידיש לידל:
    
 „אפן פריפעטשיק ברענט א פייערל״...
    
און מאקס האלט אים אונטער אויך שטיל און אויך מיט א פייפן:
    
 „און אין שטוב איז הייס״...
    
זעצן זיך אוועק פאוואלינקע אונדזערע ביידע אנטיסעמיטן, ווארפן
אראפ פון זיך די „בעסאראבצעס״ און לאזן אויס ביידע דעם באקאנטן
יידישן מאטיוו פונעם באקאנטן יידישן לידל, שוין ניט מיט קיין פייפן,
נאר מיט ווערטער ממש:
    
 „און דער רבי לערנט
    
 מיט די קינדערלעך
    
 דעם אלף־בית!״...
    
געשריבן אין יאר 1905.
    
 א.
    
 איסר דער שמש
  
I
    
דערמאן איך מיך אן איסר דעם שמש, שטעלט זיך מיר פאר אין
דער פאנטאזיע א מין אלכסנדר מוקדון, א נאפאלעאן באנאפארט, וכדומה
אזעלכע בילדער, גבורים פון דער היסטאריע...
    
א קלייניקייט איסר? א מענטש, וואס פירט די גאנצע שול מיט
אלע בעלי־בתים בא דער נאז. א מענטש, וואס האלט דאס גאנצע שטעטל
בא זיך אין בוזעם. א מענטש, וואס דינט בא אלעמען און געוועלטיקט
אף אלעמען. א מענטש, וואס איז יעדן אונטערווארפן און האט פאר
קיינעם קיין מורא ניט. א מענטש, וואס האט א בייזן קוק, מוראדיקע
ברעמען, א מעשענע בארד, א געזונטן קולאק מיט א לאנגן שטעקן.
א ווערטעלע אויסצוריידן איסר!
    
ווער האט געמאכט איסרן פאר אן איסר? פרעגט מיך עפעס גרינגערס. פאראן טיפן, וואס מע קען זיי אנרופן: „פארגליווערטע״, „שטייענדיקע״, דאס הייסט, אזעלכע, וואס רירן זיך ניט פונעם ארט: „אט אזוי
ווי איר האט זיי געזען דאס ערשטע מאל, אזוי זיינען זיי געבליבן ווי
אף אייביק״. עס ווייזט זיך אייך אויס, אז זיי זיינען תמיד אזוי געווען
און וועלן אייביק אזוי בלייבן. קינדווייז פלעג איך מיך ניט קענען אפרייסן פון דעם איסרן; מיך האט אינטערעסירט איין זאך: וויאזוי איז
געווען איסר, בשעת ער איז נאך ניט געווען קיין איסר? דאס הייסט,
 
 