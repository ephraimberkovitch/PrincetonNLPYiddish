
 ס׳איז נאר וואס ארויס פון דרוק דער ארדנטלעכער נומער פונעם ליטעראריש־פובליציסטישן 
 אלמאנאך ״ביראבידזשאן״. 
 אין אים איז פאראן א באדייטנדיקער אפטייל אויף יידיש 
 די ערשטע בענד פונעם אלמאנאך ״ביראבידזשאן״ האבן זיך באוויזן אין גיכן נאך דעם, ווי עס האט זיך פארענדיקט די צווייטע וועלט־מלחמה. דעמאלט איז ער דערשינען בלויז אויף יידיש. אין 1949, אויף דער כוואליע פון דער אנטיסעמיטישער קאמפאניע, וועלכע האט זיך אנגעהויבן אינעם ראטן־פארבאנד, איז דאס ארויסלאזן דעם אלמאנאך אויפגעהערט געווארן. 
 זיין ווידערגעבורט איז פארגעקומען בלויז אין 2004 לויט איניציאטיוו פון דער ארטיקער שעפערישער אינטעליגענץ און ביי דער שטיצע פון דער געגנטלעכער רעגירונג. צו יענער צייט האט די שפראכלעכע סיטואציע אין דער יידישער אויטאנאמער געגנט זיך געענדערט אויף א ראדיקאלן אופן, דעריבער האט דער אלמאנאך ״ביראבידזשאן״ אנגעהויבן דערשיינען אויף רוסיש. 
 פאר דער יידישער שפראך, וועלכע בלייבט א וויכטיקער עלעמענט פון קולטור־ירושה פון דער אויטאנאמיע, איז אפגעהיט געווארן בלויז א סימבאלישע ראלע, וועלכע האט זיך אויסגעדריקט ניט בלויז אין דעם, וואס דער טיטל פונעם אלמאנאך ווערט געשריבן אויף צוויי שפראכן, נאר אויך אין פובליקאציע פון באזונדערע מאטעריאלן אויף יידיש, שוין אפגערעדט וועגן פילצאליקע איבערזעצונגען פון יידיש אין רוסיש. 
 דער נייער באנד פונעם אלמאנאך ״ביראבידזשאן״ שיידט זיך אונטער מיט דעם, וואס אין אים איז פאראן א באדייטנדיקער אפטייל אויף יידיש. עס זיינען פארעפנטלעכט סיי אריגינעלע מאטעריאלן פון מחברים, וועלכע וווינען אין רוסלאנד (בתוכם אין דער יידישער אויטאנאמער געגנט), אין ווייסרוסלאנד, אין ישׂראל און אין די פשא, סיי איבערזעצונגען פון רוסיש. 
 דאס שאפן אזא אפטייל אין דעם אלמאנאך איז ניט בלויז א מין זשעסט, וואס דעמאנסטרירט אונדזער אכטונג צו דער קולטור־ירושה פון דער יידישער אויטאנאמער געגנט, נאר אויך אן אנמעלדונג אויפן פארוואנדלען דעם אלמאנאך ״ביראבידזשאן״ אין אן ערנסטער ליטערארישער טריבונע פאר יידישע שריפטשטעלער, צעזייטע און צעשפרייטע איבער לענדער און קאנטינענטן. אונדזערע לייענער, וואס קענען ניט יידיש, קאנען זיך דערוויסן וועגן דעם, וואס ווערט פארעפנטלעכט אויף יידיש, פונעם רוסיש־שפראכיקן אינהאלט. און די, וואס קענען ניט רוסיש, דארפן אנטשפרעכיק אריינקוקן אינעם יידיש־שפראכיקן אינהאלט. 
 א דירעקטע שייכות צו דער יידישער קולטור האבן די פאלגנדע מאטעריאלן פונעם רוסישן אפטייל: אן אויסצוג פון יורי בערקאוויטשעס פילם־סצענאר לויט איציק מאנגערס ״דאס בוך פון גן־עדן״, וועלוול טשערנינס פאנטאסטישע דערציילונג ״צושניידן פון דאס ניי״ (איר יידישער אריגינאל איז פארעפנטלעכט געווארן אין ״ביראבידזשאנער שטערן״), אלכסנדרה פאליאנס איבערזיכט פון דער ביכער־סעריע ״די בלאנדזשנדע שטערן״ פונעם מאסקווער פארלאג ״קניזשניקי״ (אין אט דער סעריע ווערן פארעפנטלעכט רוסישע איבערזעצונגען פון דער יידישער פראזע), וואלערי דימשיצעס עסיי ״א ליבעלע מיט זעקס פערזנפיס״ (געווידמעט פראבלעמען פון פאעטישער איבערזעצונג פון יידיש אין רוסיש) און הילל קאזאווסקיס נאטיץ וועגן מאטעריאלן, פארבונדענע מיטן ביראבידזשאנער יידישן פאלקס־טעאטער אינעם מאסקווער מוזיי פאר געשיכטע פון די יידן אין רוסלאנד. אונטערשריפטן צו פאטא־בילדער פון אט דער נאטיץ זיינען, אגבֿ, סיי אויף רוסיש סיי אויף יידיש, פונקט ווי אונטערשריפטן צו געמעלן פון ביראבידזשאנער קינדער, וועלכע ווערן פארעפנטלעכט אין דעם באנד. 
 אינעם קאנטעקסט פון דער יידישער קולטור איז כדאי צו דערמאנען אויך א געווידמעטן דעם יידישן פאלקלאר אויסצוג פונעם ארטיקל ״יידן אין ווייסרוסלאנד״, וועלכן ס׳האט אנגעשריבן אריבער הונדערט יאר צוריק דער קלאסיקער פון דער ווייסרוסישער ליטעראטור זמיטראק ביאדוליא (שמואל פלאווניק). 
 
 יורי כאנקאן 
 די אַלטע לבֿנה און דאָס מיידל 
 
 צווישן די מחברים, וועלכע זיינען שוין גוט באקאנט די שטענדיקע לייענער פונעם אלמאנאך ״ביראבידזשאן״ און פון דער צייטונג ״ביראבידזשאנער שטערן״ זיינען פאראן עטלעכע נייע נעמען און צווישן זיי – יורי כאנקאן פון מאגאדאנער געגנט. 
 אַבאָריגענען פֿונעם רוסלענדישן ווייטן מיזרח זײַנען עטלעכע קליינע פֿעלקערשאַפֿטן, וועלכע געהערן איבערהויפּט צו דער זעלבער שפּראַכלעכער גרופּע, ווי די מער באוווסטע מאנטשזשורן. יורי כאַנקאן געהערט צו איינס פון אָט די פֿעלקערשאַפֿטן – עווענען (פריער פלעגט מען זיי רופֿן ״לאַמוטן״), וועלכע ציילן אָן סך־הכּל אַרום 22 טויזנט נפשות. ער איז געבוירן געוואָרן אין&nbsp; 2691 און וווינט אינעם דארף גיזשיגע פֿון דער מאַגאַדאַנער געגנט. יורי אַיז אַ באַרימטער מײַסטער פון ביין־שניצערײַ. דאָס איז אַ טראַדיציאָנעלע פאלקס־קונסט פֿון די עווענען, ווי אויך פֿון אנדערע אבאריגענען פֿונעם רוסלענדישן ווײַטן מיזרח. באַנאַנד מיט דעם זאַמלט ער עווענישע פאלקס־מעשׂיות אָדער פֿאַרפֿאַסט מעשׂיות אליין אינען גײַסט פֿונעם עווענישן פֿאָלקלאָר. 
 אינעם אלמאנאך איז יורי כאנקאנס שאפונג פארגעשטעלט סיי אינעם רוסישן אפטייל, סיי אינעם אפטייל אויף יידיש (אין וועלוול טשערנינס איבערזעצונג). אזוי ארום איז דער עווענישער פאלקלאר צום ערשטן מאל איבערגעזעצט געווארן אויף יידיש. 
 
 אין דער טיף פֿון דער טײַגע, ביי אַ וואַלד־אָזערע איז געשטאנען אן אָרעמע הײַזערקע. אין איר האבן געוווינט אַ פֿאָטער, אַ מוטער און זייער טאָכטער אַ יפֿת־תּואר. יעדן אוונט, ווען אויפֿן הימל האָבן זיך באוויזן די שטערן און די לבנה, פֿלעג דאָס מיידל אַרויסגיין אין דר׳אויסן זיך צו קוויקן מיט זייער שיינקייט… 
 און אָט איין מאָל האָט זי דערזען, אַז פֿונעם הימל לאָזט זיך אַראָפּ די אַלט־געוואָרענע לבנה. זי האָט זיך אַראָפּגעלאָזט צו דער וואלד־אזערע און אָנגעהויבן גיסן אויף זיך וואַסער. דאָס מיידל איז צוגעגאַנגען צו דער לבֿנה און געפרעגט, וואָס טוט די לבֿנה און צי וועט די לבנה ניט מיטנעמען זי צו די שטערן. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ניין, וועל איך דיך ניט מיטנעמען, – האָט געענטפֿערט די לבֿנה. 
 און בלויז דעמאָלט האָט דאס מיידל באַמערקט, אַז די לבֿנה באגיסט אַ קליין און אַ שיין בלימל, וואס וואַקסט אויף איר. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אָבער אויב דו וועסט מיר העלפֿן, וועל איך דיך יאָ מיטנעמען, – האָט געזאָגט די לבֿנה. 
 און זי האָט גענומען דאָס מיידל מיט זיך. 
 זינט דעמאָלט אָן לעבט דאָס מיידל אויף דער לבֿנה און, ווען די לבנה ווערט אַלט, לאָזן זיי זיך אַראָפּ צו דער וואַלד־אָזערע כדי אָנעמען וואסער. 
 און אָט, אויב מע גייט אַרויס אין דר׳אויסן בעת דער פֿולער לבֿנה און מע גיט אַ קוק אויף איר, קען מען דערזען אויף איר אַ מיידל מיט אַן עמערל. דאָס מיידל קוקט אויף דער ערד און גלייבט, אַז ווען־ניט־איז וועלן אויף דער לבֿנה וואַקסן אַ סך, גאר אַ סך בלומען. 
 
 יידיש – וועלוול טשערנין 
 יורי כאנקאן. ״דאס מיידל און די לבנה־בלום 
 