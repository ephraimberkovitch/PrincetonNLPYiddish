

נאטיצן פונעם רעדאקטאר — 42 



 by באריס סאנדלער 
February 28, 2021February 28, 2021 Filed under:
באריס סאנדלער
נאטיצן פונעם רעדאקטאר 


דער קורצער חודש פעברואר גייט אויס, ווי דער קורצער פרייטיק. לויטן נביאות פונעם אמעריקאנער מורמל־חיהלע, וועט דער פרילינג קומען אין לאנד נישט פריער ווי אין א צוויי וואכן ארום. דער חודש האט זיך ארויסגעוויזן א שניייקער און צומאל א פראסטיקער, אבער פארט זאגט דאס פריילעכע קאפען פון די דעכער צו, אז די ווארעמע וועסנע־טעג זיינען שוין גאר נישט ווייט.
ווי א סימן דערפון האט איר אונדזער פריילעכן יום־טוב פורים, וואס פלעגט פאר מיר פערזענלעך, פון קינדווייז אן, ברענגען מיט זיך די בשורה, אז דער גרויער ווינטער־נעפל צעשווענקט זיך אין דער קילבלעכער וועסנע־לופט, אנגעזעטיקט מיט פרישקייט. אזוי האט טאקע מיין מאמע געזונגען אויף איר בעסאראבער יידיש:
פירעם, פירעם, פירעם,פירעם איז דאך גיט,קאפצונעם און געווירעם,מע זינגט א פריילעך ליד,מע כאפט א נאש א הומענטאש,מע שרייט — מיר ווילן נאך!
א כאפטע קינדערלעך פון אונדזער מאהאלע ציגייניע, פארשטעלט די פנימער מיט אליין־געמאכטע מאסקעס, אנגעטאן אין איבערגעקערטע אויף דער לינקער זייט פעלץ, זיינען ארומגעגאנגען איבער די הייזער מיט א קוויטש און רעש; די ברייטהארציקע שכנים האבן נישט געזשאלעוועט קיין פורימדיקע נאשערייען, צוגעגרייט פאר שלח־מנות…
אויף מיין גאס אין ברוקלין, וואס האט אפילו נישט קיין נאמען, נאר א ציפער 29, ווו ס׳רוב שכנים זיינען כינעזער, טראגט מען בפירוש מאסקעס אויף די פנימער, נאר די סיבה דערצו איז גאר אן אנדערע.
אין דעם קורצן פעברואר זיינען פארגעקומען צוויי אונטערנעמונגען, וואס האבן אריינגעבראכט אין מיין פארמאכטן, געצאמטן שטייגער פרייד און האפענונג, אז צו דעם משונהדיקן פאנדעמיע־קארנאוואל וועט אין גיכן קומען א סוף.
קודם־כל, גייט די רייד וועגן דער וועלט־פרעמיערע (אין zoom־פארמאט) פון דער מוזיקאלישער פארשטעלונג „פייגעלע אלף פונעם אלטן גראמאפאן‟, וואס איז אויפגעפירט געווארן אויפן סמך פון מיין מעשהלע מיטן זעלבן נאמען. די מוזיק האט געשאפן יעווגעני קיסין. דער לייענערשאפט פון „יידיש בראנזשע‟ איז זיין נאמען גוט באקאנט, אזוי אז איך דארף אים ספעציעל נישט פארשטעלן. אויפגעפירט האט דעם מיוזיקל דער ביראבידזשאנער מוניציפאלער ליאלקע־טעאטער, צוזאמען מיטן קונדער־אנסאמבל „אילנות‟, אנגעפירט פון אירינא נאטאפאווא. די פרעמיערע איז דורכגעפירט געווארן אין די ראמען פונעם אינטערנאציאנאלן קונסט־פעסטיוואל „שולם־עליכם־גאלא‟, וואס זיין צענטער געפינט זיך אין מאסקווע. אין שפיץ פון דער ארגאניזאציע שטייט די רוסלענדישע קולטור־טוערין, פראפעסאר אירינא גאריונאווא און דער באקאנטער מוזיקער, קאמפאזיטאר מיכאל גלוז.
אין דעם אריינפיר־שמועס האבן זיך באטייליקט אנגעזעענע טוער און שטיצער פון יידישער קולטור, בתוכם דעם יידישן טעאטער־וועטעראן אין ישראל, שמואל עצמון.
איידער די פרעמיערע פון דער פארשטעלונג האט זיך אנגעהויבן, האט יעווגעני קיסין און זיין פרוי קארינע ארזומאנאוו אויסגעפילט זיין שפאגל ניי ליד אויף מיינע ווערטער „שטערנדלעך מיט מאנדלען‟. קארינע אליין איז לויט דער בילדונג א פילאלאג־גערמאניסט; א סך יאר האט זי געארבעט ווי א ראדיא־זשורנאליסטקע און א לעקטאר אין מאסקווער אוניווערסיטעט. אזוי אז פאר איר איז עס אויך א וועלט־דעביוט ווי א זינגערין.


שטערנדלעך מיט מאנדלען
די צווייטע זום־אונטערנעמונג איז געווידמעט געווען דער דיכטערין רבקה באסמאן בן חיים. לעצטנס איז דערשינען איר ניי פאעטיש בוך „בליונג אין אש‟, געווידמעט דעם אנדענק פון איר אכט־יאריק ברודער ארעלע, אומגעקומען פון די נאציס. אט די וועלט־פרעזענטאציע איז ארגאניזירט געווארן דורכן „לייוויק־הויז‟ בראש מיט דניאל גלאי, וואס האט אויך געפירט די אונטערנעמונג. א בכבודיקע חברה פאעטן און יידיש־טוער פון פארשידענע לענדער האבן געלייענט די לידער פון דער זאמלונג, און אויך אן אייגן ליד, ווי א מין פאעטישע מתנה און שטאפעט־שטעקעלע פון דורות. א תוכיקן אריינפיר וועגן דער דיכטערין האט געמאכט ד״ר דוד קאץ.
די יארן, ווי מע זאגט, נעמען זייערס, אבער ווי פריער, האט רבקה ביי אירע 96 געלייענט אירע לידער קלאר און קלוג, פול מיט נשמה־ליבע צו לעבעדיקע און די פארבליבענע אין דער אייביקייט.
דאס לעצטע מאל בין איך געווען ביי רבקהן מיט א יאר זיבן צוריק, בשעתן פילמירן מיין פילם „א פרייטיק אין לייוויק־הויז‟. אט אזוי איז עס געשען:



איך ווינטש אלעמען א געזונטן פריילעכן יום־טוב פורים!
פעברואר, ברוקלין ניו־יארק

Share this:TwitterFacebookPrintLike this:Like Loading...

Related
 


Tagged: Boris SandlerfasadYiddish 
Post navigation


Previous Post
עס וויל זיך לעבן 

Next Post
לאפסוס־קאקטוס — 43 



