 ווי ס׳איז גוט באקאנט, האט דער רוסיש־יידישער כלל–טוער, שרייבער און פארשער פון עטנאגראפיע און פאלקלאר, ש. אנ־סקי, אין די יארן 1912 - 1914 דורכגעפירט עטלעכע עטנאגראפישע עקספעדיציעס אין די יידישע שטעטלעך וואלין און פאדאליע אין אוקראינע . 
 זיין צוועק איז געווען צו זאמלען די אוצרות פון דער יידישער מאטעריעלער און גייסטלעכער פאלקקולטור, בפרט פאלקלאר און כלערליי כלים ווי מנורות, פרוכתן וכדומה. דער מעטאדאלאגישער יסוד פאר דעם דאזיקן פראיעקט איז געווען „די יידישע עטנאגראפישע פראגראם‟, אן אנקעטע פון העכער ווי צוויי טויזנט פרטימדיקע פראגעס, וואס די פארשער האבן געדארפט שטעלן פאר זייערע אינפארמאנטן. די פראגעס אינעם ערשטן טייל פון דער פראגראם, וואס האט געהייסן „דער מענטש‟, האבן באהאנדלט אלע אספעקטן פונעם מענטשנס לעבן, אנהייבנדיק נאך פארן געבוירן ווערן ביז נאכן טויט. 
 אנ־סקי איז ניט געווען קיין אקאדעמישער פארשער. זיין עטנאגראפישער פראיעקט האט געהאט א ברייטערן ציל: אויפצובויען א קולטורעלע בריק צווישן דעם יידישן עמך אינעם תחום־המושב און די אסימילירטע רוסישע יידן אין די גרויסע שטעט, בפרט אין פעטערבורג. אנ־סקי האט געוואלט אומקערן די אפגעפרעמדטע יידן צו די קולטורעלע שורשים פון זייער אייגענעם פאלק, וואס ער האט דערקלערט פאר דער „תורה שבעל–פה‟. 
 זיין האפענונג איז געווען אויפצושטעלן א יידישן מוזיי אין פעטערבורג. די ערשטע וועלט–מלחמה און די רוסישע רעוואלוציע האבן א תל געמאכט פון אנ–סקיס עטנאגראפישע פראיעקטן, און זיין זאמלונג איז סוף–1920ער יארן קאנפיסקירט געווארן דורך די סאוועטן. היינט איז זי צעזייט צווישן מוזייען און ארכיוון פון פעטערבורג, קיעוו און מינסק. 
 אנ–סקיס עטנאגראפישע פראגראם איז א וויכטיקער היסטארישער און קולטורעלער דאקומענט. די פראגעס גופא פארמאגן א סך וויכטיקע אינפארמאציע וועגן יידישע פאלסטימלעכע מינהגים און גלייבענישן. דער טעקסט, וואס איז דערשינען אויף ענגליש אין 2011 מיט פרטימדיקע הערות פון פראפעסאר נתניאל דויטש, האט אינספירירט די קינסטלערין כינקע אלין צו שאפן קונסטווערק אויפן סמך פון אנ־סקיס מאטעריאל, וואס מע קען איצט זען אויף אן אויסשטעלונג מיטן נאמען, „יעטוועדע באשיצונג‟ , אינעם מוזיי פון דער שיל אויף עלדרידזש–סטריט אין ניו–יארק ביז אפריל 2022. 
 אלין האט אויסגעקליבן דעם ערשטן קאפיטל פון זיין פראגראם באטיטלט „דאס קינד. פון יצירת הוולד ביז דעם חדר‟. אנ־סקיס פראגעס זיינען גאנץ קאנקרעט און פראקטיש, ווי למשל: „וואסערע שמירות, שפרוכן און מיטלען ווערן אנגענומען, אז מען זאל האבן געראטענע קינדער?‟ צום באדויערן, זיינען צו אונדז ניט דערגאנגען די ענטפערס אויף דער דאזיקער אנקעטע, וואס אנ־סקי האט אנגעזאמלט. אלין טוט ניט קיין פרווו צו געבן אירע אייגענע ענטפערס דורך אירע קונסטווערק. פארקערט, זי איז אויסן צו באטאנען דעם טיפן סימבאלישן און מיסטישן זין, וואס איז פארבאהאלטן אין אט די פראגעס. 
 אין דער אויסשטעלונג געפינען זיך ניין קאלאזשן פון ווייבערישע בגדים מיט טעקסטן גענומען פון אנ–סקיס שאלות. דאס ווערק, „פון דער תורה שבעל–פה‟, באשטייט פון פיר קליידער וואס הענגען פונעם באלקאן פון עזרת–נשים, יעדעס פון זיי איבערגעפלאכטן דורך סטענגלעך מיט פראגעס. 
 די כוונה פון אירע ווערק, דערקלערט אלין, איז צו „שאפן א סימבאלישע שפראך צו באטאנען די גלייבענישן, באווארענישן, מינהגים און אבסערוואציעס וואס לאזן זיך איבערזעצן, דערקענען און אפשאצן דורך מענטשן פון יעטוועדער קולטור.‟ און טאקע, ווי עס דערווייזט פראפעסאר דויטש אין זיינע געלערנטע הערות צו אנ–סקיס פראגראם, זיינען א סך יידישע גלייבענישן ענלעך צו דעם פאלקלאר פון די ארומיקע סלאווישע פעלקער. 
 ווען יידן האבן אימיגרירט פון רוסלאנד און פוילן קיין אמעריקע, האבן זיי איבערגעלאזט א היפשן טייל פון זייער פאלקלאר אין דער אלטער היים. זייערע אלט–פרענקישע גלייבענישן און מינהגים האבן זיך ניט אריינגעפאסט אינעם מאדערנעם אמעריקאנער לעבן־שטייגער. די אימיגראנטן האבן גיכער געוואלט צופאסן זייער יידישקייט צום פראטעסטאנטישן מוסטער און באזייטיקן דערפון „פרימיטיווע‟ עלעמענטן. און ווי עס קומט פאר כסדר אין דער קולטור–געשיכטע, דארף מען האבן א געוויסע דיסטאנץ, כדי אפצושאצן די פארגעסענע און אפגעווארפענע קולטור־ירושה. 
 דער אינטערעס צו ש. אנ־סקיס פערזענלעכקייט און צו זיין פילזייטיקער טעטיקייט האט זיך באנייט סוף–1970ער יארן, סיי אין אמעריקע סיי אין דעם סאוועטן–פארבאנד. אין אמעריקע איז אנ–סקי געווארן א מין קולטורעלער העלד ביים נייעם דור יידישיסטן — א סארט בעל–תשובה, וואס האט זיך אומגעקערט צו יידיש און יידישקייט נאך דעם, ווי ער האט שוין געמאכט א הצלחהדיקע קאריערע ביי די „גויים‟. 
 אין סאוועטן־פארבאנד האט מען אים גענומען פאר א וועגווייזער אינעם פעלד פון דער יידישער עטנאגראפיע. ווי עס ווייזט זיך ארויס, האט אנ–סקיס אנקעטע ווייטער א פראקטישע ווערט, און מען קען זי ווייטער ניצן פארן אויספרעגן יידישע תושבים אין די אמאליקע שטעטלעך. 
 אלינס קינסטלערישער כוח–הדמיון האט איבערגעטייטשט אנ–סקיס עטנאגראפישע פראגעס אויף אן אייגנארטיקן סימבאלישן לשון. דער דאזיקער ענין ווערט באהאנדלט אין די סאמע ערשטע פראגעס פון אנ–סקיס פראגראם, וואס מען קאן אנרופן דער בראשית פון דער פאלקלארישער „תורה שבעל–פה‟: „וואס פאר א פארשטעלונג [באגריף] איז פאראן וועגן דער נשמה פון א מענטש איידער זי קומט אריין אין גוף?‟; „אין וועלכן מאמענט רעכנט מען קומט אריין די נשמה אין גוף פון וולד?‟ און „ווי אזוי קומט פאר דאס אריינקומען פון דער נשמה אין גוף?‟ 
 די קליידער פון אלינס אינסטאלאציע דינען טאקע ווי פרעכטיקע שאלעכצן, וואס פארבאהאלטן א געהיימען רוחניותדיקן קערן. 
