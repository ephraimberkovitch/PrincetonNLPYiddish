

בוקארעשטער שריפטן (5) 



 by באריס סאנדלער 
April 1, 2020April 1, 2020 Filed under:
ליטעראטור
פראזע 

עמיל קאלין
קאפיטל פינף
דער ווינטער איז געקומען פרי. ווינטעלעך, וואס האבן ביז אהער שטיפעריש צעשויבערט די האר, האבן גענומען מיט א מאל בלאזן מיט א בייזן פייף, מיט אויפרעגונג. זיי האבן אראפגעריסן נאסע וועש פון די שטריקן, ארויסגעכאפט שירעמס פון די הענט, אריינגעשריגן אין די אויערן, געפאטשט די פנימער. דער הימל האט זיך ווי אראפגענידערט צו דער ערד. ער איז געהאנגען א קויטיק־גרויער איבער די הייזער, וואס האבן מהיכא־תיתידיק געווארט אויף זיינע שמיץ. די קאלוזשעס זענען פארפרוירן געווארן איבער א נאכט — סכנת־נפשות. איין לייכטזיניקער טריט דארט, ווו עס איז פריער געווען וואסער און איצט אייז, און דער מענטש ליגט שוין אויפן רוקן, מיט די פיס אין דער לופטן. די קליינע ברוינע פייגעלעך, וואס האבן נישט קיין נאמען, האפקען אויף די עלעקרישע דראטן פאר זיינע אויפגעריסענע אויגן. עס בלייבט בלויז בענטשן „הגומל‟ פארן נישט ברעכן קיין ביין. נאך א פאר טעג האבן די ווינטן געטראגן מיט זיך גרויסע, נאסע שנייעלעך. די שנייעלעך האבן זיך צונויפגעקליבן אויף וואסערדיקע קופעס, א געמיש פון שניי און בלאטע, אין וועלכער די קינדער האבן ליב זיך צו שפילן…
איך האב געהאפט, אז עס וועט זיך מיר איינגעבן צוצוגעבן א ליטערארישן תוך צו די קאלטע, איינזאמע אוונטן, אבער פון מיין פלאן איז נישט געווארן קיין יש. איך האב נישט געקענט פועלן ביי זיך דורכשווימען מער ווי דריי לידער. די איידעלע גראמען און קונציקע איינפאלן, וואס זענען פריער געווען אזוי ליב — סיי מיינע אייגענע, סיי געשריבענע פון די סאמע געשעצטע ווארט־קינסטלער — האבן אצינד פארלוירן זייער האפט אין מיין היינט.
די ווערטער זענען נישט לעבעדיק געווארן. די אותיות — טויטע בליי־פלעקן, וואס א כמעט אנאלפאבעטער בחור־הזעצער האט געפרעסט אויף א פארגעלטן, ביליקן פאפיר. איך האב אין גאנצן אויפגעהערט שרייבן, כאטש דער לאנגווייל האט מיך געטריבן עטלעכע מאל איבערצולייענען די אייגענע, נישט־פארענדיקטע לידער. איך האב זיך נאך אלץ געשפילט מיטן קינדישן געדאנק וועגן ארויסגעבן א קליין ביכעלע נאר יעדעס מאל, נאכן איבערלייענען מיינע לידער, האב איך געפילט, אז צווישן מיר און דעם דיכטערישן „איך‟ ליגט א תהום אן א דנא.
איך האב געווארפן אן אומחן אויף מיין ליטערארישן אויפטו, מישטיינס געזאגט, אבער אויך מיין היינט האט נישט פארמאגט אלע חנען, מילד גערעדט, נאר זיין מאוסקייט איז געווען לייכטער צו דערליידן. איך האב זי געמוזט דערליידן.
אפשר איז קארל מארקס גערעכט, ווען ער זאגט, אז רעליגיע איז אפיום פאר די מאסן; נאר די טאג־טעגלעכע דאגות זענען, אין לעצטן סך־הכל, א שטארקערער שטאף. זיי פילן אן דעם מענטשלעכן מוח מיט טשאד אזוי, אז ער האט ווייניק חשק זיך אפגעבן מיט דערהויבענע געדאנקען. איך האב זיך באנוגנט, בלית־ברירה, מיט א שמאלקעפיק לעבן, א לעבן פון א קו אין דער טשערעדע. אין דער פרי לויף איך צו דער ארבעט; נאכמיטאג — צוריק פון דער ארבעט און אויפן וועג שמעק איך אריין אין דער גרויסער „אלימענטארע‟ [1] אויף קאלאראש־גאס, צי מע האט צופעליק נישט אריינגעבראכט „עפעס גוטס‟. אייגנטלעך, איז צו שטיין אין די רייען נאך א שטיקל קעז אדער א פעטן קארנאצל [2] געווען מיין איינציקער קאנטאקט מיט דער דרויסנדיקער וועלט.
טאקע דארט, צווישן די פאליצעס מיט קאנסערוון, האט זיך מיין בידנער היינט אנגעטראפן אויף מיין ליטערארישן נעכטן; געטראפן האב איך זיך פנים־אל־פנים מיט מאריסן, דעם וואזשנעם טשערנאוויצער, אן שום שאנס זיך ארויסצודרייען פון זיין געזעלשאפט.
געשען איז דאס אזוי: איין נאכמיטאג איז מיר אנטקעגנגעלאפן א פיין־געקליידטער מאן. זיין שניפס האט א פלאטער געטאן אין דער לופטן און דאס היטל האט זיך גענייגט אויף א זייט, זיך שיער נישט אראפגעקייקלט פונעם קאפ. זיין פנים האט געפלאמט און דאס אטעמען איז אים אנגעקומען שווער.
ער האט מודיע געווען די פארבייגייערס בקולי־קולות, אז ער האט נאר וואס דערזען „דעם אויטא‟ זיך אפשטעלן הינטער דער „אלימענטארע‟. קיינער האט זיך נישט גענייטיקט אין איבעריקע דערקלערונגען — גלייך איז געווארן א געלויף, א געפילדער, א שטופעניש און אלע האבן זיך געריסן צו דער טיר פון דער קראם. מע האט מיך כמעט צעטראטן מיט די פיס, אבער איך האב זיך נישט אונטערגעגעבן; איך האב זיך דורכגעשניטן א וועג מיט די עלנבויגנס און לסוף האט זיך מיר איינגעגעבן צו פארנעמען א נישט שלעכטע פאזיציע אין דער ריי נאך מילכיקס.
די לייביקע, קורץ־געשוירענע פארקויפערין, וואס איז געזעסן ביי דער קעז־סעקציע, האט אויפגענומען די קונים מיט איר געוויינטלעכער, דאכט זיך, שוין קריסטאליזירטער מינע — א נישט פויגלדיק געמיש פון אומגעדולד, גרינגשעצונג און גלייכגילטקייט. אירע קליינע מייזלישע אויגן האבן באטראכט די מענטשן מיט חשד, און די נאזלעכער האבן זיך נערוועז גערירט, ווי זי וואלט געוואלט דערשמעקן, ווער עס איז אהער געקומען מאכן סקאנדאלן, און ווער איז א „שטילער‟ מענטש.
אזא באציונג האט זי געהאט צו די פשוטע קונים, די קליינע פישעלעך, וואס מע דארף זיך נישט צופיל רעכענען מיט זיי.
די קליינע פישעלעך האבן נישט קיין געהעריקע באקאנטשאפטן און קענען זיך נישט פארגינען צו פארשרייבן זיך אין אלערליי „ספעציעלע ליסטעס‟. אויף די ליסטעס זענען פארשריבן די גרעסערע פיש, וואס באצאלן עקסטרע אונטערן טיש אדער קענען ארויסהעלפן אין א נויט מיט פראטעקציע. נאר יענע גליקלעכע לייט זענען זוכה צו זען אזעלכע פראדוקטן ווי סמעטענע, שמירקעז און פוטער. זיי שענקט זי א זיסן שמייכל — מלא־ציין.
אז עס איז געקומען מיין ריי, האב איך זי הארציק באגריסט און ארויסבאקומען פון איר א שווייגעניש ווי אן ענטפער — נישט מער. דער קליינער בזיון האט זיך אראפגעגליטשט אין גארגל אן גרויסע שוועריקייטן.
„זייט אזוי גוט, — האב איך געפרוווט ארויסקוועטשן פון זיך דאס סאמע אונטערטעניקע קול, וואס איך פארמאג, — קענט איר, ביטע, מיר געבן א שטיקל זאלציקן קעז?‟
זי האט גארנישט געענטפערט, בלויז איר רעכטע האנט האט גענישטערט א סעקונדע אין דעם פאס און איז צוריק ארויסגעקומען אויפן אויבערפלאך מיט עפעס, וואס איז געווען ענלעך אויף א ווייסן שוואם. גלייך איז דאס שטיקל שוין געלעגן אויף דער שאל פון וואג, און די פארקויפערין האט מיר געגעבן א צעטעלע, אויף וועלכן עס איז געשטאנען: „5 לעי און 50 באני‟.
ביי דער ריי נאך פליישיקס איז די אטמאספער געווען עטוואס רויקער; ווי די מענטשן וואלטן דארט אנגענומען זייער צושטאנד אן איבעריקע טענות. איך האב זיך מהיכא־תיתידיק צוגעקוקט ווי די לעצטע קארנאצן ווערן אויספארקויפט און פאר מיר בלייבט נאר „פאריזער‟ ווורשט. קיינער האט קיין געוואלדן נישט געמאכט. בלויז איין פרוי, א דרייסטע אלטיטשקע, האט ארויסגעשפאנט פון דער ריי און גענומען שרייען, אז מע נעמט ביי איר ארויס דעם ביסן פונעם מויל.
די פלייש־פארקויפערין, א יונגע פרוי מיט א בייזלעכן בליק פון א רויב־פויגל איז איר נישט געבליבן שולדיק. זי איז באפאלן די אומצופרידענע קונהטע מיט רציחה, מיט שטעכיקע ווערטער און באליידיקונגען. די אלטיטשקע איז נעבעך געווארן ווייס ווי די וואנט און ארויס פון קלייט מיט א ליידיקן זעקל און אן אראפגעלאזטן קאפ.
איך בין שוין געווען גרייט זיך אומקערן אהיים נאך אזא דערפאלגרייכן וויזיט, אבער פלוצעם האט זיך מיין בליק אנגעשטויסן אויף מאריסן און זיין ווייב. אין דער קורצער צייט וואס איז אדורכגעלאפן, האט מאריסעס זילבערנע קאמע אויפן קאפ אנגעוווירן איר גלאנץ, געווארן טויבן־גרוי. דאס פנים איז עטוואס אויסגעטריקנט געווארן, און די פיס, וואס זענען פריער פעסט געשטאנען אויף דער ערד, האבן איצט אויסגעזען שלאבעריק, ווי צוויי פארפוילטע קלעצער.
דאס פארפאלק איז געגאנגען פארחלומט צווישן די פאליצעס מיט די קאנסערוון, ווי אויף אן ערשטן ראנדעווו, וואס ציט זיך שוין אן אייביקייט. די ליפן זייערע האבן זיך ביי זיי גערירט, נאר מיינע אויערן האבן נישט געקענט אויפכאפן די ווערטער. עס איז געווען שווער צו באשטעטיקן צי זיי שמועסן צווישן זיך, צי יעדער טענהט זיך איין מיט זיך אליין אדער מיט אן פארהוילענעם וועזן. זיי האבן זיך לייכט געוואקלט, קוים געשארט מיט די אויסגעדינטע פיס, זיך אנשפארנדיק איינער אינעם צווייטן, ווי צוויי אלטע קאמאראדן, באזיגטע, מבולבלטע זעלנער, וואס האבן געבלאנדזשעט און אומזיסט געזוכט זייער איינהיייט, וואס איז נאך אן אכזריותדיקן שלאכט פארניכטעט געווארן ביזן לעצטן סאלדאט.
איך האב געהאט א פארלאנג צוצוגיין צו זיי, עפעס זאגן, מעגלעך, סתם א טרייסט ווארט, אבער איך האב זיך איינגעהאלטן; איך בין געווען שולדיק מאריסן א ליד, אויף וועלכן ער האט ארויסגעקוקט מער ווי א פאר מאנאטן. איך האב נישט געהאט קיין חשק צו רעדן מיט אים וועגן מיינע לידער אדער אים לאזן וויסן, אז איך האב אין גאנצן אויפגעהערט דיכטעווען.
איך האב זיך אראפגעבויגן, מאכנדיק אן אנשטעל, אז איך זוך עפעס אויף דער ערד, אבער איך האב דאס געטאן צו שפעט; מאריס האט מיך דערזען. איך האב געהערט זיין פארסאפעט קול הינטער זיך: „ווארט א מינוטקעלע!‟ — ער האט גערעדט יידיש הויך, ווי עמעצער וואס ליידט אויפן געהער. איך האב געקענט שפירן בחוש ווי אלע קונים אין קלייט דרייען אויס די קעפ צו אונדז.
„ברודערל, ביסט פארפאלן געווארן, ווי אין וואסער אריין. פאר וואס קומסטו נישט אויף די אוונטן? איך האב געמיינט, חס־ושלום, עפעס איז געשען‟, — ער האט אנגעכאפט מיין ארעם ווי צו פארזיכערן, אז קיינער כאפט מיך נישט אוועק.
אנען האט ער נישט דערמאנט מיט קיין ווארט. עס האט אויסגעזען, אז איינס פון די ברוינע פייגעלעך, וואס זאגן אן, אז דער ווינטער רוקט זיך אן, האט אים אריינגעצוויטשעט אין אויער, אז אנא איז שוין אין די ווארעמע לענדער.
„איך און איזי שרייבן יעצט אן אפענעם בריוו, א ווענדונג צו אונדזערע ברידער אין אמעריקע זיי זאלן זיך למען־השם, אריינלייגן און ראטעווען די וועלט פון דער נוקלעארער קאטאסטראפע‟.
זיין פנים איז ווידער געווארן רויט; די ווערטער זענען ווידער ארויסגעפלויגן פון זיין מויל, ווי זיי וואלטן אנטלויפן פון א שרפה. ער האט אויפגעהויבן די רעכטע האנט, טייטלענדיק אויפן ליכטיקן מארגן, פונקט ווי עס טייטלט חבר סטאלינס סטאטוע ביים אריינגאנג אין „הערעסטרעו‟־פארק.
„ווערטער פארמאגן אן אומבאגרענעצטע קראפט, זיי זענען א קנאל פון א דונער, א פיבערדיקער בליץ, וואס דערוואכט די פארשלאפענע געמיטער. איך פרעג דיך, צו וואס ברויכט דער מענטש אן אטאם־באמבע? מ׳איז דאך נאר וואס קוים ארויסגעקראכן פון איין קריג און באלד רוקט זיך שוין אן א צווייטער און א דריטער? ווידער צינדט מען אונטער די שייטערס, ווידער קלינגען די שווערדן. מע שלייפט אויס מעסערס און עס הילכן אפ די גרויזאמע, ווילדע ׳הורא׳־געשרייען. ליידער, גאנצע פעלקער טאנצן נאך בלינדערהייט, פאלגן בלוטדארשטיקע מנהיגים.
די יידן אין אמעריקע מוזן זיך אריינמישן און לערנען דעם אמעריקאנער פרעזידענט שכל‟.
הערנדיק זיך צו צו מאריסעס רייד, האב איך זיך דערמאנט, אז דער ראדיא גראגערט טאקע אנומלטן נישט ווייניק וועגן די אמעריקאנער אגרעסארן, וואס שטעלן אין געפאר די גאנצע וועלט איבער זייערע פוסטע אמביציעס. זיי פירן אריין נוקלעאר־געווער אין אייראפע. זייערע הארמאטן זענען געצילט דירעקט אויף די פארגעשריטענע כוחות. חבר כרושטשאוו זיצט נישט מיט פארלייגטע הענט. ער האט אנגענומען די נייטיקע שוץ־שריט און געשיקט נוקלעארע וואפנס קיין קובע. די וועלט שטייט, לויט דעם ראדיא, איין טריט פון א נוקלעארער מלחמה, וואס איז עלול אומצוברענגען דעם גאנצן מענטשלעכן מין.
די נייעס זענען מיר אריין אין דעם לינקן אויער און גלייך ארויסגעפלויגן פון דעם רעכטן — איך האב מער וויכטיקע ענינים ווי דער סוף פונעם מענטשלעכן מיין:
„די קי, וואס מעלה־גירהן דא האלטן, אז די קי, וואס מעלה־גירהן אויף יענער זייט טייך, זענען אויס קי, און די אויף יענער זייט, מיינען פונקט דאס אייגענע וועגן אונדזערע קי. אין דער אמתן זענען זיי פון ביידע זייטן טייך — קי‟, — האב איך זיך געהערט זאגן און גלייך חרטה געהאט, וואס איך האב זיך נישט אפגעהיט מיט א ווארט.
פרידע, מאריסעס ווייב, האט נישט ארויסגעלאזט קיין פיפס, ווי מיינע ווערטער זענען איר נישט נוגע. די צוויי אויגן אירע האבן מאדנע געבלישטשעט און דאס פנים האט געשיינט. איר אויסגעצויגענער שמייכל האט אויסגעדריקט הוילע פרייד. אזא שמייכל טרעפט מען אדער ביי א פיצל קינד, אדער ביי מענטשן, וואס זענען נישט ביי די קלארע געדאנקען.
מאריס, האט אנגעשטעלט אויף מיר א פאר פארחידושטע אויגן. איך האב געקענט באשיימפערלעך הערן, ווי די רעדער אין זיין מוח סקריפען, אויף אזא מענה־לשון האבן מיר ביידע זיך נישט געריכט. לסוף, האט ער זיך מישב געווען, אז עס איז נישט כדאי ווייטער ציען דעם שמועס און נאר צוגעגעבן: „זיי א מענטש, כאפ דיך א מאל אריין…‟ — און מיר האב זיך גאר פריינדלעך געזעגנט.
אויפן וועג אהיים האב איך זיך געפרעגט, וואס איז דער מער מיט מאריסן, וואס פלוצעם איז ער געווארן אזא וועלט־באזארגער? און וואס איז געווען דער גורל פון אונדזער בן־יחידל, „היינטיקע קלאנגען‟? מיר האבן, לסוף, באקומען די נייטיקע דערלויבענישן? די צוגעזאגטע טשעקן פון אמעריקע זענען אנגעקומען בשלום? דער ענטפער אויף אלע פראגעס איז געווען, ווייזט אויס, נעגאטיוו. די הונגעריקע בויך־קראמפן האבן אבער אפגעווישט די איבעריקע פראגע־צייכנס. ווייטער האב איך נישט געקענט קלערן וועגן קיין שום זאך, נאר מכוח א שטיקל זאלציקן קעז און דינע רעפטלעך פאמידאר זאל ליגן דערביי.

 אאלימענטארע (רומ.) — קראם [1]
קארנאץ (רומ.) — ווורש [2]

המשך קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
בלומען פון מיינע טרערן 

Next Post
שפיאן ליאשקע וואלקאוו 



