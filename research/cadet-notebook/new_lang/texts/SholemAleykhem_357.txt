 
 יידישע שרייבער: פיר זיינען מיר געזעסן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
מ ע נ ד ע ל ע   מ ו כ ר ־ ס פ ר י ם ― א שיינער זקן, רעדט צוקערזיס.
    
ב י א ל י ק ― א פאעט, א בעל־מחשבות.
    
ב ן ־ ע מ י ― א ייד, וואס קאכט זיך.
    
ש ל ו ם ־ ע ל י כ ם ― אן אלטער באקאנטער, וואס הערט זיך צו און שרייבט
אלצדינג אריין אין א ביכל.
    
אלע מיינען, אז בערג, למשל, שטייען אף איין ארט. און איך זאג
אייך, אז בערג גייען, און נאך ווי אזוי! זיי לויפן! ווען איך בין דערגאנגען דעם דאזיקן שכל? אין דער צייט, ווען מיר, דריי יידישע שריפטשטעלער און איינער א פאעט, האבן געמאכט די ערשטע עקסקורסיע צו
די בארימטע, מיט אייביקן שניי באדעקטע, אלפנבערג.
    
ארויסגעגאנגען א פאר מייל פון שטאט ארויס, האט זיך אונדז אויסגעדאכט: אט־אט זיינען מיר בא די בערג, אט־אט נעם צי אויס א האנט
― גיט איר זיי אפ שלום. נאר וואס ווייטער מיר גייען צו זיי, אלץ ווייטער
גייען זיי אוועק, אנטלויפן פון אונדז. מיר הייבן אן גיין אביסל גיכער,
שטארק גיך, ― בלאטע! זיי לויפן נאך גיכער.
    
― זיי רייצן זיך מיט אונדז? ― רוף איך מיך אן צום איבעריקן
עולם.
    
― ווער?
    
― די בערג.
    
― איך ווייס גאר נישט וואס דאס איז! ― רופט זיך אן מיין קאלעגע מיטן הייסן טעמפעראמענט, וועלכער איז קלאר אין די אלפנבערג,
ווי א ייד אין אשרי. ― ס׳איז קיינמאל נישט געווען אזוי ווייט, ווי איצטיקס מאל. איר זאלט מיך פאלגן, וואלטן מיר געגאנגען אביסל גיכער.
    
און אט אזוי האט ער אונדז אונטערגעגעבן אלע מאל מער היץ,
מיר זאלן גיין גיכער, מער פון אלעמען זיך איינגעמידט און מחמת דעם
איז ער געווארן בייז, גערעדט מיט גאל, געשאטן מיט פייער, אויסגעלאזט
כל חמתו אף פאניע־גנב מיט זיין רעוואלוציע און מיט זיין קאנסטיטוציע.
    
― שאט! איך וויל אייך עפעס פרעגן! ― אזוי האט זיך אנגערופן
צו אונדז דער זיידע רב מענדעלע, און מיר אלע האבן זיך אויפגעשטעלט
אף א וויילע. ― איך וויל, איר זאלט מיר זאגן, יעדער באזונדער, ווי אזוי
פילט איר זיך אין דער מינוט?
    
אפנים, אז מיין קאלעגע מיטן הייסן טעמפעראמענט האט דער ערשטער פארשטאנען דעם זיידנס פראגע, מחמת ער האט זיך געאיילט
ענטפערן דער ערשטער, ווישנדיק מיט די פאלעס דעם שווייס פונעם
נאסן שטערן.
    
― איך פיל מיך אזוי גרינג, אז איך וואלט געפלויגן, ווי אן אדלער,
נישט ארומגעקוקט זיך צוריק אפילו אף א מינוט.
    
― און איך ― מאכט דער יונגער פאעט ביאליק, איינגעקוקט זיך
אף מיר ― איך פיל מיך נישט שלעכט, נאר פליען ווי אן אדלער ―
ווייס איך ניט, אויב איך וואלט געפלויגן.
    
אצינד איז געקומען די צייט, איך זאל אויך עפעס ענטפערן. און
איך האב געזאגט:
    
― איך פיל, אז עס וואלט מיר צוגעקומען א שטיק געזונט, ווען מיר
זעצן זיך אט־דא, למשל, אפן גראז...
    
מיין קאלעגע מיטן הייסן טעמפעראמענט איז געווארן אנגעצונדן.
ער האט געזאגט, אז אויב מיר וועלן אט אזוי גיין, וועלן מיר שבת האלטן
אונטערן בארג. מיך האט ער געמאכט אויסצודרייען. ער האט ניט פארשטאנען, ווי אזוי נעמט זיך אונטער אזא מענטש ווי איך גיין, אז איך
ווייס, אז איך קאן ניט גיין?
    
פונדעסטוועגן האט דאס אים גארנישט געשטערט, ער זאל צונויפלייגן דעם שירם, פארקאטשען די פאלעס און גלייך מיט אונדז אלע זיך
א ווארף טאן אין גרינעם פרישן שמעקעדיקן גראז אריין און געניסן טעם
גן־עדן פון רוען אין מיטן פעלד, אונטער גאטס הימל, און הערן דעם
זיידן דערציילן א מעשה.
    
 *
    
 * *
    
באשרייבן א מעשה און דערציילן א מעשה ― דאס איז זיך צוויי
באזונדערע זאכן. פאראן מענטשן, וואס וועלן אייך באשרייבן א זאך
אויסגעצייכנט, און לאזן זיי אייך עפעס נעמען דערציילן, צעברעקלען זיי
דאס און צעקייען עס אייך אזוי, אז עס שלאגט צו דער גאל. און פאראן
מענטשן, וואס וועלן אייך דערציילן א מעשה טשאקענדיק, אויסגעטאקט
און אויסגעפוצט, מחיה נפשות, ― און פרוווט, לאזן זיי דאס וועלן איבערגעבן אף פאפיר ― איר זאלט זיי אראפנעמען דעם קאפ! פאראן נאך
א קאטעגאריע גליקלעכע מענטשן, וואס זיינען ווייט פון ביידע זאכן, ניט
דערציילן, ניט באשרייבן; נאר פון זיי ריידן מיר נישט. מיר ריידן פון די,
וואס די נאטור האט זיי געבענטשט מיט ביידע טאלאנטן. דער זיידע רב
מענדעלע מוכר־ספרים באזיצט ביידע מתנות פון זיין ליבן נאמען אפן
העכסטן שטייגער. ער, אז ער דערציילט א מעשה, מאכט ער א בילד, און
איר זיצט און הערט און זעט, און עס דאכט זיך אייך, אז איר לעזט דאס
פון א בוך, ― ניין! וואס זאג איך? עס דאכט זיך אייך, אז דאס לעבט, אז
דאס רעדט, אז דאס קומט־פאר פאר אייערע אויגן, און עס ווילט זיך
אייך אייביק אזוי זיצן און הערן, און הערן, און הערן...
    
דער שמועס, וואס בא אונדז האט זיך געקייטלט, האט זיך אנגעהויבן, געוויינטלעך, פון פאליטיק, פון דער יידישער לאגע אינעם אומגליקלעכן לאנד, און מען איז אריבער אף דעם, וואס אונדז, שריפטשטעלער,
איז מער נאענט צום הארצן, ― אף דער ליטעראטור. די גאנצע צייט איז
אבער דער זיידע געזעסן פארכמורעט, מיט א ביטער שמייכעלע אף די
ליפן, ווי איינער רעדט: „נאראנים האבן געפונען פון וואס צו ריידן!״...
מיין קאלעגא מיטן הייסן טעמפעראמענט האט געוואלט מאכן די אונטער־האלטונג מער אינטערעסאנט, האט ער ארויפגעפירט דעם שמועס אף
„נאציאנאליזם״, און האט גענומען איינטיילן די רעוואלוציאנערן מיט די
בונדיסטן מיט די אריסטאקראטן פון איין זייט, און די ציוניסטן מיט די
טעריטאריאליסטן פון דער אנדערער זייט, ― אלע האבן זיך פון אים
ניט גענארט! עס האט אבער קיינעם נישט גענומען. דער גאנצער פולווער
מיט אלע קוילן זיינען איצטיקס מאל געווען ארויסגעווארפן. דער זיידע
האט זיך אויפגעהויבן מיט א קאפ העכער פון דער גאנצער וועלט און
האט געזאגט, אז כל זמן עס וועט לעבן די „אונערבארעמלעכקייט פון
עקזיסטענץ״ („אכזריות הקיום״), וועט אים נישט נעמען נישט דאס
„שלעכטע״ נישט דאס „גוטע״, ווארעם עס איז נישטא אף דער ערד
נישט „שלעכטעס״ נישט „גוטעס״ ― עס איז נאר דא דאס, וואס עס איז...
און ער האט אויסגעלאזט זיין פילאזאפישע טעאריע מיט א בקשה צו
אונדז, זיינע אייניקלעך, אז מיר זאלן איצטיקס מאל אראפווארפן פון זיך
די שריפטשטעלערישע קאפאטע, פארגעסן, אז ס׳איז דא אף דער וועלט
א קולטור מיט א ליטעראטור מיט בוכדרוקעריי מיט מוכרי־ספרים און
פארלעגער און ארויסגעבער און צייטשריפטן און גאזעטן, מיט מענטשן־רשעים און מענטשן־צדיקים, מיט פאניע, מיט להבדיל, יידן, מיט נאך
אזעלכע זאכן, און מיר זאלן געדענקען, אז איצט, אין דעם דאזיקן טאג,
זיינען מיר גלאט מענטשן ― טוריסטן, וואס האבן געמאכט אן עקסקורסיע
אין די אלפנבערג. עלעהיי ענגלענדער! און מחמת מיר זיינען אביסל מיד,
האבן מיר זיך אנידערגעזעצט אט דא אביסל רוען, און לאמיר בעסער
ריידן, דערציילן גלאט אזוי אין דער וועלט אריין.
    
― מעשיות! מעשיות! ― האבן אויסגעשריען מיר, אלע דריי אייניקלעך. ― דערציילט אונדז עפעס א מעשה, זיידעניו, א מעשה!
    
― א מעשה? וואס פאר א מעשה זאל איך אייך דערציילן?
    
― דערציילט אונדז, זיידעניו, א מעשה פון זיך אליין, פון אייער
אייגענעם לעבן, פון פארצייטן!
    
― גוט, איך וועל אייך דערציילן א מעשה מיט א פערטל עוף, נאר
מיט א תנאי...
    
― אז מע זאל אייך נישט איבערשלאגן אינמיטן? ניט פארלויפן
אף צו־פריער? ניט אריינפארן מיט א וואגן אין שליטן אריין?
    
― אט־אט־אט! גוט, וואס איר ווייסט מיין טבע און וואס איר קענט
זיך אליין.
    
אזוי האט אונדז געזאגט דער זיידע, זיך גענומען צום מדרש, וואס
ער האט מיטגענומען אין וועג אריין צידה לדרך, פארריסן די ברילן
ארויף אפן שטערן, געגעבן א קוק־אריין, פארמאכט דעם מדרש, אראפגעלאזט די ברילן צוריק אף דער נאז און אנגעהויבן מיט א ניגון פון דער
גמרא:
    
 א.
    
 א מעשה מיט א פערטל עוף
    
― הערט־זשע, אמר רבי יוחנן ― האט רבי יוחנן געזאגט: איבער
קמצא ובר־קמצא איז חרוב געווארן ירושלים; איבער א הון מיט א האן
איז חרוב געווארן די שטאט ביתר; איבער א פלעקל פון א וואגן איז
חרוב געווארן טור־מלכא. דערלויבט מיר צוצוזעצן: איבער א פערטל
עוף איז פון אבראמאוויטש געווארן מענדעלע מוכר־ספרים. הערט א
מעשה!...
    
מיר רוקן זיך צונויף אלע דריי נאך נענטער צום זיידן, און דער
זיידע הייבט־אן צו דערציילן בזה הלשון:
    
― שטעלט אייך פאר א גרויסן פירעקעכיקן פלאץ, פארבויט פון
איין זייט מיט א ברייטן מויער, א פאלאץ, פון דער אנדערער זייט ―
מיט א שיינעם בית־המדרש, בא דער זייט, להבדיל, א מרחץ, א גרויסע
קיך, ברייטע שטאלן און קאמערס מיט קעמערלעך ― דאס איז דער
„הויף״. וועמענס הויף ― דאס וועט איר וויסן שפעטער. אין בית־המדרש
זיצן יומם ולילה צען יידן לומדים און לערנען. נאר אז מע זאגט אייך
צען יידן לומדים זיצן און לערנען, שטעלט איר זיך שוין פאר אין דער
פאנטאזיע די געוויסע „עשרה בטלנים״, דאס הייסט: פארשמירטע, אפגעריסענע, ארעמע ליידיקגייער. האט צייט! דאס זיינען געווען צען שיינע
זויבער־געקליידטע פארשוינען, מיט ליכטיקע פנימער, געקליבענע לומדים
פון דער ליטע, וואס יעדער פון זיי וואלט געמעגט זיין א רב בכל תפוצות
ישראל. א זכיה האט געהאט דער, וואס איז צוגעלאזט געווארן צו הערן
פון זיי א ווארט. אלע פרי און פארנאכט האט מען דארט געדאוונט ―
דאס איז זעלבסטפארשטענדלעך. האט איר אייך דעם בית־המדרש. אצינד
וועלן מיר זיך דורכגיין מיט אייך אין קיך אריין. נאר אז איך זאג אייך
א קיך, זאלט איר ניט מיינען, אז איך רייד פון סתם א קיך מיט אן אויוון,
מיט אן אונטערן־אויוון, מיט אן אפן־אויוון און מיט א קאץ. ניין, דאס
מיין איך א גאנצן רעסטאראן מיט לאנגע געדעקטע טישן, און אף די
טישן ― פון כל טוב: פיש און פלייש און ביר און פירות אלערליי, און
כל דכפין ― פראנק און פריי פאר דער גאנצער וועלט, מיט צוויי טירן,
פון איין טיר אריין, פון דער אנדערער ארויס, אויף און אפ, ווי אף א
יאריד! און די קאמערן מיט די קעמערלעך זיינען געפאקט מיט פראוויזיע
אפן גאנצן יאר, און משרתים, דינערס און דינסטן און משגיחים, דרייען
זיך ארום הין און הער, און עס קאכט ווי אין א קעסל. ווער עס קאכט,
ווער עס באקט, ווער עס דערלאנגט עסן, ווער עס וואשט, ווער עס פרעסט,
ווער עס הייצט די באד, ווער עס לעשט די ליכט אום שבת, ― דערויף
איז פאראן אין הויף א באזונדערער פארשוין, א שבת־גוי מיטן נאמען
פאוולא, וואס פון אים האב איך פאר אייך גאר א באזונדערע מעשה.
איר קאנט פארשטיין, ווער דער פאוולא איז ― אז ס׳זיינען געווען
מענטשן, וואס פלעגן בא דעם פאוולא זיך נאכפרעגן, ווען איז ראש־חודש און ווען איז דער מולד... נאר מיר לאזן פארלויפיק פאוולא צו־רו.
און מיר קערן זיך אום צוריק אין „הויף״ אריין. דאס האט איר אייך דעם
פרוזדור, דעם אריינטריט. אצינד וועלן מיר זיך מטריח זיין מיט אייך
אין טרקלין, אין פאלאץ אריין, זיך באקענען מיטן אייגנטימער פונעם
„הויף״.
    
שטעלט אייך פאר א בילדשיינעם מענטשן, האלב־יידיש, האלב־איי־ראפעיש געקליידט, מיט אונטערגעבויגענע פאות, מיט א ווייסן קאלנער,
מיט א ליכטיק שטרענגן פנים, מיט מאניערן פון א פירסט. דער גאנצער
„הויף״ שטייט פאר אים ווי פאר א מלך. אין שטוב איז ריין, זויבער,
רייך, נאר איינפאך און שטרענג, און זעלטן ווער עס האט די ערע אהער
אריינצוטרעטן, א חוץ שבת; און קומט שבת, ווערט געדעקט א לאנגע
רייע פון טישן, און א חוץ דער פאמיליע ווערן איינגעלאדן אויך געסט
פון די פארנעמסטע אורחים. איך האב אייך פארגעסן מיטצוטיילן, אום
איר זאלט האבן א ריכטיקן באגריף פון דעם „הויף״, אז אין שטוב
דרייט זיך ארום אויך א גלוח. דאס איז א דייטש, א לערער צו די קינדער,
וואס לערנט מיט זיי „שפראך״. אויבנאן, אף א הויכן שטול, זיצט דער
בעל־הבית, דער אייגנטימער אליין, און אלע אויגן זיינען צו אים.
    
ווייסט איר, ווער דאס איז? דאס איז א ליטווישער גביר, א ייד א
סוחר, רב יונה סלוצקער, און די מעשה קומט־פאר נישט אין קיין אנדער
שטאט, נאר טאקע אין סלוצק.
    
אצינד לאזן מיר איבער דעם בן־מלך און נעמען זיך צו דער בת־מלכה, דאס מיין איך ― צו רב יונה סלוצקערס טאכטער, וואס איר
נאמען איז געווען פייגל און גערופן האט מען זי די „קליינע אייגעלעך״,
נישט בלשון סגי־נהור, ווייל זי האט געהאט גרויסע אויגן, נאר טאקע
דערפאר, ווייל זי האט געהאט זייער קליינע אייגעלעך, און מחמת רב
יונה סלוצקער איז געווען א ייד א גביר און די טאכטער האט געהאט
קליינע אייגעלעך, האט מען איר געזוכט א חתן אן ארעם־בחור, נאר א
מושלם, א צאצקע, אזעלכן, וואס זאל זיין איינער בא גאט, דער אנדערער
בא אים, ― און גאט האט אים געבראכט די מציאה אין שטוב אריין.
    
איר שטויסט זיך שוין אוודאי, אז דא וויל איך אייך דערציילן שוין
פון זיך. אלזא, מוז איך אייך דערקלערן, ווער בין איך געווען און וואס
בין איך געווען צו יענער צייט. מיך האט גאט געבענטשט מיט דריי טיטלען מיט א מאל. איך בין געווען א „יתום״, א „יורש״ און א „נשרף״. א
יתום בין איך געווען פון טאטע־מאמע אין א קליין שטעטל אין דער ליטע,
אין קאפוליע. א יורש בין איך געווען אף א חלק פון דער דירה, וואס איז
געבליבן אונדז בירושה ― געוויינטלעך, ניט אף א גרויסן חלק: דעם
גרעסטן חלק האט געהאט מיין עלטערער ברודער, דער בכור; אף מיין
חלק האט זיך אנגענומען סך־הכל א „זיבעטל״, וואס אז מע זאל געווען די
דירה צו יענער צייט פארקויפן, וואלט זיך אנגענומען אף מיין חלק אוודאי
א קערבלעך דרייסיק, און געוויס זיינען געווען א סך אזעלכע, וואס האבן
מיר מקנא געווען. נאר אזוי ווי מע האט די דירה באצייטנס ניט פארקויפט, ― און שולדיק זיינען אין דעם געווען טאקע די יורשים אליין ―
איז זי אין דער גרויסער שרפה, וואס עס איז געווען בא אונדז אין קא־פוליע, אפגעברענט געווארן, און צו מיינע צוויי טיטלען, „דער יתום״
און „דער יורש״, איז צוגעזעצט געווארן א דריטער טיטל: „דער נשרף״,
וועלכער האט איינגעשלונגען יענע ערשטע צוויי טיטלען, ווי די זיבן מאגערע קי פון מצרים, וואס האבן אזוי בריהש איינגעשלונגען אין זיך די
זיבן פעטע קי, אזוי אז קיינער האט ניט דערקענט, וואס פאר א גוטן אנבייסן זיי האבן געהאט...
    
מילא, דערציילן אייך וואס אין קאפוליע האט זיך אפגעטאן בשעת
פונעם „יתום״ מיטן „יורש״ איז געווארן א „נשרף״ ― וויל איך נישט.
דאס לאז איך איבער אף אן אנדערש מאל. איך וויל אייך נאר מודיע
זיין, אז עס האבן זיך געפונען גוטע בארמהארציקע מענטשן, וואס האבן
רחמנות געהאט אפן „יתום״ דעם „נשרף״ (דער טיטל ,,יורש״ איז
אוועק, ווו דער ליבער שבת־קודש גייט אוועק) און האבן אים אפגעפירט
פון קאפוליע קיין סלוצק צו רב יונה סלוצקער אין בית־המדרש אריין
― לערנען.
    
מיין איבעראשונג, אז איך בין אנגעקומען צו רב יונה סלוצקער אין
„הויף״ אריין, לאזט זיך ניט באשרייבן. איך בין זיכער, אז קיין תלמיד
פון דער ישיבה און קיין סטודענט פון אוניווערזיטעט האט אזוי פלייסיק
נישט געלערנט און אזוי פיל הנאה געהאט פון דעם לערנען, ווי דער
„יתום״ פון קאפוליע האט געהאט בא רב יונה סלוצקער אין בית־המדרש.
אייביק וועל איך ניט פארגעסן די לאנגע ווינטער־נעכט אינעם העל־בא־לויכטן ניט־אנגעהייצטן בית־המדרש, אף די גלאטע בענק מיט די געפא־לירטע סטענדערס, ווו דאס קול קלינגט זיך אפ מיט א זעלטענער זיסקייט,
וואס צעגייט זיך ממש אין די ביינער. נאכדעם ― דאס געשמאקע דאוונען
מיטן ערשטן מנין פארטאג, אז דער רבונו־של־עולם אליין שלאפט נאך,
און נאכן דאוונען ― דאס הייסע גלעזל טיי מיט זודיקע מילך מיט פרישע
געבעקס, נאר־וואס פונעם אויוון. און ועל כולם ― פרייטיק אין באד
אריין מיט די פראכטפולע שטיינערנע בענק, ריינע שעפלעך, מחיהדיקע
שפריצערס, ריינע באסיינס אף צו שווימען ― אן אמתער גן־עדן! איך
זאג אייך דעם אמת: איך וואלט וועלן אייביק זיין א „יתום״ א „נשרף״
און זיצן בא רב יונה סלוצקער אין „הויף״, אלס ארעם־בחור, און לערנען. איז דאך אבער דא א שטן מקטרג אף דער וועלט, גייט ער און רעדט
אן די לומדים, וואס האבן מיט מיר געלערנט אין בית־המדרש, אז זיי
זאלן ריידן מיט רב יונה סלוצקער וועגן דעם קאפוליער ארעם־בחור, און
רב יונה סלוצקער גיט ארויס א באפויל, אז שבת זאל מען מיך ברענגען
צום „טיש״. פונעם שמועס, וואס די עשרה בטלנים האבן געהאט צווישן
זיך, האב איך פארשטאנען, אום וואס דא האנדלט זיך. קיין גרויסער חכם
דערצו האט מען נישט באדארפט זיין, ווארעם זיי האבן מיר גלייך ארויסגעזאגט, אז איך בין א גרויסער בר־מזל, און האבן שוין געקוקט אף מיר
ווי אף א פרינץ, ווי אף רב יונה סלוצקערס טאכטערס חתן.
    
וואס איך האב איבערגעלעבט יענעם טאג, ווען איך האב באדארפט
צום ערשטן מאל גיין צום „טיש״ ― באדארף איך אייך נישט דערציילן.
דער כח הדמיון האט מיך געכאפט אף די פליגלען און האט מיך אוועקגעטראגן צו אלדי שווארצע יאר, ערגעץ הינטער די הרי־חושך, און איך
האב מיך דערזען זיצן אויבנאן אף א גאלדענעם שטול, אנגעטאן אין
סאמע זיידענע מלבושים, און דער גאנצער „הויף״ מיט די עשרה בטלנים
מיט, להבדיל, פאוולא דעם שבת־גוי קניען און בוקן צו מיר, און איך
שאף מיך מיט זיי, זיי זאלן מיר דערלאנגען די גמרא... און פלוצעם, איך
טו א קוק ― עס פליט א קארעטע מיט געגילטע רעדער און מיט ברענענדיקע פערד, און אין קארעטע, זע איך, זיצט צעלייגט א גראף ― דער
„יתום״, דער „יורש״, דער „נשרף״ פון קאפוליע, און וויל גארנישט א
קוק טאן אף מיר...
    
― וואס נעמסטו זיך איבער אזוי? ― טענה איך צו אים. ― דאס
בין איך דאך טאקע אליין, היינט וואס איז מיט דיר דער יחוס?...
    
― הקיצור, איך וועל אייך נישט מאריך זיין, קינדער, מע האט מיך
געבראכט צום „טיש״ דעם ערשטן פרייטיק־צו־נאכטס און מע האט מיך
אוועקגעזעצט באם עק טיש, פונקט אקעגן דעם גביר און אקעגן דעם
גבירס טאכטער מיט די קליינע אייגעלעך. דער גביר האט אלע מאל געווארפן אף מיר א פאר שווארצע שארפע שטרענגע אויגן, מיט וועלכע ער
האט מיך דורכגעניזעט דורך און דורך. די „קליינע אייגעלעך״ האבן געקוקט צו זיך אין טעלער אריין. מיר איז געווען ניט אם בעסטן ― דאס
דארפט איר אליין פארשטיין.
    
אפמאלן אייך די פרעכטיקע סעודה ― למאי זאלט איר מיך נייטן,
איך זאל אייך טאן אזא זאך, וואס איר קאנט דאס געפינען אין שבועותדיקן „אקדמות״? איך וויל אייך נאר זאגן איינס: דעם ערשטן מאל אף
מיין לעבן האב איך דערזען אזוי פיל טעלער מיט טעלערלעך! און גלאנצנדיקע, גלאטע, גליטשיקע. איר מיינט, ס׳איז א מעלה? האט צייט, איר
וועט עפעס הערן! דערצו דארף איך מיך מודה זיין, אז מיטן שכל פון
גאפל־מעסער בין איך צו יענער צייט נאך עפעס נישט אזוי שטארק באקאנט געווען, און דא דערלאנגט מען אייך, א געבראטענעם, א פערטל
עוף, גוט איינגעפרעגלט אין שמאלץ, אנגעפילט און באגאסן מיט א מין
זאך (צימעס מן הסתם?), וואס איך האב עס נאך קיינמאל נישט פארזוכט. אוודאי דארף מען זיין א גרויסער חכם, מע זאל פארשטיין, אז
דאס איז ניט קיין שלעכטער מאכל. נאר במה דברים אמורים ― ווען איז
דאס גערעדט געווארן, אז מע זאל דאס נעמען אין האנט אריין, ווי גאט
האט געבאטן, און טאן מיט דעם דאס, וואס דער טאטע האט געטאן.
ווי־זשע איז אבער דער דין, אז מע דארף נאכקוקן וואס אנדערע טוען?
איך קוק און זע, אז אלע קליגן זיך, בריהן זיך מיטן מעסער און מיטן
גאפל, ― קליג איך מיך אויך און בריה מיך אויך מיטן מעסער און מיטן
גאפל, און דא דער גביר מיט זיינע שארפע שטרענגע אויגן, וואס נידערן
אייך גלייך אין דער נשמה אריין! איר קאנט זיין ווי הונגעריק, מוזט איר
פארלירן דעם אפעטיט. אוועקלייגן דעם גאפל מיטן מעסער איז אבער אויך
ניט קיין פלאן. שלעכט! פלוצעם ― אז מיין פערטל עוף הייבט זיך ניט
אויף פונעם טעלער, גלייך ווי עס וואלט בא דעם אויסגעוואקסן פליגל,
און טוט ניט א פלי איבערן גאנצן טיש ― און גלייך דעם גביר אין פנים
אריין, און פונעם פנים גלייך אף זיינע ריינע שיינע רייכע שבתדיקע
בגדים?!!!
 ― ― ―  ― ― ― ―  ― ― ― ― ― ― ― ― ― ― ― ―
 ― ― ― ― ― ― ― ― ―  ― ― ― ― ― ― ― ― ―  ―
 ― ― ― ― ―  ― ― ― ― ― ―  ― ― ― ― ― ― ― ―
    
איר ווילט וויסן דעם סוף פון דער מעשה? איר ווייסט אים שוין...
דער גאנצער מיין מיינער איז געווען ― ערשטנס, מיר זאלן אביסל אויסרוען די פיס, און, צווייטנס, כאטש א האלבע שעה נישט ריידן פון
אונדזערע מכות. אצינד קאנען מיר גיין ווייטער.
    
און מיר האבן זיך אויפגעהויבן פון דער ערד און מיר זיינען
אוועק ווייטער.
    
 ב.
    
 דעם זיידנס האטעל
  
עס טרעפט אמאל, אז איר זאלט וועלן זיין נישט דאס, וואס איר
זייט? איך, למשל, וואלט א בעלן געווען אמאל זיין נישט קיין ייד ―
געוויינטלעך, נישט אף שטענדיק, חלילה! איך מיין נאר אזוי, אף א
קורצער צייט, און אנקוקן מיט מיינע נישט־יידישע אויגן, וואס פאר א
פנים עס האט בשעת יידן גייען און ריידן און פילדערן און שפארן זיך
און מאכן מיט די הענט? איך מיין, עס שיינט צו זיין א העכסט־אינטע־רעסאנט בילד? א גאנץ געוויינלעכער שמועס וואלט געוויס אויסגעזען
אין מיינע אויגן, אז מע קריגט זיך און מע רייסט זיך, און בשעת צוויי
יידן אמפערן זיך איבער א פרינציפיעלער פראגע, וועגן ווען פארגייט די
זון, וועגן ווען האבן מיר היינטיקן יאר ראש־השנה, וועגן וויפל קאן
ווערט זיין אט דער דאזיקער מויער, וכדומה, ― וואלט איך זיכער מיינען,
אז מע קריגט זיך און עס האלט בא פעטש.
    
די דאזיקע געדאנקען זיינען מיר געקומען אין קאפ אריין אין דער
צייט, ווען מיר, דריי יידישע שריפטשטעלער און איינער א פאעט, האבן
געמאכט די ערשטע נסיעה צו די בארימטע אלפנבערג. כמעט אלע די,
וואס מיר האבן באגעגנט אף אונדזער רייזע, צווישן זיי פראנצויזן,
דייטשן און ענגלענדער, האבן זיך אפגעשטעלט און עפעס ווי פארווונדערט געקוקט אף אונדז, גלייך ווי מיר וואלטן אנגעקומען מי יודע פון
וואס פאר א לאנד און געגאנגען אנגעטאן מי יודע אין וואס פאר א
מלבושים. איך רעכן, אז ס׳איז געווען דערפאר, וואס מיר האבן געשמועסט טאקע אביסל צו הויך, און אביסל דערפאר, וואס מיר האבן גערעדט
אינאיינעם אלע פיר. ריידן אלע אינאיינעם איז א קונסט, וואס נאר מיר,
יידן, באזיצן דאס: קיין אנדער פאלק קאן זיך נישט בארימען דערמיט.
אונדזערע אסיפות, דין־תורהס, שמחות און זיצונגען האבן א שם אף
דער וועלט. פארלאמענטאריזם, דאס הייסט, אז יעדער איינציקער זאל
ריידן באזונדער, איז א נייס, וואס מיר האבן דערמיט צו פארדאנקען
דעם ציוניזם און, איבערהויפט, דעם דאקטאר הערצל. דאס איז טאקע
א גוטע זאך, נאר נישט אומעטום און נישט אלע מאל. וואסער א פנים
האט פארלאמענטאריזם בא דריי יידישע שריפטשטעלער און איינעם א
פאעט, בשעת מע גייט זאלבעפערט אין דער שווייץ צווישן די בארימטע,
מיט אייביקן שניי באדעקטע, אלפנבערג און מע רעדט אלע פיר וועגן
ליטעראטור, פאעזיע, תלמוד, מדרש, היסטאריע, פאליטיק, רעוואלוציע,
וכדומה אזעלכע זאכן? מיר וועלן דאך נישט מאכן  ג יי ע נ ד י ק  א „זיצונג״
און אויסקלייבן א פרעזידענט און בעטן בא אים דאס ווארט!
    
די מענטשן, וואס מיר באגעגענען, די פראנצויזן, דייטשן און ענגלענדער, גייען אף די אייגענע בערג, וואס מיר, נאר זייער גיין איז נישט
אינטערעסאנט. זיי גייען און שווייגן, אדער אז זיי ריידן, ריידן זיי אזוי
שטיל, אז קוים־קוים וואס מע הערט. יעדער פון זיי האט אין זינען נאר
זיך, נאר זיין אייגענעם מאגן. דאס איז א כלל: אז עטלעכע מענטשן
גייען צוזאמען און שווייגן, איז א סימן, אז זיי זיינען פארטיפט אין
זייערע מאגנס. יידן זיינען ווייט פון אזעלכע זאכן. א מאגן איז בא אונדז
א באמבע, וואס די נאטור האט אונדז אנגעהאנגען, ווי אן אינעווייניקסטע טארבע, אן אפקומעניש אף דער וועלט. איך זאג עס נישט פון
זיך. דער זיידע רב מענדעלע האט דאס שוין אנגערירט וויפל מאל אין
זיינע אומשטערבלעכע כתבים.
    
ווי אזוי די מעשה איז ― אלע דורכגייער האבן אף אונדז געקוקט
מיט גרויס באווונדערונג. אייניקע האבן זיך אפגעשטעלט און איינגעהערט זיך אין אונדזערע געשרייען, געווארט, אפנים, ביז מיר וועלן זיך
אנהייבן שלאגן. שוטים! זיי ווייסן נישט, אפנים, אז נאך אזעלכע אמתע
גוטע פריינט, ווי מיר, איז שווער צו געפינען אף דער גאנצער וועלט,
כאטש קיין קאמפלימענטן מאכן מיר נישט איינס דעם אנדערן, אין קארטן
שפילן מיר נישט, און פון אנדערע תענוגים פון עולם הזה, וואס בינדן־צונויף באקאנטע מענטשן, ווייסן מיר נישט. אונדזער גאנץ פארגעניגן
איז, אז דער יידישער גלות טרייבט אונדז אמאל צוזאמען אף איין פלאץ,
גיסן מיר אויס איינס פאר דאס אנדערע אונדזער פארביטערט הארץ,
וויינען צוזאמען אף גלות השכינה, באדויערן די ארעמע צעשלאגענע
„קליאטשע״, אדער די „כנסת ישראל״, און אז גאט העלפט, מע נעמט
צו ביסלעך משקה אמאל בא א מלווה־מלכה, ווערט מען אזוי שטארק
פריילעך, אז עס גיסן זיך אזש טרערן פון די אויגן...
    
 *
    
 * *
די זון האט געהאלטן אין רעכטן שפאצירן איבערן העל־בלויען
שווייצארישן הימל, באגאסן די בערג ארום און ארום מיט גאלדענע
סנאפעס, וואס האבן זיך צעשאטן אזוי ווי זאנגען איבער די אייביקע
שטיינער און געקייקלט זיך אראפ־בארג, איבער גרינע טאלן, און אריינגעפאלן אינאיינעם מיט די שלענגלדיקע וואסערלעך אין דער גלענצנד־בלויער אומרויקער „ראנא״, וואס לויפט מיט א געזאנג צווישן די פעלדזן,
גאט ווייס פון ווען־אן און ביז וואנען, גאט ווייס פאר וואס און צוליב
וואס וואקסט פאר אונדזערע אויגן, ווערט אלע מינוט ברייטער און
שענער, און עס דאכט זיך, אז ער לויפט שוין נישט מער פון אונדז, ווי
פריער, נאר, אדרבה, ער גייט אונדז אקעגן מקבל־פנים זיין, קוקט אף
אונדז פריינטלעך, נאר מיט גדלות, ווינקט צו אונדז, אז מיר, פיר יידישע
שריפטשטעלער, זאלן זיך מטריח זיין אהין, צו אים ארויף, נאענט צום
הימל, צו גאטס שטול; דארט וועט ער אונדז צייגן זיינע גרויסע ווונדער;
דארט וועט ער אונדז לייענען א קאפיטל פון מעשה־בראשית; דארט וועט
ער אונדז דערציילן וואס גאט קאן, און פון דארט וועט ער אונדז באווייזן
דאס נידעריקע, נארישע וועלטל, ווו נארישע קינדער האבן אויסגעבויט
קליינע שטיבעלעך און האבן דאס א נאמען געגעבן שטעט, געלאזט לויפן
קליינע וועגעלעך און האבן דאס א נאמען געגעבן באנען, האבן זיך
פארשטעלט פאר מלכים, קעניגן און פרעזידענטן, שפילן אין מלחמות,
ים־געשלעג, הארן און קנעכט ― פונקט אזוי ווי בא די גרויסע...
    
בא יעדן פון אונדז באקומט דער בארג אן אנדער נאמען: בא איינעם הייסט ער „דער זקן״; דער אנדערער האט געפונען, אז אים פאסט
הייסן „דער גדול״; נאך איינעם איז געפעלן אים א נאמען געבן „רב זייט־זשע מוחל״. דעם זיידן רב מענדעלע האט זיך פארגלוסט אראפברענגען
אהער דעם גרעסטן ריז עוג מלך הבשן, וואס זאל כאפן דעם בארג אף
די פלייצעס און לויפן מיט אים ת״ק מייל אין איין אטעם און וועלן
ארויפווארפן אים אף די יידן; פלוצעם טוט גאט א נס און עס וואקסן־אויס באם מערדערישן קעניג צוויי ציין, איינער ארויף, דער אנדערער
אראפ, און דער מערדערישער קעניג בלייבט שטיין מיטן בארג, נישט
אהער, נישט אהין ― א זעלטן טראגיקאמיש בילד!...
    
― ווי אזוי הייסט ער, אט דער שיינער בארג?
    
אלע אויגן קוקן אף מיין קאלעגא מיטן הייסן טעמפעראמענט ―
ער איז דאך אין דער שווייץ א גאנצער בעל־הבית: ער קען זיך, זאגט
ער, מיט אלע בערג און איז אויסגעבונדן מיט אלע טייכן און טייכלעך
― מיט איינעם א ווארט, א „היימישער מענטש״. מיין קאלעגא מיטן
הייסן טעמפעראמענט האט זיך אפגעשטעלט, געווארן רויט, געריבן זיך
דעם שטערן, געקוקט ארויף, אפן סאמע שפיץ בארג; נאכדעם האט ער
אויסגעשפיגן מיט אזא כעס, גלייך ווי עמעצער וואלט אים אנגעטראטן
אפן פוס:
    
― טפו זאל דאס ווערן! איך האב פארגעסן דעם נאמען פונעם
בארג! געוווסט נאר־וואס ― און פארגעסן! וואס זאגט איר דערויף?
    
― פארגעסן? ― רופט זיך אן דער זיידע רב מענדעלע, ― הערסטו!
 וואס פארגעסעניש מאכט ― פרעגט בא מיר. נישטא קיין ערגערע שטראף
 אף דער וועלט, ווי אז מע פארגעסט! מיר איז באקאנט דער טעם, אז
 מע ווייס עפעס א זאך און פלוצעם פליט דאס ארויס פון זכרון, ווי א
פייגעלע פון דעם שטייגעלע ― גיי כאפ דאס! פארגעסעניש איז א חולאת,
אן אנשיקעניש, אן אומגליק אף א מענטשן! אויב איר ווילט, קינדער,
 וועל איך אייך דערציילן א מעשה, נישט קיין פאנטאזיע, נאר טאקע א
מעשה שהיה, וואס מיט מיר האט געטראפן אין אדעס פאר עטלעכע יארן.
א מעשה מיט א האטעל...
    
― איך וועל אייך דערציילן א שענערע מעשה, וואס מיט מיר האט
געטראפן אין אדעס!... הערט איר? ס׳איז ווערט צו באשרייבן!...
    
אזוי האט זיך אנגערופן מיין קאלעגע מיטן הייסן טעמפעראמענט
און האט שוין געוואלט אנהייבן דערציילן, האט אים דער פאעט איבערגעשלאגן:
    
― אט וועל איך אייך דערציילן נאך א שענערע מעשה, וואס מיט
מיר האט זיך געטראפן, נישט אין אדעס, נאר אין זשיטאמיר!
    
― און ווו בין איך? ― האט זיך ארויסגעכאפט דער פערטער,
טאקע איך אליין, ― איך וועל אייך בעסער דערציילן א מעשה פון דריי
שטעט מיטאמאל, וועט איר זיך האלטן בא די זייטן!...
    
― פון דריי שטעט מיטאמאל? אויב אזוי ― קומט אייך די בכורה!
    
אזוי האט זיך אנגערופן דער זיידע מיט א הילכיקן געלעכטער און
מיט א ניגון און האט א מאך געטאן מיט דער האנט אין דער לופטן,
ווי איינער רעדט: „איר האט אויסגעכאפט?... פאר אייך די מציאה!״...
    
אלע פיר האבן זיך צעלאכט, און איך האב מיך דערמאנט אינעם
פסוק: „שבעה דברים בגולם״, און פארשטאנען, ווי אומטאקטיש עס איז
פון אונדזער זייט, וואס מיר זיינען אריינגעפארן מיט אונדזערע מעשיות
דעם זיידן אין די רייד אריין, און מיר זיינען גרייט געווען פארריכטן
אונדזער פארברעכן. מיר האבן אבער לאנג באדארפט בעטן דעם זיידן,
ער זאל אונדז דערציילן די מעשה, וואס מיט אים האט זיך געטראפן אין
אדעס, און דער זיידע (אז מע בעט אים שטארק, פועלט מען בא אים)
האט פארקאטשעט די ארבל, ווי זיין שטייגער איז, ארויפגערוקט די
ברילן אפן הויכן, ווייסן, קלוגן שטערן, וואס קוקט־ארויס פון די כווא־לעדיקע שניי־ווייסע האר. די קליינע נאר שארפע, טיפע, דורכדרינגענדיקע
אויגן האבן זיך האלב געשלאסן, געקוקט ארויף, אביסל אין א זייט,
און אפן פנים האט זיך צעגאסן דאס שיינענדיקע קינדערשע שמייכעלע,
וואס מאכט אים תמיד יינגער מיט פופציק יאר און גיט אים צו אזוי פיל
חן, אז עס ווילט זיך זיצן אזוי אייביק נעבן אים און הארכן אים ריידן
און ריידן און ריידן!...
    
און לאנגזאם, ווי זיין שטייגער איז, מיט א האלב־קאמישן, האלב־ערנסטן טאן, האט ער אנגעהויבן זיין געשיכטע בזה הלשון:
    
― דאס איז געווען, ווי איך האב אייך געזאגט, מיט עטלעכע יאר
צוריק אין אדעס, דאס הייסט, נישט אין אדעס גופא, נאר עטלעכע
סטאנציעס הינטער אדעס. קורץ, איך בין געפארן אהיים קיין אדעס.
אסיענצייט איז דאס געווען. דער אינדרויסן האט זיך איינגעהילט אין
א רעגנמאנטל. דער הימל האט געגאסן מיט טרערן, דער ווינט האט
געקלאגט, די ערד האט געטרויערט, געבענקט נאך דער ליבער ווארעמער
זון, ווי אן אלמנה נאך איר מאן. די ביימער האבן זיך שוין לאנג אפגעטרייסלט פון די געלע בלעטלעך, די פויגלען האבן פארלאזן זייערע
נעסטן, צוגעזאגט אף, אם ירצה השם, איבער א יאר צוריק קומען, אז
גאט וועט שענקען דאס לעבן... א דריבנע רעגנדל האט געזיפט פון אויבן
אומאויפהערלעך און פון צייט צו צייט צעבייזערט זיך און געשמיסן אין
די פארשוויצטע פענצטער פון אונדזער וואגאן, ווו מיר זיינען זיך געזעסן גאנץ ברייטלעך, באקוועם, אין דער ווארעם, א גאנצע קאמפאניע
און געשמועסט פון פארשיידענע זאכן, ענינים און קעגנשטאנדן. אקעגן
מיר איז געזעסן א פאסאזשיר, א געבילדעטער, א באלעזענער, א פראכטפולער מענטש, ווי עס האט זיך ארויסגעוויזן נאכדעם ― א קריסט, א
זעלטענער יידנפריינט. איר ווייסט, אז איך האב פיינט א מה־יפיתיידן
ערגער ווי א משומד, און ווער נישט נתפעל פון א קריסט, וואס זאגט
אף אונדז א גוט ווארט. נאר צו דעם פארשוין האב איך געהאט א פערזענלעכע סימפאטיע דורך א פארבארגענער צוציונגס־קראפט, וואס ליגט
אביסל טיפער פון אונדזער פארשטאנד. וואס זאל איך אייך זאגן? איך
האב זיך געפילט מיט אים אזוי גוט, איך וואלט זאגן: היימיש, אז עס
וואלט ווירקלעך מיר נישט נמאס ווערן פארן מיט אים נאך דריי טעג.
עס האט זיך מיר געוואלט מיט עפעס וואס־נישט־איז נוצלעך זיין אים,
טאן עפעס א געפעליקייט, און שטעלט אייך פאר, אז די גוטע געלעגנהייט
איז מיר געקומען צו דער האנט גאנץ אליין, פון זיך. וואס איז די מעשה?
אזוי ווי ער פארט דעם ערשטן מאל אין מיין שטאט, אין אדעס, וואלט
ער וועלן עפעס א רעכטע סטאנציע, אן אנשטענדיקן האטעל, און אזוי
ווי איך בין אן אדעסער תושב פון א סך יארן, אפשר איז מעגלעך, איך
זאל אים רעקאמענדירן נאך מיין פארשטאנד דאס שענסטע און דאס
בעסטע האטעל אין אדעס?
    
― א האטעל? אך!...
    
מיט ביידע הענט האב איך מיך אנגעכאפט אינעם דאזיקן צופאל און
האב גענומען אים אויסמאלן מיט די שענסטע פארבן א באוווסטן האטעל, לויט מיין מיינונג, דאס גרעסטע און דאס שענסטע האטעל, וואס
אין דער שטאט. ערשטנס, די פאנאראמע. דאס הויז איז אויפגעשטעלט
געווארן אזוי קונציק, אז אלע פענצטער קוקן־ארויס אפן ים. היינט די
ברייטע, הויכע, ליכטיקע חדרים, דער פרעכטיקער ווינטער־גארטן, די
אראנזשעריען, דאס לעזע־צימער, די באדינונג, איך מיין די „מענטשן״.
היינט דער רעסטאראן, די מוזיק ― קורץ, איך האב מיך אזוי באגייסטערט, גלייך ווי איך וואלט געמאלט א גן־עדן, נישט קיין האטעל.
    
א ליכטיקע, ווארעמע, פריילעכע סטאנציע אין א פרעמדער שטאט,
בשעת אין דרויסן איז אזוי אנגעכמורעט, איז צען מאל אזוי אנגעלייגט,
ווי אין אן אנדער צייט. מיין פארשוין האט מיך אויסגעהערט מיט
לויכטנדיקע דאנקבארע אויגן און מיט א שיינענדיק גליקלעך פנים. איך
האב באמערקט, ווי ער האט ארויסגענומען פון דער טאש א נאטיץ־ביכל,
אפגעשפילעט פונעם זייגער א גאלדן שטיפטל, און האט געווארט ביז איך
וועל ענדיקן, אום ער זאל קאנען פארשרייבן דעם נאמען פונעם האטעל.
איך בין אבער נאך אלץ געווען באגייסטערט פון מיין באשרייבונג און
האב נישט אויפגעהערט אויסצורעכענען די מעלות פונעם מערקווירדיקן
האטעל. איך האב גאר נישט באמערקט, אז מיר זיינען שוין אט־אט אין
אדעס. נאר אז דער עולם האט גענומען אויפהייבן זיך פון די ערטער
און קוקן ארויף צו די פעקלעך, האט מיין פארשוין פארזיכטיק מיט זייער
א פריינטלעך שמייכעלע, זיך געווענדעט צו מיר און האט מיך זייער
העפלעך א פרעג געטאן, ווי אזוי איז דער נאמען פונעם האטעל?
    
― אך! יא, דער נאמען? אט באלד וועל איך אייך זאגן!...
    
און איך האב מיך אף א וויילע פארטראכט ― גאט מיינער! ווי
אזוי איז דער נאמען? אט ערשט האב איך געוווסט... בלאטע! נישטא
קיין נאמען! אוועקגעפלויגן!... אומזיסט האב איך מיר געריבן דעם שטערן,
געזוכט אין אלע קעשענעס ― נישטא קיין נאמען! אפשר מיינט איר,
א שווערער נאמען, א פארפלאנטערטער, וואס איז נישט גרינג צו געדענקען? אט וועט איר הערן! קיין מער גרינגערער נאמען קאן שוין גאר
נישט זיין אין דער וועלט! נאך מער, דאס איז אזא נאמען, וואס מע קאן
אים נישט פארגעסן, מע זאל אפילו וועלן! איר וועט הערן, וועט איר
אליין זאגן! קורץ, איך האב געמיינט, אז איך וועל מיר נאר א מעשה
אנטאן! דער נאמען איז מיר געלעגן, ווי מע זאגט, אף דער צונג: אט־אט!
נאר ארויסריידן אים ― בשום אופן נישט, כאטש שריי חי וקים! כאטש
לייג זיך און שטארב! איך וועל אייך מער נישט דערציילן. מיין פארשוין
האט, אפנים, געזען מיין טרויעריקע לאגע. ער האט געוואלט מיר אויסהעלפן ווי ווייט מעגלעך, ארויסציען מיך פון דער בלאטע, וווהין איך
בין מיט מיין אייגענעם ווילן פארקראכן. ער האט דערצו אנגעווענדעט
אלע קרעפטן. ער האט מיר גענומען אונטערזאגן, אויסרעכענען אלע
נעמען פון דער גאנצער וועלט. דאס איז געווען: „גראנדהאטעל״, „בעל־וויו״, „טערמינוס״, „מעטראפאל״, „נאציאנאל״, „אינטערנאציאנאל״,
„בריסטאל״, „פאריז״, „מאדריד״, ,,סאנקט־פעטערסבורג״, „שיקאגא״,
„סאנרעמא״, „לאנדאן״, „האמבורג״, „קאנסטאנטינאפאל״ ― ניין, ניין
און ניין! קורץ, מיין פארשוין האט געזען, אז נעמען פון שטעט גייען
נישט, האט ער זיך א ווארף געטאן אף נעמען פון לענדער: אפשר
„פראנציע״? „מאנטענעגרא״? „אנגלעטער״? „ראססיא״? „עסטרייך־אונגארן״? „בעלגיע״? „האלאנד״? „בראזיליע״? „ארגענטינא״? ― ווו? עס
הייבט זיך גאר נישט אן! אפשר „האטעל פאסט״? „האטעל ראיאל״?
„האטעל אייראפא״? „האטעל לאוור״? „האטעל דאגמארא״? „האטעל
אימפעריאל״? ― קורץ, איך האב געזען, ווי מיין פארשוין האט באהאלטן
דאס נאטיץ־ביכל, צוגעשפילעט צוריק צום זייגער דאס גילדענע שטיפטל,
זיך גאנץ העפלעך מיט מיר אפגעזעגנט, געדאנקט, געבעטן, איך זאל
מיר נישט באמיען, ער וועט שוין ווי־ס׳נישט־איז אליין זען, מע זאל אים
פירן אינעם בעסטן האטעל... און איך? א גרוב, ווען עס עפנט זיך מיר,
וואלט איך אריין א לעבעדיקער! אזא שאנדע! אזא סקאנדאל! אויספאטשן זיך! שמיץ בין איך דאך ווערט געווען!... און איך האב גענומען
זיך אליין זאגן מוסר: אלטער נאר וואס דו ביסט! דו אליין זאגסט אלע
טאג אן איבערגעדרייטן מדרש: מוטב שאהיה רשע כל ימי, בעסער לאם
איך זיין א רשע אלע מיינע יארן, ואל אהיה שוטה אפילו שעה אחת,
אבי נישט זיין קיין נאר איין שעה אפילו, ― זאלסטו אפטאן אזא דומהייט? ווער האט דיך געבעטן, זאלסט רעקאמענדירן אן אומבאקאנטן
מענטשן א האטעל אין אדעס? ווי קומט צו דיר האטעלן? און ווי אזוי
פארגעסט מען דאס א זאך, וואס מע ווייס, וואס מע זעט דאס אלע טאג,
וואס מע קלערט פון דעם אלע מינוט???...
    
קורץ, איך וועל אייך מער נישט דערציילן. איך בין געקומען אהיים
א צעקאכטער, ארומגעגאנגען איבערן שטוב און געריבן זיך דעם שטערן,
טאמער וועל איך מיך דא כאטש דערמאנען דעם נאמען פונעם האטעל?
― נישטא קיין נאמען!
    
― ווייסטו נישט, ― זאג איך צו מיין ווייב ― ווי אזוי הייסט
דאס האטעל?
    
― וואסער האטעל?
    
― הערסט! איך זאל איר זאגן וואסער האטעל! איך פרעג דאך
בא דיר!
    
― זאג מיר דעם נאמען ― מאכט זי צו מיר.
    
נו? גייט רעדט מיט א יידענע! בקיצור, מע דארף אליין זיך מטריח
זיין זיך דורכגיין אהין צום האטעל! נאר, ווי געוויינלעך, אז א מענטש
קומט פון וועג, געפינען זיך אכצנהונדערט געשעפטן, בריוו, עסקים ―
מע דארף דאס אלץ דערליידיקן. און איך ווער נאך מער אויפגערעגט,
נערוועז, אין כעס אף זיך און אף דער גאנצער וועלט, לאז אויס דאס
הארץ צו די אומשולדיקע. און אט אזוי האט מען מיר פארדרייט דעם קאפ.
עס איז געווארן נאכט, מע האט שוין לאנג אפגעגעסן, מע דארף זיך
שוין לייגן שלאפן ― און מיך מוטשעט נאך אלץ דער נאמען פונעם
האטעל. האט איר געהערט א מעשה?... קורץ, איך וועל אייך מער נישט
דערציילן. עס איז געבליבן, אז מארגן כאור גיי איך צום האטעל גאר
אן א שום תירוץ! עס נעמט מיך אבער נישט קיין שלאף! איך וואלט
שוין וועלן דערלעבן טאג, וועל איך מיך אנטאן און וועל פריער פאר אלע
היומס צוגיין צום האטעל און א קוק טאן אפן שילד, וואס פאר א נאמען
עס טראגט. פלוצעם טוט דאס מיך א טראג־אויף פונעם בעט און איך טו
מיך אן.
    
― גאט איז מיט דיר! ― זאגט צו מיר מיין ווייב, אן איבערגעשראקענע נעבעך אף טויט, ― וווהין איז?
    
― איך וועל דאס נישט אויסהאלטן! ― זאג איך, ― איך מוז
גיין באלד א קוק טאן!
    
― וווהין א קוק טאן?
    
― נעם א לאנטערן ― זאג איך צו מיין ווייב ― און קום מיט מיר!
    
― וווהין?
    
― פרעג מיך נישט, קום!
    
מילא, די לאגע פון מיין ווייב נעבעך פארשפאר איך אייך צו באשרייבן. איר דארפט אליין פארשטיין די לאגע פון א ווייב, וואס איר מאן
איז אוועקגעפארן פון דער היים, דאכט זיך, געזונט און שטארק ― און
קומט צו פארן אהיים א ברוגזער, רעדט נישט, שפאנט־ארום איבער דער
שטוב און רייבט זיך דעם שטערן, ווי א פארריקטער, און פלוצעם כאפט
ער זיך אויף באנאכט פון בעט, הייסט אנצינדן א לאנטערן און זאגט:
„קום!״... נאר וואס טוט נישט א ווייב נעבעך צוליב איר מאן? מע זאגט
איר „קום״ ― גייט זי! קורץ, וואס טויג אייך, איך גיי, מיין ווייב גייט
מיר נאך. איך טיאפקע אין דער בלאטע, מיין ווייב טיאפקעט מיר נאך.
גאט האט געהאלפן, מיר זיינען געקומען. געקומען צום האטעל, אויפגעהויבן די לאנטערן, איך גיב א קוק אפן שילד ― אנו, טרעפט, וואס
פאר א נאמען? אז איר וועט זיין מיט אכצן קעפ, וועט איר אויך נישט
טרעפן! דאס האטעל הייסט מיטן נאמען: „ א ד ע ס א ״!!!...
    
 ג.
    
 דער פאעט און זיין כלה
    
― נו? אצינד דערציילט איר; איר האט, זאגט איר, צו דערציילן א
שענערע מעשה.
    
אזוי האט זיך געווענדט דער זיידע רב מענדעלע צו מיין קאלעגע מיטן
הייסן טעמפעראמענט, וועלכער האט גענומען פארענטפערן זיך, אז,
ערשטנס, האט ער נישט געזאגט, אז ער ווייס א „שענערע״ מעשה. דאס
האט גאר געזאגט דער פאעט. און אויב ער האט דאס יא געזאגט, האט
ער נישט דאס געמיינט. א סימן, זאל דערציילן דער פאעט פריער זיין
מעשה, נאכדעם שוין וועט ער דערציילן זיין מעשה.
    
און עס איז געבליבן, אז דער פאעט זאל דערציילן פריער זיין
מעשה. און דער יונגער פאעט האט זיך אויסגעהוסט און האט אנגעהויבן צו דערציילן זיין געשיכטע כהאי לישנא:
    
― געוויס איז יעדער פון אייך געווען א מאל א חתן און געהאט
א כלה. איר זייט עלטער פון מיר, האט איר דאס אפשר שוין לאנג
פארגעסן. איך געדענק עס נאך, אזוי ווי נעכטן איז דאס געווען. אך!
וואס פאר א ליכטיק שטיקל צייט! מיר איז גוט ווי די וועלט! מיך האט
געטראפן א גליק! איך בין א חתן, איך נעם א כלה, א שיין מיידל, מיט
זעקסהונדערט קארבן נדן, מיט צוויי יאר קעסט, מיט א גאלדענעם זייגער
אין דער טאש, און בין אין א גרויסער שטאט, אין זשיטאמיר, און אין
דרויסן איז ל״ג־בעומרדיק, די זון צעגיסט זיך אין בריליאנטן, דער לויטערער הימל שפיגלט זיך, די פייגעלעך זינגען, אפן הארצן איז יום־טובדיק, עס ווילט זיך ארומנעמען די גאנצע וועלט, זיך צעקושן מיט אלע
מענטשן אף דער ערד! איך קאן מיר גאר נישט פארשטעלן, אויב עס
איז פאראן בא מיר אף דער וועלט איין מענטש, וואס זאל מיר נישט
זיין „היימיש״, ווי דער זיידע זאגט, וואס זאל מיר נישט זיין באפריינדעט,
איינגעבאקן אין הארצן! דאס ווארט „פרעמד״ עקזיסטירט מער נישט!
וואס הייסט דאס, מענטשן זאלן גאר זיין פרעמד? אלץ, וואס מע האט
ליב, איז נישט פרעמד, און איך האב ליב אלעמען! איך האב ליב זימל
דעם שניידער, וואס לויפט מיט דער ארבעט, חיים־הערש דעם בעל־עגלה,
וואס עס שמעקט פון אים סמאלע, לייזער־בער דעם וואסערפירער מיט די
אנגעשוואלענע פאפעציס און מיטן אפגעשיילטן פנים, און אפילו איוואן
דעם גוי, וואס אז ער שכורט זיך אן, שווערט ער זיך, אז ער וועט אויסקוילען אלע יידן, וואלט איך ארומגעכאפט קושן זיין חנעוודיקע שאר־שאווע שטעכעדיקע מארדע. היינט לערנט אייך אפ א קל וחומר: מה־דאך
איוואן, וואס אט שכורט ער זיך אן און מאכט א תל פון אלע יידן, גלוסט
זיך מיר ארומנעמען אים מיט ביידע הענט, היינט לא־כל־שכן א חבר,
וואס איך בין מיט אים אינאיינעם אויסגעוואקסן, אינאיינעם אוועק קיין
וואלאזשין אין דער ישיבה, אינאיינעם געהונגערט, אינאיינעם אויסגעריסן
געווארן!... קורצע ווערטער, איך האב מיך באגעגנט מיט מיין חבר דעם
ערשטן טאג, וואס איך האב געמאכט א שפאציר מיט מיין כלה איבער
דער שטאט, און איר פארשטייט שוין אליין, אז איך האב געוואלט, אז
מיין כלה זאל וויסן, ווער מיין חבר איז, און מיין חבר זאל וויסן, ווער
מיין כלה איז, און זיי זאלן זיך באקענען, און זיי זאלן זיך ליב קריגן
איינס דאס אנדערע, אזוי ווי איך האב ליב זיי און זיי מיך און מיר אלע
די גאנצע וועלט! און איך בין געפאלן מיין חבר אפן האלדז און האב
מיך צעקושט מיט אים, און אין איין וועגס מיט מיין כלה, און האב זיי
פארגעשטעלט איינס דאס אנדערע: „דאס איז מאדמואזעל... פרייליין...
ע־ע־ע... מיין כלה... זי הייסט... יא! און דאס איז הער... מאסיע... ע־ע־ע...
דאס איז מיין בעסטער טייערסטער חבר... זיין נאמען איז... איך האב דיר,
דאכט זיך, דערציילט פון אים, נשמה מיינע? מע רופט אים... ער וועט
דיר שוין אליין זאגן, ווי אזוי מע רופט אים... ווי אזוי רופט מען דיך?
דו ווייסט דאך, ווי אזוי מע רופט דיך! וואס שווייגסטו?!...
    
איר פארשטייט דאך שוין מסתמא, פאר וואס מיין חבר האט געשוויגן? ער האט געוויס גערעכנט, אז פאר גרויס גליק בין איך אראפ פון
זינען... נאר וואס מיין כלה האט זיך בשעת מעשה געטראכט ― דאס
ווייס איך נישט עד היום הזה. מיר זיינען שוין, ברוך השם, מאן און ווייב
עטלעכע יאר און מיר ריידן נישט דערפון עד היום הזה. עס איז אונדז
ביידן נישט אנגענעם דערפון צו ריידן. ס׳איז דא זאכן, וואס מע וויל זיי
פארגעסן, אויסמעקן פונעם זכרון, נאר עס איז אוממעגלעך! דאס, וואס
מע דארף געדענקען, פארגעסט מען, און דאס, וואס מע וויל פארגעסן,
געדענקט זיך... דאס איז, הייסט עס, דער היוצא לנו מזה, די מאראל פון
דער געשיכטע. איך האב געענדיקט. אצינד זאלן אנדערע דערציילן.
    
אזוי האט אויסגעלאזט דער יונגער פאעט, און מיין קאלעגע מיטן
הייסן טעמפעראמענט האט אנגעהויבן צו דערציילן זיין געשיכטע מיט
א קללה, ווי זיין שטייגער איז אלע מאל, ווען ער רעדט פון דעם, וואס
ער האט נישט ליב.
    
 ד.
    
 ווי אזוי רופט מען מיך?
    
― אז עס האבן זיך אנגעהויבן בא אונדז אין אדעס די בהלות מיטן
שיף פאטיאמקין, מיט די באמבעס, וואס זיינען געפלויגן איבער אונדזערע
קעפ, און מיט די שרפות און הריגות, האב איך געזאגט: איינגעזונקען
זאל דאס ווערן היינטיקן טאג, איך וויל נישט זיין דערביי! איך וועל
בעסער פארן אין עק וועלט, כאפט דאס דער רוח! און איך האב מיך
גענומען גרייטן אין וועג אריין. נאר עס איז גרינג צו זאגן: פארן! אזוי
גיך לאזט אייך ארויס קוואס פון דער פאס? מע דארף א פאס!... איך
בין נישט שולדיק, וואס עס גראמט זיך בא מיר קוואס מיט פאס און
מיט פאס און מיט גאס און מיט משוגעת... יא, איז ווו האלט איך?
דארף מען אנהייבן ארבעטן מכח א פאס, האבן צו טאן מיט אלערליי
פארשוינען, ימח שמם וזכרם, און באקענען זיך מיט די שרייבערלעך,
עס זאל אף זיי קומען א חלירע היינטיקן טאג!...
    
― איר זייט שוין באלד פארטיק מיט דער גאנצער תוכחה. אפשר
וואלט געווען א סברה, איר זאלט אויפהערן שילטן און בעסער דערציילן
טאקע די מעשה אליין?
    
אזוי האט זיך אנגערופן דער זיידע, און מיין קאלעגע מיטן הייסן
טעמפעראמענט, האט גענומען פארזעצן זיין דערציילונג:
    
― איך שילט דען וועמען? כאפט עס דער רוח! איך זאג עס גלאט
אזוי, זאל עס אייך גיין כף־הקלע! הכלל, האב איך גענומען אויסארבעטן
מיר א פאס. און וואס עס הייסט בא אונדז אויסארבעטן א פאס ―
דאס דארף איך אייך, דאכט מיר, נישט דערציילן? אויסארבעטן א פאס
הייסט: באקענען זיך מיט אלע מארדעס פון אלע פאראזיטן און טיילן
געלט, ווי, להבדיל, בא יידן ערב יום־כיפור בא דער שול. יעדער מארדע
― א קארב! בקיצור, איך האב מיך אנגעקוקט מיט גענוג מארדעס, ביז
איך בין געקומען צו יעהא בלאהאמארדיע דעם אדון אליין... דורכגעגאנגען אלע שבעה מדורי גיהנום, בין איך אריינגעקומען צום אדון אין
קאבינעט אריין און געטראפן אים בא דער רעכטער ארבעט ― סקריפען
מיט דער פען. און דאס ווייסט איר דאך, אז א טשינאווניק סקריפעט
מיט דער פען, איז ער דעמאלט ― חיות נישט זיכער! די גאנצע וועלט
מעג אונטערגיין, מוז מען שטיין און אפווארטן, ביז ער וועט אויפהערן
צו סקריפען. איך בין אבער זייער קיין בעלן נישט צו שטיין בא דער
טיר און ווארטן ביז יעהא בלאהאמארדיע וועט אמאל אויפהערן סקריפען.
האב איך מיך מיישב געווען און האב מיר געגעבן א הוסט אזוי פון דער
גרינג, געשיקט א שטאפעט, הייסט עס, אז עס איז געקומען א מענטש...
    
מיין אדון אבער הערט נישט אויף צו סקריפען. בין איך מיך מיישב
און גיב א העכערן הוסט. הייבט ער אויף דעם קאפ, שטעלט ארויף אף
מיר א פאר אנגעגאסענע אויגן און עפנט־אויף א גאמבע:
    
― טשטא נאדא? (וואס דארפסטו?)
    
ווער איך דאך מסתמא שוין אנגעצונדן, ווי א שוועבעלע. וואס איז
דאס פאר א „טשטא נאדא״? און וואס דארף מען עפענען אזא מויל?
איך, אז איך ווער אין כעס, פארגעס איך באלד אף וואס פאר א וועלט
איך בין; עס ווערט מיר פינצטער אין די אויגן, עס הייבט מיר אן צו
קיצלען אט־א־דא אין נאז. וואס עס קומט מיר אין מויל אריין דאס זאג
איך, און עס גלוסט זיך מיר צעברעכן וואס איך זע, צערייסן, מאכן א
תל! איך געדענק א מעשה, איך בין געווען א קינד נאך, א יתום בין
איך געווען, און האב פיינט געהאט דאס ווארט „יתום״ אזוי ווי חזיר,
און האב נישט געקאנט ליידן, אז מע האט מיר ארויסבאוויזן, אז מע
האט רחמנות אף א יתום. רחמנות אז מע באווייזט ארויס פאר דער
גאנצער וועלט ― עקלט דאס, שלאגט צו דער גאל, פאסקודסטווע! בקיצור,
איך בין געווען א יתום און מע האט אף מיר געהאט רחמנות, און מער
פון אלע האט אף מיר רחמנות געהאט אונדזער שכנה, יהושעכע האט
מען זי גערופן. איז זיך מיישב איינמאל אט די יהושעכע און האט
רחמנות אפן יתום און נעמט אים אן, איך בעט אייך איבער אייער כבוד,
א פאר הויזן. מילא, איך זאל אייך דערציילן די גרויסקייט, די שיינקייט
און די רייכקייט פון די הויזן ― איז נישט שייך. איין מאל אין הונדערט
יאר גיט זיך איין אזא פאר הויזן. איך ווייס נישט, אויב מע קריגט זיי
היינט פאר דריי רובל א טוץ! מילא, בין איר אייך נישט אויסן. איר
האט נאר באדארפט אנקוקן, ווי די יהושעכע האט צונויפגערופן אלע
שכנות מיט אלע יענטע־מירלס פון דער גאס, צענומען די הויזן, באוויזן
די הויזן פאר דער גאנצער וועלט, אלע זאלן זען, וואס פאר הויזן אט די
יהושעכע האט אנגענומען דעם יתום. און די גאנצע וועלט האט זיך געשפיגלט אין די הויזן, באטראכט זיי ווי אן אבן־טוב, געשאצט און מקנא
געווען נישט אזוי דעם יתום אף די בארימטע הויזן, ווי יהושעכען אף
דער מצווה... איך בין געשטאנען פון דער ווייטן א צעקאכטער, טרערן
האבן זיך מיר געשטעלט, נישט אין די אויגן, נאר אט א־דא־א, אין
גארגל. יהושעכע האט מסתמא גערעכנט, אז איך בין אפן זיבעטן הימל
פון דער מתנה, נאר איך שעם זיך, האט זי זיך אנגערופן צו מיר זיס
אזוי ווי צוקער:
    
― קום אהער, יתום, שעם זיך נישט, מעסט נאר אן אף א מינוט
די הויזן, וואס איך האב דיר אויפגענייט.
    
מער האט מען נישט באדארפט. איך בין צוגעלאפן, געכאפט די
הויזן, אריינגעפארן אין זיי פריער מיט די נעגל, נאכדעם מיט די ציין,
דאס איבעריקע מיט די פיס ― קורץ, עס איז אין עטלעכע מינוט פון די
הויזן געבליבן נאר א זכר, אז עס איז אמאל געווען א פאר הויזן אף
דער וועלט, און נישט מער... בקיצור, ווו־זשע האלט איך? יא, בא מיין
אדון בפקדך, ווי ער האט מיך אפגעגאסן מיט זיין געשריי „טשטא נאדא״
און ווי אזוי איך בין שוין געווארן אין כעס און האב אים שוין געוואלט
אפשפילן א וויוואט, ווי עס געהערט צו זיין. האב איך מיך אבער בארעכנט: וואס וועט זיין דערפון? איך קאן דאך דערווייל בלייבן אן א
פאס! האב איך מיך איצטיקס מאל איינגעהאלטן און גיי־צו צום טיש
און דערלאנג אים די פאפירן אן ווערטער. מיין אדון האט געגעבן א קוק־אריין אין די פאפירן און א פרעג בא מיר: „ווי אזוי רופט מען דיך?״
שווייג איך. דערזען, אז איך שווייג, האט ער דאס קול געהעכערט אף
א פאר טענער און האט מיר א פרעג געטאן נאכאמאל: „ווי אזוי רופט
מען דיך? ווי אזוי איז דיין נאמען?!״... מיין נאמען??? ווי איר זעט
מיך לעבן, הערט איר, פונקט אין דער מינוט האב איך פארגעסן, אז
חוץ מיין פסעוודאנים האב איך מיין אייגענעם נאמען. אבער ווי אזוי,
מיינט איר, פארגעסן? טאקע פארגעסן! לחלוטין פארגעסן! אלע נעמען
פון דער גאנצער וועלט האב איך געדענקט; אלע נעמען פון מיינע קרובים,
פריינט און באקאנטע זיינען מיר געשטאנען פאר מיינע אויגן, נאר איין
נאמען, מיין אייגענער נאמען, איז אוועק ווו דער ליבער שבת־קודש גייט
אוועק, פארשווונדן געווארן! הערט א מעשה! „רבונו של עולם! ווי אזוי
הייס איך? ווי אזוי רופט מען מיך? נו???״... פארגעסן, כאטש האקט
מיר אפ דעם קאפ! וואס טוט מען דא? דער אדון קוקט אף מיר מיט
אויגן, ווי אף א רעכטן שאלטיק. „אט־אט ― טראכט איך מיר ― מאכט
ער מיר א דרייגארנדיקן מי־שברך מיט א בגימטריא, טוט א קלונג און
עס קומען־אריין צוויי מלאכי־חבלה און מע כאפט מיך אויף, ווי דער
רוח דעם מלמד, און מע פירט מיך אפ מיט כבוד גלייך אין כאלאדנע
אריין! איך האב עס פיינט, ווייל דעם טעם פון דעם האב איך שוין פארזוכט. גענוג! מער וויל איך נישט.
    
איז דאך אבער דא א גרויסער גאט, וואס פירט־אויס דעם גערעכטן,
גיט ער מיר איין א שכל, איך זאל מיך האלטן שטארק אזוי ווי אייזן.
און די לייט, אז מע האלט זיך מיט זיי שייגעצעוואטע און מע הייבט
אויף דאס קול נאר אף איין טאן העכער, אזוי ווערן זיי אייך באלד ווייך,
כאטש לייג זיי צו צו א מכה. כך הווה. אט וועט איר הערן, וואס פאר א
שמועס עס האט זיך צווישן אונדז פארבונדן. איך גיב אים אייך איבער
אקוראט:
    
ער: ווי אזוי רופט מען דיך?
    
איך: וועמען? מיך?
    
ער: וועמען דען? מיך?
    
איך: אזוי ווי איך שטיי אין די פאפירן.
    
ער: ווי אזוי שטייסטו אין די פאפירן?
    
איך: לייענען קאנסטו?
    
ער: ווער? איך?
    
איך: ווער דען? איך?
    
ער (שטארק אף א קול): קאאק! מיט מיר רעדסטו אזוי? מיט מיר?
דו ווייסט, מיט וועמען דו רעדסט?!
    
איך (אויך שטארק אף א קול): און דו ווייסט, מיט וועמען דו
רעדסט?
    
דערהערט פון מיר אזא הויכן טאן, צו וועלכן ער איז זינט ער
לעבט נישט געוווינט געווארן צו הארכן פון א יידן, האט ער געגעבן
א קוק־אריין אין מיינע פאפירן און האט איבערגעלייענט אין דער הויך
מיין נאמען ― און מער האב איך נישט באדארפט!
    
וואס ווייטער איז געווען ― איז שוין נישט אינטערעסאנט. איך
בין, ברוך השם, ארויס בשלום און דאנק און לויב גאט אלע טאג און
אלע שעה, וואס ער האט מיך אויסגעלייזט פונעם דאזיקן גלות, הלוואי
איך זאל פון אים שוין קיינמאל נישט וויסן!
    
― אמן! ― האבן מיר זיך אפגערופן אלע דריי, און דער זיידע
האט א ווונק געטאן צו מיר, אז איצט איז מיין צייט צו דערציילן. און
איך בין צוגעטראטן צו מיין געשיכטע „מיט די דריי שטעט״.
    
 ה.
    
 א מעשה מיט דריי שטעט
    
― רבותי! דאס איז געווען מיט א פאר יאר פריער פאר דער
„קאנסטיטוציע״. איך בין דעמאלט געווען אף מיין רייזע איבער שטעט
און שטעטלעך. איך האב געמאכט א טורנע צו גונסטן פון פארשיידענע
חברות איבער גאנץ ליטע. איינמאל ארום חנוכה קומען מיר אן עטלעכע
איינלאדונגען מיטאמאל פון דריי שטעט: מאהליוו, וויטעבסק און סמא־לענסק, וואס געפינען זיך אין שכנות, אלע דריי אף איין ליניע, און פון
אלע דריי שטעט פון פארשיידענע חברות: פון „ריינע ציוניסטן״, פון
„פועלי־ציוניסטן״ און פון „בונדיסטן״. זעלבסטפארשטענדלעך, אז די
אלע חברות האבן געלעבט צווישן זיך פריינטלעך, ווי א קאץ מיט א מויז.
די „ריינע ציוניסטן״ האבן חלילה קיין שלעכטס אף זייערע חברים די
„פועלי־ציוניסטן״ נישט גערעדט. זיי האבן נאר געשריבן, אז זיי ווייסן,
אז די „פאלשע ציוניסטן״ קלייבן זיך אראפברענגען מיך אין די אויבנדערמאנטע דריי שטעט, בכדי אויסצונוצן מיך צו זייער ארבעט, וואס
האט מיט ציוניזם גאר נישט צו זאגן. די „פועלי־ציוניסטן״ האבן אויך
נישט באנוצט זיך מיט שארפע ווערטער קעגן זייערע קאלעגן, די „ריינע
ציוניסטן״. זיי האבן נאר באדויערט, וואס די דאזיקע פאלשע משיחס,
די שבתי־צביניקעס, פירן אגיטאציע פאר אן אינסטיטוט, וועלכער איז
שוין לאנג טויט... דערפאר האבן די „בונדיסטן״ אויסגעגאסן כל חמתם
אף ביידע ציוניסטישע חברות און פארזיכערט מיך, אז מיין קומען צו זיי
איז א גאראנטירטער דורכפאל... קורץ, מיט מיר איז געווען נישט פריילעך. וואס טוט מען דא? בין איך געפאלן אף א המצאה, אף א יידישע
פשרה: „יחדיו״ און „יחלוקו״. דאס הייסט, איך האב זיי אפגעענטפערט:
„קינדערלעך, אזוי און אזוי. איך קום צו אייך צו פארן נאר מיט א תנאי,
איר זאלט זיך פאראייניקן אלע דריי חברות פאר אלע דריי שטעט״...
נאך א קורצער אונטערהאנדלונג איז מיין פראיעקט אנגענומען געווארן,
און עס האבן אנגעהויבן לויפן הין און צוריק בריוולעך מיט דעפעשן
וועגן מיין מארשרוט, אין וועלכער שטאט איך זאל זיין פריער. דער
דאזיקער פונקט איז אונדז אנגעקומען שווערער, ווי אלע אנדערע פונקטן.
אלע טאג האט מען געענדערט דעם פלאן: פריער איז געווען בא אונדז
באשטימט, אז איך פאר קיין מאהליוו, פון מאהליוו קיין וויטעבסק, פון
וויטעבסק קיין סמאלענסק און פון סמאלענסק צוריק איבער מאהליוו
אהיים. נאכדעם איז געבליבן, איך זאל בעסער פריער פארן קיין סמא־לענסק, און פון דארטן קיין מאהליוו, און פון מאהליוו קיין וויטעבסק,
און צוריק איבער מאהליוו אהיים. נאכדעם איז דער פלאן אויך צעשלאגן
געווארן, און עס איז געבליבן, אז איך פאר קודם קיין וויטעבסק, פון
וויטעבסק קיין מאהליוו, פון מאהליוו קיין סמאלענסק, פון סמאלענסק
צוריק איבער מאהליוו אהיים. האבן זיך חברה באטראכט און האבן בעסער אויסגעארבעט א נייעם פלאן, טאקע פון מיין טובה וועגן, אז איך
זאל קודם זיך אראפכאפן קיין סמאלענסק, פון סמאלענסק קיין וויטעבסק
איבער מאהליוו, און פון וויטעבסק צוריק קיין מאהליוו, און פון מאהליוו
באלד נאכן אוונט גלייך אהיים. טעג האב איך געהאט דערויף: דעם
18טן, 19טן, 20טן. אלזא, געדענקט־זשע דעם חשבון מיט קאפ: דעם
18טן ― סמאלענסק, דעם 19טן וויטעבסק, דעם 20טן ― מאהליוו. ארויסגעפארן בין איך דעם 17טן אף דער נאכט, געגעבן דריי דעפעשן אין
אלע דריי שטעט, אז איך קום צו דער באשטימטער צייט, און דער עולם
האט דארט צוגעגרייט אלצדינג, וואס מע דארף, געדרוקט פלאקאטן,
בילעטן, פראגראמעס און אזוי ווייטער. פארנדיק צו דער באן, האב איך
אנגעהויבן נאך א מאל און נאך א מאל צעקייען און איבערחזרן מיין
מארשרוט, און מחמת זיי האבן מיר פארדרייט דעם קאפ מיט זייערע
אלע מאל נייע פלאנען, האב איך, גאנץ נאטירלעך, פארלארן דעם חשבון,
און עס האט זיך מיר געדאכט, אז איך דארף זיין דעם 18טן אין ווי־טעבסק, דעם 19טן אין סמאלענסק און דעם 20טן אין מאהליוו. כך הווה.
איך האב גענומען א בילעט און פאר מיר גאנץ רויק קיין וויטעבסק. איך
קום צו פארן קיין וויטעבסק אפן וואקזאל, איך דריי מיך ארום א האלבע
שעה, א שעה, צוויי שעה, טאמער וועל איך עמעצן דערזען פון די ציוניסטן
אדער פון די בונדיסטן? קיינער איז נישט ארויסגעקומען מיך אפנעמען,
מקבל פנים זיין!
    
טאקע ציוניסטן און טאקע בונדיסטן, און פארט נישט אין ארדנונג...
און איך האב מיר גענומען אן עקיפאזש און הייס מיך פירן אין דעם
גרעסטן האטעל. געדונגען א נומער, זיך איינגעוואשן, איבערגעטאן גאנץ
רויק, און טראכט מיר: „אז איר זייט יא אזעלכע חברה־לייט, זייט איר
נישט קראנק מיך זוכן אין אלע האטעלן. נישקשה, שלום־עליכם איז
נישט קיין שפילקע, איר וועט אים אזוי לאנג זוכן, ביז איר וועט אים
געפינען״... אראפגעגאנגען אונטן אין רעסטאראן עסן מיטאג, איך טו
א קוק: צוויי גרויסע פלאקאטן:
    
„א גאסט בא אונדז אין שטאט! א גאסט!!!
    
שלום־עליכם דער גרעסטער יידישער הומאריסט!
    
דעם 19טן...״
    
― דעם 19טן? וואס הייסט דעם 19טן?... ― און איך רוף־צו
דעם קעלנער, א בחורעץ א ליטוואק מיט רויטע הענט, מיט שווארצע
פיסקעס און מיט א ווייס טישטעכל אונטערן ארעם פונעם קויטיקן פראק.
    
― זאג מיר נאר, מיין טייערער, וואס האבן מיר היינט?
    
דער בחורעץ דער קעלנער האט אויסגעשנייצט די שווארצע נאז
אינעם ווייסן טישטעכל און א זאג געטאן צו מיר:
    
― היינט? היינט האבן מיר א בוראקאווע בארשט מיט קרויט,
זייער א גוטן בארשט, א זראזע מיט פארפעלעך, און קאטשקע, אויב איר
ווילט...
    
― ניין, ― זאג איך ― נישט דאס מיין איך. איך מיין, וואס פאר
א טאג האבן מיר היינט?
    
דער בחורעץ האט זיך אביסל פארטראכט:
    
― וואס פאר א טאג מיר האבן היינט? דינסטיק, דעם 18טן.
    
― ווי אזוי־זשע, זאג איך, הייסט די שטאט?
    
― וואסער שטאט?
    
― אט די שטאט, זאג איך, אייער שטאט?
    
בלייבט ער שטיין און קוקט מיך אן און מאכט צו מיר:
    
― וואס הייסט, ווי אזוי הייסט די שטאט? די שטאט הייסט ווי־טעבסק, הייסט די שטאט!
    
― דו לייגסט! ― זאג איך צו אים, ― עס האט זיך דיר געחלומט,
מיין טייערער. אייער שטאט הייסט סמאלענסק, נישט וויטעבסק!
    
― כי־כי־כי!... כי־כי־כי!...
    
דער גרעסטער יידישער הומאריסט האט, אפנים, אויסגעזען באם
בחור דעם קעלנער אין די אויגן פארן גרעסטן טפש אין דער וועלט,
מחמת ער, דער בחור דער קעלנער, האט זיך אפגעקערעוועט אן א זייט,
באהאלטן די שווארצע מארדע אינעם ווייסן סערוועטל, איך זאל נישט
זען, ווי ער שטיקט זיך פאר געלעכטער. און איך נעם מיך נאך א מאל
צו די פלאקאטן און לייען. עס שטייט מיט גרויסע אותיות:
    
„שלום־עליכם אין וויטעבסק!״...
    
אין וויטעבסק? רבונו־של־עולם! ווי קום איך קיין וויטעבסק, אז
איך בין גאר היינט אין סמאלענסק? בקיצור, איך קאן מיר שוין קיין
ארט נישט געפינען. ווער מיר בארשט? וואס מיר קאטשקע? מע דארף
אוועקפארן פון דאנען, לויפן קיין סמאלענסק. נאר, אום איך זאל וויסן
אקוראט, ווו איך האלט אין די יוצרות, וועל איך בעסער פריער טעלעגראפירן אהיים צו מיין ווייב, זי זאל מיר באלד געבן צו וויסן דורך א
טעלעגראמע, ווו דארף איך זיין דעם ערשטן אוונט?... אין די זאכן, וואס
געהערן זיך אן מיט צייט און מיט מארשרוט, איז מיין ווייב א פראפעסאר. און בכדי ס׳זאל נישט נעמען קיין סך צייט, קלאפ איך אוועק צו
איר א דעפעשע, דרינגענד, עטלעכע קורצע ווערטער:
    
„דראטע פאסטרעסטאנטע, ווו בין איך היינט?״
    
אוועקגעשיקט די דעפעשע, האב איך מיך אביסל בארויקט און האב
זיך אומגעקערט אף דער סטאנציע צוריק צום בוראקאווע בארשט מיט
דער זראזע און מיט דער קאטשקע און האב זיך צוגעלייגט אביסל דרעמלען און בין, ווי דער שטייגער איז, אנטשלאפן געווארן. אין שלאף
פלאנטען זיך מיר חלומות: רויטע ווייבער, שווארצע קעץ. איך האב
א סימן: וויבאלד עס חלומען זיך מיר רויטע ווייבער אדער שווארצע
קעץ, איז א וויסטער סוף. כך הווה: איך כאפ זיך אויף ― אוי־וויי,
שפעט! מע דארף לויפן וואס גיכער, טאמער וועל איך נאך פארכאפן
סמאלענסק! און איך לויף אוועק צו דער באן און זעץ מיך אויף און פאר
קיין סמאלענסק, און זיצנדיק אין וואגאן, הייב איך מיך אן דערפרעגן
באם קאנדוקטאר, ווען קום איך קיין סמאלענסק? בלייבט ער שטיין,
קוקט אף די שפיץ שטיוול און זאגט מיר אן א בשורה, אז אין סמאלענסק
וועל איך זיין מארגן זעקס אזייגער אינדערפרי. ווער איך דאך מסתמא
אויפגעטראגן:
    
― וואס הייסט מארגן זעקס אינדערפרי?? איך דארף דארט זיין
נישט שפעטער פון היינט זייגער זיבן פארנאכט!...
    
הערט ער מיך אויס, דער קאנדוקטאר, גאנץ רויק און גיט מיר צו
פארשטיין מיטן זייגער אין דער האנט, אז פון דאנען קיין סמאלענסק
לויפט דער קוריער אויך נישט ווינציקער ווי צוועלף שעה נאך מיט
מינוטן, און איצט האבן מיר שוין זייגער פיר מיט מינוטן, היינט ווי
אזוי קאנען מיר זיין היינט אין סמאלענסק?... קומט־אויס, אז ער איז
גערעכט. נאר וואס האב איך דערפון? פארשפילט סמאלענסק! וואס טוט
מען איצטער? פארן צוריק קיין וויטעבסק? כאפט דאס דער רוח! לאם
איך כאטש וויסן, ווו האלט איך מיט מאהליוו? דאס ווייס אבער קיינער
נישט אזוי גוט, ווי מיין ווייב. דא דערמאן איך מיך, אז איך האב געבעטן מיין ווייב, זי זאל מיר טעלעגראפירן קיין וויטעבסק; איצט פאר
איך קיין סמאלענסק, ― היינט ווי קומט די קאץ איבערן וואסער? נאר
א ייד א למדן, ווי זאגט איר, גיט זיך אן עצה; נעם איך און שרייב אן
נאך א דעפעשע צו מיין ווייב און גיב איבער מיין קאנדוקטאר אף א
סטאנציע:
    
„טעלעגראפיר סמאלענסק ווען בין איך מאהליוו״.
    
אצינד לאמיר זיך אריינלאזן אף א וויילע אין „הלכות לשון״, פילאלאגיע, און נעמען איבערזעצן בוכשטעבלעך מיינע ביידע דעפעשן פון
דער שפראך, אף וועלכער זיי זיינען געשריבן, דאס הייסט פון רוסיש,
אף אונדזער לשון, וועט אויסקומען, אז, ערשטנס, פרעג איך מיך אן בא
מיין ווייב: ווו בין איך („סראטשי, גדיע יא סעוואדניא?״), און, צווייטנס,
הייס איך, מע זאל מיר טעלעגראפירן קיין סמאלענסק בשעת איך בין אין
מאהליוו („טעלעגראפירוי סמאלענסק, קאגדא יא מאגיליאוויע?״). אזעלכע
צוויי דעפעשן ווען איר האט, למשל, פון איינעם, קאנט איר אנדערש
נישט דענקען, סיידן יענער איז גערירט. און דערצו דארפט איר נישט
פארגעסן, אז סמאלענסק איז אויך נישט קיין הונט און האט אויך נישט
געשוויגן. חברה האבן מיך, געוויינלעך, דערווארט דעם 18טן אפן וואקזאל
פון זייגער איינס באטאג ביז צוועלף באנאכט. עס האט זיך געטאן חושך!
דער עולם האט צעטראגן דעם זאל, געשריען אף די ציוניסטן, אז זיי
האבן געמאכט א שווינדל, אויסגעטראכט א „שלום־עליכם״, אויסגענארט
דאס ביסל מינץ. וואס טויג אייך, מע האט געמוזט עפענען די קאסע
און אומקערן דעם פובליקום דאס געלט. נאך האלבע נאכט האבן די
ציוניסטן מיט די בונדיסטן פאר הארצווייטיק זיך צונויפגעלייגט און
אוועקגעקלאפט צו מיר אהיים א דעפעשע:
    
„וואס איז מיט שלום־עליכמען?״
    
אצינד לאמיר אוועקווארפן דעם בן־מלך און זיך נעמען צו דער
בת־מלכה. מיין ווייב זאל געזונט זיין, אז זי האט באקומען אט די אלע
דריי פריילעכע דעפעשן, האט זי נישט געמאכט קיין לאנגע מחזקות, זיך
אויפגעזעצט און איז אוועק גלייך קיין מאהליוו.
    
אין פלוג, וועט אייך אויסקומען אפילו אביסל ווילד: וואס איז
עפעס קיין מאהליוו? נאר אז איר וועט מיך אויסהערן ביזן סוף, וועט
איר אליין זאגן, אז זי איז א חכמה. ערשטנס, קען זי מיך שוין נישט
דאס ערשטע יאר. זי ווייס, אז איך טעלעגראפיר צו איר פון וויטעבסק,
אז זי זאל טעלעגראפירן קיין סמאלענסק, איז א סימן, אז איך בין אין
מאהליוו. זי געדענקט, פארשטייט איר מיך, א מעשה שהיה. איך בין
אמאל געווען אין ווארשע און געפארן אף פסח אהיים קיין קיעוו. פלוצעם
קומט איר אן פון מיר א דעפעשע דעם ערשטן טאג פסח, אז איך האלט
יום־טוב אין האלענדרע, נישט ווייט פון וואפניארקע. ווי קום איך קיין
וואפניארקע, אז וואפניארקע ליגט גאר אפן וועג צווישן זשמערינקע און
אדעס? א פאלג מיך א גאנג! זאלט איר נישט פרעגן קיין קשיות. איך
האב עס נישט געטאן חלילה פאר שלעכטיקייט. מיין מיין איז געווען
צו גוטן. איך האב מיך זייער געאיילט, געוואלט קומען אהיים וואס פריער,
געביטן איין שנעלצוג אפן אנדערן אזוי לאנג, ביז איך האב מיך ארויפגעשלאגן אף אדעסער ליניע און געבליבן שטעקן אף א סטאנציע האלענדרע. נאר גם זו לטובה. עס איז נאך דאנקען גאט, וואס איך בין נישט
פארפארן קיין ריגע. דאס נעמט זיך פון כאפעניש. נישט אומזיסט זאגט
דאס פאלק א ווערטל: פון איילעניש קאן קיין גוטס נישט ארויסקומען...
דאס האט איר אייך אלזא נומער איינס.
    
והשנית, איז מיין ווייב געגאנגען מיט א רעכענונג, אז לויט מיינע
דעפעשן האט דאס אומגליק באדארפט פאסירן נישט אין וויטעבסק און
נישט אין סמאלענסק, נאר ערגעץ צווישן די דאזיקע צוויי שטעט. דעריבער האט זי נישט געקאנט אויסקלייבן קיין בעסערן מיטלפונקט אלס די
שטאט מאהליוו. עס איז פאר איר נישט געווען קיין שום ספק, אז אפן
בעסטן פאל האט דא געמוזט פארקומען א צוזאמענשטויס פון צוויי לאקאמאטיוון, איינער פון סמאלענסק קיין וויטעבסק, דער אנדערער פון
וויטעבסק קיין סמאלענסק. פון אזא צוזאמענשטויס, האט זי גערעכנט,
האבן אלע וואגאנעס געמוזט צעבראכן ווערן אף שפענדלעך; געהרגעטע
אף טויט ― נישט ווינציקער פון צוויי הונדערט; שווער פארווונדעטע
― עטלעכע הונדערט, צווישן זיי ― א סך גערירטע פונעם זינען, און
צווישן די לעצטע ― געוויינלעך איך.
    
באלד, דארפט איר וויסן, האט מיין ווייב א טבע, אז טאמער פאר
איך אפ פון דער היים, אזוי הייבט זי אן איבערקלערן אף מיר די שרעקלעכסטע צופאלן, וואס קאנען זיך נאר טרעפן אף דער וועלט. ווו ערגעץ
א צרה, א שלאק, אן אומגליק אף דער באן, אן איינגעפאלענע בריק,
א דונערשלאג, אן ערד־ציטערניש, א שרפה, א פלוצלעכע עפידעמיע, אן
איבערפאל פון באוואפנטע גזלנים, א ביס פון א שלאנג, וואס טרעפט זיך
איין מאל אין פינף הונדערט יאר ― אט די אלע זאכן ווארטן, נאך איר
מיינונג, אף מיר און קוקן ארויס, ווען איך וועל דארפן פארן. און אז
איך קום אהיים גאנץ, גלייבט זי נישט אירע אויגן; זי קוקט אף מיר ווי
אף א מוצלח, וואס איז ארויס גליקלעך, ממש פון טויט לעבעדיק, און
זי בענטשט גומל.
    
איצטיקס מאל, אז זי האט מיך דערזען געזונט און שטארק, האט זי
זיך צעוויינט ווי א קליין קינד. פרעג איך זי: „וואס וויינסטו, נארעלע?״
ענטפערט זי מיר: „ער פרעגט נאך, וואס איך וויין! עס איז אים דאס
אנדערע „ראוונע!״ ״...
    
וואס פאר א „ראוונע״, פרעגט איר? דאס איז זיך אויך א מעשה
פון מיינע נסיונות. אויב איר האט שטארק חשק, וועל איך אייך דערציילן,
וואס ס׳האט זיך געטראפן מיט מיר אין ראוונע. דאס איז געווען פאר
עטלעכע יארן, בין איך געלעגן אין פעטערבורג וועגן א יידישער צייטונג,
און איך האב מיך געקליבן פארן אהיים איבער ווילנע. האב איך אפגערעדט מיט מיין פרוי, אז איך פאר ארויס אזא און אזא טאג פון פעטערבורג, און אויב איך דארף זיין אין ווילנע, וועל איך אפשטיין א טאג
אדער צוויי אין ווילנע, און פון דארטן ― אהיים, און אויב איך דארף ניט
ווילנע ― פאר איך גלייך פון פעטערבורג אהיים. כך הווה. עס איז
אויסגעקומען אזוי, אז איך דארף מיך אין ווילנע נישט אפשטעלן און אז
איך פאר גלייך. דאס, האב איך געוווסט, וועט בא מיין ווייב זיין זייער
אנגעלייגט, האב איך איר געגעבן א דעפעש שוין פון וועג, באנאכט;
פארשלאפן בין איך געווען, האב איך די ווערטער „איך פאר גלייך״ אי־בערזעצט אף רוסיש אביסל נישט ריכטיק, דהיינו: אנשטאט „יעדו
פריאמא״, האב איך געשריבן: „יעדו ראוונא״... און מחמת איך האב
שוין א צייט נישט געזען זיך מיט די קינדער, האב איך צוגעשטעלט נאך
צוויי ווערטער: „ווסטרעטשיי דיעטמי״, דאס הייסט: זאלסט מיך באגעגענען מיט די קינדער. קורץ און גוט, איך קום צו פארן אהיים פארנאכט,
איך לויף ארום ווי א משוגענער איבערן וואקזאל ― ווער מיר ווייב?
וואס מיר קינדער? קיין נפש נישט! איך פאר־צו צו מיין שטוב ― פינצטער, ווי אף א בית־הקברות! איך קלינג און קלינג, איך רייס דאס גלעקל,
איך קלאפ אין טיר ― קוים מיט צרות, עס האט זיך באוויזן א קעכן,
א פארשלאפענע ווי א קאץ, א שווארצע ליטוועטשקע. איך טו זי א כאפ,
די ליטוועטשקע:
    
― ווו איז די מאדאם? ווו זיינען די קינדער?
    
― אווו די מאדאם? ― ענטפערט מיר די ליטוועטשקע מיט א שמיר
איבער דער נאז, ― די מאדאם איז ניסטא!
    
― וואס הייסט זי איז ניסטא? ― פרעג איך זי איבער אף איר
שפראך.
    
― זיי זיינען דאך אוועקגעפארן!
    
― וואס הייסט זיי זיינען אוועקגעפארן? וווהין זיינען זיי אוועקגעפארן?
    
― איך ווייס וווהין? קיין ראוונע.
    
― וואס עפעס קיין ראוונע?
    
― וואס פרעגט איר מיר? איר האט דאך זיי אליין ארויסגערופן
קיין ראוונע?
    
― איך האב זיי גערופן קיין ראוונע? איך?
    
― ווער דען? איך? ― אזוי מאכט צו מיר די קעכן די ליטוועטשקע,
און עס דאכט זיך מיר, אז זי לאכט.
    
איר פארשטייט? מיר טריפט זיך בלוט ― און זי לאכט! איך שווער
אייך בנאמנות, הערט איר, עס איז א שאנדע צו זאגן, קיין אנדערן
וואלט איך עס נישט דערציילן, אסור אויב איך האב אף מיין לעבן מיט
א פינגער אמאל אנגערירט א מענטשן!... נאר די דאזיקע פארשלאפענע
ליטוועטשקע מיט איר נאריש געלעכטערל האבן מיך אזוי ארויסגעבראכט
פון די כלים, אז איך האב מיך פארגעסן, ווו איך בין אין דער וועלט!...
וואס, מיינט איר, איז געווען דער סוף? איך האב געהאט אף זיך א
משפט... דאס ווארט „ראוונע״ האט מיך געקאסט געלט און איך האב
נאך באדארפט בעטן מחילה בא דער ליטוועטשקע...
    
הכלל, דערהערט אזא גוטע בשורה, אז מיין ווייב איז מיט די קינדער אין ראוונע, כאפ איך דאך מסתמא די פיס אף די פלייצעס און פלי
קיין ראוונע. איך קום צו פארן קיין ראוונע ― ווער? וואס? נישטא
קיינעם! איך הייב מיך אן דערפרעגן, צי איז נישט געווען דא ערגעץ
אזא און אזא פרוי מיט עטלעכע קינדער? זאגט מען מיר: געווען און
אוועקגעפארן. דארף מען פארן צוריק אהיים, הייסט עס? איך קום צו
פארן אהיים, טרעף איך בא מיר אין שטוב דעם דאקטער. וואס איז שוין?
מיין פרוי איז קראנק געווארן פאר צרות...
    
― נו, פרעג איך דיך, ― אזוי זאג איך צו איר נאכדעם, אז מיר
ביידע האבן זיך שוין אביסל בארויקט ― וואס ביסטו געפלויגן מיט די
קינדער קיין ראוונע און וואס האסטו, אייגנטלעך, געקלערט?
    
― זאלסט מיך נאר נישט פרעגן! ― מאכט זי צו מיר, ― איך,
אז איך האב דערהאלטן דיין דעפעש, איך זאל פארן מיט די קינדער
צו דיר קיין ראוונע, בין איך שיער נישט משוגע געווארן. אלערליי מחשבות זיינען מיר דורכגעפלויגן אין קאפ. איך האב נישט אנדערש גערעכנט, אז דו ביסט חלילה פארשלאפט געווארן אין מיטן וועג, ערגעץ
נישט ווייט פון ראוונע, אדער אף א טיפוס, אדער אף שווארצע פאקן...
    
― פון וואנען האבן זיך גענומען שווארצע פאקן? ― פרעג איך
זי איינגעהאלטן.
    
― איך האב גראדע דעם טאג געלייענט ― זאגט זי ― א בלאט,
אז עס גייען־ארום אצינד שווארצע פאקן אין... אינדיע.
    
דא קאן איך מיך שוין מער נישט איינהאלטן און שפרינג־אונטער
אפן בענקל.
    
― איך פארשטיי נישט! ווו איז אינדיע און ווו איז פעטערבורג?!
    
קוקט זי אף מיר, ווי א מאמע אף א קינד, און מאכט צו מיר:
    
― א קשיה אף דיר!
..................................................................................................
..................................................................................................
    
נו, וויפל איז ווערט אזא ווייב?
    
 ו.
    
 די היסטאריע פון דער „קליאטשע״
    
די זון האט געהאלטן אין רעכטן בראטן, אין רעכטן באקן, אנגעגליט די שטיינער פונעם בארג, ווי אן אייזנפרעס, און געמאכט אונדז
שוויצן, אז מיר האבן געמוזט אראפווארפן פון זיך די קאפאטעס, זיך
ווישן דעם שווייס און גיין בארג־ארויף אביסל נישט אזוי ראשיק, פאוואלינקע, אזוי לאנג, ביז מיר האבן אנגעהויבן פילן פיס ― און דאס
איז א שלעכטער סימן, ווארעם אן איבר פון א מענטשן האט ליב, מע
זאל אים נישט פילן; קוים פילט איר אים, איז נישט גוט ― דאס האב
איך געהערט נאך אין חדר פון מיין רבין, וואס פלעגט אויך מאכן
פילנדיק אזעלכע איברים, וואס אן אים וואלט איך זיי קיינמאל נישט
געפילט... בקיצור, מיר האבן דערפילט פיס, און האבן אנגעהויבן אונטערקוקן איינס אפן אנדערן און פרעגן זיך איינער דעם אנדערן:
    
― וואס איז די מעשה? איר שטייט שוין אפ?
    
― ווו? איך? חס וחלילה!
    
― וואס־זשע שלעפט איר זיך?
    
― עס ווייזט זיך אייך אויס...
    
― מיר דאכט, אז איר הינקט עפעס אונטער אף א פוס?
    
― ווער? איך?
    
― אייך איז, אפנים, שווערלעך ארויף א בארג?
    
― עס הייבט זיך גאר נישט אן!
    
― וואס־זשע סאפעט איר אזוי?
    
― איר האט א טעות: איך סאפע קיינמאל נישט, בא מיר איז
נישטא קיין טבע פון סאפען.
    
― נו, און איר ווי אזוי פילט זיך עפעס?
    
― גאנץ גוט! נאר די פיס ווילן נישט דינען.
    
― בא מיר אויך דאס אייגענע.
    
― און בא מיר נישט אזוי די פיס, ווי די פיאטעס!
    
― די פיאטעס איז בלאטע! די ליטקעס פון די פיס!...
    
דאס פארשטייט א מינדסט קינד, אז נאך אזא געשפרעך האבן מיר
אלע פיר יידישע שריפטשטעלער, צווישן זיי איינער א פאעט, זיך אוועקגעזעצט אפן גרינעם גראז און האבן זיך ממש מחיה געווען. דעם זיידן
רב מענדעלע האבן מיר אפגעטראטן דעם אויבנאן און מיר דריי האבן
זיך אויסגעזעצט ארום אים, ווי אייניקלעך ארום א זיידן, אדער ווי
תלמידים ארום א רבין, הארכן דעם אלטנס תורה, ווי ער דרשנט און
טייטשט פסוקים און דערציילט מעשיות, וואס האבן א שייכות צו דעם,
וואס אונדז אלעמען בארירט ― צו דער יידישער ליטעראטור, אויסגעמישט אלעמאל מיט א זייטיקער מעשה, אדער, ווי ער רופט דאס אן,
מיט א „הקדמה״. א הקדמה פון פארנט, א הקדמה אין מיטן, א הקדמה
צום סוף.
    
― אז איך בין פארגאנגען מיטן טראגן מיט דער „קליאטשע״...
― אזוי האט דער זיידע אנגעהויבן צו דערציילן א מעשה, נאר מע האט
אים באלד איבערגעשלאגן אין רעכטן אנהייב, ווי דער שטייגער איז.
איטלעכער האט געשטעלט אן אנדער פראגע:
    
― זיידע! פון וואנען האט זיך גענומען צו אייך „די קליאטשע״?
    
― זיידע! וועלכע איז געווען דאס ערשטע ווערק, וואס איר האט
געשריבן אין יידיש, און וואס האט אייך געבראכט צו שרייבן יידיש?
    
― זיידע! פארוואס האט איר זיך אויסגעקליבן דעם פסעוודאנים
„מענדעלע מוכר־ספרים״?
    
דער זיידע האט גאנץ רויק, מיט האלב־צוגעמאכטע אויגן און מיט
א שמייכעלע אף די ליפן, אויסגעהערט אלע אונדזערע פראגן, און האט
אונדז נאכדעם מיט א הילכיקן געלעכטער אפגעענטפערט:
    
― נו? שוין? מער האט שוין קיינער גאר נישט וואס צו פרעגן?
טאמער האט איר נאך א פאר שאלות ― אדרבה, גיט אהער, שעמט
זיך נישט, שיט אויס אלע אינאיינעם אין איין קופע, ס׳איז גאנץ יידישלעך. איר, מיט אייער פרעגן מיך פון אלע זייטן, דערמאנט מיר א בילד,
ווי א מוטער קומט פון מארק מיט א פולן קאשעק פארשיידענע זאכן:
עפל, און בארן, און בייגל, און בולקעס, און אייער, און קארטאפל, און
מערלעך, און פלוימען, און פעטרישקע, און א רויטער האן מיט א הארטן
קאם אויך אין קאן, ― און עס באפאלן זי די קינדער פון אלע זייטן:
מאמע! מיר אן עפל! מאמע! מיר א באר! מאמע! קאן מען עסן רויע
מערלעך? מאמע! אף וואס דארף מען פעטרישקע? מאמע! וואס קאסט דער
האן? „קינדערלעך! ― בעט זיך נעבעך די מאמע, ― לאזט מיך כאפן
דעם אטעם, וועל איך אייך אלעמען צופרידן שטעלן!״...
    
אזוי האט אונדז דער זיידע בארויקט און האט אונדז אלעמען געגעבן א תשובה יעדן אף זיין פראגע, חלילה נישט דורכגעלאזט קיינעם. און
עס האט זיך ארויסגעוויזן, אז צו שרייבן יידיש, דאס הייסט, צו ריידן
מיטן גאנצן פאלק אף זיין לשון, האט אים שוין לאנג געצויגן, נאך פארן
ערשטן ארויסטריט אפן פעלד פון דער יידישער ליטעראטור; און מחמת
שרייבן יידיש איז מיט פערציק יאר פריער נאך געווען א שאנדע, ובפרט
נאך פאר אזא יונגנמאן א משכיל, ווי ער, וואס „קלוגע מענטשן״ האבן
אף אים געזאגט, אז דאס וואקסט א „חיים זעליק סלאנימסקי״, ― האט
ער זיך מיט זיין ערשטן ווערק „דאס קליינע מענטשעלע״ באהאלטן בחדרי־חדרים, אז קיינער זאל ניט וויסן, און האט אוועקגעשטעלט דערויף א
נאמען פון א לעבעדיקן פארשוין, איינעם א סענדערל א מוכר־ספרימניק,
וואס האט זיך ארומגעשלעפט אין יענער צייט מיט זיין פערד־און־וועגעלע
אין דער סביבה פון בארדיטשעוו, דאס בארימטע גלופסק אליין. „דאס
קליינע מענטשעלע״, אדער „יצחק אברהמל תקיף״, איז גענומען געווארן
פון א לעבעדיקן פארשוין, וואס האט אין יענער צייט געקנאקט אין גלופסק
מיט דער גרויסער בייטש און אנגעטריבן די כנסת ישראל... אנגעשריבן
האט ער „דאס קליינע מענטשעלע״ אין פארלויף פון דריי טעג, נישט מער,
מיט פחדים און מיט פיבער, און אוועקגעשיקט עס אין „קול מבשר״
אריין, צו אלכסנדר צעדערבוים. דערזען אפן שער דעם נאמען „סענדערל
מוכר ספרים״, האט זיך אלכסנדר צעדערבוים דערשראקן, צי מיינט מען
דאס ניט אים אליין טאקע (אלכסנדר―סענדער―סענדערל)? האט ער זיך
מיישב געווען ― קיין גרויסע צערעמאניעס מיט א יידישן מחבר דארף
קיינמאל א יידישער רעדאקטאר נישט מאכן, ובפרט נאך אין יענער
צייט ― און האט אים איבערגעמאכט דעם נאמען סענדערל אף מענדעלע,
― און אט אזוי איז זיך ארויס אף דער וועלט „מענדעלע מוכר־ספרים״,
וואס האט נישט אויפגעהערט ארומצופארן מיט זיין ביסל געדרוקטע
סחורה איבער דער מדינה פון גלופסק, פארבלאנדזשעט פון דארטן קיין
קאבצאנסק און טונעיאדעווקע...
    
דאס זיינען די דריי הויפט־שטעט, אדער די דריי ק״קין, ווי ער רופט
זיי אן אף לשון־קודש, וואס פיגורירן אין אלע כתבים פון מענדעלע מוכר־ספרים און וואס דריקן־אויס אין זייערע נעמען די קווינטעסענציע פונעם
יידישן געטא אין יענער צייט. דאס זיינען די דריי זאכן, וואס האבן אפגעשטעמפלט דאס פארצייטיקע רוסישע יידנטום: גלופסק ― אונוויסנהייט,
קאבצאנסק ― ארמוט, טונעיאדעווקע ― פוסטעפאסניקעס, ליידיקגייערס,
אן א שום מלאכה, אן ארבעט נעבעך, איבעריקע באשעפענישן אף דער
וועלט.
    
― אט דאס זיינען געווען די הויפט־עלעמענטן פונעם יידישן פאלק
אין יענער עפאכע, וואס מיר איז באשערט געווען מיט זיי זיך ארומצושלעפן בכל תפוצות ישראל... ― אזוי האט געזאגט דער זיידע מיט א
זיפץ און מיט א ביטער שמייכעלע. ― נאר איר האט זיך, דאכט מיר, נאכגעפרעגט אפן יחוס פון דער „קליאטשע״? דארף מען אייך, קינדערלעך,
טאן צוליב און דערציילן. אזוי איז געווען די מעשה: איינמאל, אין א זומערטאג איז דאס געווען, זיץ איך מיר אזוי אין גלופסק אף דער אכסניה
פארטראכט און קוק מיר דורך אן אפענעם פענצטער אין דרויסן ארויס
און דערזע אן אויסגעמוטשעטן, פארשוויצטן יידן מיט אונטערגעשטעקטע
פאלעס פון א צעריסענער קאפאטע, שטייט און קאטעוועט אן ארעמע
אויסגעמוטשעטע פארשוויצטע קליאטשע מיט א צעביסענער פעל, איינגעשפאנט אין א פולן וואגן מיט ציגל, שילט מיט טויטע קללות אי די
קליאטשע, אי זיך, אי די גאנצע וועלט: ― ברענען זאל די פעל דיינע,
וויסטע קליאטשע וואס דו ביסט! ― און זי, די קליאטשע, האט אויסגעדרייט די פארוויסטע, פארפינצטערטע מארדע אירע צום יידן, קוקט אף
אים, ווי א זינדיקער מענטש, און עס דאכט זיך מיר, אז איך הער, ווי זי
זאגט צו אים:
    
― שוטה! קליאטשע רופט ער מיך! ביסט אליין א קליאטשע! טו
א קוק אהין, צו יענעם פלאץ, ווו איך שלעפ די ציגל, וועסטו זען, אז איר
זייט אלע קליאטשעס, וויסטע, פינצטערע קליאטשעס, אז אך און וויי איז
צו אייך אלעמען!
    
אזוי, האט זיך מיר געדאכט, רעדט די קליאטשע, און איך האב
אויפגעהויבן די אויגן אף יענעם פלאץ, וואס די קליאטשע האט אנגעוויזן
מיט איר מארדע, און איך האב דערזען א באקאנטן נפש פון יענע פיינע
בריות, וואס האבן זיך אויסגעצייכנט אין גלופסק מיט פינף פינגער ארויפצושלאגן זיך אף א מויער, און אף נאך א מויער, און דאס אלץ נעבעך
פון כשרע יידישע מטבעות, פון כשר יידיש שווייס און בלוט... דער שיינער מענטש, דער פיינער בריה, איז געשטאנען די הענט ארונטער, דאס
היטל פאררוקט ארויף, דער שטערן האט געשוויצט און געבויט גרויסע
פלענער, און ארום אים האבן זיך, ווי קנעכט, אונטערטעניק ארומגעדרייט
ארעמע יידלעך נעבעך, געקוקט אים, ווי געטרייע הינט, אין די אויגן
אריין, געווען גליקלעך מיט זיינס א שמייכעלע און געציטערט פאר א
בייזן קוק דאס נייניעריקע, ― און עס איז מיר געקומען אפן זינען דער
פסוק פון שיר־השירים: ל ס ו ס ת י   ב ר כ ב י פ ר ע ה ― צו דער קליאטשע אינעם
רייטוואגן פון פרעה,  ד מ י ת י ך   ר ע י ת י ― טו איך דיך טאן
גלייכן, כנסת ישראל! ― און איך בין פארגאנגען אף טראגן מיט דער
„קליאטשע״...
    
דריי טעג בין איך ארומגעגאנגען איבער גלופסק א צעטראגענער,
ווי מיין ישראליק, נישט געהערט וואס מע רעדט צו מיר, געענטפערט
איטלעכן אף זיין „גוט־מארגן״ מיטן ווארט „קליאטשע״, ווארעם אלע
פנימער האבן אויסגעזען בא מיר קליאטשעדיק, און אט אזוי האב איך
מיך געקליאטשעט, ביז איך בין געקומען אהיים קיין טונעיאדעווקע
און האב מיך פארשלאסן בא זיך אין חדר אף זעכצן טעג און אנגעשריבן
אלע זעכצן קאפיטלעך פון דער „קליאטשע״...
    
אצינד איז געבליבן די פראגע: וואס טוט מען מיט דער „קליאטשע״?
דעמאלט האט נאך קאלומבוס ניט אנטדעקט אמעריקע, און דעריבער
האבן זיך נאך ניט געפונען יענע בארמהארציקע לייט, וואס האבן אין
דרייסיק יאר ארום רחמנות געהאט אף מיר, דעם ארעמען מענדעלע מוכר־ספרים, און האבן מיך ארויסגעגעבן דארטן, ניט צו פרעגן בא מיר מיין
הסכמה, ניט צו געבן מיר צו וויסן: הנה זייט וויסן, רב מענדעלע, אז מע
האט אייך א טובה געטאן, מע האט אייך באגנבהט!...
    
דא האט זיך דער זיידע אפגערוט א וויילע און האט זיך פארטראכט.
מיר, די אייניקלעך, האבן זיכער געקאנט מיינען, אז דא וועט זיך אנהייבן
שיטן פייער, פעך און שוועבל אף די פיינע מענטשן אין אמעריקע, וואס
האבן ווירקלעך באגאנגען אן אומגעהייערן פארברעכן קעגן דעם איינציקן יידישן קלאסיקער, קעגן דעם גרעסטן יידישן דיכטער, דענקער און
קינסטלער, דערמיט וואס זיי האבן איבערגעדרוקט און ארויסגעגעבן אלע
זיינע ווערק ניט אין אמעריקע אליין, נאר אויך אריבערגעפעקלט אהער,
קיין „יוראפ״, און געמאכט אים א מיאוסע מפלה, א קאנקורענץ אף זיין
סחורה טאקע מיט זיין אייגענער סחורה ― און גייט לאדט זיי צום ונתנה־תוקף!...
    
נאטירלעך, איז מיין קאלעגא, דער וואס מיטן הייסן טעמפעראמענט,
ארויס מיט א פייערדיקן פראטעסט קעגן די אמעריקאנער פיראטן, ים־גזלנים, זיי געמאכט (הינטער די אויגן) מיט דער בלאטע גלייך, זיך געווונדערט וואס מע שווייגט:
    
― וואס שווייגט איר זיי, זיידע? ― האט אויסגערופן מיין קאלעגע.
― איך, אף אייער ארט, וואלט פון זיי געמאכט אט־א־דאס־א!
    
און מיין קאלעגע מיטן הייסן טעמפעראמענט האט באוויזן מיט
ביידע הענט אין דער לופטן וואס ער וואלט פון זיי געמאכט, נאר וואס,
אייגנטלעך, ― איז שווער געווען צו פארשטיין, מחמת מיט הענט קאן א
מענטש מאכן מי יודע וואס!... דערויף האט אים דער זיידע געענטפערט
מיט א שמייכעלע:
    
― איך וועל אייך דערציילן: כל זמן איך בין נאר א נגזל אליין,
איז נאך צו דערליידן ― וואס קאן מען טאן? פון אן אומגליק איז קיינער נישט באהיט. נאר זיין דערצו נאך א שוטה אויך ― דאס איז שוין
צופיל פאר מיר! פראטעסטירן, רעכענען זיך, צאלן ― דאס איז נאריש;
דאס דארפן טאן אנדערע, ניט איך. וואס איך אליין דארף טאן ― וועט
מן הסתם געטאן ווערן... מענדעלע מוכר־ספרים, ברוך השם, איז נאך
נישט געשטארבן! מילא, בקיצור המעשה, דאס אלץ איז נארישקייטן. איר
ווילט דאך וויסן, ווי אזוי איז די „קליאטשע״ ארויס אף דער וועלט? ―
דארף מען אייך דערציילן וואס ווייטער איז געווען.
    
און דער זיידע האט אונדז איבערגעגעבן א געשיכטע, ווי אזוי ער
האט אין א געשלאסענער פארזאמלונג פון אינטימע פריינט צום ערשטן
מאל געלייענט די „קליאטשע״, ווי אזוי זיינע אינטימע פריינט האבן
פריער געלאכט פון אים, געמאכט חוזק איבערן נאמען פונעם ווערק. נא
דיר גאר א פערד, א קליאטשע! און ווי אזוי זיי זיינען נאכדעם געווארן
ערנסט... ווי אזוי איינער (יוסף בצלאל הארקאווי) האט נאכן איבערלייענען די „קליאטשע״ צוגענומען באם מחבר דאס העפטל, אריינגעלייגט
אין זייט־קעשענע אן ווערטער, אוועקגעפירט דאס קיין פעטערבורג און
צוגעשיקט אין א צייט ארום דעם פארפאסער א פארטיקע, אן אפגעדרוקטע „קליאטשע״. ווי אזוי נאכדעם דער צענזאר האט געהאט א מיאוסע
מפלה דערפאר, וואס ער האט דורכגעלאזט אזא „טרפה סחורה״, און נאך
א סך אינטערעסאנטע מעשיות האט אונדז דערציילט דער זיידע, ווערנד
מיר, זיינע אייניקלעך, זיינען געזעסן און אויסגערוט זיך דערוויילע אונדזערע אויסגעמוטשעטע פיס.
    
 ז.
    
 א מינוט פארן טויט
    
ווידער א מאל זיינען מיר געזעסן זאלבעפערט, די זעלבע פיר יידישע
שריפטשטעלער, צווישן זיי דער יינגסטער פון אלע ― א דיכטער. דער
זיידע איז געווען, ווי אלעמאל, דער צענטער, געזעסן אינמיטן; מיר, די
אייניקלעך, ארום אים. עס איז געווען א זומערנאכט, א פרעכטיקע, א
ווארעמע א שמעקנדיקע נאכט. עס האט זיך נישט געגלוסט גיין אין שטוב
אריין. שווער געווען זיך צעשיידן מיט אזא נאכט! גערעדט האט מען וועגן
איבערנאטירלעכעס, אומבאגרייפלעכעס אין דער נאטור און וועגן דעקאדענץ אין דער ליטעראטור. דער זיידע האט געקוקט מיט זיינע ניט גרויסע,
נאר שארפע, האלב־צוגעמאכטע, קורצזיכטיקע אויגן ערגעץ אין דער
האלב־פינצטערער ווייטקייט אריין. נאכדעם איז געקומען צו רייד וועגן
באשרייבן די נאטור. דער זיידע האט געזאגט, אז באשרייבן די נאטור
הייסט פראפאנירן די נאטור, און ער האט גענומען מאלן מיט זיין איינפאכער נאר געשמאקער יידישער שפראך א נאכט־בילד מיט א האלב־ערנסטן
און האלב־קאמישן טאן, אזוי, אז עס איז שווער געווען צו וויסן, אויב
ער מיינט דאס באמת, אדער ער שפאסט?...
    
אט אזוי האט דער זיידע געשילדערט א זומערנאכט:
    
― שטיל גנבהט זיך אריין די נאכט. איינציקווייז, אזוי ווי ליכט,
ווערן אויסגעלאשן די רויטפארביקע שטראלן פון דער פארגייענדיקער זון.
א קליין ווינטעלע לויפט־דורך און רוימט אייך איין א סוד: „דער טאג איז
פארביי... דער טאג שטארבט אפ״... די ביימער האבן אראפגעלאזט די
ברעמען, זיי ווילן שלאפן. אן אומעט, א מרה־שחורה ארום און ארום, ווי
שבת פארנאכט צו שלש־סעודות, ווען אלץ טרויערט, אלץ בענקט און די
נשמה יתירה רייסט זיך ערגעץ, צאפלט, עס איז איר שווער צו שיידן זיך...
נאר שאט! אט גייט זי, די נאכט־מכשפה. און פארשפרייט איבער אונדז
אירע שווארצע פליגלען. אט באלד וועט זי זיך באזעצן אין איר פינצטערן
געצעלט, וואס וועט באלייכט ווערן פון פינקלדיקע שטערן. אט באלד וועט
זי אונדז זאגן: א גוטע נאכט! שטיל וועט זי אפלייענען „קריאת־שמע״,
און וועט איינשלאפן, און עס וועלן זיך איר חלומען אלערליי משונה־פארדרייטע פארפלאנטערטע וועלט־חלומות...
    
דער זיידע ווערט שטיל. מיר זיצן ווי פארכשופט. מיר וואלטן וועלן
הערן ווייטער, ווי ער מאלט זיינע פרעכטיקע נאכטבילדער אין דער דאזיקער פרעכטיקער זומערנאכט. ער פארשטייט אונדזער ווונטש.
    
פלוצעם רייסט־איבער דער זיידע זיך אליין און רופט זיך אן:
    
― מילא, נו, בקיצור, נאטור! עס איז גאלע ליגן! אלע אונדזערע
באשרייבענישן, שילדערונגען און מאלעכצן האבן אזא פנים קעגן דער
נאטור אליין און געבן אונדז פון איר אזא באגריף, פונקט אזוי ווי אט־א־יענע געוויסע בילדער פון דער הגדה, וואס זיינען געדרוקט אין ווילנע
אדער איז בארדיטשעוו, גיבן אונדז א באגריף פון יציאת־מצרים... אויב
איר ווילט, וועל איך אייך, קינדער, בעסער דערציילן א מעשה שהיה, א
מוראדיקע מעשה, וואס מיט מיר האט אמאל פאסירט אין בעסאראביע. די
געשיכטע האט אין זיך עטוואס מיסטישעס, אומבאגרייפלעכעס, און
שטימט זייער מיט דער דאזיקער פראכטפולער נאכט, וואס איז פול מיט
כשוף, מיסטיציזם און דעקאדענץ... ווילט איר הארכן, זאלט איר זיצן
שטיל, רויק, און דער עיקר ― נישט איבערשלאגן אינמיטן, ווי דער
מנהג איז, און ניט פרעגן קיין קשיות. איך בין אייך מבטיח, אז עס וועט
אייך מיט דער צייט אליין אלצדינג פארענטפערט ווערן.
    
און מיר אלע דריי האבן זיך צוגערוקט נאך נענטער צום זיידן, און
דער זיידע האט א מאך געטאן מיט דער האנט איבער דער לופט, גלייך
ווי ער וואלט עמעצן אפגעטריבן פון זיך, און האט אנגעהויבן רויק און
לאנגזאם צו דערציילן זיין שרעקלעכע געשיכטע בזה הלשון:
    
― בעסאראביע, ווייסט איר, איז א ווינקל חלילה נישט פון מכשפים,
נישט פון לצים, נישט פון וועלטבארימטע גנבים, גזלנים און רויבער. בעסאראביע איז זיך א ווינקל פון אנטיסעמיטן, פאפעשויעס, וויין און מאמעליגע , אזוי, אז פונעם נאמען בעסאראביע איז נישט צו דערווארטן, עס
זאל זיך דארטן טרעפן מיט מיר עפעס אן אויסערגעוויינלעכע, איבערנאטירלעכע געשיכטע. פונדעסטוועגן מוז איך אייך זאגן פארויס, אז איר
וועט הערן, וועט איר נבהל ומשתומם ווערן פאר שרעק, און איר וועט
שטוינען. איר וועט נישט פארשטיין מיטן גלייכן שכל, וואס דא שטעקט
אזעלכעס, און כמעט האב איך מורא, אז איר וועט ניט וועלן גלייבן,
דאס הייסט, איר וועט חלילה ניט רעכענען אף מיר, אז איך זאל אייך
איבערגעבן א פאנטאזיע פאר א ווירקלעכע געשיכטע; חס ושלום! אזוי
גראב וועט איר ניט זיין! נאר וואס דען? איר וועט זיך קלערן: א קשיא
אפן אלטן, אפשר האט זיך אים אויסגעדאכט?...
    
נו, אלזא, הערט־זשע מיט קאפ. שטעלט אייך פאר מיט א יאר עטלעכע און דרייסיק צוריק א שטאט אין בעסאראביע (נאר ניט קעשעניעוו,
ווארעם קעשעניעוו קריכט שוין פונעם האלדז!). אלזא, א שטאט אין בעסאראביע, און אין מיטן שטאט אן אריינפארהויז. מילא, וואס אן אריינפאר־הויז איז און ווי אזוי זעט אויס אן איינפארהויז ― דארף מען אייך ניט
דערציילן. דאס איז א הויז, וואס איז געשטעלט געווארן לכתחילה צוליב
„פריצים״, און וויבאלד צוליב פריצים, קאנט איר שוין זיכער זיין, אז עס
איז פארזארגט מיט אלע מעגלעכע באקוועמלעכקייטן, ווארעם א פריץ איז
נישט קיין ייד. א ייד איז א ייד, און א פריץ איז א פריץ! נאר נישט דאס
בין איך אויסן...
    
די שטוב אליין איז זיך אפילו א גאנץ געוויינלעכע שטוב פון „מיטלמעסיקן וווקס״, ניט הויך, ניט נידעריק, מיט א רויטן דאך פון שינדל,
מיט א הויכן ברייטן טויער אף אריינצופארן מיטן גאנצן עקיפאזש
גלייך אין הויף אריין, מיט צוויי רייען חדרים פון ביידע זייטן, רעכטס
און לינקס, וואס די טירן זייערע גייען־ארויס צום הויף און די פענצטער צו
דער גאס. די צימערן זיינען ריין, ברייט, גענוג ליכטיק. בעל־הבתיש מעבל:
א קיילעכיקער טיש אין מיטן צימער, א שיין הילצערן געפאלירט בעט,
פריש צוגעקליבן און מיט דיוואנעס פארהאנגען, א קליידער־שאפע אויך
אזוינע, א וועשקעסטל, א ווייכע קאנאפע מיט א שפיגל איבער איר, מיט
שטולן א פאר. אף די ווענט בילדער, געוויינלעכע בילדער, פארטרעטן
פון משה מאנטעפיורי מיט דער ברייטער געפלעטער מאנישקע, פון,
להבדיל, נאפאלעאן באנאפארטע מיטן המנטאש אפן קאפ און מיט דער
האנט אין זשילעט, מיט אביסל א צו בייז אויסזען ― פונקט דער היפך
פון, להבדיל, רב משה מאנטעפיורי, וואס זעט־אויס שוין אביסל צו פיל
זיס־צוקערדיק. מערקווירדיק! צוויי באזונדערע העלדן פון צוויי עפאכעס,
געמאלט פון באזונדערע קינסטלער, און ביידע מיט איין חסרון, ביידע
איבערגעכאפט די מאס... נאר ניט דאס בין איך אויסן. די שענסטע און
די בעסטע צירונג וואס אין צימער איז די הרובע, דער אויוון ― א
פראסטע הרובע, ניט קיין געקינצלטע, א געוויינלעכע, א געלע, מיט בלויע
פלעקן, א חנעוודיקע, און דער עיקר, א ווארעמע הרובע ― א געטרייע,
ווי א מאמע! דערפון איז געדרונגען, אז די מעשה, וואס איך וויל אייך
דערציילן, האט זיך געטראפן אום ווינטער ― און דאס איז זייער נייטיק
צום ענין.
    
אזוי ווי דער זומער האט אין זיך זיין זומערדיקן חן און שיינקייט,
וואס אונדז איז ליב און טייער, אזוי האט אויך דער ווינטער בא אונדז
זיין חן מיט זיין צויבער, בשעת אין דרויסן איז גוט קאלט, דער ווינט
בלאזט, דער פראסט ברענט און גנבהט זיך אריין דורך די צוגעמאכטע
לאדן און מאלט צאצקעס אף די שויבן פון די פענצטער, און איר זיצט
זיך מיט א געזעלשאפט אין א ווארעם־אנגעהייצטן און גוט־באלייכטן חדר,
בא א געדעקטן טיש מיט א זודיקן סאמאוואר, וואס קאכט און פארעט
און ציט־אויס א לאנגן דינעם טאן. זאגט אייך וואס איר ווילט ― איטלעכע זאך איז גוט אין איר צייט. נישט גוט איז נאר, אז אין מיטן ווינטער
ווערט פלוצעם זומערדיק, דרילעוואטע, אדער אז אין מיטן זומער ווערט
קאלט, ווינטערדיק... נאר נישט דאס בין איך אויסן.
    
געזעסן באם סאמאוואר און געטרונקען טיי איינער אליין, האב איך
ארויסגעקוקט, אז עמעצער א לעבעדיקער פארשוין זאל זיך באווייזן, ריידן
א ווארט, ווי עס מאכט זיך אמאל, אז מע פארבענקט זיך נאך א מענטשן.
ווארעם מענטשן האבן א טבע: זיי עסן זיך צו, נאר אז מע זעט זיי נישט,
בענקט מען נאך זיי. גאט האט געהאלפן, עס האט זיך געעפנט די טיר
און עס האט זיך באוויזן א נפש א באוואקסענער מיט האריקע הענט,
איינער פון די נפשות, וואס נאר א לאנד פון פאפעשויעס, וויין און
מאמעליגע קאן ארויסגעבן. אפמאלן אייך אים ― געפין איך נישט פאר
נייטיק צו אונדזער געשיכטע, נאר אין צוויי ווערטער זאגן שאדט נישט:
גרעבער ווי לענגער, און אזוי פארוואקסן מיט שמאלץ, אז קוים וואס ער
כאפט דעם אטעם. דאס איז דער בעל־הבית פון דער אכסניה. אריינגעקומען איז ער צו מיר, ווי געוויינלעך, מקבל־פנים זיין דעם אורח, אים
אפגעבן שלום, פרעגן, פון וואנען ער איז און וווהין ער פארט און וואס
איז זיין טועכץ, א קוק, א שמעק, א טאפ אין וואגן, אפשר דארף ער
עפעס האבן, וועט ער אים דינען. נו, און אזוי ווייטער. לאנג בעטן אים
זיצן האב איך נישט באדארפט; טרינקען מיט מיר א גלעזל טיי האב איך
אויך בא אים געפועלט. און עס איז אוועק בא אונדז א געשפרעך, וואס
איך זע נישט, ער זאל האבן פאר אייך אן אינטערעס. דער געשפרעך
האט זיך געדרייט ארום אלערליי וועלט־ענינים, שטאט־זאכן, מסחר, פא־מיליען־אנגעלעגנהייטן, און אביסל גלאט אזוי, אבי גערעדט, נישט געשוויגן. מיין בעל־הבית, ווי איך האב אייך שוין געזאגט, איז געווען א
ייד אביסל א שווערער, אביסל צו פיל פארוואקסן מיט שמאלץ, דעריבער
איז אים שווער געווען אנצוהייבן ריידן. אלע מאל, ווען ער דארף עפעס
זאגן, סאפעט ער זיך פריער גוט אויס, ווי א בלאזאק, און קוים האט ער
זיך אפגעסאפעט און דעם בלאזאק אויסגעבלאזן, איז בא אים אוועק
ווי א מזמור, און ער האט מיר אפגעגעבן דין וחשבון פון גאנץ בעסאראביע, מיך באקאנט געמאכט מיט אלע פריצים, וועלכע פריצים עס האבן
א סך ערד און ווינציק הינט, און וועלכע פריצים עס האבן ווינציק ערד,
נאר א סך הינט. אויך פון פערד האט ער מיר דערציילט זייער א סך
שיינע מעשיות, פון „ערלעכע״ פערד און פון „גנבהשע״ פערד, און פון
גנבים, וואס גנבהנען פערד, און פון גנבים, וואס גנבהנען אנדערע
זאכן, און פון גזלנים, וואס קומען אהער פון רומעניע, מייסטנס ציגיינער,
וואס טוען־אפ אמאל אזעלכע זאכן, אז די האר שטעלן זיך קאפויר!
איך האב אים אויסגעהערט, באטראכט אט דעם באוואקסענעם נפש
מיט די האריקע הענט, צי געהערט ער זיך נישט אן א ווייטער קרוב מיט
אט די גזלנים פון רומעניע... איך האב אבער ארויסגעזען, אז אומזיסט
האב איך אים חושד געווען, ווארעם פון זיין ווייטערן שמועס האט זיך
ארויסבאוויזן, אז ער איז גלאט א גראבער יונג, אן עם־הארץ און נעבעך
א גרויסע בהמה! פון די גזלנים איז ער ארויף אף מכשפים, לצים, רוחות
און שדים, מתים, וואווקעלאקעס און שרעטעלעך, וואס ער אליין מיט
זיינע אויגן האט דאס געזען ― א סימן, זיי זיינען מיט הערנער. ווער
איז מיט הערנער ― האב איך אים פארגעסן פרעגן, און אגב האבן זיך
מיר געקלעפט די אויגן... גאט ווייס, וויפל צייט מיין חכם וואלט אזוי
געזעסן איבער מיר, ווען איך הייב נישט אן אונטערצודרעמלען. שטאף
אף צו דערציילן האט ער נאך געהאט, ווייזט אויס, גענוג, מחמת אז ער
האט זיך געזעגנט, האט ער מיר צוגעזאגט, אז מארגן אין דער צייט וועט
ער ערשט דערציילן און דערציילן. פארן אוועקגיין האט ער מיט מיר
אינאיינעם באטראכט די פענצטער, צי האט מען גוט פארמאכט די לאדן,
געכאפט א קוק צום אויוון, צי האט מען נישט פרי צוגעשטעקט דעם
קוימען, באוויזן מיר, ווי אזוי מע פארשליסט די טיר, געזאגט א גוטע
נאכט, אפגעלאזט דעם בלאזאק און אוועק.
    
נאך זיין אוועקגיין האב איך די טיר צוגעשלאסן און געפרוווט,
אויב זי עפנט זיך נישט. ניין ― זי עפנט זיך נישט. נאכדעם האב איך
באטראכט די פענצטער אלע, געכאפט א קוק, אזוי זיך פארבייגייענדיק,
אונטערן בעט, גענומען זיך אויסטאן, צוגעגרייט דעם זייגער אפן טיש
און די שוועבעלעך, אריין אין בעט אריין, זיך איבערגעדעקט מיט א
ווארעמער ריינער בייענער קאלדרע, אויסגעלאשן דאס פייער, און...
    
דא האט זיך דער זיידע פלוצעם אפגעשטעלט און איז אנטשוויגן
געווארן. די נאכט איז ווירקלעך געווען פול מיט כשוף. דער הימל האט
אראפגעקוקט צו אונדז מיט זיינע שטערן, וואס האבן זיך געמינעט,
געביטן זיך, געפינטלט, ווי א מענטש, וואס פינטלט מיט די אויגן. זיי
האבן צו אונדז געווונקען, זיי האבן גערעדט צו אונדז, זיי האבן אונדז
געזאגט: „ווען איר זאלט וויסן, וואס עס טוט זיך דא בא אונדז אין
הימל?!״... „נו, אדרבה, זאגט אונדז, שטערנדלעך, זאגט אונדז, וואס
טוט זיך דארט בא אייך אין הימל?״... נאר די שטערנדלעך זאגן נישט,
וואס עס טוט זיך דארט בא זיי אין הימל. זיי מינען זיך, זיי בייטן זיך,
זיי פינטלען, ווי א מענטש וואס פינטלט מיט די אויגן. און מיר קוקן,
קוקן אין הימל אריין, און ווייסן נישט, וואס דארטן טוט זיך.
    
מיר האבן זיך אלע, אפנים, שטארק פארטיפט אין די שטערן און
גאר נישט באמערקט, אז דער זיידע שווייגט עפעס זייער לאנג. און אלע
דריי האבן מיר זיך אנגערופן צו אים:
    
― נו?
    
― וואס נו?
    
― וואס זייט איר אנטשוויגן געווארן?
    
― איך האב געוואלט אייך אויספרווון, צי איר האלט קאפ.
    
― וואס הייסט, צי מיר האלטן קאפ? געוויס האלטן מיר קאפ.
    
― זאגט־זשע מיר, קינדערלעך, ווו האלט איך?
    
― איר האלט בא דער בייענער ווארעמער קאלדרע. איר האט זיך
איינגעדעקט, אויסגעלאשן דאס פייער און...
    
― אט אזוי האב איך אייך ליב. וויבאלד איר האלט קאפ, קאן איך
אייך דערציילן ווייטער. אלזא, איך האב מיך גאנץ פיין איבערגעדעקט
און ― א גוטע נאכט!... איך וועל אייך ניט זאגן אקוראט, צי איך האב
שוין געהאט איינגעשלאפן, צי איך האב נאר־וואס געזאלט אנטשלאפן
ווערן, צי איך האב שוין געהאט אפגעשלאפן א צייט, ― איך ווייס נאר,
אז די אויגן האב איך געהאלטן צו, נאר געהערט האב איך טריט, שטילע
טריט ― מע גייט!... איך הער מיך צו שטארק ― יא, מע גייט!... „עט!
עס ווייזט זיך מיר אוודאי אויס!... דאס איז א סך־הכל, א רעזולטאט
פון דעם בעל־הביתס מעשיות״... אזוי טראכט איך מיר און וויל מיך
איבערדעקן איבערן קאפ ― איך הער ווידער א מאל גאנץ קלארע טריט!
איך הייב מיך אן בארעכענען: אפשר גייט מען דאס אינעם אנדערן
צימער אף יענער זייט וואנט? אפשר פון אויבן איבער מיין קאפ? ניין!
איך הער טריט אט דא, בא זיך אין צימער, נישט ווייט פון מיין בעט!
איך האב צונויפגענומען אלע מיינע געדאנקען, איך דערמאן זיך, אז
איך האב, דאכט זיך, גוט צוגעשלאסן די טיר, באטראכט די פענצטער
אלע, געזען אויך וואס אונטערן בעט טוט זיך ― ווער קאן דאס זיין
און פון וואנען האט ער זיך אהער גענומען?... און דא איז א פינצטערניש, כאטש נעם זיך ארויס די אויגן! וואס טוט מען? אויסרייבן א
שוועבעלע? זייט איר גערעכט. א שכל איז דאס טאקע. די פראגע איז
אבער, ווו נעמט מען א שוועבעלע, אז די שוועבעלעך ליגן ערגעץ ווייס
איך ווו, אפן טיש? נו? וואס וועט איר טאן? איא, איר שווייגט? אז
עמעצער איז פאראן בא מיר אין צימער ― איז שוין בא מיר קיין ספק
נישט געווען. די קשיה איז נאר, פון וואנען האט ער זיך גענומען? ווי
אזוי איז ער אריין? פאלגלעך, דארפן מיר קלערן, אז אדער דורך דער
טיר, אדער דורכן פענצטער? אויב דורך דער טיר, איז דאס דער בעל־הבית אליין, מיט א נאכשליסל; אויב דורכן פענצטער, איז דאס גלאט
א גנב. קיין גרויסע נפקא־מינה אפילו איז דאס נישט, נאר א מענטש
א בר־דעת האט ליב יעדע זאך באקלערן, ער זאל וויסן, ווו ער איז אין
דער וועלט, ער זאל נישט בלאנדזשען אין דער פינצטער אפילו דעמאלט,
ווען עס איז פינצטער... איך האב מיר פארגעשטעלט, פארשטייט איר
מיך, אין קאפ אלצדינג, ווי אין פסוק שטייט: החכם עיניו בראשו. איך
האב מיר אויסגעמאלט מיין צימער, דעם טיש, דאס בעט, ווי אזוי האב
איך מיך געלייגט? מיטן פנים צום פענצטער, מיט די פיס צו דער טיר.
פאלגלעך, ווען עס זאל זיין אפן די טיר, וואלטן דאס דערפילט פריער
פון אלעמען ― ווער? די פיס. שטעק איך ארויס פאוואלינקע א שפיץ
פוס פון אונטער דער קאלדרע, געוויס וועל איך דערפילן עפעס א ווינטעלע? ― ווער! וואס! די טיר איז צו ― דערויף וועל איך שווערן!
דארף מען זיך נעמען צום פענצטער. ווי אזוי־זשע טוט מען דאס? שטעק
איך ארויס פאוואלינקע פון אונטער דער קאלדרע א האנט ― קיין שפור
פון קיין ווינטל, פון קיין קעלט. עס איז צו טיר און טויער, און די טריט
ווערן אלע מאל קלערער און נענטער. איך מעג שווערן, אז איך הער
עמעצער נעבן מיר אטעמט שוין! עס פארשטייט זיך, אז יעדע מינוט,
יעדע סעקונדע איז א טאג, א יאר.
    
א קאלטער שווייס האט שוין לאנג ארויסגעטרעטן! דאס הארץ
קלאפט, קלאפט, ווי א זייגער. וואס טוט מען? אראפשפרינגען פון בעט?
אנהייבן שרייען? מאכן א גוואלד? צו וועמען? אף וועמען? אפנים, איר
ווייסט דען, מיט וועמען איר האט צו טאן? אויפזעצן זיך אפן בעט ―
האט איר מורא זיך א ריר טאן, ווארעם צו וואס זאלט איר ווייזן יענעם,
אז איר שלאפט נישט? ממה נפשך, איז דאס א גנב, וועט ער זיך נעמען
זיינס, וואס אים איז נייטיק, און וועט זיך גיין געזונטערהייט. אבער אז
איר וועט נעמען מאכן קולות, וועט ער דאך וועלן ראטעווען זיין אייגענע
פעל, וועט ער אנפאלן אף אייך ווער ווייס מיט וואס פאר א כלי־זיין, וועט
איר, הייסט עס, אליין מאכן אים פאר א גזלן, ― צו וואס נוצט דאס
אייך? וואס־זשע דען? ווארטן ביז ער וועט צוגיין צו אייך צום בעט און
וועט ארויפפאלן אף אייך און וועט אייך אנהייבן ווערגן, שטיקן? איז
עפעס אויך נישט קיין פלאן. אלזא, אצינד זאגט שוין איר, וואס וואלט
איר געטאן? לאם איך הערן. איר זייט יונגע לייט, העלדן!...
    
אזוי האט זיך דער זיידע געווענדעט צו אונדז, זיינע דריי אייניקלעך,
און געווארט אף אונדזער ענטפער. דער ערשטער האט זיך ארויסגעכאפט
מיט זיין ענטפער דווקא דער יינגסטער פון אלע, דער פאעט. ער האט
זיך אנגעצונדן, ווי אן אמתער העלד, געמאכט צוויי מוראדיקע קולאקעס
און באוויזן, ווי אזוי ער וואלט געגעבן א שפרונג־אראפ פונעם בעט, ווי
אזוי ער וואלט אים צוגעבויגן צו דער ערד, ווי אזוי ער וואלט אים
געשטיקט, און האט אויסגעלאזט מיט פייער: ― נפש תחת נפש! מיר א
טויט, דיר א טויט!...
    
אויסגעהערט די תשובה פונעם פאעט, האט דער זיידע א קנייטש
געטאן מיט דער האנט, ווי איינער רעדט: „מהכתיתי!״ און האט זיך
געווענדעט צו מיין קאלעגע מיטן הייסן טעמפעראמענט: וואס וואלט ע ר
געטאן? און מיין קאלעגע מיטן הייסן טעמפעראמענט האט אים אפגעענטפערט גאנץ אויפריכטיק:
    
― איך וועל אייך זאגן דעם אמת, זיידע: גיין אנפאלן אף א
מענטשן, וואס איך קען אים נישט און זע אים נישט ― דאס וואלט איך
נישט געטאן. איך וואלט אים איבערגעלאזט דעם זייגער מיט האק און
פאק, כאפט אים דער רוח, און אליין וואלט איך ארויסגעשפרונגען דורכן
פענצטער. האבן צו טאן מיט יעדן פארך, מיט יעדן גנב? זאל דאס גיין
אין דער ערד אריין...
    
― אויך גערעכט! ― מאכט דער זיידע, ― האבן צו טאן נישט
מיט קיין גלייכן איז אוודאי נישט כדאי... נו, און איר, וואס וואלט איר
געטאן, ווען מיט אייך טרעפט זיך אזא מעשה?
    
אזוי זאגט דער זיידע שוין צו מיר, און איך ענטפער אים אויך
גאנץ אפנטלעך:
    
― איך? איך וואלט פארשפארט אלע זאכן! איך וואלט נישט אנגעפאלן אפן גנב, איך וואלט נישט געשפרונגען דורכן פענצטער. איך
וואלט... איך וואלט... געשטארבן!
    
― אט דאס איז ריכטיקער פון אלץ! ― מאכט דער זיידע מיט
א הילכיקן געלעכטער, און אף אים קוקנדיק לאכן אלע, אחוץ מיר. ―
שטארבן פאר שרעק איז טאקע זייער א וווילע עצה, נאר איידער מע
קומט דערצו, פאלט־ארויס דריי מאל די נשמה, עס באשלאגט אייך א
קאלטער שווייס, און איר פילט, אז דער מח הייבט זיך אייך! איר זעט
פאר זיך דעם מלאך־המוות, איר פילט אף זיך דעם קאלטן חלף, נאר
איר ווייסט נישט, ווען וועט זיין דער „כיק״!... בקיצור, איך וועל אייך
מער נישט דערציילן. איך הער נעבן מיין בעט עמעצער סאפעט, אבער
ווי אזוי נאך! מיט אימפעט, מיט כעס: „הא! אי־הא! אי־הא!״ איך פיל
דורך דער קאלדרע עמעצנס א האנט אף זיך, א פעסטע, א שווערע, א
קאלטע, א האריקע האנט, און טאקע באלד נאך א האנט. אהא! עמעצער
קריכט צו מיר אין בעט אריין, אט־אט איז ער שוין, אט־אט כאפט ער
מיך באם גארגל! אט־אט דערלאנגט ער מיר מיט אן אייזן איבערן קאפ!
אט־אט... נו? חכמים! וואס וועט איר איצטער טאן?
    
דא האט זיך דער זיידע אפגעשטעלט, אפנים, געוואלט אפרוען א
וויילע. מיר האבן פארשטאנען, אז עס איז אים מסתמא שווער געווען
איבערצולעבן נאכאמאל אזא קריטישן מאמענט, האבן מיר אים געלאזט, ער זאל אביסל אפרוען, און אליין האבן מיר זיך גענומען איינהערן אין דער שטילקייט פון דער נאכט. איר ווייסט, ליבע פריינט? די
שטילקייט פון דער נאכט רעדט, רעדט ווערטער. הערט זיך איין אמאל,
וועט איר הערן קולות, שטילע נאר זיסע ווערטער פון אן אומבאקאנטן
נפש, וואס זיצט נעבן אייך און סודעט זיך און שושקעט זיך מיט אייך,
און עס מאלט זיך אייך אויס, אז אייך איז באקענט די שטימע, איר
האט ערגעץ געהארכט, איר ווייסט נישט ווו... און עס דאכט זיך אייך
אויס, אז איר האט געהערט א זיפץ, א טיפן זיפץ, און איר ווייסט נישט,
ווער האט דאס געזיפצט: צי אט דער אומבאמערקטער נפש, וואס זיצט
נעבן אייך, אדער איר אליין האט דאס געזיפצט?... און עס כאפט אייך
אן א מורא מיט א בענקעניש אינאיינעם; איר וואלט גערן אויפהייבן
זיך, אוועקגיין, נאר עפעס האלט אייך צו ― איר ווייסט נישט וואס...
עמעצער ציט אייך בא דער נשמה, איר ווייסט נישט ווער... און עס בענקט
זיך אייך מיט סכנת־נפשות ― איר ווייסט נישט נאך וועמען... פלוצעם
הערט איר: פליוך! ווי אין א טייך אז מע ווארפט אריין א שטיינדל, אדער
אין א ברונען האט עמעצער אראפגעלאזט א זאך!... ארום און ארום
אייך, ווייסט איר, איז נישטא קיין ברונען, נישטא קיין טייך. וואס
באדייט דער פליוך?... אדער א „קרא״ לאזט זיך הערן. פון וואנען גייט
דער „קרא״, אז אלע פויגלען שלאפן?... און עס דאכט זיך אייך, אז די
ערד אטעמט, קוים־קוים וואס מע הערט. גלייך מיט אייך אטעמט זי,
די ערד, די גאנצע וועלט, און איר פילט, אז איר זייט א חלק פון דער
אטעמדיקער ערד, פון דער גרויסער־גרויסער וועלט, וועלכע איז א גרוי־סער־גרויסער סוד פאר אייך...
    
דאס שטילשווייגן פונעם זיידן האט זיך ווידער פארצויגן מער וויפל
מע באדארף, און מיר זיינען אויסגעגאנגען וויסן גיכער דעם סוף פון
דער געשיכטע, און מיר האבן זיך ווידער א מאל גענומען מינטערן דעם
זיידן.
    
― נו?
    
― וואס נו?
    
― וואס הייסט, וואס נו? וואס איז געווען ווייטער? ווער איז דאס
געווען? און וואס האט ער אייך געטאן? ווי אזוי זייט איר ארויס פון
זיינע הענט?
    
― אזוי? איר ווילט טאקע וויסן דעם סוף? האט צייט. מארגן איז
אויך א טאג. עלעהיי, זאל זיך אייך דאכטן, עס איז א ספור־המעשה,
וואס איז געדרוקט ערגעץ אין א בלאט, און דער רעדאקטאר דער חכם
האט אייך איבערגעהאקט אין סאמע מיטן, אוועקגעשטעלט פון אונטן
די געוויסע צוויי ווערטער: „פארטזעצונג פאלגט״ ― און גייט לאדט אים
צום ונתנה־תוקף. עס פארשטייט זיך, אז דאס האט דער קלוגער רעדאקטאר אייך געטאן מיט א כיוון, בכדי איר זאלט מארגן אויך קויפן זיין
בלאט ― איר האט אן אנדער ברירה? אדער עלעהיי, זאל זיך אייך
דאכטן, עס איז די מעשה מיט דער שלאנג.
    
― מיט וואסער שלאנג?
    
― איר ווייסט נישט די מעשה מיט דער שלאנג? ― ציט אויס דער
זיידע מיט א ניגון, ― וועל איך אייך דערציילן א נייע מעשה, א מעשה
מיט א שלאנג.
    
איינמאל, דאס איז געווען דעם 31טן דעקאבר, פונקט ערב ניי־יאר,
לייענט מען אין א צייטונג אזא מין געשיכטע: „א יונגע שיינע פרוי,
אן ערשטלינג, איז געזעסן מיט איר ברעקעלע קינד אף די הענט באם
פענצטער, נאר־וואס געקליבן זיך געבן דעם קינד זויגן. פלוצעם, מע
ווייס נישט ווי און פון וואנען, קריכט ארויס א שלאנג, טוט זיך א קאטשע
ארויף גלייך אף דער פרוי, כאפט אריין די ברוסט אין מויל אריין און
הייבט אן צו זייגן. זעלבסטפארשטענדלעך, אז די פרוי איז באלד אפן
ארט געפאלן חלשות. נאטירלעך, איז מען זיך צונויפגעלאפן פון דער
גאנצער שטאט רעטן די אומגליקלעכע פרוי. מע האט צונויפגערופן די
גרעסטע דאקטוירים פון שטאט, נאר גייט טוט עפעס, האלט מלחמה מיט
א גיפטיקער חיה! מע קאן דא גאר נישט מאכן, מחמת טאמער רירט
מען אן די שלאנג, אזוי לאזט זי ארויס איר גיפט און טויט די פרוי
אפן ארט. ווידער צוריק, זאל מען לאזן די שלאנג זאל זייגן ווייטער,
וועט זי אזוי לאנג זייגן, ביז די פרוי וועט שטארבן... שלעכט! ― אזוי
לאזט אויס די צייטונג, ― די לאגע איז זייער קריטיש, די שלאנג זייגט,
די פרוי חלשט. דאקטוירים זיצן און זוכן מיטלען. אונדזערע רעפארטערן שטייען און ווארטן. מארגן וועלן מיר געבן צו וויסן אונדזערע
לעזער וואס ס׳איז געווארן מיט דער פרוי און מיט דער שלאנג״. עס
פארשטייט זיך, אז נישט איין מארגן איז אוועקגעגאנגען. דער עולם האט
נישט אויפגעהערט צו קויפן אלע טאג די צייטונג, געזוכט דעם סוף פון
דער פרוי מיט דער שלאנג א צייט מיט יארן, און איך האב מורא, אז
עס זיינען פאראן אזעלכע געטרייע לעזער, וואס עד היום נאך הערן זיי
נישט אויף צו קויפן די צייטונג אלץ צוליב דער פרוי מיט דער שלאנג...
שוין־זשע האב איך נישט פארדינט בא אייך, קינדער, איר זאלט מיר
ווארטן ביז מארגן? א גוטע נאכט!
    
און דער זיידע איז אויפגעשטאנען פון דער ערד און האט גענומען
זיך געזעגענען מיט אונדז אף דער רעכטער אמת. זיינען מיר, אלע דריי
אייניקלעך, צוגעפאלן צו אים, געבעטן, געחלשט, געקושט ― קוים מיט
צרות געפועלט, ער זאל זיך אוועקזעצן צוריק אף זיין ארט און פארזעצן
זיין שרעקלעכע געשיכטע.
    
― געדענקט־זשע, קינדער, ווו האלטן מיר? מיר האלטן, ווי אזוי
דער נפש גייט מיט שטילע טריט צו מיין בעט. איך הער, ווי ער סאפעט
מיט אימפעט און מיט כעס: „הא! אי־הא! אי־הא!״ איך פיל דורך דער
קאלדרע עמעצנס א האנט, און טאקע באלד נאך א האנט, עמעצער
קריכט צו מיר אין בעט אריין, אט־אט איז ער שוין בא מיר אין בעט!...
איך ווייס נישט, ווי אזוי איר; איך האב מיך אנגעלייענט אמאל, אין די
יונגע יארן, א סך אזעלכע מעשיות, מוראדיקע, מיט שדים, גזלנים,
מכשפים, רוחות ― די דאזיקע אלע מעשיות, דארף איך אייך זאגן דעם
ריינעם אמת, האבן אף מיר נישט געמאכט קיין שום איינדרוק, אויסער
דעם, וואס איך האב נאר געוואלט וויסן דעם סוף, אשטייגער, אט אזוי
ווי איר אצינד... דער באגריף פון „אנפאלן״, „איבערפאלן״, הרגהנען״,
„טויטן״ ― איז מיר געווען פרעמד. אפילו דער מלאך־המוות מיט די
פילע אויגן איז אויך געווען בא מיר נישט מער ווי א „סטראשידלע״,
אן אויסגעטראכטער חלום אף צו שרעקן אונדז, און ווייטער גאר נישט...
דא אבער האב איך דערזען דעם מלאך־המוות פאר מיינע אויגן. איך האב
אים דערזען און האב אים דערקענט, אז דאס איז ― ער! ער! איך האב
נאר נישט געקאנט טרעפן, מיט וואס פאר א טויט איך וועל פון אים דא
פאלן, און האב דעריבער נישט געוווסט, צו וואס איך זאל מיך פריער
כאפן: צום קאפ, צום האלדז, צום בויך? נעהער פון אלץ האט זיך מיר
פארגעשטעלט, אז צוויי גרויסע, ביינערדיקע, קאלטע הענט וועלן מיך
ארומכאפן באם האלדז און וועלן מיך נעמען ווערגן. איך וועל ווערן
ברוין און בלוי, די אויגן וועלן מיר ארויס פון שטערן, און איך וועל
נישט קאנען שרייען. אויך האט זיך מיר פארגעשטעלט א שווערע זאך,
אן אייזערנע, לאזט זיך אראפ מיר אפן קאפ, און איך ווער פריטשמעליעט... אדער א ברייט שארף קאלט מעסער טוט א שנייד־אריין זיך גלייך
צו מיר אין בויך אריין, און איך הער דעם שניט... איך ווייס אליין נישט,
קינדער, פון וואנען עס האט זיך צו מיר גענומען מוט און כח ― פון
דערשרעק ווערט דער גרעסטער טרוס א העלד, און אויב איר ווילט וויסן,
וועל איך אייך אויסזאגן א סוד, אז קיין „העלדן״ זיינען גאר נישטא
אין ערגעץ; דער אמתער העלד איז טאקע נאר דער טרוס... הקיצור,
איך האב דערזען, אז עס איז מיר א מינוט צום טויט, האב איך מיר
א טראכט געטאן: „וואס ליגסטו, שוטה? אף וועמען ווארטסטו? דיין
לעבן אין דאך סיי ווי אצינד נישט ווערט א גראשן״... און איך האב
מיך געגעבן א הייב־אויף און א שפרונג־ארויס פון בעט, און בין שוין
געווען מיט איין פוס באם טיש, און האב געכאפט א שוועבעלע און
געגעבן א רייב־אויס און א טראג־צו צום בעט, ― איך טו א קוק: א
גרויסער, א שווארצער, א קודלאטער הונט, אן אמתער „סיביריאק״ מיט
רויטע אויגן!...
    
געלעגן איז דער כלב־שבכלבים, אפנים, די גאנצע צייט, ערגעץ אונטער דער קאנאפע, אדער צווישן דער שאפע, איז אים נמאס געווארן
צו ליגן אליין, אדער עס איז אים געווארן קאלט, איז ער דאס געקומען
צו מיר מיט א וויזיט, זיך באקענען מיטן נייעם אורח, און אגב איז
טאקע בא מיר אף דער בייענער קאלדרע פיל בעסער, ווארעמער און
געשמאקער...
    
אף מארגן האט מיר דער האריקער בעל־אכסניה דערציילט, אז דאס
האט ער באקומען א מתנה פון א פריץ.
    
― עס איז א שטילער הונט, ― האט ער זיך פארענטפערט ―
זייער א שטילער הונט. ער טשעפעט נישט קיין פליג אפילו. ער איז שוין
זייער אלט, און דערצו איז ער נאך בלינד אף ביידע אויגן.
    
 ח.
    
 דער יידישער קרילאוו
    
איצטיקס מאל זיינען מיר געזעסן זאלבעפערט שוין אין וואגאן פון
אייזנבאן. מיר האבן זיך געמאכט א פאר־ארויס פון שטאט אף א טאג,
א מין „פארטי דע פלעזיר״. נישט חלילה אף דער יאגד ― שיסן האבן
מיר נישט ליב. נישט שיפן זיך אף א שיפל ― מיר קאנען נישט. אויך
נישט קיין אנדערע תענוגים זיך אנטאן ― וואס זיינען מיר? פריצים?
עס גייט אונדז מער נישט אפ? דורכפארן זיך אביסל ― מהכתיתי.
פארנדיק שמועסט זיך אמאל בעסער ווי אינדערהיים. און פון וואס
שמועסן פיר יידישע שריפטשטעלער, אז זיי זיצן זאלבעפערט אין איין
וואגאן? פון ליטעראטור. דעם יינגסטן פון אונדז, דעם פאעט, איז איינגעפאלן א געדאנק, אז אונדזער פאלקס־ליטעראטור פעלט נאר איין זאך
― פאבלען, „באסניס״. אבער באסניס! עכט־יידישע! מיטן יידישן לשון,
מיט יידישן וויץ, מיט פעפער! די אידעע איז אונדז אלעמען געפעלן;
שטארק געפעלן! דאס הייסט, עס רעדט זיך נאר אזוי ― געפעלן. ווי קאן
עס גלייך געפעלן א זאך, וואס יענער האט דאס פארגעלייגט, נישט איך?
מע דארף עס פריער רעכט צעקייען און ערשט נאכדעם „מסביר זיין״,
געבן צו פארשטיין, באלייכטן, אויסבעסערן, איטלעכער נאך זיין השגה
און פארשטאנד. עס פארשטייט זיך, אז תחילת האבן מיר זיך אביסל
געשפארט, נאכדעם טאקע רעכט צעאמפערט זיך, דאס הייסט, חלילה
נישט געקריגט זיך, נאר גלאט אזוי אויסגעוויזן, יעדער באזונדער, אז
ער פארשטייט בעסער פונעם אנדערן...
    
און עס איז געבליבן בא אונדז אלע פיר, אז מע דארף זיך נעמען
שרייבן „באסניס״. די פראגע איז נאר ― מי ומי ההולכים? ווער זאל
זיך נעמען צו דער ארבעט? דא האט יעדער פון אונדז ארויסבאוויזן
אזוי פיל באשיידנקייט און עניוות, אז מע האט זיך ווידער געמוזט צעקריגן. איטלעכער פון אונדז האט ארויפגעלייגט די ארבעט אפן צווייטן,
און מיר אלע אפן „זיידן״. איינער האט געזאגט, אז אזא ערנסטע ארבעט
דארף נעמען אף זיך מיין קאלעגע מיטן הייסן טעמפעראמענט; ערשטנס,
ווייל ער איז אן ערנסטער מענטש, און, צווייטנס, ווייל ער באזיצט
שפראך, עטלעכע לשונות. דער אנדערער, טאקע מיין קאלעגע מיטן
הייסן טעמפעראמענט, האט געדרונגען פונקט קאפויער, אז דאס פאסט
פאר מיר, דווקא ווייל איך בין נישט אזא ערנסטער מענטש... איך האב
אנגעוויזן אפן יינגסטן פון אונדז, אפן פאעט, אז דאס איז פאר אים ווי
אנגעמאסטן: סטייטש, א דיכטער! און דער יינגסטער פון אונדז, דער
דיכטער טייט אף מיר מיטן פינגער: „אדרבה, דאס פאסט פאר אייך,
איר זייט א הומאריסט!״... אזוי לאנג, ביז עס איז געבליבן, אז מיר
אלע פיר דארפן זיך נעמען צו דער ארבעט און ארויסגעבן א בוך פון
פאבלען.
    
― קינדער! ― רופט זיך אן דער זיידע מיט זיין פריילעך שמייכל,
ווי געוויינלעך, ― איך האב מורא, אז די ערשטע פאבל וועט מען
דארפן מאכן איבער אונדז טאקע אליין, און הייסן וועט דאס מיטן
נאמען „דער קווארטעט״...
    
דער געדאנק האט ארויסגערופן א הילכיקן געלעכטער אין אונדזער
גאנצער חברה, און דער יינגסטער פון אונדז, דער דיכטער, האט זיך
אראפגעגליטשט פון דער באנק און האט זיך גענומען קאטשען פאר
געלעכטער. ער האט שוין אזא טבע, אז ער הייבט אן לאכן, לאכט ער
אזוי געשמאק, ביז ער מאכט דעם גאנצן עולם לאכנדיק. פלוצעם וואקסט־אויס א גלאטער קאפ פון נאך גאר א יונגנמאן, א בחור, מיט א גלאט
געגאלט געזיכט, ווי אן ארטיסט, מיט לאכנדיקע אויגן, מיט רירעוודיקע
ברעמען, און רופט זיך אן צו אונדז בזה הלשון:
    
― איזוויניטיע, גאספאדא! עס איז אביסל נישט פריליטשנע, אפשר
טאקע נישט טאקטיטשנע, וואס איך ווריוואיע זיך אומגעבעטן אין א
פרעמדן שמוס. איר האט, נישט ווילנדיק, מיר אנגעטראטן אפן פוס.
איך זיץ די גאנצע צייט, פון יענער זייט, און הארך, ווי איר ראזסוזש־דאיעט פון א זאך, וואס איך האב פארבראכט דערויף א סך. באסניס
דאס איז מיין קאניאק, מיין לעבן. א זאק מיט בארשטש אוועקגעגעבן.
מיין נאמען איז פעלדשטיין, פון קעשעניעוו בין איך אליין. איך שטודיר
דאקטער מעדיצין, אין דער גרויסער שטאט בערלין. איר הערט, ווי איך
רייד מיט סטיכעס? אזא פריוויטשקע צו־נ־אלדי רוחות! קורץ, איר קוקט
מיך אן, ווי א הון ― א האן; איר חלשט וויסן, ווער איך ביז, איר זייט
גערעכט, עס האט א זין. איך וועל אייך זאגן צוויי געציילטע ווערטער,
וועט איר זיך אויפכאפן פון די ערטער: איך בין  ד ע ר  י י ד י ש ע ר   ק ר י ל א וו,
און אן עק א סוף.
    
אבער טאקע אזוי ווי ער האט געטראפן! אלע פיר האבן מיר זיך
געגעבן א הייב־אויף פון די ערטער און געבעטן דעם יידישן קרילאוו,
ער זאל זיך אוועקזעצן דא מיט אונדז. דער יידישער קרילאוו האט זיך
לאנג נישט געלאזט בעטן. ער האט זיך אוועקגעזעצט נעבן אונדז און
האט אנגעהויבן שיטן מיט גראמען אזוי פיל, אז עס האט זיך געדרייט
דער קאפ. עס האט זיך געדאכט, אז די גראמען פאלן פון די פאליצעס,
פון די טשעמאדאנעס, שפרינגען דורך די פענצטער, שיטן זיך און
קייקלען זיך, ווי באב, ווי ארבעס. איידער איר האט צעקייט די ערשטע
עטלעכע ריימען, זיינען שוין געקראכן צו אייך אין אויער אריין פרישע
גראמען ― מיט איינעם ווארט, עס האט זיך בא אים געגראמט פון אלע
זייטן. קיינער פון אונדז האט קיין צייט געהאט א ווארט אויסצוריידן.
דער יידישער קרילאוו האט אונדז אלעמען פארכשופט מיט זיינע גראמען
און מיט זיינע באסניס, וועלכע איך גיב איבער ווארט און ווארט:
    
 אן אייזל מיט א סאלאוויי
    
אן אייזל דערזעט א סאלאוויי
    
און מאכט צו־נ־אים מיט א געשריי,
    
ווי א נאכאל, א בלאזן:
    
„הער נאר, סאלאווייטשיק, מיין טאלאנטליווע חזן!
    
מע זאגט, דו זינגסט עפעס אזעלכע שטיק,
    
וואס סע פשוט אן אנטיק!
    
דו ווייסט דאך, אז איך בין א מבין,
    
ווי א קאץ אף הייוון.
    
טאמער וואלסטו מיר געזונגען עפעס א זאך,
    
א פאר שטיקלעך, נישט קיין סך,
    
נאר לעבעדיק און הויך,
    
עס זאל גיין א רויך״...
    
און ער האט זיך עס צעלאזט, דער סאלאוויי,
    
מיט א שלשלת, מיט א דריי,
    
מיט א פייף און מיט א קנאק,
    
ווי אונדזער חזן פאסטערנאק
    
אף א ברית, אז ער כאפט א כוסה,
    
פריער א קליינע, דערנאך ― א גרויסע,
    
און מאכט דעם גרויסן מי שברך
    
אונדזער נגיד רב נתן־קורח...
    
א סוף. ער האט געענדיקט, דער סאלאוויי.
    
רופט זיך אן דער אייזל צו אים אזוי:
    
„נישט זאגן קיין ליגן ―
    
דו זינגסט נישט שלעכט קיין ניגון.
    
אטשען זשאל! עס גייט פארלארן א טאלאנט.
    
אין אונדזער קעלבל האב איך מיך דערמאנט.
    
ווען דו זאלסט זיין מיט דעם באקענט,
    
וואלט דיין געמבע ערשט געשמט״...
    
. . . . . . . . . . . . . .
    
וואס איז פון דער באסניע די נראוואאוטשעניע?
    
אז איר שרייבט אן א סאטשינעניע
    
און איר ווילט וויסן אף דעם א מניעניע,
    
זאלט איר דאס בעז מאליישאווא סטיעסניעניא,
    
און עס זאל נישט זיין קיין שום ניעדאראזומעניע, ―
    
אריינווארפן אין א גוטן ארט דליא אוניטשטאזשעניא...
    
 *
    
 * *
    
דער יידישער קרילאוו האט אונדז נישט געלאזט לאנג קוויקן זיך
מיט דער ערשטער באסניע. ער איז אויפגעשטאנען מיט א שיינענדיק פנים
און מיט שמייכלענדיקע אויגן, אריינגעלייגט ביידע גראבע פינגער אין
ביידע זייטן זשילעט און גענומען לייענען אונדז די צווייטע באסניע:
    
 דער וואלף און די קאץ
    
עס לויפט א וואלף פון שווארצן וואלד,
    
עס ברענט דער פראסט, עס בלאזט, ס׳איז קאלט,
    
נאר ער מוז נעבעך לויפן,
    
 אניט ― וועט מען זיין פעלעכן פארקויפן.
    
 מיין וואלף ―
    
 צום דארף.
    
ער זעט, עס זיצט א קאץ אליין,
    
און הייבט אן בעטן זייער שיין:
    
„קעצעלע! קעצעלע! מיר זאל זיין פאר דיין פנים!
    
אף מיין פעל זיינען דא א סך בעלנים!
    
נעם מיך אריין צו דיר, ווייבעלע!
    
זיי מיך מכבד מיט א געבראטן טייבעלע!״
    
― ווייסטו וואס? לויף זיך דורך צו מיין טאטע.
    
― איך קאן נישט! איך האב בא אים געלקחנט די קאפאטע.
    
― נו, גיי־זשע צו יענקל דלות.
    
― ס׳איז גרינג צו זאגן. ווו איז זיין טלית?
    
― נו, ווייסטו וואס? גיי צום בעל־הבית: צו בערל טנופת.
    
― איך קאן נישט! איך האב בא אים אוועקגעלייגט די עופות.
    
― נו, אויב אזוי, איז א שלעכטער משא־ומתן,
    
צוריק אין וואלד, א רוח אין דיין טאטן!...
    
. . . . . . . . . . . . . .
    
יעדע באסניע האט זיך איר נראוואאוטשעניע.
    
פון דאנען פירן מיר ארויס א פריאמאיע זאקליוטשעניע:
    
אז איר פאררוקט דעם טשאלנט, מעגט איר גיסן שמאלץ
    
צען פוד. נאר לייגט איר נישט קיין האלץ,
    
כאטיא עס מעג זיין אום פרייטיק,
    
וועט דער קוגל נישט זיין צייטיק.
    
 *
    
 * *
    
נישט געלאזט אונדז אפרוען זיך פון דער צווייטער באסניע, האט
אונדז דער יידישער קרילאוו גענומען לייענען א דריטע:
    
 „קווארטעט״, בא מיר הייסט עס „די קאפעליע״
    
אז איר ווילט וויסן ווער ―
    
איז א ציג, אן אייזל מיט א בער
    
האבן זיך צונויפגענומען אלע דריי
    
נעפרעמעננא מאכן א שפילעריי.
    
מע זיצט זיך ברייט און ווייך, ווי אף וואטן,
    
מע קוקט אריין אין די ביכער מיט די נאטן,
    
די אינסטרומענטן טראגט מען צו,
    
מע מישט די נאטן ווייס איך ווו,
    
מע קלאפט, מע רייבט מיט די סמיטשאקן,
    
עס פליען פון די פידלען די קאלאקן.
    
דא צעבייזערט זיך דער אייזל
    
און גיט א שנאל דער ציג אין נעזל:
    
„אט באלוואנעס!
    
זיך צערימפלט, ווי די שארלאטאנעס!
    
ממה נפשך, מאכן מיר א שפילעריי,
    
דארף מען שפילן אלע דריי
    
צום טאקט, צום קלאפ,
    
און האלטן קאפ.
    
הער נאר, דו, רב בער!
    
די ציג זאל זיצן דארט, און דו ― אהער!״
    
בקיצור, עס דויערט נישט קיין סך, טוט די ציג א לאך:
    
„מע־ע־ע! אז אך און וויי איז אייך!
    
איר זייט ביידע גראבע יונגען!
    
אומזיסט ארויסגעשטעלט די צונגען!
    
אט פליט א סאלאוויי,
    
ער וועט אייך זאגן, ווי אזוי
    
מע דארף באזעצן די קאפעליע,
    
זי זאל נישט קריכן אף דער סטעליע״.
    
דערהערט דער סאלאוויי,
    
צעלאכט ער זיך און מאכט צו זיי:
    
„כא־כא־כא, כל־זמרים!
    
גרילצערס, שארים־בארים!
    
איר קאנט שוין שטיין, איר קאנט שוין זיצן
    
איר קאנט אייך גראבלען, איר קאנט אייך קריצן.
    
פון אייער שפילן, איר מעגט מיר גלייבן
    
וועט די וועלט קיין נחת נישט דערלעבן.
    
. . . . . . . . . . . . . .
    
פון דער באסניע די זאקליוטשעניע
    
איז א טיפע נראוואאוטשעניע:
    
אז מע רופט־אויף א חתן צו דער תורה
    
און ער קען נישט די הפטורה,
    
מעג ער אנטאן דריי טליתים,
    
וועט ער נישט אויפשטיין קיין תחית־המתים.
    
דער שניט פון די באסניעס מיט זייערע אומדערווארטעטע „נראווא־אוטשעניעס״ האבן אונדז, מע קאן זאגן, צום טויט געשלאגן, און איידער
מיר האבן צייט געהאט זיך ארומקוקן און זיך נעהער צו באקענען מיטן
אינטערעסאנטן נפש, האט געגעבן א פייף דער צוג, און דער „יידישער
קרילאוו״ האט זיך געגעבן א כאפ צו זיינע פעקלעך, זיך אפגעזעגנט מיט
אונדז, נאטירלעך אין גראמען, געביטן זיך מיט די אדרעסן, און שטייענדיק שוין מיט די טשעמאדאנעס אין די הענט בא דער טיר, האט ער
אונדז דערווייל דעקלאמירט נאך א באסניע מיטן נאמען:
    
 א פוקס אין וויינגארטן
    
א פוקס א מחותן, הונגעריק ווי א וואלף,
    
איז געגאנגען אין בעסאראביע אין א דארף
    
פארביי א ווינאגראדניק א גראמאדנעם
    
(איך וועל אייך זאגן אף זשארגאן,
    
וועט איר כאפן דעם טאן:
    
„א גארטן א ווינאגראדנעם״).
    
ער דרייט זיך, דער מחותן,
    
בא די זייטן און אין מיטן,
    
די פייגעלעך פישטשען,
    
די וויינטרויבן בלישטשען.
    
או־ווא, אן עבירה ―
    
א טייערע פרי,
    
און האבן א זעלטענעם ריח;
    
נאר זיי הענגען אזוי הויך,
    
כאטש דראפע זיך אף די ווענט,
    
כאטש קריך פון דער פעל,
    
צערייס זיך די הענט,
    
מאך פון זיך א תל!...
    
אפגעשטאנען אזוי אקעגן א שעה,
    
מאכט ער פאר דאסאדע: „ווייס איך ―
    
אף וואס יידן מאכן א ברכה!
    
איך זאל אזוי האבן הצלחה:
    
א שטיקל טרוקן ברויט מיט זאלץ,
    
באשמירט מיט פוטער אדער שמאלץ,
    
האט טויזנט מאל מער טעם!
    
ווינאגראד! א גאנצער טארעראם!
    
א טרעסקאוויצי, א מציאה!
    
דאקטוירים פראפיסעווען א רפואה!
    
וואפערוויך, איז ער גרין אזוי ווי גראז,
    
האט קיין יידישן טעם, ווייס איך וואס!
    
זויער ווי פסחדיקער וויין,
    
איך דארף אים אף סים־סאט כפרות,
    
ווי ציין־ווייטיק,
    
ווי מיינע צרות ―
    
לאז ער אייך גיין אין דער ערד אריין!״...
    
. . . . . . . . . . . . . .
    
פון דער דאזיקער באסניע, ק׳סאזשאלעניע,
    
ציען מיר א מאדנע נראוואאוטשעניע:
    
אז סע שטייען אין גאס צוויי יידן
    
און בעסיעדעווען זיך ספאקאינע און צופרידן,
    
חלילה נישט געקריגט זיך, נישט געספארעט,
    
נישט געשטורכעט, נישט געטארעט,
    
נאר גלאט אזוי, מיט הענט, מיט ביינער, ―
    
דארף נישט אריינמישן זיך קיינער,
    
ווארעם צווישן יא און ניין,
    
קאנט איר כאפן אין די ציין...
    
 *
    
 * *
    
שוין שטייענדיק מיט די טשעמאדאנעס אפן וואקזאל, אין א לאנגן
ראק, מיט א היטל אף א זייט, האט „דער יידישער קרילאוו״ צו אונדז
געווונקען פון דער ווייטן. די קלוגע אויגן, די רירעוודיקע ברעמען, דאס
פנים, דאס גאנצע סימפאטישע אויסזען זיינס האט גערעדט, גערעדט,
גערעדט מיט גראמען. צום לעצטן מאל האט ער אונדז געשענקט א
שמייכל און אויסגעשריגן פון דער ווייטן:
    
באסניעס וועל איך אייך ערשט שיקן;
    
איך האף צו גאט, זיי וועלן אייך געפעלן.
    
איר וועט, אם ירצה השם, זיך קוויקן.
    
דער עולם וועט די פינגער לעקן, איר וועט קוועלן!
    
 געשריבן אין יאר 1908
   
 