
 אַ פֿריילעכן יום־טובֿ פֿון ליכט, 
 &nbsp;בטחון און נס אײַך 
 לייב ניידוס 
 ליכט! 
 חנוכה־ליד 
 נשמות ווימלען שטויביקע, 
 דער נעפל איז געדיכט — 
 צינדט אן די ליכט, די אייביקע, 
 די חשמונאים־ליכט! 
 ווען בלוטיקע געוויטערן 
 צעטרייסלען אונדזער גאס, 
 ווען אר׳מע הערצער ציטערן 
 פון אנמאכט און פון האס; 
 ווען אונדז׳רע שיפן טרויערן 
 און בענקען נאך א ברעג, 
 ווען וויסטע אימות לויערן 
 אויף אונדזער אלטן וועג — 
 צינדט אן דעם שיין, דעם ליכטיקן, 
 ער ווייזט אין נעפל־טעג 
 דעם וויכטיקן, דעם ריכטיקן, 
 דעם אויסדערוויילטן וועג! 
 זאל לייכטן ער, דערמאנענדיק, 
 אין גבורות און אין מוט, 
 דערוועקנדיק און מאנענדיק 
 פון אונדז דעם אלטן גלוט. 
 עס פעלן הערצער גלייביקע, 
 דער נעפל איז געדיכט — 
 צינדט־אן די ליכט, די אייביקע, 
 די חשמונאים־ליכט! 
 אברהם רייזען 
 חנוכה־ליכט 
 ״ברוך אתה״ 
 ״ברוך אתה״ 
 זינגט דער טאטע 
 און ער צינד די ליכט: 
 פון זיי שטראלן 
 מילדע פאלן 
 אויף זיין בלאס געזיכט. 
 און א פייער, 
 הייליק, טייער, 
 אין די אויגן לייכט; 
 און דער מידער 
 מיט די גלידער 
 האט זיך אויסגעגלייכט. 
 