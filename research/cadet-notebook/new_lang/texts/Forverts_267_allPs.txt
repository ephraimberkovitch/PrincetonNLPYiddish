 די אלטע פעסטונג־שטאט זאמאשטש איז בארימט געווארן איבער דער וועלט צוזאמען מיט דעם נאמען פון יצחק לייבוש פרץ. נישט די פעאדאלע מחלוקות פון די זאמאשטשער ריטער, נישט דער גלאנציקער נאמען פון די פירשטן זאמאיסקיס, וועלכע האבן דא געהאט זייער רעזידענץ, נאר דווקא א יידישער מייסטער האט די שטאט מפרסם געמאכט איבער דער וועלט. 
 זאמאשטש איז געווען איינע פון די עלטסטע יידישע קהילות אין פוילן. יידן האבן שוין דא געוווינט נאך איידער זאמאשטש איז געווארן א שטאט. זענען יידן געווען די נשמה און דער גוף פון זאמאשטש. די ארטיקע שיל האט געהערט צו די עלטסטע יידישע ארכיטעקטור־מאנומענטן אין פוילן; דער אלטער זאמאשטשער בית־עולם האט אין זיינע קברים געהאלטן דאס שטערבלעכע פון דורות גאונים, רבנים און פיאנערן און קעמפער פאר מאדערנע אידעעס ביי יידן. 
 פאר דעם מבול, וואס איז געקומען אויפן פוילישן יידנטום, האבן דא געלעבט זעכצן טויזנט יידן, בעלי־מלאכות און סוחרים, ארבעטער און קרעמער, און א גרויסע יידישע אינטעליגענץ. אין דער פעסטונג־שטאט זענען געווען נאך צוויי פעסטונגען, וואס האבן אויפן לעבן פון די יידן געהאט א גרעסערע השפעה, ווי די חומרדיקע מויערן און פאסן (וואסער־גראבן בלע״ז), וואס האבן ארומגעצוימט זאמאשטש: חסידות און השכלה. 
 איז דא געווען א רייך יידיש לעבן, מיט שולן און ביבליאטעקן, מיט אן אייגענער פרעסע, מיט פארטייען און פארטייעלעך, און א פראפעסיאנעלע ארבעטער־באוועגונג, חסידים־שטיבלעך און בתי־מדרשים און פיל צענדליקער חברות. ווארעם פונקט ווי אלע שטעט האבן אויך יידן אין זאמאשטש געחלומט וועגן א בעסערער וועלט, וועגן גאולה. און די יוגנט האט מקריב געווען איר לעבן פאר דער בעסערער וועלט, וואס איז פאר איר נישט געקומען. 
 זאמאשטש האט פארמאגט א גרויסע סאציאליסטישע באוועגונג: די קאמפן צווישן בונד, פועלי־ציון און קאמוניסטן זענען דא געווען אזעלכע הייסע, אזעלכע פארביסענע, פונקט ווי אויף זיי וואלט אויסגעפאלן דער גורל צו בויען די „נייע‟ וועלט, ווי זיי וואלטן געווען דער יסוד פון סאציאליזם… און אפשר זיינען זיי טאקע געווען דער יסוד? אפשר זענען זיי גערעכט געווען? ווארעם איך האב איצט געזען דעם סאציאליזם אין זאמאשטש, די „נייע וועלט‟, וואס הענגט אין דער לופט, וואס האלט זיך אויף דעם שוואכן לייוונט פון רויטע פענער און פאפירענע פלאקאטן און אויף דעם סאוועטישן שכן, וואס געפינט זיך ביי דער נישט ווייטער גרענעץ. דער יסוד איז אין בעלזשעץ, אויף די פעלדער ארום געוועזענעם פארניכטונגס־לאגער, אדער אויף די פעלדער ארום איזשביץ. 
 דאס שיינע זאמאשטש מאכט איצט דעם איינדרוק פון א טעאטער, ווו מען האט אויף דער סצענע ארויסגעשטעלט די דעקאראציעס פון אן אלטערטימלעכער שטאט, מיטן אלטן מארק און מאלערישע הייזער, אבער דאס פובליקום איז נישט געקומען און די אקטיארן האבן נישט פאר וועמען זיך צו ווייזן… 
 האלב אויסגעליידיקט איז זאמאשטש. אין דער נייער שטאט, וואס יידן האבן אויסגעבויט פאר דער מלחמה א קילאמעטער ווייטער פון צענטער, וווינען היינט צוויי יידישע משפחות אן קינדער; צוויי פארפעלקער. דאס איז אלץ, וואס איז געבליבן פון דער רייכער יידישער קהילה. 
 ווען איך בין געשטאנען לעבן דער שיל אויף דער פרץ־גאס (דער נאמען איז פארבליבן אפילו איבער די צייטן פון דער דייטשער אקופאציע) איז צו מיר צוגעקומען א פאליאק אין מיליטערישער קליידונג און געפרעגט בזה הלשון: 
 און איך זע א טיפן גרוב מיט אן ארומבויונג פון א טונעל. אונטן איז דער טונעל א געראמער און אין דער פינצטער זעט מען נישט זיין סוף. מיין אינפארמאטאר קלערט מיר אויף, אז אט דער טונעל איז געבויט פאר די צייטן ווען דא האבן געקיניגט די זאמאיסקיס און ער ציט זיך אויף א מרחק פון א סך קילאמעטער ביז דער שטאט קראסנאסטאוו. די יידן האבן אויסגענוצט וואס די שול איז געווען געבויט איבערן טונעל, האבן זיי זיך דערגראבן צו אים און דארט באהאלטן די ספר־תורות און דאס זילבערווארג פון די זאמאשטשער בתי־כנסת. די דייטשן האבן פון דער שיל געמאכט א שפייכלער אויף תבואה. אבער דאס פאלק אין זאמאשטש האט געוווסט וועגן דעם, אז דארט זענען באהאלטן אוצרות. ערשט ווען די דייטשן זענען אוועק פון שטאט און די רוסישע ארמיי האט נאך די שטאט נישט געהאט פארנומען, האט זיך דאס פאלק א לאז געטאן צו דער שיל און מיט קילאפן (שפיצהעק בלע״ז) און לאפאטעס דערגראבן זיך צו די קאסטנס. 
 פון פריען אוונט ביז אויפצומארגנס באגינען האט מען געגראבן. די לעגענדע וועגן די באגראבענע אוצרות, וואס האט יארן לאנג נישט געלאזט רוען די זאמאשטשער „אביוואטעלעס‟ (ביגרער, איינוווינער בלע״ז), איז איצט געווארן אן אמת און איבער די קאסטנס איז אויסגעבראכן א פארמעלע מלחמה: מיט די לאפאטעס, מיט וועלכע מען האט געגראבן, האט מען זיך געהאקט איבער די קעפ. די געשרייען פון די קעמפנדיקע פרויען האבן געהילכט איבער דער שטאט. ערשט ווען מען האט געעפנט די קאסטנס זענען די רויבער שיער נישט דערשטיקט געווארן. איינער האט זיך געווארפן אויפן צווייטן כדי אריינצוקומען מיט די הענט אין די קאסטנס און יעדער האט געכאפט וואס עס האט זיך געלאזט, וואס עס איז געקומען אונטער דער האנט. דער גוי, וואס דערציילט מיר וועגן דעם אין אן אומגעלומפערט כאאטישן לשון, באצייכנט אלע זאכן, וואס זענען געווען אין דער הייל, מיט איין ווארט: ״ציצעלע״. אבער פון זיינע אויפקלערונגען האב איך פארשטאנען, אז דא זענען געווען באהאלטן די זאמאשטשער ספר־תורות, די תורה־קרוינען, לייכטער, חנוכה־לאמפן, הענגלייכטער און אנדערע כלי־קודש. ער קען — זאגט ער מיר — די אלע זאכן, ווייל ער איז געבוירן געווארן אין איין טאג מיטן זאמאשטשער רבס זון און אין דער קיך פון רב איז ער געווען א שטענדיקער איינגייער… 
 ווען די רויטע ארמיי איז אריינגעקומען, האט זי זיך דערוווסט וועגן דעם גרויסן רויב־קאמף. האבן רוסישע זעלנער אנגעהויבן גראבן טיפער אין טונעל. זיי האבן מיט האמערס אויסגעקלאפט די מויערן, צי עס זענען נישט פאראן אין דער שיל דאפלטע ווענט — אבער גארנישט איז מער געבליבן. אלץ איז שוין געווען אויסגערויבט. 
 און נאך עפעס, זאגט מיר מיין אינפארמאטאר: דאס פארבליבענע פארמעגן אין די שילן פון זאמאשטש האט מען אויסגערויבט אין דעם טאג ווען מען האט די יידן אריינגעטריבן אין געטא — אין דער נייער שטאט אויסער די פעסטונג־ווענט, דארט ווו יידן האבן פאר דער מלחמה א גאנץ שטאט־פערטל אויסגעבויט. מען האט די שילן אזוי בארויבט, אז קיין נאגל אין דער וואנט איז נישט געבליבן. 
 אין דער אלטער שיל ליגט נאך דער סקעלעט פון א ריזיקן מעטאל־זשיראנדאל (הענגלייכטער בלע״ז), וואס די רויבער האבן נישט געקאנט ארויסטראגן. אויפן בוידעם פון דער שיל ליגן בערג מיט ספרים, וואס די רויבער האבן אראפגעריסן פון זיי די לעדערנע איינבונדן. דעם אינהאלט פון די ספרים דארפן זיי נישט, פון דעם קען מען אין אזעלכע פינצטערע צייטן קיין געלט נישט מאכן. נישט מער, ווען די באלעבאסטעס פון די ארומיקע הייזער דארפן אביסל פאפיר צו באקוועמלעכקייט־צוועקן, שיקן זיי ארויף א קינד אויפן בוידעם נאך א ספר… 
 דאס יינגעלע איז געלאפן פרעגן זיין מאמען, צי זאל ער גיין אויפן בוידעם. מיט א מינוט שפעטער עפנט זיך א שכנותדיקע טיר, א פרוי שטעקט ארויס דעם קאפ און באטראכט מיך פון אויבן ביז אראפ. נאכדעם קומט ארויס דאס יינגעלע און קלאגט זיך, אז דאס מאל לאזט אים נישט די מוטער קריכן אויפן בוידעם פון דער שיל. 
 זאמאשטש איז פולקאם יידן־ריין. אבער א סימן, אז דא האט זיך אפגעשפילט א קאכעדיק יידיש לעבן וועט איר דאך געפינען אויף די אויסערלעכע ווענט פון דער שיל. איר וועט געפינען א גרויסן אויפגעמאלענעם אויפרוף מיט יידישע אותיות: 
 דאס איז געווען דער לעצטער אויפרוף און די לעצטע וואלן פון א דורות־לאנג יידיש לעבן. 
 דאס יידישע לעבן איז אוועק פון זאמאשטש אויף אייביק. אין דער פארניכטונג פון דער זאמאשטשער קהילה האבן אנטיילגענומען דריי פעלקער: די דייטשן האבן ארגאניזירט דעם מארד, אוקראינער האבן געמארדעט און פאליאקן האבן גערויבט. זאל די געשיכטע אויסרעכענען די פראצענטער אין וויפל יעדעס פאלק האט זיך באטייליקט. 
 אין יאר 1947 האב איך אויף א זאמאשטשער גאס איבערגעלייענט די מצבות, וואס דינען אנשטאט טראטוארן: זאמאשטשער בירגער טרעטן איבער די מצבות פון שרה טארבינער, זיסערמאן, לאקסענבערג און צענדליקער אנדערע יידן, וואס זייערע נעמען איז שוין איצט שווער צו לייענען. די מצבות געפינען זיך אויף דעם טראטואר, ווו עס שטייט דאס הויז פון דעם דערמאנטן יודנראטלער גארפינקעל. מיט מצבות איז אויך אויסגעפלאסטערט די גאס ביים בנין פון קרייז־געריכט, דארט ווו עס ווערט איצט געמאסטן די מאס פון גערעכטיקייט. דער שאסיי אויף ״פאניענסקע״־גאס איז אויף צוויי קילאמעטער אויסברוקירט מיט יידישע מצבות. 
 און זאמאשטש איז נישט קיין שטאט פון פארנאכלעסיקונג. א, ניין. זאמאשטש איז א שטאט פון קולטור און פוילישער אינטעליגענץ! זאמאשטש האט אן אייגענעם מוזיי, א קעניגלעכע ביבליאטעק און א קאנסערוואטארישע קאמיסיע, וואס היט אפ, אז אויף די זאמאשטשער אלטערטימלעכע הייזער זאל קיין שטויב נישט פאלן. ווען די רעוואלוציע האט געזיגט אין זאמאשטש, האט די שטול פונעם זאמאשטשער בירגערמייסטער פארנומען א קאמוניסט. ער האט געדארפט זיין דער ערשטער שטאט־פאטער אין זאמאיסקיס רעזידענץ, וואס זאל אוועקפירן די וועלט אויף נייע דרכים. האט דער רעוואלוציאנער באטראכט פאר זיין ערשטער אויפגאבע צו באזארגן די זאמאשטשער קינדער מיט א גארטן און אויף דעם צוועק באשטימט, אז דער ערשטער רעוואלוציאנערער קינדערגארטן זאל געשאפן ווערן אויף דער ערד פונעם אלטן יידישן בית־עולם; דארט, ווו עס געפינען זיך די קברים פון די ערשטע יידן, וואס האבן זיך באזעצט אין זאמאשטש און דורות שפעטערדיקע יידן. אבער דער נייער וועלט־סדר האט ליב גרינטלעכקייט, און דער בירגערמייסטער האט פארארדנט אויסצוגראבן אלע קברים און ארויסנעמען די ביינער. און אזוי איז געשען. 
 אויפן אלטן יידישן בית־עולם האט מען צונויפגעזאמלט די ביינער פון פיל הונדערטער קברים און זיי עפנטלעך פארברענט. די יידישע זיידעס האבן נישט אויסגעמיטן דעם גורל פון זייערע אייניקלעך און אור־אייניקלעך, וועלכע זענען פארברענט געווארן אין בעלזשעץ און אין מיידאנעק — אויך זייערע ביינער האט מען געברענט אויף א שייטערהויפן. 
 די צענטראלע פוילישע מאכט, וואס האט זיך דערוווסט וועגן דעם מערדערישן ספעקטאקל אין זאמאשטש האט דעם רעוואלוציאנערן קינדער־פריינד באזייטיקט פון זיין אמט. אבער דעם פאקט גופא האט מען נישט געקענט באזייטיקן: די זאמאשטשער באפעלקרונג האט געהאט א געלעגנהייט זיך צוצוקוקן ווי מען ברענט עפנטלעך יידישע ביינער אין דער תקופה פון דער רעוואלוציע… 
 אויך מיט די פארבליבענע שילן האבן די שטאט־באלעבאטים באשלאסן צו פארוואנדלען אין זין פון ״פראגרעסיווער קולטור״: די אלטע שיל ווערט פארוואנדלט אין א שטאטישן מוזיי. פארשטייט זיך: פאר יידישע מערקווירדיקייטן וועט אין דעם מוזיי קיין ארט נישט זיין. יידישע קונסט, יידישע הייליקייטן און יידישע ספרים האבן געפונען אנדערע פלעצער — פלעצער פון הפקר און שאנד. אין דער נייער שיל איז איינגעארדנט געווארן א פאלקס־הויז, ווו די זאמאשטשער בירגער זאלן באקומען א רעוואלוציאנערע דערציונג. 
 די פרץ־ביבליאטעק דינט איצט אויף ביוראען און דאס בית־מדרש, ווו פרץ האט געלערנט — איז א פשוטע וווין־דירה פאר א פויער, וואס האט באשלאסן צו ווערן א קולטורעלער שטאט־מענטש. 
 דאס איז דער סך־הכל פון דער דורות־אלטער קהילה — זאמאשטש. 
