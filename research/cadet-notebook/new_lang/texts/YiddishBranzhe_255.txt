

פאלעמישע נאטיצן (המשך) 



 by באריס סאנדלער 
September 1, 2019September 1, 2019 Filed under:
עסייען 

יעווגעני קיסין
 
מחשבות וועגן גרויסע רוסישע שרייבערס
מסתמא יעדן אינטעליגענטישן מענטשן, וואס איז געבוירן געווארן און אויפגעוואקסן אין רוסלאנד, קומט אויס פריער צי שפעטער ענטפערן (אויב ניט אנדערע מענטשן, איז זיך אליין) אויף דער פראגע: וועמען האט ער ליב מער, פיאדאר דאסטאיעווסקין אדער לעוו טאלסטויען?
כדי צו פארשטיין דעם באטייט פון אט די צוויי שרייבערס, דארף מען האבן אין זינען נאך איין פאקטאר. די מעשה איז, אז היות פון איין זייט, זיינען זיי ביידע געווען זייער אידעאלאגיש אין זייער שאפונג, און פון דער אנדערער זייט, איז זייער וועלט־אנשויונג געווען פרעמד דער קאמוניסטישער אידעאלאגיע (סיי אין די סאוועטישע שולן, סיי אין די הקדמות צו זייערע ביכער, וועלכע זיינען דערשינען אינעם ראטן־פארבאנד, איז דאס תמיד געווען פרטימדיק דערקלערט), זיינען זיי אנערקענט געווארן ניט בלויז ווי גרויסע שריפטשטעלערס, נאר אויך ווי א מין מאראלישער אריענטיר פאר א סך מענטשן, וואס זיינען געווען קריטיש געשטימט בנוגע דעם קאמוניסטישן רעזשים.
זייער פארזיכטיקע אנצוהערענישן דערויף זיינען פאראן אין דער גרעסערער דערציילונג פון דעם ווייסרוסישן שרייבער וואסיל ביקאוו [1] „דער אבעליסק‟, אנגעשריבן אין די אנהייב 1970ער יארן, ווו עס ווערט בפירוש געזאגט, אז קודם־כל דארף מען פארשטיין די גרויסקייט פון די דאזיקע גאונים און ניט ריידן וועגן זייערע חסרונות און פאלשע מיינונגען („ווי אזוי קאן מען אפלעבן אן טאלסטויען? צי קאן מען זיין א געבילדעטער מענטש אנעם לייענען טאלסטויען? און בכלל, צי קאן מען זיין א מענטש?‟).
איך געדענק, ווי אין 1989, אין סאמע ברען פון דער „פערעסטרויקע‟, אויפן ערשטן צוזאמענפאר פון די פאלקס־דעפוטאטן, האט איינער פון זיי, דער באוווסטער פילאסאף יורי קאריאקין [2], דערקלערט, אז ווען דאסטאיעווסקי און טאלסטוי וואלטן אונדז איצט דערזען, וואלטן מיר זיי ניט געפעלן געווארן (אן אינטערעסאנטע מעלדונג אויף א פאליטישער אונטערנעמונג!). צווישן א סך מענטשן איז פארשפרייט געווען די מיינונג, אז מע קאן כלומרשט ניט ווערן א מאראלישער מענטש אנעם לייענען דאסטאיעווסקין.
איז וועמען זשע פון זיי ביידן גיב איך אפ די בכורה, דאווסטאיעווסקין צי טאלסטויען? דעם אמת געזאגט, איז מיר דא שווער צו ענטפערן. פון איין זייט, זיינען דאסטאיעווסקיס געשפאנטקייט און פסיכאלאגיזם מיר זייער נאענט. פון דער אנדערער זייט, שטויסן מיך אפ (און וואס עלטער איך ווער, אלץ מער) זיינע גוזמאות, אפעקטאציעס, היסטעריקעס. נו, ווער אינעם רעאלן לעבן רעדט אזוי, ווי, למשל, מארמעלאדאוו, אפילו שיכורערהייט? בשעתו האב איך טאקע ניט איינגעביסן דעם ראמאן „אידיאט‟, מחמת כ׳האב ניט געקאנט אויסהאלטן די אלע גוזמות דארטן. וואס איז צו, איז איבעריק!
וואס שייך טאלסטויען, ווערט אין אייניקע ווערק זיינע זיין דערציילערישע מאניר, לויט מיין געשמאק, צו געמאסטן, עס פעלן אויס געשפאנטקייט און דינאמישקייט. דעריבער זיינען מיינע באליבטע ווערק פון טאלסטויען ניט „מלחמה און שלום‟ אדער „אנע קארענינא‟, נאר „ווידעראויפלעבונג‟, „איוואן איליטשס טויט‟, „כאלסטאמער‟, „נאך דעם באל‟…
נאך א סך טראכטעניש בין איך געקומען צום אויספיר, אז אויב מע וועט מיך פרעגן, וועמען איך האב מער ליב, דאסטאיעווסקין צי טאלסטויען, וועל איך ענטפערן —פושקינען! ער איז געווען א גאון־שבגאון! א מין אוניווערסאלקייט, א מין פארשיידנארטיקייט — סיי אריסטאקראטיזם, סיי פאלקסטימלעכקייט, סיי טיפקייט (אפילו פילאסאפישע טיפקייט), סיי לייכטקייט! קיין איין סקוטשנע שורה איז אין זיין גאנצער ירושה ניטא; און הגם „געפילן וווילע פלעגט ער מיט זיין לירע וועקן‟, — איז ער קיין איין מאל ניט אריינגעפאלן אין מוסרן! ניט אומזיסט, אין אונטערשייד פון טאלסטויען, וואס אין זיין פאטאלאגישער זעלבסט־שעצונג האט געהאלטן שעקספירן פאר א נישטיקייט און, אז נאר ער, טאלסטוי, איז דער איין־און־איינציקער אויף דער וועלט וואס פארשטייט עס, — פלעגט פושקין אנרופן שעקספירן „פאטער אונדזערער‟ און שרייבן: „לייענט שעקספירן — דאס איז מיין כסדרדיקער רעפרען.‟
אפילו פושקינס אנטיסעמיטיזם (און ווער איז אין יענער צייט געווען אין גאנצן פריי פון דעם דאזיקן פאראורטייל, א חוץ, אפשר, לעסינג?) קאן איך אים מוחל זיין, ווייל זיין אנטיסעמיטיזם זעט מיר אויס גאר אנדערש ווי ביי גאגאלן, טורגעניעוון, דאסטאיעווסקין. ערשטנס, אין אונטערשייד צו זיי, שילדערט פושקין די יידן ניט תמיד אין א נעגאטיווער שיין; און צווייטנס, אפילו ביים שאפן זייער א נעגאטיוו יידיש געשטאלט (דעם וואכערניק סאלאמאן אין „דעם קארגן ריטער‟), לאזט זיך פושקין ניט אראפ ביז קאריקאטורישקייט, ביז אויסלאכן דעם יידישן אקצענט, דעם אופן פון ריידן וכדומה. ווי עס פאסט דעם אמתן גאון, פארהיט ער זיין ווירדע אפילו אין זיינע פאראורטיילן.
„אויף זיין פנים האט זיך געזען יענער דור־דורותדיקער ווארטשענדיקער צער, וואס האט זיך אזוי זויער אפגעשטעמפלט אויף אלע פנימער פונעם יידישן שבט אן אויסנאם…‟ — אט אזוי, ניט אנדערש! „אויף אלע אן אויסנאם‟! כ׳געדענק, ווען איך, נאך א דערוואקסלינג, האב צום ערשטן מאל געלייענט דעם מייסטערישן פאסאזש אין דאסטאיעווסקיס „פארברעכן און שטראף‟, האב איך א טראכט געטאן: אויב עס וועט אזוי געשען, אז כ׳וועל א מאל זיך טרעפן מיט דאסטאיעווסקין אויף יענער וועלט, וועל איך זיך צעלאכן דעם גזלן גלייך אין פנים אריין, כ׳וועל אים ווייזן „דעם דור־דורותדיקן ווארטשענדיקן צער‟! וואס שייך אבער פושקינען, בין איך באמת גליקלעך, וואס רוסיש איז געווארן מיין מוטער־שפראך, ווייל איך קאן לייענען פושקינס פאעזיע אין אריגינאל.
פושקינס בארימט ליד „צו טשאאדאיעוון‟ [3] — איז ווי אנגעשריבן וועגן מיין דור רוסלענדער, וואס וווינען אין רוסלאנד. זיי האבן געגלייבט אין דער אויפגעקלערטער פרייהייט פון די אנהייב 1990ער יארן, אבער זיך אנטוישט אין דעם. פון דעסטוועגן, ווי ס׳האט געשריבן פושקין: „עס ברענט נאך א פארלאנג אונטערן דרוק פון דער מאכט דער פאטאלער‟, און, „ברענענדיק מיט פרייהייט‟, קעמפן זיי איצט קעגן דער אייגנמאכט!
און אט איז נאך א ביישפיל, וואס איז א סך מער פערזענלעך. אויף מיין חתונה האט מיין פרויס שוועסטער אונדז געמאכט א מתנה: א ווידעא פון אונדזערע פאטאגראפיעס פון קינדהייט אן ביז היינט, וועלכע ווערן באגלייט מיט גלינקאס ראמאנס אויף פושקינס ליד „כ׳געדענק די ווונדערלעכע רגע‟. יעדעס מאל ביים קוקן דאס דאזיקע ווידעא לויפט ביי אונדז דורך א פראסט איבערן לייב: ס׳איז דאך אונדזער געשיכטע! ס׳איז דווקא דאס, וואס איך וואלט געקאנט אנשרייבן מיין פרוי, מיין געליבטער (ווען איך וואלט געהאט אזא טאלאנט, פארשטייט זיך)! פרעג איך אייך, ווי אזוי האט א מענטש אין אנהייב 19טן יארהונדערט געקאנט אנשרייבן וועגן די, וואס לעבן איצט, כמעט צוויי הונדערט יאר נאך זיין טויט?! ס׳איז דא בלויז איין ווארט — א גאון…
יא, אוודאי, אנעם לייענען דאסטאיעווסקין און טאלסטויען ווערט דאס לעבן פון א מענטשן בלאסער — און דאך קאן מען גאנץ גוט אפלעבן אן טאלסטויען, און מע דארף לחלוטין ניט לייענען דאסטאיעווסקין (מיט אלע זיינע „זשידעס, זשידעלעך, זשידישקעס און זשידעניאטעס‟), כדי צו ווערן א מאראלישער, אפילו זייער א מאראלישער מענטש! און הגם מאראלישקייט און קונסט (בפרט ליטעראטור) זיינען לגמרי פארשיידענע זאכן, זיינען דאסטאיעווסקי און טאלסטוי אויף קיין האר ניט מער מאראלישע שרייבערס, ווי הוגא, דיקענס און פיל אנדערע.
מיין גאנץ באוווסטזיניק לעבן האב איך זייער גוט געוווסט, אז מארד איז דער גרעסטער חטא, — און כדי צו פארשטיין עס, האב איך ניט געדארפט לייענען „פארברעכן און שטראף‟ (אין רוסלאנד ווייסט מען ניט, — הגם טאלסטוי האט עס יא געוווסט — אז במשך פון יארטויזנטער איז עס געווען איינער פון די וויכטיקסטע יסודות פון דער יידישער מאראל). און ביי מיין גאנצער ליבע צו טאלסטויען און דרך־ארץ פאר אים, איז מיר פשוט דערווידער צו לייענען „די קרויצער־סאנאטע‟, — דעם דאזיקן אפגרעפץ פון צביעות און אומגעלומפערטן פרווו בייצוקומען די אייגענע קאמפלעקסן (מיר אלע ווייסן דאך, ווי אזוי טאלסטוי האט זיך אויפגעפירט אין זיין יוגנט).
ניט בלויז האב איך קיין שום חרטה ניט אויף מיין שטורעמדיקער יוגנט, נאר כ׳בין מקנא פושקינען, וואס איך האב געהאט דריי מאל ווייניקער פרויען, ווי ער, — און אויב נאך מיין טויט וועל איך טרעפן גאט, וועל איך אים זאגן: „רבונו־של-עולם, אויב מזנה זיין איז באמת א זינד, זיי אזוי גוט, באשטראף ניט די אלע ווונדער־שיינע פרויען, וואס האבן מיר געשענקט זייער ליבע! באשטים מיר זייער חלק פונעם שטראף. זאל איך באשטראפט ווערן סיי פאר זיך, סיי פאר זיי, — נאר שאנעווע זיי — ווונדערלעכע און זיסע!‟.
צום גליק, איז די נאטור פון קונסט אזא, אז דער אמת פון קונסט און לעבן רייסט זיך תמיד דורך אפילו דורך דעם קינסטלערס צבועקישע כוונות. כאטש טאלסטוי האט געוואלט פאראורטיילן אנע קארענינא, רופט זי ביי יעדן נארמאלן לייענער ארויס נאר סימפאטיע און מיטגעפיל. איך האב ליב פושקינען אויך דערפאר, ווייל סיי אין זיין לעבן, סיי אין זיין שאפונג איז ער קיין מאל אויף קיין האר ניט געווען א גאטס גנב: דערמאנט זיך כאטש אין זיין חנעוודיקער „גאוורייליאדע‟! [4]
וויפל ציטאטן פון די צוויי אויבנדערמאנטע בערדיקע מאראליסטן זיינען אריין אינעם אומגאנג־געברויך? מיר דערמאנט זיך בלויז איין אזא ציטאטע פון „פארברעכן און שטראף‟: „בין איך א ציטערנדיק באשעפעניש צי איך האב פארט רעכט?‟ און ביי פושקינען — צענדליקער! איך וויל ווייטער ברענגען בלויז עטלעכע פושקינס פערל: „איך וויל לעבן, כדי צו דענקען און צו ליידן‟, ״מיר אלע האבן זיך געלערנט א ביסעלע וואס־ניט-איז און ווי־ניט-איז״, „איך האב אייך ליב, נאר כ׳בין אן אנדערן באשערט, און אים כ׳וועל אייביק זיין געטריי‟, „אויספרווון הארמאניע דורך אלגעברע‟, „נעם אויף גלייכגילטיק לויב, רכילות, און ניט באשטרייט דעם נאר‟ — ניט איבערצוציילן… און וואסערע ציטאטן זיינען דאס! — מיט פושקינס אייגענע ווערטער גערעדט, „א מין טיפקייט, א מין דרייסטקייט און א מין הארמאנישקייט‟!
יא, דאס, וואס פושקין פלעגט שרייבן וועגן אנדערע, באשרייבט אמבעסטן זיין אייגענע שאפונג: „פון ריינסטן חן א ריינסטער מוסטער‟, און נאך: „אי געטלעכקייט, אי התלהבות, אי לעבן, אי טרערן, אי ליבע‟.
ווער וואלט איך דעמאלט געווען?
עמפאטיע איז באמת זייער א וויכטיקע זאך; זי העלפט צו פארשטיין ניט בלויז אנדערע מענטשן, נאר א מאל אפילו זיך אליין.
לייען איך איבער אוריאל אקאסטעס אויטאביאגראפיע: א מוראדיקער דאקומענט, א שענדלעכע זייט אין אונדזער געשיכטע. עס ברענט דאס הארץ פאר כעס און ביטול (ווי ביי א סך מענטשן פאר מיר) אויף זיינע פארפאלגערס און פייניקערס, אויף זייער אכזריות און אומטאלעראנטקייט צו פרעמדע מיינונגען… און פלוצעם כאפ איך זיך און ווער איבערראשט פון דעם געדאנק, אז געטאן האבן זיי מיט אקאסטען דווקא דאס זעלבע, וואס איך אליין וואלט געוואלט טאן מיט יענע, וועמענס אנשויונגען זיינען מיר פארהאסט (למשל, האמאפאבן, כהנהיסטן וכדומה) — באשטראפן, אנלערנען, רודפן, מאכן מיט בלאטע גלייך! זאלן זיי וויסן, מנווולים אייניקע, ווי אזוי צו זיין רעאקציאנערן! זאל ביי זיי אפגעשלאגן ווערן דער חשק!
יא, איצט פארשטיי איך די, וואס זיינען שוין אויף תמיד געבליבן אין געשיכטע ווי פינצטערע פאנאטיקערס און אכזרים; נאר וואס זשע וואלט איך געהאט געטאן, ווען איך בין אויף זייער ארט און גלייב אין דעם, אין וואס זיי האבן געגלייבט? ווער וואלט איך דעמאלט געווען געבליבן אין דער געשיכטע?
באמת גרויס איז געווען וואלטער מיט זיין אני־מאמין: „איך האס אייערע אנשויונגען, אבער איך בין גרייט צו שטארבן פאר אייער רעכט זיי ארויסצוזאגן‟.
 אלט ווי די וועלט
די נטיה פון אייניקע מענטשן צו מישפטן וועגן זאכן, וואס זיי ווייסן ניט, איז באמת אומגלייבלעך.
קוק איך דורך מיין אלטע עלעקטראנישע פאסט — און זע א קליינע קארעספאנדענץ פון צוריק מיט ניין יאר. איך האב דעמאלט צעשיקט מיינע פריינד עפעס א פרא־ישארלדיקן ווידעא; און אט איינע א חברטע האט מיר איבערגעשיקט א בריוו פון אירער א פריינד, וועמען איך האב קיין מאל אין די אויגן ניט געזען: „הייס דיין פריינד יעווגעני שטודירן די ביבל, און ניט ווי א פארוויילונג, נאר אנאליזירנדיק יעדעס ווארט. דאס, וואס די יידן האבן געטאן אין פאלעסטינע מיט 5000 יאר צוריק, טוען זיי דארט ווידער איצט […] יעווגעני איז אונטער א השפעה פון די, וואס האבן אינטערעסן אין ישראל…‟ — וכדומה.
דעמאלט האב איך ניט געוואלט זיך פארפירן מיטן טיפש (ס׳האט זיך ארויסגעוויזן, אז ער איז, אוודאי, א ייד) און כ׳האב פשוט אנגעשריבן מיין חברטע: „הייס דיין פריינד שטודירן די ביבל: מיט 5000 יאר צוריק האבן די יידן נאך ניט עקזיסטירט…‟. איצט אבער לייען איך איבער דעם דאזיקן פערל — און טראכט…
ס׳גייט ניט אין דעם, וואס מיר אלע, אינטעליגענטנע מענטשן, געבוירן און אויפגעוואקסן אינעם ראטן־פארבאנד (ווו די ביבל איז, צוערשט, געווען פארווערט און שפעטער געווארן א יקר־המציאות), האבן פרטימדיק שטודירט דעם ספר־הספרים, און קיינעם פון אונדז וואלט אין קיין ווילדן חלום ניט איינגעפאלן צו האלטן עס פאר א פארוויילונג. ס׳גייט ניט אין דעם, אז אויב מע גלייבט דער ביבל, מוז מען אויך גלייבן, אז די יידן האבן געטאן דאס, וואס ס׳ווערט באשריבן אינעם ספר יהושוע, לויט גאטס באפעל; און אויב מע גלייבט ניט אין דעם, איז ניט לאגיש צו גלייבן די אנדערע ביבלישע מעשיות, וואס האבן ניט קיין היסטארישע באשטעטיקונג (ווי באוווסט, האט מען עד־היום ניט געפונען קיין שום היסטארישע דערווייזן פון די געשעענישן, באשריבן אינעם ספר יהושוע).
ס׳גייט אפילו ניט אין דעם, וואס די יידן טוען איצט אויף אזוינס, וואס ס׳ווערט לחלוטין ניט דערציילט אין דער ביבל. סוף־כל-סוף, גייט עס ניט אין דעם, אז פאר אונדז, וואס האבן געוווינט אינעם ראטן־פארבאנד, נאר ניט געגלייבט אין דער מלוכה־פראפאגאנדע בכלל און אין דער אנטיציוניסטישער בפרט, — פאר אונדז איז דאך תמיד געווען קלאר, ווי צוויי מאל צוויי — פיר, אז די זאך פון ישראל איז א ריכטיקע. די גרעסטע השפעה אויף אונדז האבן געהאט דווקא אזעלכע מענטשן, ווי אנדריי סאכאראוו און אלעקסאנדר סאלזשעניצין — די אנגעזעענסטע סאוועטישע דיסידענטן און איבערצייגטע אנהענגערס פון מדינת־ישראל (לייענט, למשל, סאכאראווס רעדע ביים באקומען די נאבעל־פרעמיע אדער זיינע „זכרונות‟; סאלזשעניצינס ״ענטפער צו די דריי סטודענטן‟ און אזוי ווייטער). דער עיקר איז, אז דאס פארגלייכן ישראלס פאליטיק מיט יהושוע בן נונס מעשים איז אונדז אויך זייער לאנג און ביז גאר גוט באקאנט. כ׳וועל ברענגען א פאר ביישפילן.
ווען איך בין געווען נאך א קינד, האב איך געלייענט אינעם קינדער־זשורנאל „דער פיאנער‟ אן אינטערוויו מיט יאסיר אראפאט. צווישן אנדערע פראגעס, האט מען אים געשטעלט אזא „שאלה‟ (נאך אזוי פיל יאר ציטיר איך עס לויטן זכרון, נאר דעם תוך גיב איך איבער פינקטלעך): „דער ישראלדיקער פרעמיער־מיניסטער מנחם בעגין, פארענטפערנדיק זיין עקספאנסיאניסטישע פאליטיק אין פאלעסטינע, דערקלערט עס דערמיט, אז דאס זיינען אור־אייגענע יידישע לאנד־שטחים, און פאררופט זיך דערביי אויף דער ביבל.‟ אראפאט האט געענטפערט: „די זעלבע ביבל זאגט, אז די יידן האבן דעראבערט פאלעסטינע און צוגענומען זי ביי די כנענים, וואס האבן דארט געלעבט. בעגין שטעטל זיך ניט פאר, ווי לעכערלעך ער זעט אויס מיט זיין ביבל אין די אויגן פון ציוויליזירטע מענטשן.‟
 מיט עטלעכע יאר שפעטער האט די צייטונג „דער קאמיוגישער אמת‟ פארעפנטלעכט אן ארטיקל מיטן נאמען „קאקעטירנדיק מיט גאטעניו‟, וואס האט געמאכט א גרויסן רושם. דער מחבר פונעם ארטיקל, דער באקאנטער קעמפערישער אפיקורס יוסף קריוועליאוו (אוודאי, א ייד) האט, ווי זיין שטייגער איז תמיד געווען, געמוסרט קעגן דער ביבלס בלוטדורשטיקייט און, ציטירנדיק די באוווסטע פאסאזשן פונעם ספר יהושוע, האט ער געמאכט דעם פאלגנדיקע אויספיר: „פארן היינטצייטיקן ישראלדיקן סאלדאט דינען די ביבלישע אנווייזונגען ווי א וויכטיקער מאטעריאל פאר דער ׳אידעאלאגיש באגרינדעטער׳ פארניכטונג פון די אראבער.‟
בקיצור, פאר אונדז, די געוועזענע קנעכט פונעם רויטן פרעהן, איז דער דערמאנטער, מישטיינס געזאגט, „ארגומענט‟ אלט ווי די וועלט — און שטינקט, ווי טינוף.

[1] וואסיל ביקאוו (1924־2003)
[2] יורי קאריאקין (1930־2011) — מחבר פון א סך ארטיקלען וועגן פ. דאסטאיעווסקי
[3] פיאטר טשאאדאיעוו (1794־1856) — רוסישער פילאסאף און פובליציסט. שארף קריטיקירט די רוסישע געזעלשאפט. פושקין איז געווען פון אים זייער באאיינדרוקט.
[4] „גאוורייליאדע‟ — פאעמע, ווו פושקין לאכט אויס איינעם פון די עוואנגעלישע סוזשעטן.

סוף קומט

Share this:TwitterFacebookPrintLike this:Like Loading...

Related
 


Tagged: Evgeny Kissinfasadresearch 
Post navigation


Previous Post
„רומאו ואמא‟ (ראמעא און די מאמע) 

Next Post
דער הייליקער, געטלעכער אָנזאָג: פּרו־ורבֿו 



