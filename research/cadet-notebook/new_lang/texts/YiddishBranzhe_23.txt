

פון אונדזער עזבון: יאנקל יאקיר (1908־1980) 



 by באריס סאנדלער 
July 1, 2021June 30, 2021 Filed under:
ליטעראטור
ליטעראטור־עזבון
פערזענלעכקייטן
פראזע 

דער שרייבער יאנקל יאקיר איז געבוירן געווארן אינעם שטעטל פירליץ, בעסאראביע. זיך געלערנט אין חדר און אין דער באקאנטער קעשענעווער „תרבות‟־גימנאזיע. דעביוטירט אין דער יידישער פרעסע („טשערנאוויצער בלעטער‟) אין 1930; מיט א יאר שפעטער, צוזאמען מיט צוויי אנדערע בעסאראבער יונגע שרייבערס, הערש־לייב וויינשטיין און הערץ ריווקין, אנגעהויבן ארויסגעבן אין קעשענעוו א ליטערארישע זאמלונג „אנזאג‟. שפעטער האט יאקיר זיך געדרוקט אין בוקארעשטער זשורנאל „שויבן‟ און אין אנדערע יידישע אויסגאבעס.
בעת דער מלחמה איז ער מיט דער משפחה געווען עוואקוירט קיין אוזבעקיסטאן, און נאכן אומקערן זיך — זיך באזעצט אין קעשענעוו. נאך אין דער עוואקואציע איז יאקיר געווארן א שטענדיקער קארעספאנדענט פון דער מאסקווער צייטונג „אייניקייט‟. די מיטארבעט מיט דער צייטונג האט ער ממשיך געווען אויך פון מאלדאוויע. אין פעברואר 1949 איז יאקיר ארעסטירט און באשולדיקט געווארן אין „פארברעכערישע פארבינדונגען מיט די אנפירער פונעם יידישן אנטיפאשיסטישן קאמיטעט, צו וועלכע ער פלעגט איבערשיקן אנטיסאוועטישע, נאציאנאליסטישע מאטעריאלן‟. דער אורטייל איז געווען — 10 יאר צוואנג־לאגער. ער איז פארשיקט געווארן אין מאגאדאן, אויפן ווייטן צפון.
נאך זעקס יאר א רעהאביליטירטער האט ער זיך אומגעקערט אהיים. יידישע שאפונג האט יאקיר אפגעלייגט אין א זייט און געשריבן ארטיקלען אויף מאלדאוויש פאר די ארטיקע צייטונגען. און פארט, אין יאר 1961, ווען אין מאסקווע האט אנגעהויבן ארויסגיין דער זשורנאל „סאוועטיש היימלאנד‟, נעמט יאקיר ווידער אין דער האנט זיין יידישע פען. זיינע דערציילונגען און סקיצן דרוקט ער אויך אין דער ווארשעווער צייטונג „פאלקס־שטימע‟. אין יאר 1972 איז יאקיר מיט דער משפחה ארויסגעפארן קיין ישראל, זיך באזעצט אין דער שטאט נתניה און האט באוויזן ארויסצוגעבן צוויי ביכער פראזע: „א שליטן מיט יישובניקעס‟ (תל־אביב, 1974) און „געשיכטעס און פארטרעטן‟ (ת״א, 1981).
פון אונדזער אמאליקער היים
א יידיש שטעלט אין בעסאראביע
נחמקע
אין מיינע קינדער־יארן האב איך זיך אנגעהערט אין אן א שיעור ווונדערלעכע געשיכטעס וועגן די ל״וו צדיקים, אויף וועלכע עס האלט זיך די וועלט. אז כ׳בין שוין געווען א בר־מיצווה־בחורל, פלעג איך מיך גענוג ברעכן דעם קאפ: ווי אזוי, די פון תעניתים און סיגופים פארמאטערטע יידן, קענען עס אויסטראגן אויף זייערע שלאבעריקע רוקנס אזא אומגעהייער גרויסע וועלט?
דעריבער בין איך געווען גאלע שטוינונג, ווען כ׳בין געוווירן געווארן, אז די סאמע נאנטסטע שכנה אונדזערע — יוכבד די אלמנה — רופט מען אויכעט: די למוואווניצע. קלאר, אז איך פלעג שוין טאגן און נעכטיקן ביי איר. נו, האב איך געקלערט, אזא משא ווי די וועלט וועט מען אויף איר נישט ארויפווארפן, אבער אויך דאס שטעטל אונדזערס וועט איר נישט זיין גאר גרינג צו טראגן.
און אז זי פלעגט זיך צו מאל אויסגליטשן, זאגן מיר אין א פריריקן טאג, פלעג מיר אזש איבערגיין א דראזש [ציטער — רעד.] איבערן לייב: שפילסט זיך? חס־ושלום, טאמער פאלט זי, יוכבדל, און גיט א וועכנע, זענען מיר פארפאלענע. מיר קענען נאך חלילה אלע גיין צו גרונט.
איז די באשטענדיקע אריינגייערקע צו אט דער צדיקת געווען א מיידל — נחמקע — וועגן וועלכער איך וויל דא דערציילן. אזוי האט די נחמקע געווייכט [אויסמיידן — רעד.] פון מענטשן, נאר צו יוכבדן, ווי לייטן פלעגן שמועסן, האט זי זיך צוגעקלעפט מיט לייב־און־לעבן.
איז יא: ווי נאר נחמקע פלעגט איבערטרעטן איר פאדווירע [שוועל — רעד.], פלעגט זי יוכבד דערקוויקן מיט א געשמאקן ביסן, אדער מיט א גענעזנדיק ווארט. כ׳האב צוגעקוקט, ווי צו מאל זעצט זי אוועק די יתומה אקעגן זיך אויף דער סאפקע און לייענט איר פאר א פארצייטיקע געשיכטע מיט א סומנעם [אומעטיקן — רעד.] אנהייב און א פריילעכן סוף.
נאכן אפקנאקן די פיינע בר־מיצווה־דרשה מיינע, ווען יוכבד, וואס האט באשיינט דעם טיש, האט פאר די געסט פירגעזאגט, אז איך וואקס און וועל מירטשעם זיין, האב איך זיך צוביסלעך אויסגעיינגלט און צוגעשטאנען צו איר מיט גאר אן אנדערן צוטריט, מעשה בחורציקל: אזוי און אזוי, וואס איז דער מער מיט אט דער נחמקען, אז וואס מע זאל איר נישט זאגן אדער נישט געבן, בלאנקען ארום אירע אויגן אין אלע ווינקעלעך, גלייך ווי זי וואלט האבן געזוכט עפעס וואס, אדער עמעצן, וואס זי האט שוין לאנגסטיק פארלוירן?
צו ערשט איז יוכבד מיך אפגעקומען מיט א קאטאוועסל — אז איך קער איר אן א שטיקל פרעטשעפע, אבער שפעטער צו, אז איך האב שוין געהאט א שפראציקל פון א וואנצע און שכנות האבן אנגעהויבן ווארענען מיין מאמען — איך זאל אזוי פיל נישט זיצן איבער די ספרים, ווייל כ׳קאן מיינע שונאים, באקומען א הויקער, — האט שוין יוכבדל איינגעזען, אז מיט קיין שיה־פיה וועט זי מיך נישט אפקומען.
איז פארגעדענקט זיך מיר: אין א פארנאכטיקער שעה, ווען נחמקה האט זיך שוין ארויסגעשארט פון איר שטיבל, האט די אלמנה פארצויגן דאס פירהענגל איבערן גאניקל און מיר דערציילט די געשיכטע פונעם מיידלס „לעבנס־פאסירונג‟.
דאס ניי־געבאקענע ווארט פאסירונג האט מיך אזוי איבערגעראשט, אז כ׳בין עפעס געווארן ווי חשובער ביי זיך. יוכבדל האט זיך אויסגעהוסט, א טיפן דעכע געטאן, ווי גלייך זי וואלט זיך אוועקגעלאזט אין א לאנגן וועג אריין.
— דו זעסט אט די נחמקע, וואס יעדווידער גליד יאמערט אין איר, איז אמאל געווען א יפת־תואר. דאכט זיך וואס? א פשוטע נייטארקע! אבער, געבענטשטע הענט: זי, אז זי האט אויפגענייט א קלייד, האט זיך א פרינצעסן געמעגט פארפוצן אין דעם. נישט אומזיסט פלעגן אלע מיידלעך פון דער גובערניע איר אפשלאגן די שוועל. זיי האבן געהאלטן, אז אירס א מלבוש — איז א סגולה צו א שידוך. ביז ס׳איז אונטערגעקומען אויך איר צייט. יארן־לאנג האט זי זיך ממש ארויסגעצויגן די קליי פון די ביינער; טעג נישט דערעסן און נישט דערשלאפן און אלץ צונויפגעלייגט איר נדן… און א קרעדענעץ [קרעדענץ — בופעט — רעד.] האט זי צוגעגרייט מיט אזא געשיר, וואס מע טרעפט נאר ביי די פירשטלעכע טעכטער.
און אט האט זי שוין, צו מזל, געקראגן א חתן. אמת, נישט אזא איי־איי־דיקן ווי ס׳איז איר געקומען. לייטן האבן אפילו אונטערגערעדט, דאס ער איז א ווינט אין פעלד, א מין הוליי־בחור. מעגסט מיר, זונעניו, הייליק גלייבן, אז איך היט זיך פון „געזאגט־גערעדט‟ און כ׳ווייס, אז מיט א קרום ווארט קען מען חרוב מאכן א מענטשן. אבער אים, דעם איסטוקאן [גולם — רעד.], גאדל האט ער געהייסן, אז כ׳האב צום ערשטן מאל דערעהערט ווי ער טאלאפעט מיט די לעפצן, האב איך זי געווארנט: „נחמקע, דו הער זיך נישט צו צו זיינע לופטשלעסער, פאלג מיך — ער איז נישט פאר דיר. ס׳איז נישט קיין פארשוין צו גיין אונטער די חופה־שטאנגען. קלאפ דיר אים ארויס פונעם קאפ — ער איז א סווישטש [ליידיקגייער — רעד.]‟.
און זי — האלט זיך ביי אירן. זאלסט זען עפעס טאקע נאר ווי אומזיסט. אזוי איז זי געווען א פארפאלענע שווייגערקע, אבער ווי נאר זי האט זיך פארקאכט, האט זי באקומען לשון. נישט אומזיסט זאגט דאס ווערטל: ביי א פארליבטן זעט אויס אפילו א קאטשקע ווי א מלאך.
נעבעך! עפעס וואס, איז ווייזט אויס, דערגאנגען צו איר, נאר ס׳איז אפנים געבליבן שטעקן ביים לעפל פונעם אויער, ווייל ווי האט זי זיך געקענט אהינטאן מיט איר ליבע, ווען א העליש פייער האט געברענט אין איר?
און אט איז שוין דאס קנס־מאל, און ווייל — ווי געזאגט — נחמקע איז געווען אן עלנטע, האט זיך דאס גאנצע שטעטל געגרייט צו דער חתונה. איז הערסט? אויף גאט קאן מען קיין פאראיבל נישט האבן, נאר גליקן — גיט ער אויפן לויט, און אומגליקן — מיט די פודן. און דא, די וועלט מיט אירע פאראנדקעס [אויפפיר — רעד.], האט מען טאקע נחמקעס חתן אוועקגענומען אין סאלדאטן. ביי סאמע אנהייב האט ער נאך געשריבן בריוועלעך, דער „שיינער‟ חתן. אליין האט זי זיי נישט געקענט צעקייען פלעגט זי קומען מיט דער נשמה אין די הענט צו מיר — איך זאל זיי איר לייענען.
… יוכבד האט גיך פון אן אלמערל ארויסגענומען א גרין פלעשעלע. א מין הארצשטארק, ווי ס׳האט זיך גערופן ביי איר. א שמעק געטאן פון דעם. און לויט איר קרעכץ האב איך דערפילט, אז די „פאסירונג‟ ווערט וואס א מאל כמארנער.
— און ס׳הייבן אן אוועקגיין טעג, וואכן און חדשים און נישטא קיין איינגעטונקענע פען. צו ערשט האט מען גענומען נאכקלערן, ברייען, אז אפשר איז ער געניזוקט געווארן חלילו פון א קויל אדער סתם פון די פאנישע הענט. מ׳האט זי, פון דעסטוועגן, געטרייסט: אז דער הימל איז נאך נישט ביי דער ערד און אז דער רבונו־של־עולם נעמט זיך אן פאר אלע געקריוודעטע. אבער גיי פארשטאפ דער וועלט די מיילער. מע ווייסט נישט פון וואנען און פון וועמען, ס׳האבן אנגעהויבן ארומגיין קלאנגען, אז ערגעץ ווו ביים ברעג פון דוניי האט אים, דעם גאדלען הייסט עס, א שיקסע פארדרייט דעם קאפ.
דרייקעפ האבן צוגעטראכט אן אנדער מעשה: אז עפעס א נגידישע מויד האט אים באשיט מיט רענדלעך און ער טרעט שוין אויף סאמע פיזיטן. ווי עס זאל נישט זיין — ווי אין וואסער אריין, אויסגערונען! און מיין נחמקעלע גייט איין ווי א ליכט. דעם קרעדענץ מיטן געשיר האט זי פאררוקט אזש אויפן בוידעם. ס׳איז איר א פינצטערע בושה פאר די שכנים און ס׳פלאמט איר דאס פנים פאר מענטשן. גאנצע שעהען פלעגט זי זיך פארזיצן ביי דער ניימאשין און יעדער קלאפ אין דער טיר, פלעגט אפשטעלן דעם אטעם.
יוכבד לייגט ווידער צו דאס פלעשעלע צו אירע נאזלעכער און זעצט פאר:
— ביז אין איינעם א טאג, ווען עס האט איר אפנים זייער געכליאמעט [געקלעמט — רעד.] דאס הארץ, איז זי ארויס אויפן מארק און זיך געקויפט א בייגל, און הערשקע דער בייגל־פארקויפער האט אין זיין ווייכהארציקייט איר אונטערגעטראגן בחצי־חינם א צוגעברוינט אייעריקן בייגל א באשפריינקלטן מיט מאן. און מענטשן האבן צוגעקוקט, ווי א רגע איז זי געשטאנען און באטראכט דעם בייגל, אזוי חידושימדיק אים באקוקט ווי זי וואלט טאקע אויף אן אמתן זיך נישט פארגונען אים אויפצועסן. און דא איז צוגעפאלן דער פארנאכט, די זון איז געגאנגען אין איר רו אריין. האט זי גענומען דעם בייגל, אים אנגעטאן אויף דער האנט ווי א בראנזיליעט און אזוי ארומגעבלאנקעט שעהען־לאנג איבער אלע געסלעך ביז ס׳איז געווארן נאכט.
און פאר דער כאפטע קליינווארג, וואס האט זיך נאכגענומען נאך איר, האט זי זיך גענומען אויסשטעלן:
— איר זעט, חברה, וואס פאר א טייער קידושין־רינגל מיין חתן האט מיר געקויפט?
און עט־עט ביזן ערשטן האנען־קרייען האט זי אזוי ארומגעשלאנדרעט. און אז בארעמהארציקע יידענעס האבן זיך גענומען איינבעטן ביי איר:
— גיב נאר א קוק, נחמקעלע, ווי דו ביסט פארמארעט, פאלסט דאך שוין פון די פיס. כ׳לעבן ס׳איז שוין צייט אויפצועסן דעם אויסגעשפילטן בייגל דיינעם. וויפל איז דער שיעור זיך נאריש צו מאכן? — האט זי א יעכץ געטאן:— אויפעסן אים עצהט איר מיר? א שיינעם דאנק אייך פאר דער טובה. פאוואליע, דאס נישט! כ׳וועל עסאוועקלייגן אויפן קאמאד, און אז ווען מיין גאדל וועט זיך מירצעשעם אומקערן, וועט ער ערשט זען, וואס ס׳האט אים ארויסגעראטעוועט פון גויישע הענט…
און אז איך האב זי געפרוווט אייננעמען מיט גוטן, איז זי ארויס פון די כלים:
— וואס מיינט איר? א ליבע איז ווי א קלייד, וואס מ׳שניידט עס צו לויט דער מאס?

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 46 

Next Post
דער פערציקסטער געבוירן־טאג (5, 6) 



