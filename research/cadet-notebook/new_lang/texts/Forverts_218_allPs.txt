 ס׳איז באוווסט, אז א צאל דאטעס אינעם קריסטלעכן קאלענדאר שטאמען גראד פונעם יידישן לוח: „פענטאקאסט‟, למשל, מיינט פשוט שבועות; מער פינקטלעך — „דער פופציקסטער טאג‟ אויף גריכיש. ווייניקער באקאנט זענען די פארבינדונגען צווישן דעם יידישן און מוסולמענישן יאר־ציקל; א דאנק די היינטיקע קאמפיוטער־טעכנאלאגיעס האט זיך מיר איינגעגעבן צו ווארפן אויף זיי א נייע שיין. 
 אויפן ערשטן בליק, שיידט זיך דער מוסולמענישער לוח גאר שטארק אונטער פונעם יידישן. אונדזער לוח איז באצירט אויף לבנה־חדשים, נאר איז אויך פארבונדן מיט די זונסעזאנען. אנדערע ברייט פארשפרייטע ביישפילן פון אזא געמישטער לבנה־זוניקער סיסטעם זענען דער טראדיציאנעלער כינעזישער, בודיסטישער און הינדויסטישער קאלענדאר. 
 ביי די אוראלטע אראבער איז אמאל געווען אין גאנג אן ענלעכע קאלענדאר־סיסטעם. דער מוסולמענישער נביא מוחמד האט אבער געהייסן נישט צו רעכענען מער קיין עיבור־יארן און האט אין זיין לעצטער דרשה אין מארץ 632, דריי חדשים פאר זיין טויט, בפירוש פארבאטן דאס צו טאן. 
 אין דער זעלבער צייט, הייבט זיך אן דאס מוסולמענישע יאר אויך פון ראש־השנה – „ראש אלשנה״. איך טראנסקריביר דא אראבישע ווערטער גענוי מיטן יידישן אלף־בית, ווי עס פלעגן טאן יידן אין דער איסלאמישער וועלט במשך פון הונדערטער יארן, כדי אונדזערע לייענער זאלן בעסער באמערקן קלארע ענלעכקייט צווישן לשון־קודש און אראביש. 
 אן אנדער פאל איז גוט באקאנט: נאך „ראש אלשנה״ קומט ביי די מוסולמענער, בפרט ביי די שייטן, זייער א וויכטיקער תענית: אשורא - „דער צענטער טאג‟. לויט דער איסלאמישער טראדיציע, האט מוחמד דערזען, ווי יידן האבן דעמאלט א גאנצן טאג געפאסט. בלי־שם־ספק, איז עס א מוסולמענישע אפשפיגלונג פון יום־כיפור. 
 אשורא איז אויך א טרויער־טאג, ווייל דעמאלט איז דערמארדעט געווארן מוחמדס אייניקל כוסיין – א צענטראלע מיסטיש־משיחישע פיגור אין שייזם. מיט דער הילף פון ספעציעלע קאמפיוטער־פראגראמען, וואס אני הקטן האב טיילווייז אליין געשאפן, האב איך אויסגערעכנט, אז אינעם יאר 68 אדער 69, ווען דער בית־המיקדש איז לויט דער טראדיציאנעלער יידישער כראנאלאגיע חרוב געווארן, וואלט אשורא צונויפגעפאלן מיט תישעה־באב; די פינקטלעכע דאטע קאן זיך וואקלען א טאג־צוויי פריער אדער נאך דעם, ווייל די מוסולמענער באשטעטיקן זייערע ראשי־חדשים א ביסל אנדערש, ווי יידן. 
 ס׳רוב מוסולמענישע קוואלן גיבן איבער, אז מוחמדס אייניקל, כוסיין, איז אומגעקומען אין אקטאבער 680. דעמאלט איז אשורא געווען מיט א חודש נאך יום־כיפור. אין דער זעלבער צייט, גיט איבער די איסלאמישע מסורה, אז דאס איז געשען פרייטיק אדער שבת. האב איך זיך געלאזט פארשן מיט דער הילף פון קאמפיוטער־חשבונות און אויסגעפונען, אז לויט דער זעלטענער שיטה פונעם אראבישן היסטאריקער הישאם איבן אל־קאלבי איז כוסיין דערמארדעט געווארן אין 681. ס׳איז טאקע געווען סוף־וואך און יום־כיפור! 
 צי האט דער רייכער שייטישער סיבמאליזם, וואס פארבינדט דעם אשורא־טאג מיטן ענין פון כפרה־קרבן און דעם גורל פון דער גאנצער מענטשהייט, א היסטאריש שייכות צו אונדזערע ימים־נוראים? דאס לייגט זיך אויפן שכל, הגם די טעמע פאדערט א ווייטערדיקע פארשונג. 
 נאך אן אינטערעסאנטער ביישפיל: די מוסולמענער גלייבן, אז אינעם לעצטן דריטל פונעם חודש ראמאדאן איז פאראן א געוויסע נאכט, „לילת אלקדר״, ווען דער אייבערשטער באשטימט דעם גורל פון אלע באשעפענישן. ברייט פארשפרייט איז דער מינהג צו בלייבן דעמאלט וואך ביזן צווייטן טאג. די פינקטלעכע דאטע איז אומקלאר אבער מע זאגט, אז עס מוז זיין א ניט־גראדיקער (odd) טאג – למשל, דער 21סטער. 
 דער סימבאליזם און די מינהגים פון יענער „גורלדיקער נאכט‟ דערמאנען אין הושענא־רבה – דעם 21סטן תשרי. ראמאדאן איז דער ניינטער מוסולמענישער חודש, אבער דער סאמע וויכטיקסטער; אין געוויסע יארן פאלט ער זיך טאקע צונויף מיט תשרי – למשל, אזוי איז געשען אין 2007 און וועט ווידער זיין אין 2038. 
 וואס טוט זיך אינעם מוסולמענישן לוח מיט סוכות? שווער צו זאגן. באזונדערס וויכטיק איז די חגא אין דער מיט פונעם 8טן איסלאמישן חודש שאאבאן (טראנסקריפציע: „שעבאן״). א צאל פארשער באטאנען, אז זי קאן זיין היסטאריש פארבונדן מיט פסח. 
 ווי באקאנט, האלטן מוסולמענער פאר א מיצווה צו באזוכן כאטש איין מאל אינעם לעבן זייער הייליקע שטאט מעקע. מע טוט עס במשך פונעם לעצטן חודש, דעם צוועלפטן – דול־כידזשא („דו אלחגה״). זיין נאמען, ווי אויך דער עצם־ריטואל פונעם מעקע־פילגרימאזש, „כאדזש‟, שטאמט פונעם זעלביקן סעמיטישן שורש, ווי חג און חגא. דא וועל איך פארלייגן אן אייגענע השערה: עס קאן זיין, אז אין די בראשית־טעג פון איסלאם איז בכלל נישט געווען קיין גוטע סיבה צו גרינדן א יום־טוב אויפן סמך פונעם יידישן חג־הסוכות, ווייל עכטע, לאנגע נסיעות מיטן שלאפן אין געצעלטן האבן שוין סיי־ווי פארנומען א צענטראל ארט אין דער מוסולמענישער רעליגיע. דערצו, זענען געצעלטן געווען אין דער אראבישער וועלט א געוויינטלעכער טייל פונעם לעבן במשך פון יארהונדערטער; אין מוחמדס תקופה וואלטן זיי, מסתמא, נישט געווען קיין יום־טובדיקער חידוש. 
