 דעם 18טן דעצעמבער וועט מען פראווען דעם 75סטן געבוירן־טאג פון דעם אנגעזעענעם פילם־רעזשיסאר, סטיוון שפילבערג. כדי אפצוגעבן כבוד דעם בעל־יובל וועלן ליבהאבערס פון זיינע ווערק קוקן אויף זיינע הויך־געשעצטע פילמען, צווישן זיי — The Color Purple (דער קאליר פערפל), Jaws (קייערס), און E\. T. the Extra־Terrestrial (ח״פ דער חוץ־פלאנעטיקער). אנדערע וועלן גיין אין קינא זען זיין שפאגל נייע שאפונג, די צווייטע פילם־באארבעטונג פון דער מוזיקאלישער דראמע, West Side Story (א מעשה פון דער מערב־זייט). 
 ביי יידיש־לייענערס איבער דער וועלט איז שפילבערגס געבוירן־טאג אבער א געלעגנהייט צו באטאנען אן אנדער גרויסן אויפטו זיינעם. א דאנק זיין ברייטהארציקער פינאנציעלער שטיצע קען מען היינט אראפלאדן פון דער אינטערנעץ העכער צוועלף טויזנט יידישע ביכער. 
 דא רעדט זיך אוודאי וועגן דער ריזיקער זאמלונג דיגיטאליזירטע יידישע ביכער ביים יידישן ביכער־צענטער אין אמהערסט, מאסאטשוסעטס וואס יעדער איבער דער וועלט קען אראפלאדן פריי פון אפצאל. ס׳רוב פון די ביכער זענען מער נישט אין דרוק, איז די א דיגיטאלישע ביבליאטעק אפט מאל דער איינציקער אופן ווי מענטשן קענען די ביכער באקומען און לייענען. 
 אין 1998 האט שפילבערג געשאנקען דעם יידישן ביכער צענטער א האלבן מיליאן דאלאר כדי צו שאפן „די דיגיטאלישע יידישע ביבליאטעק א״ן שמואל שפילבערג‟, ווי א טייל פון זיין וועלטבארימטן פראיעקט, „די פונדאציע לכבוד די צדיקים‟ , וואס איז געגרינדעט געווארן אין 1995, ניצנדיק א טייל פון די פראפיטן פון זיין פילם וועגן דעם חורבן, Schindler׳s List (שינדלערס רשימה), וואס איז ארויס אין 1993. 
 די ביבליאטעק אנטהאלט סקאנירטע ביכער פון כלערליי סארטן, אריינגערעכנט ראמאנען און קאכביכער, פאעזיע און פילאלאגיע, ספרים און קינדערביכלעך. זי נעמט אריין ווערק פון די קלאסיקערס פון דער מאדערנער יידישער ליטעראטור, ווי אויך פון אומבאקאנטע גראפאמאנען, ארויסגעגעבן אין קראקע, קאראקאס, קליוולאנד און א צאל אנדערע שטעט איבער דער וועלט. 
 ווען די זאמלונג איז ארויפגעשטעלט געווארן אנליין אין 2009, האט מען דעמאלט באמערקט, אז דאס איז מסתמא צום ערשטן מאל וואס ס׳רוב פון א גאנצער ליטעראטור פון א געוויסער שפראך איז דיגיטאליזירט געווארן און דערביי געווארן צוטריטלעך און פריי פון אפצאל פאר אלעמען. דאס ארויפשטעלן די אלע ביכער אנליין האט דערמעגלעכט לייענערס און סטודענטן פון דער יידישער שפראך איבער דער וועלט זיך צו לערנען ווייטער פון די ביכער, ניצן זיי אויף פארשארבעט אדער לייענען זיי, סתם ווי א פארוויילונג. 
 צווישן די וואס האבן עד־היום הנאה פון דער זאמלונג ביכער איז סיידי גאלד־שאפירא, א לערער און מוזיקער פון נארטהעמפטאן, מאסאטשוסעטס, וואס האט געפונען אויף די „אנליין־פאליצעס‟ פון דער ביבליאטעק אזעלכע זעלטנקייטן ווי דיאגראמען פון די צוועלף מזלות און וועגווייזערס צו טרעפעריי. די דאזיקע ארטיפאקטן האב איך שפעטער אריינגעבראכט אינעם צענטערס לערנבוך „אין איינעם‟, און געשריבן צו זיי געניטונגען כדי צו לערנען די צוקונפטיקע צייט, ווען איך מיט גאלד־שאפירא האבן ביידע געדינט ווי סטיפענדיאנטן ביים צענטער, איך — ווי א מיטשרייבער פונעם לערנבוך. 
 שפילבערגס פארבינדונג מיטן יידישן ביכער צענטער האט זיך, אין דער אמתן, אנגעהויבן עטלעכע יאר פאר 1998. זיין פונדאציע האט שוין געהאט געשאנקען 250 טויזנט דאלאר צו העלפן בויען דעם בנין פונעם ביכער־צענטער, וואס האט זיך געעפנט אין יאר 1997. אינטערעסאנט איז, אז די מענטשן פארבונדן מיט שפילבערגס פונדאציע האבן אליין זיך געוואנדן צום צענטער, און נישט דער צענטער צו זיי. די פונדאציע האט געוואלט אונטערשטיצן ארגאניזאציעס מחוץ דער טיפישער פאנאראמע פון אלגעמיינע יידישע ארגאניזאציעס. 
 אבער ווי נאר מע האט געבויט דעם בנין מיט דער גרויסער ביבליאטעק, האט מען אנטדעקט א צרה: אפט מאל, ווען געסט האבן זיך געדרייט צווישן די טויזנטער בענד דארט, האבן זיי געוואלט קויפן געוויסע פון זיי, אבער מע האט זיי געמוזט זאגן ניין, פשוט ווייל עס זענען נישט געווען גענוג עקזעמפלארן, אדער ווייל די ביכער זענען נישט געווען אין א גוטן צושטאנד. איז דער צענטער געקומען צום אויספיר: דער איינציקער אופן ווי מע קען מאכן די ביכער צוטריטלעך צום ברייטן עולם איז זיי אלע צו דיגיטאליזירן. 
 אהרן לאנסקי, דער גרינדער און פרעזידענט פונעם צענטער, האט זיך ווידער פארבונדן מיט דער שפילבערג־פונדאציע, און דאס מאל האט די פונדאציע געגעבן דעם צענטער א ביישטייער פון א האלבן מיליאן דאלאר צו דיגיטאליזירן די ביכער — א מתנה וואס לאנסקי באשרייבט מיט איין ווארט: „וויזיאנעריש.״ דאס איז געווען די ערשטע מתנה פארן פראיעקט וואס האט לסוף געקאסט ארום 5 מיליאן דאלאר. ווי אן אויסדרוק פון דאנק האט לאנסקי באשלאסן אנצורופן די ביבליאטעק אויף שפילבערגס נאמען. 
 אינטערעסאנט איז וואס במשך פון די אלע פארהאנדלונגען מיט דער שפילבערג־פונדאציע האט לאנסקי קיין מאל אפילו נישט גערעדט מיט שפילבערגן אליין. ערשט מיט עטלעכע יאר שפעטער האט דער רעזשיסאר פארבעטן לאנסקין קומען קיין קאליפארניע זיך צו טרעפן מיט אים. די טרעפונג איז פארגעקומען אין דער שיינער שפאנישלעכער „אסיענדא״ וואס דינט פאר דער הויפטקווארטיר פון שפילבערגס פילמפירמע, „אמבלין״, אויפן הינטערפלאץ פון „אוניווערסאל־סטודיעס״. 
 בעת אן אינטערוויו מיטן פארווערטס, האט לאנסקי דערציילט אז פאר זיין טרעפן זיך מיט אזא אדם־גדול האט זיין ווייב, גייל, אים געראטן נישט צו טראגן זיינע געוויינטלעכע גומעשיך אויף דער זיצונג. האט לאנסקי אנגעטאן א פאר לעדערנע שיך, פריש אפגעפוצטע. אבער א חידוש — ווען לאנסקי איז אריין צו שפילבערגן אין ביורא, האט דער רעזשיסאר טאקע געטראגן דעם זעלבן סארט גומעשיך וואס לאנסקי האט געהאט איבערגעלאזט אין האטעל. באותו־הרגע האט ער זיך דערפילט היימיש מיט אט דעם „מענטשלעכן״ ייד, זאגט לאנסקי. 
 אזא נייגער האט פארכאפט אויך די אן א שיעור ניצערס פון דער דיגיטאלישער ביבליאטעק אויף זיין נאמען. ביז איצט האט מען אראפגעלאדן טעקסטן פון דער ביבליאטעק כמעט פינעף מיליאן מאל, לויט לאנסקין. במשך פון דער פאנדעמיע, אפילו אז דער בנין איז געווען פארמאכט, האט דער פערסאנאל פונעם צענטער — צווישן זיי די ביבליאטעקערין פון דיגיטאלישע פראיעקטן, אמבער קענער קלוני — זיך שטארק באמיט אז די ביבליאטעק זאל בלייבן צוטריטלעך אנליין די גאנצע צייט. 
 צוליב דעם וואס מענטשן זענען במשך פון דער מגפה געבליבן אין דער היים און אויך א דאנק א נייעם טעכנאלאגישן מכשיר, Jochre — געשאפן פונעם קאמפיוטער־לינגוויסט אסף אוריאלי, קען דער לייענער איצט געפינען גאנצע טעקסטן פון די ביכער אין אן אויגנבליק. ווי א פועל־יוצא האט זיך דער באניץ פון דער ביבליאטעק ממש פארטאפלט. 
 לאנקסי געדענקט אז אגי לעגוטקא, די יידיש־פראפעסארין ביי קאלומביע־אוניווערסיטעט, האט אים דערציילט אז גלייך נאך דעם ווי מען האט לאנצירט Jochre איז זי צוויי וואכן לאנג קוים געשלאפן, אריינקלאפנדיק טויזנטער זוכווערטער און איבערבלעטערנדיק די רעזולטאטן טאג און נאכט. 
 דזשאקלין גראניק, א לעקאטרין פון מאדערנער יידישער געשיכטע ביי קארדיף־אוניווערסיטעט אין וויילס, ניצט די ביבליאטעק סיי צוליב אקאדעמישע צוועקן, סיי צוליב פערזענלעכע. זי האט באקומען נייע פערספעקטיוון לייענענדיק די ביכער בעת זי האט געפארשט מאטעריאלן פאר איר אייגן בוך, „דער אינטערנאציאנאלער יידישער הומאניטאריזם בעת דער עפאכע פון דער ערשטער וועלט־מלחמה״ . זי ניצט די ביבליאטעקן אויך כדי צו געפינען קינדערביכלעך פאר אירע צוויי טעכטער, וועמען זי האדעוועט אויף יידיש. זי דרוקט אפ די ביכלעך פון דער אנליין־ביבליאטעק, בינדט זיי איין אין א לאקאלער קראם, און לייענט זיי פאר די קינדערלעך ביים שלאפן גיין. 
 פיליפ שווארץ, א פארשער פון דער יידישער ליטעראטור אין ווראצלאוו, פוילן, ארבעט אויך ווי א לערער, און ניצט די רעסורסן צוליב פעדאגאגישע צוועקן. „אז איך דארף, למשל, א דערציילונג צי א ליד לכבוד יום־טוב פאר א יידיש־קורס וואס איך לערן, גיב איך צוערשט א קוק אין דער שפילבערג־ביבליאטעק.״ 
 מאטל דידנער, דער געהילף־קינסטלערישער דירעקטאר פון דער פאלקסבינע, האט געזאגט אז די דיגיטאלישע ביבליאטעק „איז איינער פון די וויכטיקסטע רעסורסן וואס מיר האבן היינט ביים יידישן טעאטער. מיר האבן געפונען עטלעכע טעקסטן אין דער ביבליאטעק וואס מיר האבן באארבעט אויף דראמאטישע פארלייענונגען און אויפפירונגען ווי, למשל, אברהם גאלדפאדנס ׳די כישוף־מאכערין׳ , חוה ראזענפארבס ׳דער פויגל פון געטא׳, און עטלעכע פיעסעס פון ה. לייוויקן.״ דידנער און זיינע מיטארבעטערס גייען אפט „אויף געיעג״, דאס הייסט, אינעם ווונדערוואלד פון דער ביבליאטעק — אין געיעג נאך טעאטער, נאך קונסט, נאך מעשיות. 
 דאס דערציילן מעשיות זענען שפילבערגן שטארק צום הארצן און טאקע דערפאר האט ער באשלאסן צו שטיצן אויך א דריטע זאך ביים צענטער: די פראגראם צו טרענירן א נייעם דור איבערזעצערס פון יידישער ליטעראטור. „איך בין אליין א דערציילער פון מעשיות, דאס איז מיין בארוף,״ האט שפילבערג געזאגט לאנסקין. „דאס וואס איר האט דא אויפגעבויט, פאליצע נאך פאליצע פון יידישע מעשיות וואס זיצן דארט און ווארטן אז עמעצער זאל זיי אנטדעקן, איבערזעצן און פארשפרייטן פאר דער וועלט — אזא זאך האב איך פשוט געמוזט שטיצן.״ 
