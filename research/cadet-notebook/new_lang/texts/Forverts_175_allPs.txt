 יעקב באסנער, א לעבן געבליבענער פון חורבן און איבערגעגעבענער יידיש־לערער אין דרום־קאליפארניע, איז אוועק פון דער וועלט דאנערשטיק, דעם 8טן סעפטעמבער, אין עלטער פון 93 יאר. 
 באסנער האט פאראבלט צוויי טעכטער, גוטע באסנער און עליזאבעט קארפוך מיט איר מאן, איליא, דריי אייניקלעך און פיר אור־אייניקלעך. 
 כאטש ער האט גוט געקענט ענגליש, רוסיש, לעטיש, העברעיש און דייטש אין דאס יידישע לשון אים געווען ספעציעל נאענט צום הארצן. ביי אים איז געווארן ממש א שליחות איבערצוגעבן די יידישע שפראך און קולטור צו יינגערע דורות יידן, דורך זיינע קלאסן אינעם ארבעטער־רינג אין לאס־אנדזשעלעס ווי אויך אנדערע ארטיקע יידישע אינסטיטוציעס. 
 ערשט דעם פארגאנגענעם דעצעמבער האט דער פארווערטס אפגעדרוקט דעם ווייטערדיקן ארטיקל וועגן יעקב באסנערן, ווו ער האט דערציילט וועגן עטלעכע פון זיינע איבערלעבונגען ווי א יונגערמאן אין לעטלאנד און שפעטער, ווי א יידיש־לערער אין אמעריקע. 
 לייענט ווייטער וואס באסנער האט דעמאלט דערציילט, און נאכן ארטיקל, זעט דעם ווידעא וואס דער יידישער ביכער־צענטער האט געמאכט פון אים, ווו ער דערציילט מער פרטימדיק וועגן זיין לעבנס־געשיכטע — און פארשטייט זיך, אלץ אויף יידיש. 
 באסנער איז געבוירן געווארן אין 1927 ביי א יידיש־רעדנדיקער משפחה אין ריגע, לעטלאנד. די יארן נאך דעם וואס די סאוועטן האבן „באפרייט״ ריגע זיינען געווען שווער און געפערלעך, און יידיש איז מער ניט געווען אנגענומען. 
 באסנער האט פלאנירט אז ווי נאר ס׳וועט ווערן מעגלעך ארויסצופארן פון לעטלאנד, וועט ער עולה זיין קיין ישראל, אבער זיין טאכטער האט שטארק געוואלט פליען קיין אמעריקע. האט ער געפאלגט די משפחה און איז געקומען קיין לאנג ביטש, קאליפארניע. ער האט גלייך אנגעהויבן זוכן יידיש־רעדנדיקע חברים און ס׳האט ניט געדויערט קיין סך צייט צו געפינען א פיינע סביבה: 
 א טייל פון די באטייליקטע זענען געווען מענטשן פון ביאליסטאק און פון אנדערע ערטער ווו מע האט א מאל גערעדט יידיש, און דאס האט געהאלפן שאפן א היימיש געפיל. 
 באסנער האט דערציילט וועגן די אמאליקע יידישע רעסטאראנען און אלטע יידישע קראמען אין לאס־אנדזשעלעס. איינער האט געהייסן Label׳s Table. א צווייטער — Milky Way — איז געווען א מילכיקער רעסטאראן. 
 במשך פון די יארן האט ער געהאט נאענט צו צוויי טויזנט סטודענטן. ער האט געגעבן לעקציעס און געלערנט יידיש אין שולן, סינאגאגעס און אנדערע גרופעס. ס׳זענען אויכעט געקומען יונגע לייט אויף די לעקציעס וואס האבן נישט פארשטאנען קיין ווארט יידיש. איינע פון זיי איז געווען א פרוי וואס איז שפעטער געווארן א סעקרעטארין ביי דעם יידישן זשורנאל „דער חשבון״. 
 עטלעכע יונגע מענטשן וואס זענען געקומען אויף זיינע לעקציעס האבן אים באגריסט נאך דער רעדע און זיך באקלאגט געהאט וואס זייערע עלטערן האבן זיי ניט אויסגעלערנט קיין יידיש ווייל זיי — די עלטערן — „האבן געמיינט אז יידיש איז ניט נייטיק, אז מע דארף מאכן א לעבן און זיך אויסלערנען נאר ענגליש.״ 
 באסנער האט געזאגט אז די יידיש־קלאסן פאר אנהייבערס ביים ארבעטער־רינג אין לאס־אנדזשעלעס זענען במשך פון די לעצטע צוויי יאר געווען גרעסער ווי פריער — בפרט זינט דעם אויסברוך פונעם קאראנא־ווירוס עפידעמיע. אין קאליפארניע, ווו מענטשן זיינען צעזייט און צעשפרייט און ווו אלצדינג איז ווייט, איז „זום״ שטארק צו הילף געקומען: „מע פלעגט פארן פון ווייט צו קומען אין קלאס. אינעם יידיש־קלוב וואס קומט פאר דעם ערשטן דאנערשטיק פון חודש פלעגן געוויינטלעך קומען אומגעפער צען, אפשר צוועלף מענטשן. דאס לעצטע מאל, אז מע האט געפירט דעם קלוב דורך „זום״, זענען אבער געווען מער ווי צוואנציק מענטשן ווייל זיי דארפן ניט גיין און ניט פארן – זיי זיצן ביי זיך אין שטוב.״ 
 ווען איך האב געפרעגט וואס פאר אן עצה האט ער פאר יונגע לערערס פון יידיש, האט באסנער געענטפערט: „ווען מען פרעגט מיך, ווו האסטו זיך געלערנט? זאג איך: איך האב זיך געלערנט אין דעם לעבן־אוניווערסיטעט. אויב דו גיסט א קוק אין א ווערטערבוך, וועסטו געפינען פאר יעדן ענגליש ווארט אפשר דריי, פיר, פינעף באדייטן פון דעם זעלבן ווארט. דאס לערן איך זיי – זיי זאלן פארשטיין ווי אזוי אויסצוקלייבן דאס ריכטיקע ווארט.״ 
 באסנערס ווייב, מיט וועמען ער האט געלעבט 68 יאר און וואס איז געשטארבן מיט פיר יאר צוריק, האט אויך גערעדט מאמע־לשון. זיי האבן אלעמאל גערעדט יידיש אין שטוב און אזוי האבן זייערע צוויי טעכטער זיך אויך אויסגעלערנט יידיש. 
 אין יעקב באסנערס אנדענק בעט די משפחה, אז אנשטאט שענקען בלומען זאל מען געבן מתנות צום Survivor Mitzvah Project אדער צו יידיש־פארם אין ניו־האמפטאן, נ״י . 
 צו הערן ווי באסנער דערציילט אליין ווי אזוי ער האט איבערגעלעבט דעם חורבן און וועגן זיין לעבן אונטער דער סאוועטישער אקופאציע, זעט דעם ווייטערדיקן אינטערוויו וואס קריסטא וויטני האט מיט אים געפירט דורכן יידישן ביכער־צענטער: 
