 
 דער בלוטיקער שפאס: 56: נאכן שטורעם 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעקס־און־פופציקסטע קאפיטל
    
 נ א כ ן  ש ט ו ר ע ם
    
און אז ס׳איז געווארן טאג, איז געקומען אויף די
איבערגעבליבענע יידן א פרייד; קאזאקן האבן זיך באוויזן אויף די
פערדלעך, פאטראלן אין אלע גאסן, און אויף דער ערשטער זייט פון
די יום־טובדיקע צייטונגען איז געווען אפגעדרוקט מיט פעטע אותיות
א מעלדונג פונעם גובערנאטאר אין אזא ענערגישן טאן, אז די יידן
האבן פארשטאנען, אז דער שטורעם איז פארביי און אז זיי מעגן
זיין רויק און אז זיי קאנען גיין אהיים בשלום און זיך באזעצן
איטלעכער אונטער זיין וויינשטאק און יעדער אונטער זיין פייגנבוים.
    
אמת, ס׳זענען געווען א פאר בייזע באגעגענישן און אפילו
עטלעכע געשלעגערייען אויך. דאס זענען אבער אלץ געווען אזעלכע
אומשולדיקע געשעענישן, וואס אלע יידן פון דער גאנצער וועלט
וואלטן זיך געווונטשן, אז וויפל ס׳איז אנגעצייכנט געווארן אויף
זיי פון גאט פאגראמען, זאלן קיין ערגערע פאגראמען ניט זיין...
    
למשל, אין איין גאס האט מען געכאפט א פאר יידישע יינגלעך
און מע האט זיי אנגעשמירט די פיסקעס מיט חזיר און געלאזט, זיי
זאלן גיין. אויף דער צווייטער גאס האבן חברה אויסגעבראכן א
פאר שויבן, האט מען זיי געפאקט און אפגעפירט גלייך אין
קאטשומענט אריין. נאר אין איין געסל א זייטיקס האט מען דערטאפט
א סטודענט מיט א יידישער נאז און מע האט אים אזוי געשלאגן,
אז מע האט אים קוים צוגענומען א לעבעדיקן. לאזט זיך אויס, אז
דער סטודענט איז סך־הכל גאר א געשמדטער...
    
דאס דאזיקע נייס, אז דער געשלאגענער סטודענט איז געווען א
משומד, האט דוד שאפירא געבראכט צו טראגן אהיים איינמאל
אויפדערנאכט, שוין נאך אלע יום־טובים, שוין אז מען האט געעפנט
אלע געשעפטן און יידן האבן געהאנדלט „פראנק און פריי״ און
האבן זיך געפילט אין דער דאזיקער שטאט „ווי אין ארץ־ישראל״.
און א סימן האט דוד געזאגט און געוואשן זיך צום עסן, אז דעם
געשלאגענעם סטודענט רופט מען מיט א יידישן נאמען לאפידוס.
    
― לאפידוס?! ― האבן ביידע מיט א מאל, בעטי און דער
קווארטיראנט, אויסגערופן און אויפגעשפרונגען פון די ערטער, און אויך
ביידע איז אנגעפאלן אזא געלעכטער, אז אויף זיי קוקנדיק האבן
דוד מיט שרהן אויך אנגעהויבן לאכן.
    
דאס איז געווען דער ערשטער געלעכטער אין דער דאזיקער
שטוב פון פאר פסח אן, און ווער שמועסט פון זינט מע איז געקומען
צוריק פון דער באן נאך יענער נאכט, וואס ניט די שאפיראס ניט
דער קווארטיראנט וועלן עס פארגעסן ווייל זיי וועלן לעבן, האט
מען אין דער דאזיקער שטוב נישט געזען קיין פריילעכע מינע פון
קיינעם, נישט געהערט קיין לעבעדיק ווארט. מע האט זיך ווי געשעמט
קוקן איינס דאס אנדערע אין די אויגן אריין, גלייך ווי אלע
אינאיינעם וואלטן אפגעטאן עפעס זייער א מיאוסן עסק, וואס איז א
חרפה צו דערמאנען זיך.
    
פארשטייט זיך, אז אין דער געשיכטע פון זייער אנטלויפן פון
דער היים האט מען ארויפגעלייגט די באד איינער אויפן אנדערן.
דער ערשטער איז געווען דוד. ער האט געזאגט, אז אינגאנצן איז
געווען שולדיק זי, שרה הייסט עס. ווארעם ער, דוד, האט באלד
געזאגט, אז ס׳איז בלאטע, ס׳וועט גארניט זיין. האט שרה מסתמא זיך
דערלאנגט א זעץ מיט ביידע הענט איבער די קליידער: „זי וועט עס,
הערט איר, גאר ניט אויסהאלטן! ווי האט עס א מענטש אזעלכע
פארשטאכענע אויגן? בעטי, וואס שווייגסטו?״ און דער פאטער פון
זיין זייט האט אויך גערופן בעטין פאר אן עדות: „נו? וואס זאגסטו
דערויף א שטייגער, בעטי?״
    
― וואס בעטי? ווער בעטי? לאזט צורו בעטין! בעטי ווייסט
גארניט! גארנישט ניט!
    
אזוי האט זיי אפגעשניטן בעטי, ווארעם ס׳איז איר אויפן
הארצן געווען אזוי אויך גענוג ביטער: דער יום־טוב האט זיך
אנגעהויבן פאר איר אזוי גוט, און אויסגעלאזט האט ער זיך אזוי
טרויעריק, נאריש טרויעריק!...
    
נאר אויב די שאפיראס איז געווען אנגעזאליעט אויפן הארצן,
איז זייער קווארטיראנט ראבינאוויטשן געווען נאך טויזנט מאל
מער. דער איז געווען מלא רציחה אויף זיך אליין - ער זאל זיך
קאנען צערייסן! אחוץ וואס ער איז געווען אש־להבה אויף זיך און
נישט געקאנט זיך מוחל זיין, למאי ער האט זיך געלאזט איבעררעדן
פון מענטשן־פליגן, וואס ציטערן פאר יעדן ווינטל און האט זיך
אויפגעפירט ווי דער ערגסטער טרוס; אחוץ וואס ער האט
געטראגן א פייער אין הארצן אויף זיינע אייגענע ברידער, וואס
פארשוועכן זייערע אייגענע הייליקייטן, ווארפן אן א שאטן אויף זייער
אייגענעם גלויבן און דערנידעריקן זייער אייגענע אומה דערמיט,
וואס זיי דערלאזן, אז עטלעכע הונדערט אדער עטלעכע טויזנט
נידעריקע שפעקולאטארעס זאלן עקספלואטירן דעם נאמען פון גאט
אין זייערע נידעריקע אינטערעסן, - אויסער די דאזיקע אלע זאכן,
איז ער געווען נאך מער צעקאכט פון דעם, וואס ער האט געזען,
אז די, וועלכע ער האט אזוי ליב, ווערט וואס א טאג פון אים אלץ
ווייטער און ווייטער, און דער אפגרונט, וואס אין צווישן זיי, ווערט
וואס א שעה אלץ גרעסער און טיפער... ער האט ארויסגעזען
באשיימפערלעך, אז ניט נאר זי וועט קיינמאל ניט איינגיין דערויף, אז
זי זאל אויף א מינוט אפילו אוועקבייגן צוליב אים איר
יידישקייט אויף א זייט; ער האט מורא, אז אפילו, ווען ס׳זאל קומען
דערצו, אז ער זאל שוין צוליב איר ברעכן דאס גאנצע פארגאנגענע
זיינס און זיך אנטאן א כוח און אריבערגיין אינגאנצן צום יידנטום,
וועלכעס איז אזוי שווער ווי אריבערטראגן א גאנצע שטוב אויף די
פלייצעס, וועט זי אים אויך, דאכט זיך, קיינמאל ניט מוחל זיין, וואס
ער האט געהערט צו יענעם פאלק, וועלכעס האט זיי פארשאפט פון
הונדערטער יארן און אויך איצט אזוי פיל צרות און בזיונות. נאר
אט האט בעטי געגעבן דעם ערשטן לאך, אט האבן זיך באוויזן
אירע שיינע ווייסע ציין, אט האבן זיך אירע שיינע קלוגע קארע
סאמעטענע אויגן באלייכט מיט איר שטענדיקן שמייכל, מיט
יענעם שעלמיש שמייכעלע, וועלכעס ער האט דערזען אויף אירע
אויגן דאס ערשטע מאל, ווען ער איז אהער געקומען דינגען א
קווארטיר ― און אלע וואלקנס האבן זיך צעזייט און אלע טונקעלע
געדאנקען און טרויעריקע מחשבות זענען אוועק, גלייך ווי ניט געווען,
און ער איז גרייט געווען אין דער מינוט צו פארגעסן אלעס אויף
דער וועלט און איבערקערן בערג. ס׳איז גאר נישטא אזא זאך אויף
דער וועלט, וואס זאל אים זיין שווער צוליב איר. ניטא אזא זאך
אויף דער וועלט, וואס זאל אים אפהאלטן ― און היינט מוז עס
געשען. ביז וואנען וועט ער זיך ארומטראגן מיט זיין סוד? דער
שפאס מוז האבן אמאל א סוף. היינט אויפדערנאכט וועט עס
האבן א סוף!
    
היינט אויפדערנאכט נאך רעדט ער מיט איר. ניין, ער וועט
פרווון א רעד טאן מיט דער מוטער, אדער מיטן פאטער. שענער אזוי.
פריער וועט ער איבעררעדן מיט פאטער און מוטער. ער וועט זיי
אויפדעקן, אז ער איז פארליבט אין זייער טאכטער. און דערנאך
שוין, אז זיי וועלן אים זאגן, ער זאל איבעררעדן מיט זייער
טאכטער (געוויס וועלן זיי אים אזוי זאגן), וועט ער דעמאלט
אויסזאגן בעטין, אונטער פיר אויגן, דעם גאנצן אמת, און ביידע
וועלן זיי זיך האלטן אן עצה, וואס צו טאן... אט וואס עס קומט
ארויס א מאל דערפון, וואס א מענטש טוט א לאך!
    
ניין. עס איז שוין לאנג נישט געווען אזוי לעבעדיק ביי די
שאפיראס אין שטוב, ווי אין דעם דאזיקן אוונט. שוין לאנג נישט
געווען ביי זיי אזא פריילעכע וועטשערע. אלע האבן גערעדט, אלע
האבן געלאכט, און מער פון אלעמען בעטי מיטן קווארטיראנט. זיי
ביידע האבן דערציילט, ווער דער לאפידוס איז, און פון זייער
באגעגעניש מיט אים אין טעאטער און פון זייער געשפרעך און פון
אלעס, וואס מע האט איבערגעלעבט אין די לעצטע טעג. אלעס, וואס
האט פריער אויסגעוויזן זיך אזוי טרויעריק, האט איצט אויסגעזען
אזוי קאמיש, אז ס׳האט ניט־ווילנדיק ארויסגערופן א געלעכטער.
    
― דאנקען גאט ― האט שרה זיך ווי פארענטפערט ― דאנקען
גאט, וואס מע קאן לאכן. הלוואי זאל גאט געבן, מע זאל
אלצדינג קאנען דערציילן אין פריידן.
    
די שאפיראס האבן שוין לאנג אפגעגעסן וועטשערע, און דאס
דאזיקע געזינדל האט נאך אלץ פארבראכט אין פריילעכע שמועסן.
און אז דער בעל־הבית איז מיטן קאפ אויף א זייט, מיט
האלב־שלעפעריקע אויגן, האלטנדיק איין האנט אין בוזעם, אויפגעשטאנען אויף
צו גיין אין זיין רו אריין, האט אים דער קווארטיראנט פלוצעם,
גאר אומגעריכט אפגעשטעלט און איבערראשט:
    
― גאספאדין שאפירא! ― האט זיך ראבינאוויטש אנגערופן צום
בעל־הבית און האט אבער באלד דערפילט, אז די צונג איז אים
אין גלות, האט ער א הוסט געגעבן, ― גאספאדין שאפירא... איך בעט
אייך, דאס הייסט, איך האב אייך געוואלט בעטן, אויב איר ווילט,
דאס הייסט, אויב איר האט צייט, זיך מטריח זיין צו מיר, דאס
הייסט, איר זאלט זיך מטריח זיין מיט מיר צו מיר אויף עטלעכע
מינוט: איך דארף אייך עפעס זאגן, מיין איך איך דארף מיט אייך
עפעס רעדן זייער א וויכטיקע און אן ערנסטע זאך...
    
דאס שלעפעריקע פנים פון שאפיראן איז אין איין מינוט געווארן
וואכנדיק און שיינענדיק. ער האט ארויסגענומען די האנט פון בוזעם
און אריינגעשטעקט זי אין קעשענע אריין און, קוקנדיק אויפן
קווארטיראנט פון אויבן אראפ, האט ער א זאג געגעבן צו אים כלומרשט
גאנץ קאלטבלוטיק:
    
― ס׳איז אפילו שפעטלעך שוין. נאר אז איר זאגט א וויכטיקע
זאך און אן ערנסטע, איז מהיכא־תיתי, קומט וועלן מיר הארכן.
    
פארשטייט זיך, אז דוד שאפירא האט גאנץ גוט געוווסט, וואס
דאס איז פאר א „וויכטיקע און אן ערנסטע זאך״. ער האט דערויף
ארויסגעקוקט שוין פון לאנג, נאר דער וויסטער פסח האט
איבערגעשלאגן.
    
אחוץ דעם וואס דער דאזיקער גליקלעכער פאטער איז געווען
צופרידן, וואס גאט האט אים באשערט אזא פיינעם געראטענעם
חתן פאר זיין טאכטער, איז דוד שאפירא געווען צופרידן דערמיט,
וואס ראבינאוויטש האט זיך געווענדט צו אים פריער ווי צו
אלעמען. „א טאטנס א קינד לאזט זיך באלד דערקענען...״ האט זיך
געטראכט שאפירא און אראפגעלאזט דעם קאפ אראפ, ווי א מענטש, וואס
איז אנגעלאדן מיט וויכטיקע געדאנקען, און מאכנדיק גרויסע שפאן,
האט ער זיך געלאזט מיטן קווארטיראנט, א צופרידענער, א
גליקלעכער, א שיינענדיקער, צו אים אין חדרל אריין.
    
נאר אויב דוד איז געווען א צופרידענער, א גליקלעכער און א
שיינענדיקער, היינט ווי צופרידן, גליקלעך און שיינענדיק האט שוין
באדארפט זיין שרה, אז זי האט שוין סוף־כל־סוף זיך דערלעבט דעם
דאזיקן נחת? האט דען שרה נישט פארויסגעזען שוין פון ווייס
איך ווען אן, אז אזוי וועט דאס זיין? האט זי דען נישט
ארויסגעזען פונעם ערשטן טאג אן, אז ס׳איז א שידוך, א זיווג מן־השמים?
„און נאך וואס פאר א שידוך! וואס פאר אן אויסגעשפילטער שידוך!
קיין עין־הרע נישט! קיין בייז אויג זאל נישט שולט זיין!״
    
אזוי טראכט זיך שרה, נעמט זיך צו סיאמקען, אים העלפן
אויסטאן צו שלאפן גיין, און האט מורא א קוק צו געבן אויף דער
טאכטער. און די טאכטער? נאר לאמיר ניט רעדן פון דער
טאכטער. לאמיר נעט רעדן גארנישט. צו הייליק זענען די דאזיקע
מינוטן, ווען דער געליבטער הייבט אן פלאנטען מיט דער צונג, זאגט
נישט דאס, וואס ער וויל זאגן, און ווי באנאל ווי נאריש די
דאזיקע ווערטער זאלן נישט זיין, ווערטער, וואס יעדער יונגער מענטש
זאגט זיי אפ איין מאל אין זיין לעבן, קלינגען זיי דאך פאר דער
געליבטער ווי די שענסטע מוזיק און בלייבן דאך איבער אויף
שטענדיק אין זכרון און קאנען נישט פארגעסן ווערן אייביק און
אייביק.
    
תחילת האט בעטי גענומען א בוך און זיך אוועקגעזעצט נאענט
צום לאמפ, כלומרשט לייענען. נאר דערזען, אדער בעסער געזאגט,
ד ע ר פ י ל ט , ווי די מאמע ווארפט אויף איר מיט אויגן און
בענטשט זי, קאן זי עס מסתמא נישט ליידן. קינדער האבן נישט
ליב, אז א מאמע ציטערט איבער זיי צופיל און בענטשט זיי אויף
יעדן טריט און שריט ― עס שלאגט אזש צו דער גאל! האט זיך
בעטי אויפגעהויבן און דורך דער נאז א מורקע געגעבן דער מאמען א
גוטע נאכט און איז אוועק צו זיך אין איר חדרל אריין ― און וואס
דארטן איז געווען ― דאס איז שוין, דאכט זיך, נישט אונדזער עסק.
נאר דער קליינער סיאמקע, וואס האט שוין אין זיך א סך יידישע
גענג און האט ליב אריינשטעקן זיין נאז אומעטום, אפילו דארט ווו
מע דארף ניט, האט אנדערש נישט געקאנט גיין שלאפן, ביז די
מאמע וועט אים נישט קלאר מאכן, ערשטנס, אויף וואס פאר א
סוד האט עס דער רעפעטיטאר אוועקגערופן דעם טאטן צו זיך אין
אלקער אריין? איז איין מאל אוועק. צווייטנס: וואס איז עפעס בעטי
אזוי רויט געווארן? ווידער. וואס איז זי עפעס אוועק ווי א ברוגזע
צו זיך אין אלקער?
    
― נו, שלאפן, שלאפן! וועסט אלצדינג וויסן, וועסטו גיך אלט
ווערן... ― זאגט צו אים שרה כלומרשט מיט כעס און שלעפט פון
אים די שטיוועלעך. נאר בלאטע, סיאמקען נארט מען נישט. ער
זעט גאנץ גוט נאך אירע אויגן און נאך איר זיפצן, וואס זי
זיפצט, אז די מאמע איז אים היינט עפעס זייער האפערדיק און אז
מע מעג איר ארויפקריכן אויפן קאפ, וועט זי אויך גארנישט זאגן:
און ער טראכט זיך: „וואס א שטייגער בעט מען אצינד ביי דער
מאמע? אצינד וועט מען דאך ביי איר אלצדינג פועלן...״
  
* * *
    
דוד האט נאך נישט צייט געהאט זיך רעכט אוועקצוזעצן אויפן
איינציקן בענקל, וואס ביים קווארטיראנט אין חדר; דער
קווארטיראנט האט ערשט אנגעהויבן צוטרעטן מיט א לאנגער הקדמה
וועגן זיין וויכטיקן ענין; שרה האט נאך נישט געענדיקט אויסטאן
סיאמקען אינגאנצן אויף צו שלאפן גיין, ― און עס האט זיך
דערהערט פון אונטן א שטארקער און א לאנגער קלונג, יענער באקאנטער
קלונג, וואס נאר פאליציע, אי דאס ניט אומעטום, קאן זיך דערלויבן
אזוי ברייט צו קלינגען, ― און ניט שפעטער ווי אין א מינוט ארום,
איז שאפיראס וווינונג געווען פול מיט באקאנטע און אומבאקאנטע געסט.
אקאלאדאטשניקעס, טשינאווניקעס און זשאנדארמען ― און עס האט זיך
אנגעהויבן ווידער א זוכעניש, אן איבערקערעניש, מיט איינעם ווארט,
א צווייטער „אביסק״. און ניט אזוי נאך דער „ביסק״ ווי די
„סליעדסטוויע [следствие: דורכקוק]״, וואס האט זיך אנגעהויבן, אן אויספארשונג, אן
אויספרעגעניש איטלעכן באזונדער פון קליין ביז גרויס: פריער ווי אזוי
ער הייסט, מיט זיין אמתן יידישן נאמען, און וויפל ער איז
אלט, און מיט וואסער א רעכט ער זיצט אין דער דאזיקער שטאט?
דערנאך האט מען גענומען נאכפרעגן זיך ביי זיי, צו וועלכער
סעקטע געהערן זיי: צו די „אשקענימצעס״, „סעפארדימצעס״,
„כאסידימצעס״, אדער צו די „סיאפצעוווכעס״?.. און ערשט נאכדעם איז מען
ארויף אויפן רעכטן פונקט. וואס האבן זיי זיך אנגעקערט מיט
זייער שכן קיריל כמארא? מיט זיין ווייב קירילעכע? מיט זייער
זונדל וולאדימיר אדער וואלאדקע שטשיגירינסקי? ווער האט זיך
געקענט מיט דעם וואלאדקען נעענטער פון אלע? ווער האט זיך מיט
אים געשפילט און אין וואס מע האט זיך מיט אים געשפילט?
וואס פלעגט מען אים שענקען און ווער פלעגט אים שענקען? ווער
האט מיט אים געלערנט אן געלט און צוליב וואס? ווער האט אים
געזען צום לעצטן מאל אינעם טאג, וואס ער איז אומגעקומען, און
ווי אזוי איז דאס געווען און ווען איז דאס געווען און ווו איז דאס
געווען? ― אלצדינג איז אויסגעפרעגט געווארן, און דער שפיץ איז
געווען, אז העט שפעט, ווייט נאך האלבער נאכט שוין, האט מען
גאנץ פיין פארנומען דעם בעל־הבית, דוד שאפירא, מיט זיין טאכטערל
און מיט זיין זונדל און מיט זיין קווארטיראנט דעם שקלאווער
מעשטשאנין [мещанин: בירגער], וואס לערנט זיך אויף דאנטיסט, הערש מאוושאוויטש
ראבינאוויטש, אזוי אז אין שטוב איז געבליבן נאר איין
שרה שאפירא, וואס האט זיך געבעטן, געוויינט, איינגעלייגט די וועלט, מע זאל זי
ניט איבערלאזן אליין, מע זאל זי אויך מיטנעמען מיט זיי, ווארעם
זי וועט דאס ניט אויסהאלטן, זי וועט דא משוגע ווערן! זי וועט
זיך דאס לעבן נעמען! ― עס האט איר אבער נישט געהאלפן קיין
שמע־ישראל.
    
אז אלע האבן זיך צעפארן און שרה איז געבליבן אליין
מיט די פיר ווענט, האט זי פארבראכן מיט די הענט,
אנידערגעפאלן אויפן בעט און האט געחלשט.
    
דאס זיבן־און־פופציקסטע קאפיטל
    
 ש ר ה ר יי ס ט ק ב ר י ם
    
שרה שאפירא האט טאקע געהאט זיך געגעבן דאס ווארט, אז
וואל זי וועט לעבן, זאל איר פוס נישט אריבערטרעטן די שוועל
פון איר שוויגערין, די צדקת, דערפאר וואס יענע האט זיך אין
מיטן חול־המועד פסח אויפגעהויבן און אנטלאפן מיט אירע קינדער
פונעם פאגראם און נישט געגעבן צו וויסן אן אייגענעם ברודער, אז
זי אנטלויפט. פונדעסטוועגן, אז זי האט זיך אויפגעכאפט פונעם חלשן
און דערזען דעם חורבן, אן מע האט פארנומען ביי איר די גאנצע
שטוב און איבערגעלאזט זי איינע אליין מיט די פיר ווענט, האט זי
נישט געמאכט קיין לאנגע שהיות און, ווי נאר עס איז געווארן טאג,
איז זי אוועק גלייך צו איר רייכן שוואגער, וואס איז שוין געהאט
געקומען פונעם רבין. עס איז אבער געווען נאך צו פרי און שלמה
פאמיליאנט מיט זיין גאנץ הויזגעזינד זענען נאך געשלאפן און מע
האט נישט געקאנט צוטרעטן צו אים אזוי גלייך, ווי שרהן האט זיך
געוואלט. אויפגעשטאנען זענען דערווייל נאר די דינסטן, וואס
האבן גערייניקט און געפוצט, געבערשטלט און געוועקסלט און געפרעסט
און געשטעלט סאמאווארן. שרה האט זיך קוים דערבעטן ביי זיי,
מען זאל זי אריינלאזן, און אז מע האט זי אריינגעלאזט, האט די ארעמע
מוטער פאר די פארווונדעטע דינסטן אויפגעעפנט איר ביטער
הארץ, געוויינט מיט ביטערע טרערן און געבראכן די הענט,
איבערגעגעבן זיי דעם גרויסן אומגליק, וואס איר האט געטראפן.
האבן דערהערט פאמיליאנטס טעכטער, אז עמיצער וויינט, זענען זיי
אויפגעשטאנען, געכאפט אויף זיך עפעס פון אויבן און ארויסגעגאנגען
א קוק טאן, ווער וויינט דארטן.
 
 