בראשית
. אין אנהייב האט גאט באשאפן דעם הימל און די ערד. . און די ערד איז געווען וויסט און ליידיק, און פינצטערניש איז געווען אויפן געזיכט פון תהום, און דער גייסט פון גאט האט געשוועבט אויפן געזיכט פון די וואסערן.
. האט גאט געזאגט זאל ווערן ליכט. און עס איז געווארן ליכט. . און גאט האט געזען דאס ליכט אז עס איז גוט; און גאט האט פאנאנדערגעשיידט צווישן דעם ליכט און צווישן דער פינצטערניש. . און גאט האט גערופן דאס ליכט טאג, און די פינצטערניש האט ער גערופן נאכט. און עס איז געווען אוונט, און עס איז געווען פרימארגן, איין טאג.
. האט גאט געזאגט זאל ווערן אן אויסשפרייט אין מיטן פון די וואסערן, און ער זאל פאנאנדערשיידן צווישן וואסערן און וואסערן. . און גאט האט געמאכט דעם אויסשפרייט, און האט פאנאנדערגעשיידט צווישן די וואסערן וואס אונטער דעם אויסשפרייט און צווישן די וואסערן וואס איבער דעם אויסשפרייט. און עס איז אזוי געשען. . און גאט האט גערופן דעם אויסשפרייט הימל. און עס איז געווען אוונט, און עס איז געווען פרימארגן, א צווייטן טאג.
. האט גאט געזאגט זאלן זיך איינזאמעלן די וואסערן פון אונטערן הימל אין איין ארט, און זאל זיך באווייזן די יבשה. און עס איז אזוי געשען. . און גאט האט גערופן די יבשה ערד, און די איינזאמלונג פון די וואסערן האט ער גערופן ימען. און גאט האט געזען אז דאס איז גוט.
. האט גאט געזאגט זאל די ערד ארויסגראזן גראז, קרייטעכץ וואס גיט ארויס זאמען, פרוכטביימער וואס טראגן פרוכט אויף דער ערד לויט זייערע מינים, וואס זייער זאמען איז אין זיי. און עס איז אזוי געשען. . און די ערד האט ארויסגעבראכט גראז, קרייטעכץ וואס גיט ארויס זאמען לויט זיינע מינים, און ביימער וואס טראגן פרוכט, וואס זייער זאמען איז אין זיי, לויט זייערע מינים. און גאט האט געזען אז דאס איז גוט. . און עס איז געווען אוונט, און עס איז געווען פרימארגן, א דריטן טאג.
. האט גאט געזאגט זאלן ווערן ליכטער אין דעם אויסשפרייט פון הימל, פאנאנדערצושיידן צווישן דעם טאג און צווישן דער נאכט, און זיי זאלן זיין פאר צייכנס און פאר צייטן, און פאר טעג און יארן. . און זיי זאלן זיין פאר ליכטער אין דעם אויסשפרייט פון הימל, צו לייכטן אויף דער ערד. און עס איז אזוי געשען. . און גאט האט געמאכט די צוויי גרויסע ליכטער דאס גרעסערע ליכט פאר דער געוועלטיקונג פון טאג, און דאס קלענערע ליכט פאר דער געוועלטיקונג פון דער נאכט; און די שטערן. . און גאט האט זיי אריינגעזעצט אין דעם אויסשפרייט פון הימל, צו לייכטן אויף דער ערד, . און צו געוועלטיקן איבער דעם טאג און איבער דער נאכט, און פאנאנדערצושיידן צווישן דעם ליכט און צווישן דער פינצטערניש. און גאט האט געזען אז דאס איז גוט. . און עס איז געווען אוונט, און עס איז געווען פרימארגן, א פירטן טאג.
. האט גאט געזאגט זאל דאס וואסער ווידמענען א ווידמענונג פון לעבעדיקע באשעפענישן, און פויגלען זאלן פליען אויף דער ערד, איבערן פרייען אויסשפרייט פון הימל. . און גאט האט באשאפן די גרויסע ים־חיות, און אלע לעבעדיקע באשעפענישן וואס קריכן, וואס דאס וואסער האט געווידמענט לויט זייערע מינים, און אלע געפליגלטע פויגלען לויט זייערע מינים. און גאט האט געזען אז דאס איז גוט.
. און גאט האט זיי געבענטשט, אזוי צו זאגן פרוכפערט אייך און מערט אייך, און פילט אן די וואסערן אין די ימען, און די פויגלען זאלן זיך מערן אויף דער ערד. . און עס איז געווען אוונט, און עס איז געווען פרימארגן, א פינפטן טאג.
. האט גאט געזאגט זאל די ערד ארויסברענגען לעבעדיקע באשעפענישן לויט זייערע מינים, בהמות און שרצים און חיות פון דער ערד לויט זייערע מינים. און עס איז אזוי געשען. . און גאט האט געמאכט די חיות פון דער ערד לויט זייערע מינים, און די בהמות לויט זייערע מינים, און אלע שרצים פון דער ערד לויט זייערע מינים. און גאט האט געזען אז דאס איז גוט.
. האט גאט געזאגט לאמיר מאכן מענטשן אין אונדזער געשטאלט, לויט אונדזער גלייכעניש, און זיי זאלן געוועלטיקן איבער די פיש פון ים, און איבער די פויגלען פון הימל, און איבער די בהמות, און איבער דער גאנצער ערד, און איבער אלע שרצים וואס קריכן אויף דער ערד. . און גאט האט באשאפן דעם מענטשן אין זיין געשטאלט; אין דער געשטאלט פון גאט האט ער אים באשאפן; א זכר און א נקבה האט ער זיי באשאפן.
. און גאט האט זיי געבענטשט, און גאט האט צו זיי געזאגט פרוכפערט אייך און מערט אייך, און פילט אן די ערד, און באצווינגט זי, און געוועלטיקט איבער די פיש פון ים, און איבער די פויגלען פון הימל, און איבער אלעם לעבעדיקן וואס קריכט אויף דער ערד.
. און גאט האט געזאגט זעט, איך האב אייך געגעבן יעטוועדער קרייטעכץ וואס גיט ארויס זאמען, וואס אויפן געזיכט פון דער גאנצער ערד, און יעטוועדער בוים וואס אויף אים איז דא ביימערפרוכט וואס גיט ארויס זאמען; פאר אייך זאל דאס זיין צום עסן. . און פאר אלע חיות פון דער ערד, און פאר אלע פויגלען פון הימל, און פאר אלץ וואס קריכט אויף דער ערד, וואס אין אים איז דא א לעבעדיקער אטעם, איז יעטוועדער גרין קרייטעכץ צום עסן. און עס איז אזוי געווען.
. און גאט האט געזען אלץ וואס ער האט געמאכט, ערשט עס איז זייער גוט. און עס איז געווען אוונט, און עס איז געווען פרימארגן, דעם זעקסטן טאג.
. אזוי זיינען פארענדיקט געווארן דער הימל און די ערד און זייער גאנצער חיל. . און גאט האט געענדיקט צום זיבעטן טאג זיין ארבעט וואס ער האט געמאכט, און ער האט גערוט אויפן זיבעטן טאג פון זיין גאנצער ארבעט וואס ער האט געמאכט. . און גאט האט געבענטשט דעם זיבעטן טאג, און האט אים געהייליקט, ווארום אין אים האט ער גערוט פון זיין גאנצער ארבעט וואס גאט האט באשאפנדיק געמאכט.
. דאס איז די געשיכטע פון דעם הימל און דער ערד ווען זיי זיינען באשאפן געווארן, אין דעם טאג וואס גאט דער האר האט געמאכט ערד און הימל.
. און קיין ביימל פון פעלד איז נאך ניט געווען אויף דער ערד, און קיין קרייטעכץ פון פעלד האט נאך ניט געשפראצט, ווארום גאט דער האר האט ניט געמאכט רעגענען אויף דער ערד, און א מענטש איז ניט געווען צו באארבעטן די ערד; . נאר א נעבל פלעגט אויפגיין פון דער ערד, און פלעגט אנטרינקען דאס גאנצע געזיכט פון דער ערד. . האט גאט דער האר געפורעמט דעם מענטשן פון שטויב פון דער ערד, און האט אריינגעבלאזן אין זיינע נאזלעכער אן אטעם פון לעבן, און דער מענטש איז געווארן א לעבעדיקער נפש. . און גאט דער האר האט געפלאנצט א גארטן אין עדן, אין מזרח, און האט דארטן אריינגעזעצט דעם מענטשן וואס ער האט געפורעמט. . און גאט דער האר האט געמאכט שפראצן פון דער ערד אלערליי ביימער גלוסטיק אנצוקוקן און גוט צום עסן; אויך דעם בוים פון לעבן, אין מיטן גארטן, און דעם בוים פון וויסן גוטס און שלעכטס.
. און א טייך איז ארויסגעגאנגען פון עדן אנצוטרינקען דעם גארטן, און פון דארטן האט ער זיך צעשיידט, און איז געווארן פיר טיילן. . דער נאמען פון איינעם איז פישון; דאס איז דער וואס רינגלט ארום דאס גאנצע לאנד חוילה, וואס דארטן איז דא גאלד; . און דאס גאלד פון יענעם לאנד איז גוט. דארטן איז דער בדולח און דער אניקלשטיין. . און דער נאמען פון צווייטן טייך איז גיחון; דאס איז דער וואס רינגלט ארום דאס גאנצע לאנד כוש. . און דער נאמען פון דריטן טייך איז חדקל; דאס איז דער וואס גייט צו מזרח פון אשור. און דער פירטער טייך, דאס איז פרת.
. און גאט דער האר האט גענומען דעם מענטשן, און האט אים אריינגעזעצט אין גארטן פון עדן, אים צו באארבעטען און אים צו היטן. . און גאט דער האר האט אנגעזאגט דעם מענטשן, אזוי צו זאגן פון אלע ביימער פון גארטן מעגסטו עסן; . אבער פון דעם בוים פון וויסן גוטס און שלעכטס, פון אים זאלסטו ניט עסן, ווארום אין דעם טאג וואס דו עסט פון אים, וועסטו זיכער שטארבן.
. און גאט דער האר האט געזאגט עס איז ניט גוט דער מענטש זאל זיין אליין; איך וועל אים מאכן א געהילף וועדליק פאר אים. . און גאט דער האר האט געפורעמט פון דער ערד אלערליי חיות פון פעלד און אלערליי פויגלען פון הימל, און געבראכט צו דעם מענטשן, צו זען וואס ער וועט זיי רופן, און וואס נאר דער מענטש וועט רופן איטלעך לעבעדיקע באשעפעניש, דאס זאל זיין איר נאמען. . האט דער מענטש אנגערופן נעמען פאר אלע בהמות, און פאר די פויגלען פון הימל, און פאר אלע חיות פון פעלד; אבער פאר אדמען האט ער ניט געפונען א געהילף וועדליק פאר אים. . האט גאט דער האר געלאזט פאלן א טיפן שלאף אויף דעם מענטשן, און ער איז איינגעשלאפן; און ער האט ארויסגענומען איינע פון זיינע ריפן, און האט פארשטאפט איר ארט מיט פלייש. . און גאט דער האר האט געבויט פון דער ריפ , וואס ער האט ארויסגענומען פון דעם מענטשן, א פרוי, און האט זי געבראכט צו דעם מענטשן. . האט דער מענטש געזאגט דאס מאל איז דאס א ביין פון מיינע ביינער, און פלייש פון מיין פלייש; די דאזיקע זאל גערופן ווערן פרוי, ווייל פון א מאן איז גענומען געווארן די דאזיקע. . דרום פארלאזט א מאן זיין פאטער און זיין מוטער, און באהעפט זיך אן זיין ווייב, און זיי ווערן איין לייב.
. און זיי זיינען ביידע געווען נאקעט, דער מענטש און זיין ווייב, און זיי פלעגן זיך ניט שעמען.

. און די שלאנג איז געווען ליסטיקער פון אלע חיות פון פעלד וואס גאט דער האר האט געמאכט, און זי האט געזאגט צו דער פרוי ניט־שוין האט גאט געזאגט, איר זאלט ניט עסן פון קיין בוים פון גארטן? . האט די פרוי געזאגט צו דער שלאנג פון דער פרוכט פון די ביימער פון גארטן מעגן מיר עסן, . נאר פון דער פרוכט פון דעם בוים וואס אין מיטן גארטן האט גאט געזאגט איר זאלט דערפון ניט עסן, און איר זאלט זיך דעראן ניט אנרירן, אזיסט וועט איר שטארבן. . האט די שלאנג געזאגט צו דער פרוי שטארבן וועט איר ניט שטארבן, . נאר גאט ווייס אז אין דעם טאג וואס איר עסט דערפון, וועלן זיך עפענען אייערע אויגן, און איר וועט זיין אזוי ווי גאט צו וויסן גוטס און שלעכטס. . האט די פרוי געזען אז דער בוים איז גוט צום עסן, און אז ער איז א גארונג פאר די אויגן, און דער בוים איז גלוסטיק אנצוקוקן, און זי האט גענומען פון זיין פרוכט, און האט געגעסן; און זי האט אויך געגעבן איר מאן מיט איר, און ער האט געגעסן. . און זייערע ביידנס אויגן האבן זיך געעפנט, און זיי האבן געוווסט אז זיי זיינען נאקעט; האבן זיי צונויפגענייט פייגנבלעטער, און זיך געמאכט גארטלען.
. און זיי האבן געהערט דעם קול פון גאט דעם האר, ווי ער גייט ארום אין גארטן אין דער קילקייט פון טאג; און דער מענטש און זיין ווייב האבן זיך באהאלטן פאר גאט דעם האר צווישן די ביימער פון גארטן. . האט גאט דער האר גערופן צו דעם מענטשן, און האט צו אים געזאגט ווו ביסטו? . האט ער געענטפערט איך האב געהערט דיין קול אין גארטן, און איך האב מורא געהאט, ווייל איך בין נאקעט, האב איך מיך באהאלטן. . האט ער געזאגט ווער האט דיר געזאגט אז דו ביסט נאקעט? האסטו געגעסן פון דעם בוים וואס איך האב דיר אנגעזאגט ניט צו עסן פון אים? . האט דער מענטש געזאגט די ווייב וואס דו האסט מיר געגעבן, זי האט מיר געגעבן פון דעם בוים, און איך האב געגעסן.
. האט גאט דער האר געזאגט צו דער פרוי וואס האסטו דא געטאן? האט די פרוי געזאגט די שלאנג האט מיך אנגערעדט, און איך האב געגעסן.
. האט גאט דער האר געזאגט צו דער שלאנג ווייל דו האסט דאס געטאן, זאלסטו זיין פארשאלטן פון צווישן אלע בהמות, און פון צווישן אלע חיות פון פעלד; אויף דיין בויך זאלסטו גיין, און שטויב זאלסטו עסן אלע טעג פון דיין לעבן. . און א פיינטשאפט וועל איך מאכן צווישן דיר און צווישן דער פרוי, און צווישן דיין זאמען און צווישן איר זאמען; ער וועט דיך טרעפן אין קאפ, און דו וועסט אים טרעפן אין טריט.
. צו דער פרוי האט ער געזאגט מערן וועל איך מערן דיין מאטערניש און דיין טראגווייעניש; מיט יסורים וועסטו געבערן קינדער, און צו דיין מאן וועט זיין דיין גלוסטונג, און ער וועט געוועלטיקן איבער דיר.
. און צו אדמען האט ער געזאגט ווייל דו האסט צוגעהערט צו דעם קול פון דיין ווייב, און געגעסן פון דעם בוים וואס איך האב דיר אנגעזאגט, אזוי צו זאגן זאלסט פון אים ניט עסן; זאל די ערד זיין פארשאלטן פון דיינעטוועגן; מיט מאטערניש זאלסטו זיך נערן פון איר אלע טעג פון דיין לעבן. . און דערנער און שטעכיק געוועקס זאל זי דיר מאכן שפראצן, און זאלסט עסן קרייטעכץ פון פעלד. . מיט דעם שווייס פון דיין פנים זאלסטו עסן ברויט, ביז דו קערסט זיך אום צו דער ערד; ווייל פון איר ביסטו גענומען געווארן; ווארום שטויב ביסטו, און צו שטויב זאסלטו זיך אומקערן.
. און דער מענטש האט גערופן דעם נאמען פון זיין ווייב חוה, ווייל זי איז געווען די מוטער פון אלעם לעבעדיקן.
. און גאט דער האר האט געמאכט פאר אדמען און פאר זיין ווייב העמדלעך פון פעל, און האט זיי באקליידט.
. און גאט דער האר האט געזאגט זע, דער מענטש איז געווארן ווי איינער פון אונדז צו וויסן גוטס און שלעכטס, און אצונד קען ער נאך אויסשטרעקן זיין האנט, און נעמען אויך פון דעם בוים פון לעבן, און ער וועט עסן, און וועט לעבן אייביק. . האט גאט דער האר אים ארויסגעשיקט פון דעם גארטן פון עדן, צו באארבעטן די ערד, וואס ער איז פון דארטן גענומען געווארן. . און ער האט ארויסגעטריבן דעם מענטשן; און ער האט אריינגעזעצט אין מזרח פון דעם גארטן פון עדן די כרובים, און די פלאמיקע שווערד וואס דרייט זיך, צו היטן דעם וועג צום בוים פון לעבן.

. און דער מענטש האט דערקענט זיין ווייב חוהן, און זי איז טראגעדיק געווארן, און האט געבארן קינען, און זי האט געזאגט איך האב געקריגן א מאן דורך גאט. . און זי האט ווידער געבארן – זיין ברודער הבלען.
און הבל איז געווען א פאסטוך פון שאף, און קין איז געווען אן ערדארבעטער. . און עס איז געווען נאך א פארלויף פון טעג, האט קין געבראכט פון דער פרוכט פון דער ערד א קרבן צו גאט. . און הבל, ער אויך האט געבראכט פון די ערשטלינגען פון זיינע שאף און פון זייערע פעטסטע. און גאט האט זיך געקערט צו הבלען און צו זיין קרבן, . און צו קינען און צו זיין קרבן האט ער זיך ניט געקערט. האט קינען זייער געערגערט, און זיין פנים איז אראפגעפאלן. . האט גאט געזאגט צו קינען פאר וואס פארדריסט דיך, און פאר וואס איז אראפגעפאלן דיין פנים? . פאר וואר, אויב דו וועסט גוטס טאן וועסטו אויפגענומען ווערן, און אויב דו וועסט ניט גוטס טאן, הויערט די זינד ביי דער טיר; און צו דיר איז איר גלוסטונג, אבער דו קענסט געוועלטיקן איבער איר.
. האט קין גערעדט צו זיין ברודער הבלען. און עס איז געווען, ווי זיי זיינען געווען אין פעלד, אזוי איז קין אויפגעשטאנען קעגן זיין ברודער הבלען, און האט אים געהרגעט.
. האט גאט געזאגט צו קינען ווו איז דיין ברודער הבל? האט ער געזאגט איך ווייס ניט; בין איך דען דער שומר פון מיין ברודער? . האט ער געזאגט וואס האסטו געטאן? דער קול פון דיין ברודערס בלוט שרייט צו מיר פון דער ערד. . און אצונד, פארשאלטן זאלסטו זיין פון דער ערד וואס האט אויפגעמאכט איר מויל צוצונעמען דיין ברודערס בלוט פון דיין האנט. . אז דו וועסט באארבעטן די ערד, זאל זי דיר מער ניט געבן איר קראפט; נע־ונד זאלסטו זיין אויף דער ערד. . האט קין געזאגט צו גאט מיין שטראף איז צו גרויס אריבערצוטראגן. . אט האסטו מיך היינט פארטריבן פון דעם געזיכט פון לאנד, און פון דיין פנים וועל איך זיין פארבארגן, און איך וועל זיין נע־ונד אויף דער ערד; וועט זיין, ווער־נאר עס טרעפט מיך וועט מיך דערהרגען. . האט גאט צו אים געזאגט דרום ווער־נאר עס הרגעט קינען זאל זיבנפאך גענומען ווערן נקמה פון אים. און גאט האט געמאכט קינען א צייכן, אז קיינער וואס טרעפט אים, זאל אים ניט דערשלאגן.
. און קין איז אוועקגעגאנגען פון פאר גאט, און האט זיך באזעצט אין לאנד נוד, אין מזרח פון עדן. . און קין האט דערקענט זיין ווייב, און זי איז טראגעדיק געווארן, און האט געבארן חנוכן. און ער האט געבויט א שטאט, און האט גערופן דעם נאמען פון דער שטאט אזוי ווי דער נאמען פון זיין זון, חנוך. . און ביי חנוכן איז געבארן געווארן עירד, און עירד האט געבארן מחויאלן, און מחויאל האט געבארן מתושאלן, און מתושאל האט געבארן למכן. . און למך האט זיך גענומען צוויי ווייבער; דער נאמען פון איינער איז געווען עדה, און דער נאמען פון דער צווייטער צלה. . און עדה האט געבארן יבלן; ער איז געווען דער פאטער פון די וואס זיצן אין געצעלטן און האבן פי. . און דער נאמען פון זיין ברודער איז געווען יובל; ער איז געווען דער פאטער פון אלע וואס האלטן א הארף און א פלייט. . און צלה, זי אויך האט געבארן תובל־קינען, דעם אויסשלייפער פון אלערליי קופער- און אייזנגעצייג; און די שוועסטער פון תובל־קינען איז געווען נעמה.
. און למך האט געזאגט צו זיינע ווייבערעדה און צלה, הערט מיין קול, ווייבער פון למכן, פארנעמט מיין ווארט; ווארום איך הרגע א מאן פאר מיין ווונד, און א יינגל פאר מיין בייל; . ווייל זיבנפאך ווערט גענומען פאר קינען נקמה, פאר למכן אבער זיבן און זיבעציק.
. און אדם האט ווידער דערקענט זיין ווייב, און זי האט געבארן א זון, און האט גערופן זיין נאמען שת, ווייל « גאט האט מיר באשערט אן אנדער זאמען אנשטאט הבלען, אז קין האט אים געהרגעט». . און ביי שתן, ביי אים אויך איז געבארן געווארן א זון, און ער האט גערופן זיין נאמען אנוש. דענצמאל האט מען אנגעהויבן רופן צו דעם נאמען יהוה.

. דאס איז דאס בוך פון די געבורטן פון אדמען ווען גאט האט באשאפן דעם מענטשן, האט ער אים אין דער גלייכעניש פון גאט געמאכט; . א זכר און א נקבה האט ער זיי באשאפן, און ער האט זיי געבענטשט, און האט גערופן זייער נאמען מענטש אין דעם טאג וואס זיי זיינען באשאפן געווארן. . און אדם האט געלעבט הונדערט און דרייסיק יאר, און האט געבארן א זון אין זיין גלייכעניש, אזוי ווי זיין געשטאלט, און האט גערופן זיין נאמען שת. . און די טעג פון אדמען נאכדעם ווי ער האט געבארן שתן, זיינען געווען אכט הונדערט יאר; און ער האט געבארן זין און טעכטער. . און אלע טעג וואס אדם האט געלעבט, זיינען געווען ניין הונדערט יאר און דרייסיק יאר; און ער איז געשטארבן.
. און שת האט געלעבט הונדערט יאר און פינף יאר, און האט געבארן אנושן. . און שת האט געלעבט נאכדעם ווי ער האט געבארן אנושן, אכט הונדערט יאר און זיבן יאר; און ער האט געבארן זין און טעכטער. . און אלע טעג פון שתן זיינען געווען ניין הונדערט יאר און צוועלף יאר; און ער איז געשטארבן.
. און אנוש האט געלעבט ניינציק יאר, און האט געבארן קיננען. . און אנוש האט געלעבט נאכדעם ווי ער האט געבארן קיננען, אכט הונדערט יאר און פופצן יאר; און ער האט געבארן זין און טעכטער. . און אלע טעג פון אנושן זיינען געווען ניין הונדערט יאר און פינף יאר; און ער איז געשטארבן.
. און קינן האט געלעבט זיבעציק יאר, און האט געבארן מהללאלן. . און קינן האט געלעבט נאכדעם ווי ער האט געבארן מהללאלן, אכט הונדערט יאר און פערציק יאר; און ער האט געבארן זין און טעכטער. . און אלע טעג פון קיננען זיינען געווען ניין הונדערט יאר און צען יאר; און ער איז געשטארבן.
. און מהללאל האט געלעבט פינף און זעכציק יאר, און האט געבארן ירדן. . און מהללאל האט געלעבט נאכדעם ווי ער האט געבארן ירדן, אכט הונדערט יאר און דרייסיק יאר; און ער האט געבארן זין און טעכטער. . און אלע טעג פון מהללאלן זיינען געווען אכט הונדערט יאר און פינף און ניינציק יאר; און ער איז געשטארבן.
. און ירד האט געלעבט הונדערט יאר און צוויי און זעכציק יאר, און האט געבארן חנוכן. . און ירד האט געלעבט נאכדעם ווי ער האט געבארן חנוכן, אכט הונדערט יאר; און ער האט געבארן זין און טעכטער. . און אלע טעג פון ירדן זיינען געווען ניין הונדערט יאר און צוויי און זעכציק יאר; און ער איז געשטארבן.
. און חנוך האט געלעבט פינף און זעכציק יאר, און האט געבארן מתושלחן. . און חנוך איז געגאנגען מיט גאט נאכדעם ווי ער האט געבארן מתושלחן, דריי הונדערט יאר; און ער האט געבארן זין און טעכטער. . און אלע טעג פון חנוכן זיינען געווען דריי הונדערט יאר און פינף און זעכציק יאר. . און חנוך איז געגאנגען מיט גאט; און ער איז ניט געווארן, ווארום גאט האט אים צוגענומען.
. און מתושלח האט געלעבט הונדערט יאר און זיבן און אכציק יאר, און האט געבארן למכן. . און מתושלח האט געלעבט נאכדעם ווי ער האט געבארן למכן, זיבן הונדערט יאר און צוויי און אכציק יאר; און ער האט געבארן זין און טעכטער. . און אלע טעג פון מתושלחן זיינען געווען ניין הונדערט יאר און ניין און זעכציק יאר; און ער איז געשטארבן.
. און למך האט געלעבט הונדערט יאר און צוויי און אכציק יאר, און האט געבארן א זון. . און ער האט גערופן זיין נאמען נח, אזוי צו זאגן דער דאזיקער וועט אונדז זיין א נחמה פאר אונדזער ארבעט, און פאר דער מאטערניש פון אונדזערע הענט, פון וועגן דער ערד וואס גאט האט זי פארשאלטן. . און למך האט געלעבט נאכדעם ווי ער האט געבארן נחן, פינף הונדערט יאר און פינף און ניינציק יאר; און ער האט געבארן זין און טעכטער. . און אלע טעג פון למכן זיינען געווען זיבן הונדערט יאר און זיבן און זיבעציק יאר; און ער איז געשטארבן.
. און אז נח איז געווארן פינף הונדערט יאר אלט, האט נח געבארן שמען, חמען, און יפתן.

. און עס איז געווען, אז די מענטשן האבן זיך אנגעהויבן מערן אויפן געזיכט פון דער ערד, און ביי זיי זיינען געבארן געווארן טעכטער, . האבן די זין פון גאט געזען די טעכטער פון מענטשן אז זיי זיינען שיין, און זיי האבן זיך גענומען ווייבער וועמען־נאר זיי האבן אויסדערוויילט. . האט גאט געזאגט מיין גייסט זאל ניט בלייבן אין דעם מענטשן אויף אייביק, ווארום ער איז פארט פלייש; נאר זיינע טעג זאלן זיין הונדערט און צוואנציק יאר.
. די נפילים זיינען געווען אויף דער ערד אין יענע טעג – און אויך דערנאך – ווען די זין פון גאט פלעגן קומען צו די טעכטער פון מענטשן, און זיי פלעגן געבערן פון זיי; דאס זיינען די גיבורים וואס פון פארצייטן, מענער מיט א נאמען.
. און גאט האט געזען אז דאס בייז פון דעם מענטשן איז גרויס אויף דער ערד, און די גאנצע טראכטונג פון די מחשבות פון זיין הארצן איז רק צום בייזן א גאנצן טאג. . און גאט האט חרטה געהאט וואס ער האט געמאכט דעם מענטשן אויף דער ערד, און ער איז געווען באקומערט אין זיין הארצן. . און גאט האט געזאגט איך וועל אפמעקן דעם מענטשן וואס איך האב באשאפן, פון דעם געזיכט פון דער ערד; פון א מענטשן ביז א בהמה, ביז א שרץ, און ביז א פויגל פון הימל; ווארום איך האב חרטה וואס איך האב זיי געמאכט. . אבער נח האט געפונען לייטזעליקייט אין די אויגן פון גאט.
נח
. דאס איז די געשיכטע פון נחן. נח איז געווען א גערעכטער, ערלעכער מאן אין זיין דור; מיט גאט איז געגאנגען נח. . און נח האט געבארן דריי זין שם, חם, און יפת. . און די ערד איז פארדארבן געווארן פאר גאט, און די ערד איז פול געווארן מיט אומרעכט. . און גאט האט געזען די ערד, ערשט זי איז פארדארבן, ווייל יעטוועדער לייב האט פארדארבן זיין וועג אויף דער ערד. . און גאט האט געזאגט צו נחן דער סוף פון אלע לייבער איז געקומען פאר מיר, ווארום די ערד איז פול מיט אומרעכט דורך זיי; און זע, איך ברענג זיי אום מיט דער ערד. . מאך דיר א תבה פון פימסנהאלץ; אין קאמערן זאלסטו מאכן די תבה, און זאלסט זי אויספעכן פון אינעווייניק און פון אויסנווייניק מיט פעך. . און אט ווי דו זאלסט זי מאכן דריי הונדערט איילן די לענג פון דער תבה, פופציק איילן איר ברייט, און דרייסיק איילן איר הייך. . א גיבלדאך זאלסטו מאכן צו דער תבה, און אויף אן אייל [די ברייט] זאלסטו זי פארענדיקן פון אויבן; און דעם איינגאנג פון דער תבה זאלסטו מאכן אין איר זייט; מיט אן אונטערשטן, צווייטן, און דריטן שטאק זאלסטו זי מאכן. . און איך, זע, איך ברענג א מבול וואסער אויף דער ערד, אומצוברענגען יעטוועדער לייב וואס אין אים איז דא אן אטעם פון לעבן, פון אונטערן הימל; אלץ וואס אויף דער ערד וועט אומקומען. . אבער איך וועל אויפשטעלן מיין בונד מיט דיר, און וועסט אריינגיין אין דער תבה, דו און דיינע זין, און דיין ווייב, און דיינע זינס ווייבער, מיט דיר. . און פון אלץ וואס לעבט, פון אלע לייבער, זאלסטו אריינברענגען צו צוויי פון איטלעכן אין דער תבה, אויף צו דערהאלטן ביים לעבן מיט דיר; א זכר און א נקבה זאלן זיי זיין. . פון די פויגלען לויט זייערע מינים, און פון די בהמות לויט זייערע מינים, פון אלע שרצים פון דער ערד לויט זייערע מינים, צו צוויי פון איטלעכן זאלן אריינגיין צו דיר, אויף צו דערהאלטן ביים לעבן. . און דו נעם דיר פון יעטוועדער עסנווארג וואס ווערט געגעסן, און זאמל איין צו דיר, כדי עס זאל זיין פאר דיר און פאר זיי צום עסן.
. און נח האט אזוי געטאן; אזוי ווי אלץ וואס גאט האט אים באפוילן, אזוי האט ער געטאן.

. און גאט האט געזאגט צו נחן גיי אריין דו און דיין גאנץ הויזגעזינט אין דער תבה, ווארום דיך האב איך געזען גערעכט פאר מיר אין דעם דאזיקן דור. . פון אלע ריינע בהמות זאלסטו דיר נעמען צו זיבן און זיבן, איטלעכס מיט זיין פאר; און פון די בהמות וואס זיי זיינען ניט ריין, צו צוויי, איטלעכס מיט זיין פאר. . אויך פון די פויגלען פון הימל צו זיבן און זיבן, אן ער און א זי, כדי צו דערהאלטן זאמען אויפן געזיכט פון דער גאנצער ערד. . ווארום אין זיבן טעג ארום, מאך איך רעגענען אויף דער ערד פערציק טעג און פערציק נעכט, און איך וועל אפמעקן דעם גאנצן באשטאנד וואס איך האב געמאכט, פון דעם געזיכט פון דער ערד.
. און נח האט געטאן אזוי ווי אלץ וואס גאט האט אים באפוילן.
. און נח איז געווען זעקס הונדערט יאר אלט, ווען דער מבול איז געווען אויף דער ערד. . און נח, און זיינע זין, און זיין ווייב, און זיינע זינס ווייבער, מיט אים, זיינען אריינגעגאנגען אין דער תבה, פון וועגן דעם וואסער פון מבול. . פון די ריינע בהמות, און פון די בהמות וואס זיינען ניט ריין, און פון די פויגלען און אלץ וואס קריכט אויף דער ערד, . זיינען צו צוויי צו צוויי אריינגעגאנגען צו נחן אין דער תבה, א זכר און א נקבה, אזוי ווי גאט האט באפוילן נחן.
. און עס איז געווען צו זיבן טעג, אזוי איז דאס וואסער פון מבול געווען אויף דער ערד. . אין דעם זעקס הונדערטסטן יאר פון נחס לעבן, אין צווייטן חודש, אין זיבעצנטן טאג פון חודש, אין דעם דאזיקן טאג האבן אויסגעבראכן אלע קוואלן פון גרויסן תהום, און די פענצטער פון הימל האבן זיך געעפנט. . און דער רעגן איז געווען אויף דער ערד פערציק טעג און פערציק נעכט.
. אין דעם דאזיקן אייגענעם טאג זיינען אריינגעגאנגען נח, און שם, און חם, און יפת, נחס זין, און נחס ווייב, און די דריי ווייבער פון זיינע זין מיט זיי, אין דער תבה; . זיי, און אלע חיות לויט זייערע מינים, און אלע בהמות לויט זייערע מינים, און אלע שרצים וואס קריכן אויף דער ערד לויט זייערע מינים, און אלע עופות לויט זייערע מינים, איטלעך פויגל, איטלעך געפליגל. . און זיי זיינען אריינגעגאנגען צו נחן אין דער תבה, צו צוויי, צו צוויי פון אלע לייבער וואס אין זיי איז דא אן אטעם פון לעבן. . און די וואס זיינען אריינגעגאנגען, זיינען אריינגעגאנגען א זכר און א נקבה פון אלע לייבער, אזוי ווי גאט האט אים באפוילן; און גאט האט פארשלאסן הינטער אים.
. און דער מבול איז געווען פערציק טעג אויף דער ערד, און די וואסערן האבן זיך געמערט, און זיי האבן געטראגן די תבה, און זי האט זיך אויפגעהויבן איבער דער ערד. . און די וואסערן האבן זיך געשטארקט, און האבן זיך זייער געמערט אויף דער ערד, און די תבה איז געגאנגען אויף דער אויבערפלעך פון די וואסערן. . און די וואסערן האבן זיך זייער זייער געשטארקט אויף דער ערד; און עס זיינען פארדעקט געווארן אלע הויכע בערג וואס אונטערן גאנצן הימל. . פופצן איילן אריבער האבן זיך די וואסערן געשטארקט, און די בערג זיינען פארדעקט געווארן. . און עס איז אומגעקומען יעטוועדער לייב וואס באוועגט זיך אויף דער ערד, סיי א פויגל, סיי א בהמה, סיי א חיה, סיי יעטוועדער שרץ וואס קריכט אויף דער ערד, און יעטוועדער מענטש; . אלץ וואס אין זיינע נאזלעכער איז געווען א הויך פון א לעבעדיקן אטעם, אלץ וואס אויף דער יבשה, איז געשטארבן. . און ער האט אפגעמעקט דעם גאנצן באשטאנד וואס אויפן געזיכט פון דער ערד, פון א מענטשן ביז א בהמה, ביז א שרץ, און ביז א פויגל פון הימל; און זיי זיינען אפגעמעקט געווארן פון דער ערד, און נאר נח איז געבליבן, און די וואס מיט אים אין דער תבה. . און די וואסערן האבן זיך געשטארקט אויף דער ערד הונדערט און פופציק טעג.

. און גאט האט געדאכט אן נחן, און אן אלע חיות, און אן אלע בהמות, וואס מיט אים אין דער תבה, און גאט האט געמאכט אריבערגיין א ווינט אויף דער ערד, און די וואסערן האבן זיך איינגעשטילט. . און עס זיינען פארשטאפט געווארן די קוואלן פון תהום, און די פענצטער פון הימל; און דער רעגן פון הימל איז פארהאלטן געווארן. . און די וואסערן האבן געהאלטן אין איין אפטרעטן פון דער ערד; און די וואסערן זיינען געמינערט געווארן צום סוף פון הונדערט און פופציק טעג. . און די תבה האט גערוט אין זיבעטן חודש, אין זיבעצנטן טאג פון חודש, אויף די בערג פון אררט. . און די וואסערן האבן געהאלטן אין איין געמינערט ווערן ביזן צענטן חודש; אין צענטן חודש, אין ערשטן טאג פון חודש, האבן זיך באוויזן די שפיצן פון די בערג.
. און עס איז געווען צום סוף פון פערציק טעג, האט נח געעפנט דעם פענצטער פון דער תבה וואס ער האט געמאכט. . און ער האט ארויסגעשיקט דעם ראב, און ער איז ארויס הין און צוריק, ביז דאס וואסער איז אפגעטריקנט געווארן פון דעם געזיכט פון דער ערד. . האט ער ארויסגעשיקט פון זיך די טויב, צו זען אויב דאס וואסער איז אפגעפאלן פון דעם געזיכט פון דער ערד. . אבער די טויב האט ניט געפונען קיין אפרו פאר איר פוסטריט, און זי האט זיך אומגעקערט צו אים אין דער תבה, ווייל וואסער איז געווען אויפן געזיכט פון דער גאנצער ערד. האט ער אויסגעשטרעקט זיין האנט, און האט זי גענומען און זי אריינגעבראכט צו זיך אין דער תבה. . און ער האט אפגעווארט נאך אנדערע זיבן טעג, און האט ווידער ארויסגעשיקט די טויב פון דער תבה. . און די טויב איז געקומען אין אוונטצייט, ערשט אן אפגעריסן איילבערטבלאט איז אין איר מויל, און נח האט געוווסט אז דאס וואסער איז אפגעפאלן פון דער ערד. . האט ער אפגעווארט נאך אנדערע זיבן טעג, און האט ארויסגעשיקט די טויב, און זי האט זיך מער ניט אומגעקערט צו אים ווידער.
. און עס איז געווען אין דעם זעקס הונדערט און ערשטן יאר, אין ערשטן חודש, אין ערשטן טאג פון חודש, איז אפגעטריקנט געווארן דאס וואסער פון דער ערד, און נח האט אראפגענומען דעם דעק פון דער תבה, און האט א קוק געטאן, ערשט דאס געזיכט פון דער ערד איז טרוקן. . און אין צווייטן חודש, אין זיבן און צוואנציקסטן טאג פון חודש, איז אויסגעטריקנט געווארן די ערד.
. און גאט האט גערעדט צו נחן, אזוי צו זאגן . גיי ארויס פון דער תבה, דו, און דיין ווייב, און דיינע זין, און די ווייבער פון דיינע זין, מיט דיר. . יעטוועדער לעבעדיקע זאך וואס מיט דיר, פון אלע לייבער, סיי א פויגל, סיי א בהמה, סיי יעטוועדער שרץ וואס קריכט אויף דער ערד, ברענג ארויס מיט זיך, און זיי זאלן זיך ווידמענען אויף דער ערד, און זיך פרוכפערן און מערן אויף דער ערד.
. איז ארויסגעגאנגען נח, און זיינע זין, און זיין ווייב, און זיינע זינס ווייבער, מיט אים. . יעטוועדער חיה, יעטוועדער שרץ, און יעטוועדער פויגל, אלץ וואס באוועגט זיך אויף דער ערד, לויט זייערע משפחות, זיינען ארויסגעגאנגען פון דער תבה. . און נח האט געבויט א מזבזח צו גאט, און ער האט גענומען פון אלע ריינע בהמות, און פון אלע ריינע פויגלען, און האט אויפגעבראכט בראנדאפפער אויפן מזבח. . און גאט האט געשמעקט דעם געשמאקן ריח, און גאט האט געזאגט אין זיין הארצן איך וועל מער ווידער ניט פארשילטן די ערד פון וועגן דעם מענטשן; ווארום די טראכטונג פון דעם מענטשנס הארצן איז שלעכט פון זיין יוגנט אן; און איך וועל מער ווידער ניט דערשלאגן אלץ וואס לעבט, אזוי ווי איך האב געטאן. . אזוי לאנג ווי די טעג פון דער ערד, זאל זייאונג און שניט, און קעלט און היץ, און זומער און ווינטער, און טאג און נאכט, ניט אויפהערן.

. און גאט האט געבענטשט נחן און זיינע זין, און האט צו זיי געזאגט פרוכפערט אייך און מערט אייך, און פילט אן די ערד. . און אייער מורא און אייער שרעק זאל זיין אויף יעטוועדער חיה פון דער ערד, און אויף יעטוועדער פויגל פון הימל, אויף אלץ וואס די ערד ווידמענט, און אויף אלע פישן פון ים; אין אייער האנט זיינען זיי איבערגעגעבן. . אלץ וואס באוועגט זיך, וואס לעבט, זאל זיין פאר אייך צום עסן; אזוי ווי גרינע קרייטעכץ האב איך אייך דאס אלץ געגעבן. . נאר פלייש מיט זיין לעבן, זיין בלוט, זאלט איר ניט עסן. . און פאר וואר, אייער בלוט, פון אייערע נפשות, וועל איך אויפמאנען; פון דער האנט פון איטלעכער חיה וועל איך עס אויפמאנען, און פון דער האנט פון דעם מענטשן, פון דער האנט פון דעם מענטשן זיין ברודער, וועל איך אויפמאנען דאס לעבן פון א מענטשן. . דער וואס פארגיסט דאס בלוט פון א מענטשן, זאל דורך א מענטשן זיין בלוט פארגאסן ווערן; ווארום אין דער געשטאלט פון גאט האט ער געמאכט דעם מענטשן. . און איר, פרוכפערט אייך און מערט אייך; ווידמענט אייך אויף דער ערד, און מערט אייך אויף איר.
. און גאט האט געזאגט צו נחן און צו זיינע זין מיט אים, אזוי צו זאגן . און איך, זע, איך שטעל אויף מיין בונד מיט אייך, און מיט אייער זאמען נאך אייך, . און מיט יעטוועדער לעבעדיקער באשעפעניש וואס מיט אייך, סיי א פויגל, סיי א בהמה, סיי יעטוועדער חיה פון דער ערד מיט אייך, פון די אלע וואס זיינען ארויסגעגאנגען פון דער תבה, אלע לעבעדיקע זאכן פון דער ערד. . און איך וועל אויפשטעלן מיין בונד מיט אייך, און עס וועלן מער ניט פארשניטן ווערן אלע לייבער פון א מבול־געוויסער, און עס וועט מער ניט זיין קיין מבול אומצוברענגען די ערד. . און גאט האט געזאגט דאס איז דער צייכן פון דעם בונד וואס איך גיב צווישן מיר און צווישן אייך, און צווישן יעטוועדער לעבעדיקער באשעפעניש וואס מיט אייך, אויף אייביקע דורות . מיין בויגן האב איך אריינגעטאן אין וואלקן, און ער וועט זיין פאר א צייכן פון בונד צווישן מיר און צווישן דער ערד. . און עס וועט זיין, ווען איך טו וואלקענען א וואלקן אויף דער ערד, אזוי וועט זיך באווייזן דער בויגן אין דעם וואלקן, . און איך וועל זיך דערמאנען אן מיין בונד וואס צווישן מיר און צווישן אייך, און צווישן יעטוועדער לעבעדיקער באשעפעניש פון אלע לייבער, און דאס וואסער וועט מער ניט ווערן א מבול אומצוברענגען אלע לייבער. . און דער בויגן וועט זיין אין דעם וואלקן, און איך וועל קוקן אויף אים, כדי זיך צו דערמאנען אן דעם אייביקן בונד צווישן גאט און צווישן יעטוועדער לעבעדיקער באשעפעניש פון אלע לייבער וואס אויף דער ערד. . און גאט האט געזאגט צו נחן דאס איז דער צייכן פון דעם בונד וואס איך האב אויפגעשטעלט צווישן מיר און צווישן אלע לייבער וואס אויף דער ערד.
. און די זין פון נחן וואס זיינען ארויסגעגאנגען פון דער תבה, זיינען געווען שם, חם, און יפת; און חם, דאס איז דער פאטער פון כנען. . די דאזיקע דריי זיינען געווען די זין פון נחן, און פון זיי האט זיך צעשפרייט די גאנצע ערד.
. און נח דער אקערמאן האט גענומען און האט געפלאנצט א וויינגארטן. . און ער האט געטרונקען פון דעם וויין, און איז געווארן שיכור און האט זיך אפגעדעקט אין זיין געצעלט. . האט חם דער פאטער פון כנען געזען די נאקעטקייט פון זיין פאטער, און האט דערציילט זיינע צוויי ברידער דרויסן. . האבן שם און יפת גענומען א מאנטל, און ארויפגעטאן אויף זייערע ביידנס אקסלען, און זיי זיינען געגאנגען הינטערוויילעכס, און האבן צוגעדעקט די נאקעטקייט פון זייער פאטער, מיט זייערע פנימער אהינטער, און זיי האבן ניט געזען די נאקעטקייט פון זייער פאטער. . און נח האט זיך אויסגעניכטערט פון זיין וויין, און האט געמערקט וואס זיין יינגערער זון האט אים געטאן. . און ער האט געזאגט פארשאלטן זאל זיין כנען, א קנעכט פון קנעכט זאל ער זיין ביי זיינע ברידער. . און ער האט געזאגט געלויבט איז יהוה דער גאט פון שם; און כנען זאל זיין א קנעכט ביי זיי. . דערברייטערן זאל גאט יפתן, און ער זאל רוען אין די געצעלטן פון שם; און כנען זאל זיין א קנעכט ביי זיי.
. און נח האט געלעבט נאכן מבול דריי הונדערט יאר און פופציק יאר. . און אלע טעג פון נחן זיינען געווען ניין הונדערט יאר און פופציק יאר; און ער איז געשטארבן.

. און דאס זיינען די געבורטן פון נחס קינדער שם, חם, און יפת; און ביי זיי זיינען געבארן געווארן זין נאכן מבול. . די זין פון יפתן זיינען געווען גומר, און מגוג, און מדי, און יון, און תובל, און משך, און תירס. . און די זין פון גומרן אשכנז, און ריפת, און תוגרמה. און די זין פון יונען אלישה, און תרשיש, כתים, און דודנים. . פון די דאזיקע האבן זיך פאנאנדערגעשיידט די אינדזלען פון די פעלקער אין זייערע לענדער, איטלעכער לויט זיין לשון, לויט זייערע משפחות, אין זייערע פעלקער.
. און די זין פון חמען זיינען געווען כוש, און מצרים, און פוט, און כנען. . און די זין פון כושן סבא, און חוילה, און סבתה, און רעמה, און סבתכא. און די זין פון רעמהן שבא און דדן. . און כוש האט געבארן נמרודן. ער איז געווען דער ערשטער מאכטיקער אויף דער ערד. . ער איז געווען א מאכטיקער יעגער פאר גאט; דרום ווערט געזאגט אזוי ווי נמרוד, א מאכטיקער יעגער פאר גאט. . און דער אנהייב פון זיין קיניגרייך איז געווען בבל, און ארך, און אכד, און כלנה, אין לאנד שנער. . פון יענעם לאנד איז ער ארויסגעגאנגען קיין אשור, און האט געבויט נינוה, און רחובות־עיר, און כלח, . און רסן, צווישן נינוה און צווישן כלח, דאס איז די גרויסע שטאט. . און מצרים האט געבארן לודים, און ענמים, און להבים, און נפתוחים, . און פתרוסים, און כסלוחים – פון וואנען די פלשתים זיינען ארויסגעקומען – און כפתורים.
. און כנען האט געבארן צידון זיין בכור, און חתן, . און דעם יבוסי, און דעם אמורי, און דעם גרגשי, . און דעם חוי, און דעם ערקי, און דעם סיני, . און דעם ארודי, און דעם צמרי, און דעם חמתי; און דערנאך האבן זיך צעשפרייט די משפחות פון דעם כנעני. . און דער געמארק פון דעם כנעני איז געווען פון צידון, ווי דו גייסט קיין גרר, ביז עזה; ווי דו גייסט קיין סדום, און עמורה, און אדמה, און צבוים, ביז לשע. . דאס זיינען די קינדער פון חם לויט זייערע משפחות, לויט זייערע לשונות, אין זייערע לענדער, אין זייערע פעלקער.
. און ביי שם, דעם פאטער פון אלע קינדער פון עבר, דעם עלטערן ברודער פון יפתן, אויך ביי אים זיינען געבארן געווארן קינדער. . די זין פון שמען זיינען געווען עילם, און אשור, און ארפכשד, און לוד, און ארם. . און די זין פון ארמען עוץ, און חול, און גתר, און מש. . און ארפכשד האט געבארן שלחן, און שלח האט געבארן עברן. . און ביי עברן זיינען געבארן געווארן צוויי זין; דער נאמען פון איינעם איז געווען פלג, ווייל אין זיינע טעג איז צעטיילט געווארן די ערד; און דער נאמען פון זיין ברודער איז געווען יקטן. . און יקטן האט געבארן אלמודדן, און שלפן, און חצרמותן, און ירחן, . און הדורמען, און אוזלן, און דקלהן, . און עובלן, און אבימאלן, און שבאן, . און אופירן, און חוילהן, און יובבן. די אלע זיינען געווען יקטנס זין. . און זייער וווינארט איז געווען פון משא, ווי דו קומסט קיין ספר, ביזן בארג פון מזרח. . דאס זיינען די זין פון שמען לויט זייערע משפחות, לויט זייערע לשונות, אין זייערע לענדער, לויט זייערע פעלקער.
. דאס זיינען די משפחות פון נחס זין לויט זייערע געבורטן, אין זייערע פעלקער; און פון די דאזיקע האבן זיך פאנאנדערגעשיידט די פעלקער אויף דער ערד נאכן מבול.

. און די גאנצע ערד איז געווען איין שפראך און איינע ווערטער. . און עס איז געווען, אז זיי האבן געצויגן אין מזרח, האבן זיי געפונען א פלוין אין לאנד שנער, און האבן זיך דארטן באזעצט. . און זיי האבן געזאגט איינער צום אנדערן קומט לאמיר מאכן ציגל און אויסברענען אין א ברענעריי. און די ציגל איז זיי געווען פאר שטיין, און ליים איז זיי געווען פאר וואפנע. . און זיי האבן געזאגט קומט לאמיר אונדז בויען א שטאט, און א טורעם מיט זיין שפיץ אין הימל, און לאמיר אונדז מאכן א נאמען, כדי מיר זאלן ניט צעשפרייט ווערן אויפן געזיכט פון דער גאנצער ערד. . האט גאט אראפגענידערט צו זען די שטאט און דעם טורעם, וואס די מענטשנקינדער האבן געבויט. . און גאט האט געזאגט זע, זיי זיינען איין פאלק, און איין שפראך איז ביי זיי אלעמען, און דאס איז ערשט אן אנהייב פון זייער טאן, און אצונד וועט פון זיי ניט פארמיטן ווערן אלץ וואס זיי טראכטן צו טאן. . קומט לאמיר אראפנידערן, און צעמישן דארטן זייער שפראך, אז זיי זאלן ניט פארשטיין איינער דעם אנדערנס שפראך. . און גאט האט זיי צעשפרייט פון דארטן אויפן געזיכט פון דער גאנצער ערד, און זיי האבן אויפגעהערט בויען די שטאט. . דרום האט מען גערופן איר נאמען בבל, ווייל דארטן האט גאט צעמישט די שפראך פון דער גאנצער ערד, און פון דארטן האט זיי גאט צעשפרייט אויפן געזיכט פון דער גאנצער ערד.
. דאס זיינען די געבורטן פון שמען צו הונדערט יאר האט שם געבארן ארפכשדן, צוויי יאר נאכן מבול. . און שם האט געלעבט נאכדעם ווי ער האט געבארן ארפכשדן, פינף הונדערט יאר; און ער האט געבארן זין און טעכטער.
. און ארפכשד האט געלעבט פינף און דרייסיק יאר, און האט געבארן שלחן. . און ארפכשד האט געלעבט נאכדעם ווי ער האט געבארן שלחן, פיר הונדערט יאר און דריי יאר; און ער האט געבארן זין און טעכטער.
. און שלח האט געלעבט דרייסיק יאר, און האט געבארן עברן. . און שלח האט געלעבט נאכדעם ווי ער האט געבארן עברן, פיר הונדערט יאר און דריי יאר; און ער האט געבארן זין און טעכטער.
. און עבר האט געלעבט פיר און דרייסיק יאר, און האט געבארן פלגן. . און עבר האט געלעבט נאכדעם ווי ער האט געבארן פלגן, פיר הונדערט יאר און דרייסיק יאר; און ער האט געבארן זין און טעכטער.
. און פלג האט געלעבט דרייסיק יאר, און האט געבארן רעון. . און פלג האט געלעבט נאכדעם ווי ער האט געבארן רעון, צוויי הונדערט יאר און ניין יאר; און ער האט געבארן זין און טעכטער.
. און רעו האט געלעבט צוויי און דרייסיק יאר, און האט געבארן שרוגן. . און רעו האט געלעבט נאכדעם ווי ער האט געבארן שרוגן, צוויי הונדערט יאר און זיבן יאר; און ער האט געבארן זין און טעכטער.
. און שרוג האט געלעבט דרייסיק יאר, און האט געבארן נחורן. . און שרוג האט געלעבט נאכדעם ווי ער האט געבארן נחורן, צוויי הונדערט יאר; און ער האט געבארן זין און טעכטער.
. און נחור האט געלעבט ניין און צוואנציק יאר, און האט געבארן תרחן. . און נחור האט געלעבט נאכדעם ווי ער האט געבארן תרחן, הונדערט יאר און ניינצן יאר; און ער האט געבארן זין און טעכטער.
. און תרח האט געלעבט זיבעציק יאר, און האט געבארן אברמען, נחורן, און הרנען.
. און דאס זיינען די געבורטן פון תרחן תרח האט געבארן אברמען, נחורן, און הרנען; און הרן האט געבארן לוטן. . און הרן איז געשטארבן ביים לעבן פון זיין פאטער תרחן, אין לאנד פון זיין געבורט, אין אור־כשדים. . און אברם און נחור האבן זיך גענומען ווייבער; דער נאמען פון אברמס ווייב איז געווען שרי, און דער נאמען פון נחורס ווייב איז געווען מלכה, די טאכטער פון הרן, דעם פאטער פון מלכהן און דעם פאטער פון יסכהן. . און שרי איז געווען אן עקרה, זי האט ניט געהאט קיין קינדער.
. און תרח האט גענומען זיין זון אברמען, און זיין אייניקל לוט, דער זון פון הרנען, און זיין שנור שרי, די ווייב פון זיין זון אברמען, און זיי זיינען ארויסגעגאנגען מיט זיי פון אור־כשדים, צו גיין קיין לאנד כנען. און זיי זיינען געקומען ביז חרן, און האבן זיך דארטן באזעצט.
. און די טעג פון תרחן זיינען געווען צוויי הונדערט יאר און פינף יאר. און תרח איז געשטארבן אין חרן.
לך־לך
. און גאט האט געזאגט צו אברמען גיי דיר אוועק פון דיין לאנד, און פון דיין אפשטאם, און פון דיין פאטערס הויז, צו דעם לאנד וואס איך וועל דיר ווייזן. . און איך וועל דיך מאכן פאר א גרויס פאלק, און איך וועל דיך בענטשן, און גרייסן דיין נאמען, און וועסט זיין א בענטשונג. . און איך וועל בענטשן די וואס בענטשן דיך, און דעם וואס פלוכט דיך וועל איך פארשילטן; און מיט דיר וועלן זיך בענטשן אלע משפחות פון דער ערד.
. און אברם איז געגאנגען אזוי ווי גאט האט צו אים גערעדט; און לוט איז מיטגעגאנגען מיט אים. און אברם איז געווען א מאן פון פינף און זיבעציק יאר ביי זיין ארויסגיין פון חרן. . און אברם האט גענומען זיין ווייב שרין, און זיין ברודערס זון לוטן, און זייער גאנצן פארמעג וואס זיי האבן אנגעקליבן, און די נפשות וואס זיי האבן זיך אנגעשאפט אין חרן, און זיי זיינען ארויסגעגאנגען צו גיין קיין לאנד כנען; . און זיי זיינען געקומען קיין לאנד כנען. און אברם איז דורכגעגאנגען דורכן לאנד ביז דעם ארט פון שכם, ביז דעם אייכנבוים מורה. און דער כנעני איז דענצמאל געווען אין לאנד.
. און יהוה האט זיך באוויזן צו אברמען, און האט געזאגט צו דיין זאמען וועל איך געבן דאס דאזיקע לאנד. און ער האט דארטן געבויט א מזבח צו יהוה וואס האט זיך באוויזן צו אים.
. און ער האט זיך איבערגעטראגן פון דארטן צום בארג, אין מזרח פון בית־אל; און ער האט אויפגעשטעלט זיין געצעלט מיט בית־אל פון מערב, און עי פון מזרח; און ער האט דארטן געבויט א מזבח צו יהוה, און האט גערופן צו דעם נאמען יהוה.
. און אברם האט געצויגן, ציענדיק אלץ ווייטער צו דרום.
. איז געווארן א הונגער אין לאנד, און אברם האט גענידערט קיין מצרים, זיך דארטן אויפצוהאלטן, ווארום דער הונגער איז געווען שווער אין לאנד. . און עס איז געווען, ווי ער איז געקומען נאנט צו מצרים, אזוי האט ער געזאגט צו זיין ווייב שרין זע, איך בעט דיך, איך ווייס אז דו ביסט א פרוי פון א שיינעם אויסזען. . איז, ווי די מצרים וועלן דיך זען, אזוי וועלן זיי זאגן דאס איז זיין ווייב; און זיי וועלן מיך הרגען, און דיך וועלן זיי לאזן לעבן. . זאג, איך בעט דיך, דו ביסט מיינע א שוועסטער, כדי מיר זאל גוט זיין פון דיינעטוועגן, און מיין נפש זאל בלייבן לעבן צוליב דיר.
. און עס איז געווען, ווי אברם איז געקומען קיין מצרים, אזוי האבן די מצרים געזען די פרוי, אז זי איז זייער שיין. . און די הארן פון פרעהן האבן זי געזען, און האבן זי פארלויבט פאר פרעהן, און די פרוי איז צוגענומען געווארן אין פרעהס הויז. . און אברמען האט ער באגיטיקט פון אירעטוועגן; און ער האט געקריגן שאף, און רינדער, און אייזלען, און קנעכט, און דינסטן, און אייזעלינס, און קעמלען.
. האט גאט געפלאגט פרעהן און זיין הויזגעזינט מיט גרויסע פלאגן פון וועגן שרי, אברמס ווייב. . און פרעה האט גערופן אברמען, און האט צו אים געזאגט וואס האסטו דא געטאן צו מיר? פאר וואס האסטו מיר ניט געזאגט אז זי איז דיין ווייב? . אלמאי האסטו געזאגט «זי איז מיינע א שוועסטער», און איך האב זי גענומען פאר א ווייב? און אצונד, אט איז דיין ווייב, נעם און גיי.
. און פרעה האט באפוילן וועגן אים מענטשן, און זיי האבן ארויסבאלייט אים, און זיין ווייב, און אלץ וואס ער האט געהאט.

. און אברם איז ארויפגעגאנגען פון מצרים, ער און זיין ווייב, און אלץ וואס ער האט געהאט, און לוט מיט אים, קיין דרום. . און אברם איז געווען זייער רייך אין פי, אין זילבער, און אין גאלד. . און ער איז געגאנגען אויף זיינע ציונגען, פון דרום און ביז בית־אל, ביז דעם ארט וואס זיין געצעלט איז דארטן געווען אין אנהייב, צווישן בית־אל און צווישן עי, . צו דעם ארט פון דעם מזבח וואס ער האט דארטן געמאכט צוערשט; און וואס אברם האט דארטן גערופן צו דעם נאמען יהוה.
. און אויך ביי לוטן, וואס איז געגאנגען מיט אברמען, זיינען געווען שאף און רינדער און געצעלטן. . און דאס לאנד האט זיי ניט געקענט טראגן, צו וווינען באנאנד; ווייל זייער פארמעג איז געווען גרויס, און זיי האבן ניט געקענט וווינען באנאנד. . און עס איז געווען א קריגעריי צווישן די פאסטוכער פון אברמס פי און צווישן די פאסטוכער פון לוטס פי. און דער כנעני און דער פרזי זיינען דענצמאל געזעסן אין לאנד. . האט אברם געזאגט צו לוטן זאל, איך בעט דיך, ניט זיין קיין קריג צווישן מיר און צווישן דיר, און צווישן מיינע פאסטוכער און צווישן דיינע פאסטוכער; ווארום מיר זיינען אייגענע מענטשן. . דאס גאנצע לאנד ליגט דאך פאר דיר; שייד זיך אפ פון מיר, איך בעט דיך, ענטוועדער אויף לינקס, און איך וועל זיך נעמען רעכטס, אדער אויף רעכטס, און איך וועל זיך נעמען לינקס.
. האט לוט אויפגעהויבן זיינע אויגן, און האט געזען די גאנצע געגנט פון ירדן, אז זי איז אין גאנצן באוועסערט – דאס איז געווען איידער גאט האט צעשטערט סדום און עמורה – אזוי ווי דער גארטן פון גאט, אזוי ווי דאס לאנד מצרים, ביז דו קומסט קיין צוער. . און לוט האט אויסגעקליבן פאר זיך די גאנצע געגנט פון ירדן; און לוט האט אוועקגעצויגן קיין מזרח, און זיי האבן זיך אפגעשיידט איינער פון אנדערן. . אברם האט זיך באזעצט אין לאנד כנען, און לוט האט זיך באזעצט אין די שטעט פון דער ירדן געגנט; און ער האט געהאט געצעלטן ביז סדום.
. און די מענטשן פון סדום זיינען געווען זייער שלעכט און זינדיק צו גאט.
. און גאט האט געזאגט צו אברמען, נאכדעם ווי לוט האט זיך אפגעשיידט פון אים הייב אקארשט אויף דיינע אויגן, און קוק פון דעם ארט ווו דו ביסט, קיין צפון און קיין דרום און קיין מזרח און קיין מערב; . ווארום דאס גאנצע לאנד וואס דו זעסט, וועל איך געבן צו דיר און צו דיין זאמען אויף אייביק. . און איך וועל מאכן דיין זאמען אזוי ווי שטויב פון דער ערד, אז אויב עמיצער וועט קענען ציילן דעם שטויב פון דער ערד, וועט אויך דיין זאמען געציילט ווערן. . שטיי אויף, גיי דורכן לאנד פאר לענג און פאר ברייט, ווארום צו דיר וועל איך עס געבן.
. און אברם האט איבערגעטראגן זיין געצעלט, און ער איז געקומען און האט זיך באזעצט ביי די אייכנביימער פון ממרא, וואס אין חברון; און ער האט דארטן געבויט א מזבח צו יהוה.
. און עס איז געווען אין די טעג פון אמרפל דעם מלך פון שנער, אריאך דעם מלך פון אלסר, כדרלעומר דעם מלך פון עילם, און תדעל דעם מלך פון גוים, . האבן זיי געמאכט א מלחמה מיט ברע דעם מלך פון סדום, און מיט ברשע דעם מלך פון עמורה, שנאב דעם מלך פון אדמה, און שמאבר דעם מלך פון צבוים, און דעם מלך פון בלע, דאס איז צוער. . די אלע האבן זיך צונויפגעחברט אין טאל שדים, דאס איז דער ים־המלח. . צוועלף יאר האבן זיי געדינט כדרלעומרן, און אויפן דרייצנטן יאר האבן זיי ווידערשפעניקט. . און אויפן פערצנטן יאר איז געקומען כדרלעומר און די מלכים וואס מיט אים, און זיי האבן געשלאגן די רפאים אין עשתרות־קרנים, און די זוזים אין הם, און די אימים אין שוה־קריתים, . און די חורים אויף זייער בארג שעיר, ביז איל־פארן וואס ביים מדבר. . און זיי האבן זיך אומגעקערט, און זיינען געקומען קיין עין־משפט, דאס איז קדש, און האבן געשלאגן דאס גאנצע פעלד פון עמלק, און אויך דעם אמורי וואס איז געזעסן אין חצצון־תמר. . איז ארויסגעגאנגען דער מלך פון סדום, און דער מלך פון עמורה, און דער מלך פון אדמה, און דער מלך פון צבוים, און דער מלך פון בלע, דאס איז צוער, און זיי האבן אנגעריכט א מלחמה מיט זיי אין טאל שדים – . מיט כדרלעומר דעם מלך פון עילם, און תדעל דעם מלך פון גוים, און אמרפל דעם מלך פון שנער, און אריאך דעם מלך פון אלסר; די פיר מלכים אקעגן די פינף. . און דער טאל שדים איז געווען גריבער אויף גריבער מיט ליים, און ווי די מלכים פון סדום און עמורה זיינען אנטלאפן, אזוי זיינען זיי אהין אריינגעפאלן; און די איבערגעבליבענע זיינען אנטלאפן צום בארג. . און יענע האבן צוגענומען דעם גאנצן פארמעג פון סדום און עמורה, און דאס גאנצע עסנווארג זייערס, און זיינען אוועקגעגאנגען. . און זיי האבן צוגענומען לוט, דעם זון פון אברמס ברודער, וואס איז געזעסן אין סדום, און זיין פארמעג, און זיינען אוועקגעגאנגען. . איז געקומען אן אנטרונענער, און האט אנגעזאגט אברם דעם עברי; און ער האט געוווינט ביי די אייכנביימער פון ממרא דעם אמורי, דעם ברודער פון אשכולן, און דעם ברודער פון ענרן; און זיי זיינען געווען בונדסלייט פון אברמען. . און ווי אברם האט געהערט אז זיין אייגענער איז געפאנגען געווארן, אזוי האט ער ארויסגעפירט זיינע איינגעלערנטע, געבארענע אין זיין הויז, דריי הונדערט און אכצן, און ער האט נאכגעיאגט ביז דן. . און ער האט זיך צעטיילט אקעגן זיי ביי נאכט, ער און זיינע קנעכט, און ער האט זיי געשלאגן און זיי נאכגעיאגט ביז חובה וואס לינקס פון דמשק. . און ער האט צוריקגעבראכט דעם גאנצן פארמעג, און אויך לוט זיין אייגענעם און זיין פארמעג האט ער צוריקגעבראכט, און אויך די ווייבער, און דאס פאלק.
. איז דער מלך פון סדום אים ארויסגעגאנגען אנטקעגן, נאכדעם ווי ער האט זיך אומגעקערט פון שלאגן כדרלעומרן, און די מלכים וואס מיט אים, אין טאל שוה, דאס איז דעם מלכס טאל. . און מלכי־צדק דער מלך פון שלם האט ארויסגעטראגן ברויט און וויין; און ער איז געווען א כהן צו דעם העכסטן גאט. . און ער האט אים געבענטשט, און האט געזאגט געבענטשט זאל זיין אברם פון דעם העכסטן גאט, דעם באשעפער פון הימל און ערד. . און געבענטשט זאל זיין דער העכסטער גאט וואס האט איבערגעענטפערט דיינע פיינט אין דיין האנט. – און ער האט אים געגעבן מעשר פון אלצדינג.
. און דער מלך פון סדום האט געזאגט צו אברמען גיב מיר די נפשות, און דעם פארמעג נעם דיר. . האט אברם געזאגט צו דעם מלך פון סדום איך הייב אויף מיין האנט צו יהוה דעם העכסטן גאט, דעם באשעפער פון הימל און ערד, . אויב א פאדים אדער א שוכבענדל! אדער אויב איך וועל נעמען פון עפעס וואס איז דיינס! כדי זאלסט ניט זאגן איך האב רייך געמאכט אברמען. . ניט מיר! נאר וואס די יונגען האבן געגעסן, און דעם חלק פון די מענטשן וואס זיינען געגאנגען מיט מיר, ענר, אשכול, און ממרא; זיי מעגן נעמען זייער חלק.

. נאך די דאזיקע געשעענישן איז דאס ווארט פון גאט געווען צו אברמען אין א זעונגען, אזוי צו זאגן זאלסט ניט מורא האבן, אברם, איך בין דיר א שילד; דיין שכר איז זייער גרויס. . האט אברם געזאגט גאט דו האר, וואס קענסטו מיר געבן, אז איך גיי אוועק אן א קינד, און דער ווירטשאפטער פון מיין הויז איז דער דמשקער אליעזר? . און אברם האט געזאגט זע, האסט מיר קיין זאמען ניט געגעבן, און אט וועט א זון פון מיין הויזגעזינט מיך ירשען. . ערשט דאס ווארט פון גאט איז געווען צו אים, אזוי צו זאגן ניט דער דאזיקער וועט דיך ירשען, נאר דער וואס וועט ארויסגיין פון דיינע אינגעווייד, ער וועט דיך ירשען. . און ער האט אים ארויסגעפירט דרויסן, און האט געזאגט טו אקארשט א קוק אויפן הימל, און צייל די שטערן, אויב דו קענסט זיי איבערציילן. און ער האט צו אים געזאגט אזוי וועט זיין דיין זאמען. – . און ער האט געגלויבט אין גאט, און ער האט עס אים גערעכנט פאר א גערעכטיקייט.
. און ער האט צו אים געזאגט איך בין יהוה וואס האט דיך ארויסגעצויגן פון אור־כשדים, דיר צו געבן דאס דאזיקע לאנד, עס צו ארבן. . האט ער געזאגט גאט דו האר, מיט וואס וועל איך וויסן אז איך וועל עס ארבן? . האט ער צו אים געזאגט נעם מיר א דריייאריקע קו, און א דריייאריקע ציג, און א דריייאריקן ווידער, און א טורטלטויב, און א יונגע טויב. . האט ער אים גענומען די אלע, און האט זיי איבערגעשניטן אין מיטן, און אוועקגעלייגט איין העלפט קעגן דער אנדערער; נאר די פויגלען האט ער ניט איבערגעשניטן. . האבן די רויבפויגלען אראפגענידערט אויף די פגרים, אבער אברם האט זיי אפגעטריבן.
. און ווי די זון איז געווען ביים אונטערגיין, אזוי איז א טיפער שלאף געפאלן אויף אברמען; ערשט אן אימה, א גרויס פינצטערניש, פאלט אן אויף אים. . און ער האט געזאגט צו אברמען וויסן זאלסטו וויסן זיין אז דיינע קינדער וועלן זיין פרעמדע אין א לאנד וואס ניט זייערס, און מע וועט זיי פארקנעכטן, און מע וועט זיי פייניקן פיר הונדערט יאר. . און אויך דאס פאלק וועמען זיי וועלן דינען, וועל איך משפטן; און דערנאך וועלן זיי ארויסגיין מיט גרויס פארמעג. . דו אבער וועסט קומען צו דיינע עלטערן בשלום; אין א גוטער עלטער וועסטו באגראבן ווערן. . און ערשט אין פירטן דור וועלן זיי זיך אומקערן אהער, ווארום די זינד פון דעם אמורי וועט ניט זיין פארפול ביז דענצמאל.
. און עס איז געווען, ווי די זון איז אונטערגעגאנגען, און עס איז געווארן שטאקפינצטער, ערשט אן אויוון מיט רויך, און א פלאמפייער וואס איז דורכגעגאנגען צווישן די דאזיקע שטיקער. . אין יענעם טאג האט גאט געשלאסן א בונד מיט אברמען, אזוי צו זאגן צו דיין זאמען האב איך געגעבן דאס דאזיקע לאנד, פון דעם טייך פון מצרים ביז דעם גרויסן טייך, דעם טייך פרת; . דעם קיני, און דעם קנזי, און דעם קדמוני, . און דעם חתי, און דעם פרזי, און די רפאים, . און דעם אמורי, און דעם כנעני, און דעם גרגשי, און דעם יבוסי.

. און שרי, אברמס ווייב, האט אים ניט געבארן קיין קינדער; און זי האט געהאט א מצרישע דינסט וואס איר נאמען איז געווען הגר. . האט שרי געזאגט צו אברמען זע נאר, גאט האט מיך פארמיטן פון געבערן; קום, איך בעט דיך, צו מיין דינסט, אפשר וועל איך אויפגעריכט ווערן דורך איר. האט אברם צוגעהערט צו דעם קול פון שרין. . און שרי, אברמס ווייב, האט גענומען הגר די מצרית, איר דינסט, נאכדעם ווי אברם איז געזעסן אין לאנד כנען צען יאר, און זי האט זי געגעבן איר מאן אברמען פאר א ווייב צו אים. . און ער איז געקומען צו הגרן, און זי איז טראגעדיק געווארן; און ווי זי האט געזען אז זי איז טראגעדיק, אזוי איז איר הארינטע גרינגעשאצט געווארן אין אירע אויגן. . האט שרי געזאגט צו אברמען מיין עוולה אויף דיר! איך האב געגעבן מיין דינסט אין דיין בוזעם, און ווי זי האט געזען אז זי איז טראגעדיק, אזוי בין איך גרינגעשאצט געווארן אין אירע אויגן; זאל גאט משפטן צווישן מיר און צווישן דיר. . האט אברם געזאגט צו שרין אט איז דיין דינסט אין דיין האנט, טו מיט איר וואס איז גוט אין דיינע אויגן. און שרי האט זי געפייניקט, און זי איז אנטלאפן פון איר.
. האט א מלאך פון גאט זי געפונען ביי א קוואל וואסער אין דער מדבר, ביי דעם קוואל אויפן וועג קיין שור. . און ער האט געזאגט הגר, שריס דינסט, פון וואנען קומסטו, און וווהין גייסטו? האט זי געזאגט פון מיין הארינטע שרין אנטלויף איך. . האט דער מלאך פון גאט צו איר געזאגט קער זיך אום צו דיין הארינטע, און בייג זיך אונטער אירע הענט. . און דער מלאך פון גאט האט צו איר געזאגט מערן וועל איך מערן דיין זאמען, און ער וועט ניט קענען געציילט ווערן פון פילקייט. . און דער מלאך פון גאט האט צו איר געזאגט זע, דו ביסט טראגעדיק, און געבערסט א זון, זאלסטו רופן זיין נאמען ישמעאל, ווייל גאט האט צוגעהערט דיין פיין. . און ער וועט זיין א מענטש א וואלדאייזל זיין האנט וועט זיין אקעגן אלעמען, און אלעמענס האנט וועט זיין אקעגן אים; און אין געזיכט פון אלע זיינע ברידער וועט ער וווינען.
. האט זי גערופען דעם נאמען פון יהוה וואס האט צו איר גערעדט «דו ביסט דער גאט פון זעונגען»; ווארום זי האט געזאגט ניט־שוין האב איך דא געזען דעם וואס זעט מיך? . דרום האט מען גערופן דעם ברונעם באר־לחי-רואי; ער איז צווישן קדש און צווישן ברד.
. און הגר האט געבארן אברמען א זון, און אברם האט גערופן דעם נאמען פון זיין זון וואס הגר האט געבארן, ישמעאל. . און אברם איז געווען זעקס און אכציק יאר אלט, ווען הגר האט געבארן ישמעאלן צו אברמען.

. און אז אברם איז אלט געווען ניין און ניינציק יאר, האט זיך יהוה באוויזן צו אברמען, און האט צו אים געזאגט איך בין גאט שדי; גיי פאר מיר, און זיי ערלעך. . און איך וועל מאכן מיין בונד צווישן מיר און צווישן דיר, און איך וועל דיך מערן זייער און זייער. . איז אברם געפאלן אויף זיין פנים, און גאט האט מיט אים גערעדט, אזוי צו זאגן . איך – זע, מיין בונד וועט זיין מיט דיר, און וועסט זיין דער פאטער פון א סך פעלקער. . און דיין נאמען זאל מער ניט גערופן ווערן אברם, נאר דיין נאמען זאל זיין אברהם; ווארום פאר דעם פאטער פון א סך פעלקער האב איך דיך געמאכט. . און איך וועל דיך פרוכפערן זייער און זייער, און איך וועל דיך מאכן פאר פעלקער, און מלכים וועלן ארויסגיין פון דיר. . און איך וועל אויפשטעלן מיין בונד צווישן מיר און צווישן דיר, און צווישן דיין זאמען נאך דיר, אויף זייערע דור־דורות, פאר אן אייביקן בונד, צו זיין דיר צום גאט און דיין זאמען נאך דיר. . און איך וועל געבן דיר און דיין זאמען נאך דיר דאס לאנד פון דיין וווינשאפט, דאס גאנצע לאנד כנען, פאר אן אייביקן אייגנטום; און איך וועל זיי זיין צום גאט. . און גאט האט געזאגט צו אברהמען דו אבער זאלסט היטן מיין בונד, דו און דיין זאמען נאך דיר, אויף זייערע דור־דורות. . דאס איז מיין בונד וואס איר זאלט היטן צווישן מיר און צווישן אייך, און צווישן דיין זאמען נאך דיר ביי אייך זאל געמלט ווערן איטלעכער מאנספארשוין. . און איר זאלט געמלט ווערן אין דעם פלייש פון אייער פארהויט, און עס וועט זיין פאר א צייכן פון בונד צווישן מיר און צווישן אייך. . און צו אכט טעג זאל געמלט ווערן ביי אייך איטלעכער מאנספארשוין אויף אייערע דור־דורות, געבארן אין הויז, אדער געקויפט פאר געלט פון עמיץ א פרעמדן וואס איז ניט פון דיין זאמען. . געמלט מוז געמלט ווערן דער וואס איז געבארן אין דיין הויז, און דער וואס איז געקויפט פאר דיין געלט; און מיין בונד זאל זיין אין אייער פלייש פאר אן אייביקן בונד. . און אן אומבאשניטענער מאנספארשוין וואס וועט זיך ניט מלן אין דעם פלייש פון זיין פארהויט, יענע זעל זאל פארשניטן ווערן פון איר פאלק; מיין בונד האט ער פארשטערט.
. און גאט האט געזאגט צו אברהמען דיין ווייב שרין זאלסטו ניט רופן מיט איר נאמען שרי, נייערט שרה זאל זיין איר נאמען. . און איך וועל זי בענטשן, און וועל דיר אויך געבן פון איר א זון; יא, איך וועל זי בענטשן, און פעלקער וועלן ווערן פון איר; מלכים פון אומות וועלן זיין פון איר. . איז אברהם געפאלן אויף זיין פנים, און ער האט געלאכט, און געזאגט ביי זיך אין הארצן קען ביי א מאן פון הונדערט יאר געבארן ווערן? און קען שרה צו ניינציק יאר געבערן? . און אברהם האט געזאגט צו גאט הלוואי זאל ישמעאל לעבן פאר דיר! . האט גאט געזאגט פאר וואר, דיין ווייב שרה וועט דיר געבערן א זון, און זאלסט רופן זיין נאמען יצחק; און איך וועל אויפשטעלן מיין בונד מיט אים פאר אן אייביקן בונד צו זיין זאמען נאך אים. . און וועגן ישמעאלן האב איך דיך צוגעהערט; זע, איך האב אים געבענטשט, און איך וועל אים פרוכפערן, און וועל אים מערן זייער און זייער; צוועלף פירשטן וועט ער געבערן, און איך וועל אים מאכן פאר א גרויס פאלק. . מיין בונד אבער וועל איך אויפשטעלן מיט יצחקן, וואס שרה וועט דיר געבערן צו דער צייט אויפן אנדער יאר.
. און ווי ער האט געענדיקט רעדן מיט אים, אזוי האט גאט זיך אויפגעהויבן פון איבער אברהמען.
. און אברהם האט גענומען זיין זון ישמעאלן, און אלע זיינע הויזגעבארענע, און אלע זיינע געקויפטע פאר געלט, יעטוועדער מאנספארשוין צווישן די הויזלייט פון אברהמען, און ער האט געמלט דאס פלייש פון זייער פארהויט אין דעם דאזיקן אייגענעם טאג, אזוי ווי גאט האט צו אים גערעדט. . און אברהם איז געווען ניין און ניינציק יאר אלט, ווען ער איז געמלט געווארן אין דעם פלייש פון זיין פארהויט. . און זיין זון ישמעאל איז געווען דרייצן יאר אלט, ווען ער איז געמלט געווארן אין דעם פלייש פון זיין פארהויט. . אין דעם דאזיקן אייגענעם טאג איז געמלט געווארן אברהם און זיין זון ישמעאל. . און אלע מאנסלייט פון זיין הויז, געבארן אין הויז, אדער געקויפט פאר געלט פון א פרעמדן, זיינען געמלט געווארן מיט אים.
וירא
. און גאט האט זיך באוויזן צו אים, ביי די אייכנביימער פון ממרא, ווען ער איז געזעסן אין איינגאנג פון זיין געצעלט, אין דער היץ פון טאג. . און ער האט אויפגעהויבן זיינע אויגן און האט דערזען, ערשט דריי מענער שטייען פאר אים; און ווי ער האט זיי דערזען, אזוי איז ער זיי געלאפן אנטקעגן פון דעם איינגאנג פון געצעלט, און האט זיך געבוקט צו דער ערד. . און ער האט געזאגט מיין האר, אויב, איך בעט דיך, איך האב געפונען לייטזעליקייט אין דיינע אויגן, זאלסטו, איך בעט דיך, ניט אוועקגיין פון דיין קנעכט. . לאז געבראכט ווערן א ביסל וואסער, און וואשט אייערע פיס, און לענט אייך אן אונטערן בוים. . און איך וועל ברענגען א שטיקל ברויט, און איר וועט אונטערלענען אייער הארץ, דערנאך וועט איר גיין ווייטער; אזוי ווי איר זייט שוין אריבערגעקומען צו אייער קנעכט. האבן זיי געזאגט טו אזוי ווי דו האסט גערעדט. . האט אברהם געאיילט אין געצעלט צו שרהן, און האט געזאגט אייל זיך! דריי סאה זעמלמעל, פארקנעט און מאך קוכנס. . און צו די רינדער איז אברהם געלאפן, און האט גענומען א יונג רינד, ווייך און פעט, און געגעבן צום יונג; און ער האט עס צוגעריכט אויף גיך. . און ער האט גענומען שמאנט און מילך, און דאס יונגע רינד וואס ער האט צוגעריכט, און האט אוועקגעשטעלט פאר זיי; און ער איז געשטאנען פאר זיי אונטערן בוים, און זיי האבן געגעסן. . האבן זיי צו אים געזאגט ווו איז שרה דיין ווייב? האט ער געזאגט אן אין געצעלט. . האט ער געזאגט אומקערן וועל איך זיך אומקערן אזוי ווי איצט איבער א יאר, און זע, שרה דיין ווייב וועט האבן א זון. און שרה האט זיך איינגעהערט אין איינגאנג פון געצעלט וואס הינטער אים. – . און אברהם און שרה זיינען געווען באטאגטע זקנים; ביי שרהן האט אויפגעהערט צו זיין דער שטייגער ווי ביי ווייבער. – . און שרה האט געלאכט אין זיך אזוי צו זאגן נאכדעם ווי איך בין אלט געווארן, זאל איך נאך האבן תענוג? דערצו איז מיין האר אלט. . האט גאט געזאגט צו אברהמען פאר וואס האט שרה געלאכט, אזוי צו זאגן צי קען איך אין דער אמתן געבערן, אז איך בין אלט? . איז דען א זאך פארמיטן פון גאט? צו דער באשטימטער צייט וועל איך ווידערקערן צו דיר, אזוי ווי איצט איבער א יאר, און שרה וועט האבן א זון. . האט שרה געלייקנט, אזוי צו זאגן איך האב ניט געלאכט; ווארום זי האט מורא געהאט; און ער האט געזאגט ניין, האסט יא געלאכט.
. און די מענער זיינען אויפגעשטאנען פון דארטן, און האבן אראפגעקוקט אויף סדום. און אברהם איז געגאנגען מיט זיי, זיי צו באלייטן. . און גאט האט געזאגט זאל איך פארדעקן פון אברהמען וואס איך וויל טאן? . און אברהם וועט דאך ווערן א גרויס און מאכטיק פאלק, און אלע פעלקער פון דער ערד וועלן זיך בענטשן מיט אים; . ווארום איך האב אים דערקענט, כדי ער זאל באפעלן זיינע קינדער, און זיין הויז נאך אים, אז זיי זאלן היטן דעם וועג פון גאט, צו טאן רעכט און גערעכטיקייט, כדי גאט זאל ברענגען אויף אברהמען וואס ער האט גערעדט וועגן אים. . און גאט האט געזאגט דאס געשריי וועגן סדום און עמורה איז פאר וואר גרויס, און זייער זינד איז פאר וואר זייער שווער. . לאמיך אקארשט אראפנידערן און זען, אויב זיי האבן אין גאנצן געטאן אזוי ווי דאס געשריי וואס איז געקומען צו מיר; און אויב ניט, לאמיך וויסן. . און די מענער האבן זיך פארקערט פון דארטן, און זיינען געגאנגען קיין סדום; און אברהם איז נאך אלץ געשטאנען פאר גאט. . און אברהם האט גענענט און האט געזאגט ניט־שוין וועסטו אומברענגען דעם אומשולדיקן מיט דעם שולדיקן? . טאמער זיינען דא פופציק אומשולדיקע אין דער שטאט, ניט־שוין וועסטו זיי אומברענגען, און וועסט ניט פארגעבן דעם ארט פון וועגן די פופציק אומשולדיקע וואס אין איר? . חלילה דיר צו טאן אזא זאך, צו טייטן דעם אומשולדיקן מיט דעם שולדיקן, אז דער אומשולדיקער זאל זיין אזוי ווי דער שולדיקער; חלילה דיר! זאל דער ריכטער פון דער גאנצער ערד ניט טאן גערעכטיקייט? . האט גאט געזאגט אויב איך וועל געפינען אין סדום פופציק אומשולדיקע אין דער שטאט, וועל איך פארגעבן דעם גאנצן ארט פון זייערטוועגן. . האט זיך אפגערופן אברהם און האט געזאגט זע, איך בעט דיך, איך אונטערשטיי מיך צו רעדן צו מיין האר, הגם איך בין שטויב און אש. . טאמער וועלן פעלן פון די פופציק אומשולדיקע פינף, וועסטו פון וועגן די פינף צעשטערן די גאנצע שטאט? האט ער געזאגט איך וועל ניט צעשטערן, אויב איך וועל דארטן געפינען פינף און פערציק. . און ער האט ווידער א מאל צו אים גערעדט, און האט געזאגט טאמער וועלן זיך דארטן געפינען פערציק? האט ער געזאגט איך וועל עס ניט טאן פון וועגן די פערציק. . האט ער געזאגט זאל, איך בעט דיך, מיין האר ניט פארדריסן, און איך וועל רעדן טאמער וועלן זיך דארטן געפינען דרייסיק? האט ער געזאגט איך וועל עס ניט טאן, אויב איך וועל דארטן געפינען דרייסיק. . האט ער געזאגט זע, איך בעט דיך, איך אונטערשטיי מיך צו רעדן צו מיין האר טאמער וועלן זיך דארטן געפינען צוואנציק? האט ער געזאגט איך וועל ניט צעשטערן פון וועגן די צוואנציק. . האט ער געזאגט זאל, איך בעט דיך, מיין האר ניט פארדריסן, און איך וועל רעדן נאר דאס מאל טאמער וועלן זיך דארטן געפינען צען? האט ער געזאגט איך וועל ניט צעשטערן פון וועגן די צען.
. און גאט איז אוועקגעגאנגען, ווען ער האט געענדיקט רעדן צו אברהמען; און אברהם האט זיך אומגעקערט צו זיין ארט.

. און די צוויי מלאכים זיינען געקומען קיין סדום אין אוונט; און לוט איז געזעסן אין טויער פון סדום. און לוט האט זיי דערזען, און ער האט זיך אויפגעשטעלט זיי אנטקעגן, און האט זיך געבוקט מיטן פנים צו דער ערד. . און ער האט צו זיי געזאגט זעט, איך בעט אייך, מיינע הארן, קערט איין אין הויז פון אייער קנעכט אויף איבער נאכט, און וואשט אייערע פיס; און איר וועט זיך פעדערן, און וועט גיין אויף אייער וועג. האבן זיי געזאגט ניין, נייערט אויף דער גאס וועלן מיר נעכטיקן. . איז ער זייער צוגעשטאנען צו זיי, און זיי האבן איינגעקערט צו אים, און זיינען אריינגעגאנגען אין זיין הויז, און ער האט פאר זיי געמאכט א מאלצייט, און געבאקן אומגעזייערטע קוכנס, און זיי האבן געגעסן.
. איידער נאך זיי האבן זיך געלייגט, האבן די מענטשן פון שטאט, די מענטשן פון סדום, ארומגערינגלט דאס הויז, פון יונג ביז אלט, דאס גאנצע פאלק פון עק צו עק. . און זיי האבן גערופן צו לוטן, און האבן צו אים געזאגט ווו זיינען די מענער וואס זיינען צו דיר געקומען די נאכט? ברענג זיי ארויס צו אונדז, מיר זאלן זיי דערקענען. . איז לוט ארויסגעגאנגען צו זיי אין איינגאנג, און די טיר האט ער פארשלאסן הינטער זיך. . און ער האט געזאגט איך בעט אייך, מיינע ברידער, טוט ניט קיין שלעכטס. . אט, איך בעט אייך, זיינען ביי מיר צוויי טעכטער וואס ווייסן ניט פון קיין מאן, לאמיך זיי ארויסברענגען צו אייך, און טוט מיט זיי ווי עס איז גוט אין אייערע אויגן, נאר די דאזיקע מענער זאלט איר קיין זאך ניט טאן, אזוי ווי זיי זיינען געקומען אין דעם שאטן פון מיין דאך. . האבן זיי געזאגט גיי אוועק! און זיי האבן געזאגט געקומען איינער וווינען, און משפטן וויל ער משפטן! אצונד וועלן מיר זיך מיט דיר נאך ערגער באגיין ווי מיט זיי. און זיי זיינען זייער צוגעשטאנען צו דעם מאן, צו לוטן, און האבן גענענט איינצוברעכן די טיר. . האבן די מענער אויסגעשטרעקט זייער האנט, און אריינגעבראכט לוטן צו זיך אין הויז, און די טיר האבן זיי פארשלאסן. . און די לייט וואס ביים איינגאנג פון הויז האבן זיי געשלאגן מיט בלינדקייט פון קליין ביז גרויס, און זיי האבן ניט געקענט געפינען דעם איינגאנג. . און די מענער האבן געזאגט צו לוטן וועמען נאך האסטו דא? אן איידים אדער דיינע זין און דיינע טעכטער, אדער וועמען נאר דו האסט אין דער שטאט, פיר ארויס פון דעם ארט; . ווארום מיר צעשטערן דעם דאזיקן ארט, ווייל דאס געשריי וועגן זיי איז גרויס פאר גאט, און גאט האט אונדז געשיקט זי צו צעשטערן.
. איז לוט ארויסגעגאנגען, און האט גערעדט צו זיינע איידימס, די וואס האבן גענומען זיינע טעכטער, און ער האט געזאגט שטייט אויף, גייט ארויס פון דעם דאזיקן ארט, ווארום גאט צעשטערט די שטאט. און ער איז געווען ווי איינער וואס מאכט שפאס אין די אויגן פון זיינע איידימס.
. און ווי דער פרימארגן איז אויפגעגאנגען, אזוי האבן די מלאכים געאיילט לוטן, אזוי צו זאגן שטיי אויף, נעם דיין ווייב, און דיינע צוויי טעכטער וואס געפינען זיך דא, כדי זאלסט ניט אומגעבראכט ווערן דורך דער זינד פון דער שטאט. . און אז ער האט געזאמט, האבן די מענער אנגענומען זיין האנט, און די האנט פון זיין ווייב, און די האנט פון זיינע צוויי טעכטער; פון וועגן גאטס דערבארימונג אויף אים. און זיי האבן אים ארויסגעפירט, און האבן אים געלאזט אויסן שטאט. . און עס איז געווען, ווי זיי האבן אים ארויסגעפירט דרויסן, אזוי האט ער געזאגט אנטרין מיט דיין לעבן; זאלסט זיך ניט אומקוקן הינטער דיר, און זיך ניט אפשטעלן אין דער גאנצער געגנט; אנטרין צום בארג, כדי זאלסט ניט אומגעבראכט ווערן. . האט לוט צו זיי געזאגט ניט אזוי, איך בעט אייך, מיינע הארן. . זע, איך בעט דיך, דיין קנעכט האט געפונען לייטזעליקייט אין דיינע אויגן, און האסט געגרייסט דיין חסד וואס דו האסט געטאן מיט מיר, צו לאזן לעבן מיין נפש; אבער איך קען ניט אנטרינען צום בארג, ווארום דאס בייז וועט מיך נאך אניאגן, און איך וועל שטארבן. . אן, איך בעט דיך, איז יענע שטאט, נאנט אהין צו אנטלויפן, און זי איז א קליינס; לאמיך, איך בעט דיך, אהין אנטרינען – זי איז דאך א קליינס – און מיין נפש וועט בלייבן לעבן. . האט ער צו אים געזאגט זע, איך שוין דיין פנים אויך אין דער דאזיקער זאך, איך זאל ניט איבערקערן די שטאט וואס דו האסט געזאגט. . אייל זיך, אנטרין אהין, ווארום איך קען ניט טאן קיין זאך, ביז דו קומסט אהין. דרום האט מען גערופן דעם נאמען פון דער שטאט צוער.
. די זון איז געווען אויפגעגאנגען אויף דער ערד, ווען לוט איז אנגעקומען קיין צוער. . און גאט האט געמאכט רעגענען אויף סדום און אויף עמורה שוועבל און פייער, פון גאט, פון הימל. . און ער האט איבערגעקערט די דאזיקע שטעט, און די גאנצע געגנט, און אלע באוווינער פון די שטעט, און די שפראצונג פון דער ערד. . און זיין ווייב האט זיך אומגעקוקט פון הינטער אים, און איז געווארן א זייל זאלץ.
. און אברהם האט זיך געפעדערט אין דער פרי צו דעם ארט וואס ער איז דארטן געשטאנען פאר גאט. . און ער האט אראפגעקוקט אויף סדום און עמורה, און אויף דעם גאנצן לאנד פון דער געגנט, און ער האט געזען, ערשט דער רויך פון לאנד גייט אויף אזוי ווי דער רויך פון א קאלכאויוון.
. אזוי איז געשען, ווען גאט האט צעשטערט די שטעט פון דער געגנט, אז גאט האט געדאכט אן אברהמען, און האט ארויסגעשיקט לוטן פון מיטן פון דער איבערקערעניש ביים איבערקערן די שטעט וואס לוט איז אין זיי געזעסן.
. און לוט איז ארויפגעגאנגען פון צוער, און האט זיך באזעצט אויפן בארג, און זיינע צוויי טעכטער מיט אים; ווארום ער האט מורא געהאט צו זיצן אין צוער; און ער איז געזעסן אין א הייל, ער און זיינע צוויי טעכטער. . האט די עלטערע געזאגט צו דער יינגערער אונדזער פאטער איז אלט, און קיין מאן איז ניטא אויף דער ערד צו קומען צו אונדז, אזוי ווי דער שטייגער פון דער גאנצער ערד. . קום, לאמיר אנטרינקען אונדזער פאטער מיט וויין, און מיר וועלן ליגן מיט אים, און מיר וועלן אויפהאלטן פון אונדזער פאטער א זאמען. . האבן זיי אנגעטרונקען זייער פאטער מיט וויין אין יענער נאכט, און די עלטערע איז געקומען און איז געלעגן מיט איר פאטער; און ער האט ניט געוווסט פון איר לייגן זיך אדער פון איר אויפשטיין. . און עס איז געווען אויף מארגן, האט די עלטערע געזאגט צו דער יינגערער זע, נעכטן בין איך געלעגן מיט מיין פאטער; לאמיר אים אנטרינקען מיט וויין אויך די נאכט, און קום דו ליג מיט אים, און מיר וועלן אויפהאלטן פון אונדזער פאטער א זאמען. . האבן זיי אויך אין יענער נאכט אנגעטרונקען זייער פאטער מיט וויין, און די יינגערע איז אויפגעשטאנען און איז געלעגן מיט אים; און ער האט ניט געוווסט פון איר לייגן זיך אדער פון איר אויפשטיין.
. און ביידע טעכטער פון לוטן זיינען טראגעדיק געווארן פון זייער פאטער. . און די עלטערע האט געבארן א זון, און זי האט גערופן זיין נאמען מואב; דאס איז דער פאטער פון דעם היינטיקן מואב. . און די יינגערע, זי אויך האט געבארן א זון, און זי האט גערופן זיין נאמען בן־עמי; דאס איז דער פאטער פון די היינטיקע קינדער פון עמון.
. און אברהם האט אוועקגעצויגן פון דארטן צום לאנד פון דרום, און ער האט זיך באזעצט צווישן קדש און צווישן שור, און האט געוווינט אין גרר.
. און אברהם האט געזאגט אויף זיין ווייב שרהן זי איז מיינע א שוועסטער. האט געשיקט אבימלך דער מלך פון גרר, און האט צוגענומען שרהן. . איז גאט געקומען צו אבימלכן אין א חלום פון דער נאכט, און האט צו אים געזאגט זע, וועסט שטארבן פון וועגן דער פרוי וואס דו האסט גענומען, ווארום זי איז די ווייב פון א מאן. . און אבימלך האט צו איר ניט גענענט און ער האט געזאגט גאט, ווילסטו אויך אומשולדיק פאלק הרגען? . האט ער מיר ניט אליין געזאגט זי איז מיינע א שוועסטער? און זי, אויך זי האט געזאגט ער איז מיינער א ברודער. אין דער ערלעכקייט פון מיין הארצן און אין דער ריינקייט פון מיינע הענט האב איך דאס געטאן. . האט גאט צו אים געזאגט אין חלום יא, איך ווייס אז אין דער ערלעכקייט פון דיין הארצן האסטו דאס געטאן, און איך האב דיך אויך געוואלט פארמיידן פון זינדיקן צו מיר, דרום האב איך דיך ניט געלאזט זיך צורירן צו איר. . און אצונד, קער אום די ווייב פון דעם מאן, ווארום ער איז א נביא, און ער וועט מתפלל זיין פאר דיר, און וועסט בלייבן לעבן; אויב אבער דו קערסט זי ניט אום, זיי וויסן אז שטארבן וועסטו שטארבן, דו און אלע וואס געהערן צו דיר.
. האט אבימלך זיך געפעדערט אין דער פרי, און האט צונויפגערופן אלע זיינע קנעכט, און האט גערעדט אלע די דאזיקע ווערטער אין זייערע אויערן, און די מענטשן האבן זייער מורא געהאט. . און אבימלך האט גערופן אברהמען, און האט צו אים געזאגט וואס האסטו אונדז געטאן? און וואס האב איך געזינדיקט אקעגן דיר, וואס דו האסט געבראכט אויף מיר און אויף מיין קיניגרייך אזא גרויסע זינד? מעשים וואס ווערן ניט געטאן, האסטו געטאן צו מיר. . און אבימלך האט געזאגט צו אברהמען וואס האסטו איינגעזען, אז דו האסט געטאן די דאזיקע זאך?
. האט אברהם געזאגט ווייל איך האב געקלערט פאר וואר, קיין מורא פאר גאט איז ניטא אין דעם דאזיקן ארט, און זיי וועלן מיך הרגען פון וועגן מיין ווייב. . און זי איז אויך אין דער אמתן מיינע א שוועסטער, די טאכטער פון מיין פאטער, נאר ניט די טאכטער פון מיין מוטער; דרום איז זי מיר געווארן פאר א ווייב. . און עס איז געווען, אז גאט האט מיך פארוואגלט פון מיין פאטערס הויז, האב איך צו איר געזאגט דאס זאל זיין דיין חסד וואס דו זאלסט טאן מיט מיר אין איטלעכן ארט, וואס מיר וועלן אהין קומען, זאג אויף מיר ער איז מיינער א ברודער.
. האט אבימלך גענומען שאף און רינדער, און קנעכט און דינסטן, און האט געגעבן אברהמען, און ער האט אים אומגעקערט זיין ווייב שרהן. . און אבימלך האט געזאגט אט איז מיין לאנד פאר דיר; ווו עס איז גוט אין דיינע אויגן, באזעץ זיך. . און צו שרהן האט ער געזאגט אט האב איך געגעבן דיין ברודער טויזנט זילבערשטיק; זע, דאס איז דיר א צודעק פאר די אויגן אקעגן אלע וואס מיט דיר; און פאר אלעמען ביסטו גערעכטפארטיקט.
. און אברהם האט מתפלל געווען צו גאט, און גאט האט געהיילט אבימלכן, און זיין ווייב, און זיינע דינסטן, און זיי האבן געבארן. . ווארום פארשלאסן האט גאט געהאט פארשלאסן יעטוועדער טראכט פון אבימלכס הויז פון וועגן שרה, אברהמס ווייב.

. און גאט האט געדאכט אן שרהן, אזוי ווי ער האט געזאגט, און גאט האט געטאן צו שרהן אזוי ווי ער האט גערעדט. . און שרה איז טראגעדיק געווארן, און האט געבארן אברהמען א זון אויף זיין עלטער, צו דער צייט וואס גאט האט אים אנגעזאגט. . און אברהם האט גערופן דעם נאמען פון זיין זון וואס איז אים געבארן געווארן, וואס שרה האט אים געבארן, יצחק. . און אברהם האט געמלט זיין זון יצחקן צו אכט טעג, אזוי ווי גאט האט אים באפוילן. . און אברהם איז געווען הונדערט יאר אלט, ווען זיין זון יצחק איז אים געבארן געווארן.
. און שרה האט געזאגט א געלעכטער האט מיר גאט געמאכט; איטלעכער וואס הערט עס, וועט לאכן וועגן מיר. . און זי האט געזאגט ווער וואלט געזאגט אברהמען שרה וועט קינדער זייגן? אז איך וועל געבערן א זון אויף זיין עלטער?
. און דאס קינד איז געוואקסן, און איז אנטוווינט געווארן, און אברהם האט געמאכט א גרויסן מאלצייט אין דעם טאג וואס יצחק איז אנטוווינט געווארן.
. און שרה האט געזען דעם זון פון הגר דער מצרית, וואס זי האט געבארן אברהמען, ווי ער שפילט זיך. . און זי האט געזאגט צו אברהמען טרייב ארויס די דאזיקע דינסט און איר זון, ווארום דער זון פון דער דאזיקער דינסט וועט ניט ירשען מיט מיין זון, מיט יצחקן.
. און די זאך איז געווען זייער שלעכט אין די אויגן פון אברהמען פון וועגן זיין זון. . האט גאט געזאגט צו אברהמען זאל ניט שלעכט זיין אין דיינע אויגן איבער דעם יינגל, און איבער דער דינסט; אלץ וואס שרה זאגט דיר, הער זיך איין צו איר קול, ווארום אויף יצחקן וועט גערופן ווערן דיין זאמען. . אבער אויך דעם זון פון דער דינסט וועל איך מאכן פאר א פאלק, ווייל ער איז דיין זאמען.
. האט אברהם זיך געפעדערט אין דער פרי, און ער האט גענומען ברויט און א לאגל וואסער, און געגעבן צו הגרן – ארויפגעטאן אויף איר אקסל – און אויך דאס קינד, און האט זי אוועקגעשיקט; און זי איז אוועקגעגאנגען, און האט אומגעבלאנדזשעט אין דעם מדבר פון באר־שבע. . איז דאס וואסער אויסגעגאנגען פון לאגל, און זי האט אוועקגעווארפן דאס קינד אונטער איינעם פון די ביימלעך, . און זי איז אוועק און האט זיך געזעצט אקעגנאיבער פאר א בויגנשאס ווייט, ווארום זי האט געזאגט לאמיך ניט זען ווי דאס קינד שטארבט. און זי איז געזעסן אקעגנאיבער, און האט אויפגעהויבן איר קול און האט געוויינט. . האט גאט געהערט דעם קול פון דעם יינגל, און א מלאך פון גאט האט גערופן צו הגרן פון הימל, און האט צו איר געזאגט וואס איז דיר, הגר? זאלסט ניט מורא האבן, ווארום גאט האט צוגעהערט צו דעם קול פון דעם יינגל אווו ער איז דארט. . שטיי אויף, הייב אויף דעם יינגל, און האלט אים צו מיט דיין האנט; ווארום פאר א גרויס פאלק וועל איך אים מאכן.
. און גאט האט אויפגעעפנט אירע אויגן, און זי האט דערזען א ברונעם וואסער, און זי איז געגאנגען און האט אנגעפילט דעם לאגל מיט וואסער, און געגעבן טרינקען דעם יינגל.
. און גאט איז געווען מיטן יינגל, און ער איז אויפגעוואקסן, און איז געזעסן אין מדבר, און איז געווען א בויגנשיסער. . און ער איז געזעסן אין מדבר פארן; און זיין מוטער האט אים גענומען א ווייב פון לאנד מצרים.
. און עס איז געווען אין יענער צייט, האט אבימלך און פיכול דער האר פון זיין חיל געזאגט צו אברהמען, אזוי צו זאגן גאט איז מיט דיר אין אלץ וואס דו טוסט; . דרום שווער מיר דא אצונד ביי גאט, אויב דו וועסט פעלשן אן מיר, אדער אן מיין זון, אדער אן מיין אייניקל; אזוי ווי דער חסד וואס איך האב געטאן מיט דיר, זאלסטו טאן מיט מיר, און מיט דעם לאנד וואס דו האסט זיך אויפגעהאלטן דרינען.
. האט אברהם געזאגט איך וועל שווערן. . אבער אברהם האט פארגעהאלטן אבימלכן וועגן דעם ברונעם וואסער, וואס די קנעכט פון אבימלכן האבן געגזלט. . האט אבימלך געזאגט איך ווייס ניט ווער עס האט געטאן די דאזיקע זאך; ווארום ניט דו האסט מיר צו מאל דערציילט, און ניט איך האב עס צו מאל געהערט אחוץ היינט.
. האט אברהם גענומען שאף און רינדער, און געגעבן אבימלכן, און זיי האבן ביידע געשלאסן א בונד. . און אברהם האט אוועקגעשטעלט זיבן לעמער פון די שאף באזונדער. . האט אבימלך געזאגט צו אברהמען וואס זיינען די דאזיקע לעמער, וואס דו האסט אוועקגעשטעלט באזונדער? . האט ער געזאגט פאר וואר, די זיבן לעמער מוסטו נעמען פון מיין האנט, כדי דאס זאל מיר זיין צום עדות, אז איך האב געגראבן דעם דאזיקן ברונעם. . דרום האט מען גערופן יענעם ארט באר־שבע, ווייל דארטן האבן זיי ביידע זיך געגעבן א שבועה.
. אזוי האבן זיי געשלאסן א בונד אין באר־שבע; און אבימלך און פיכול דער האר פון זיין חיל זיינען אויפגעשטאנען, און האבן זיך אומגעקערט אין לאנד פון די פלשתים. . און ער האט געפלאנצט א טאמאריסקנבוים אין באר־שבע, און האט דארטן גערופן צו דעם נאמען פון יהוה, דעם אייביקן גאט.
. און אברהם האט זיך אויפגעהאלטן אין לאנד פון די פלשתים פיל טעג.

. און עס איז געווען נאך די דאזיקע געשעענישן, האט גאט געפרוווט אברהמען, און האט צו אים געזאגט אברהם! האט ער געענטפערט דא בין איך. . האט ער געזאגט נעם דיין זון, דיין איינאיינציקן, וואס דו האסט ליב, יצחקן, און גיי דיר קיין לאנד מוריה, און ברענג אים אויף דארטן פאר א בראנדאפפער אויף איינעם פון די בערג וואס איך וועל דיר זאגן.
. האט אברהם זיך געפעדערט אין דער פרי, און ער האט אנגעזאטלט זיין אייזל, און גענומען מיט זיך זיינע צוויי יונגען, און זיין זון יצחקן; און ער האט צעהאקט דאס האלץ פארן בראנדאפפער, און ער איז אויפגעשטאנען, און איז געגאנגען צו דעם ארט וואס גאט האט אים געזאגט.
. אויפן דריטן טאג האט אברהם אויפגעהויבן זיינע אויגן, און האט דערזען דעם ארט פון ווייטן. . און אברהם האט געזאגט צו זיינע יונגען בלייבט אייך דא מיטן אייזל, און איך און דער יינגל וועלן גיין ביז אהין, און מיר וועלן זיך בוקן, און זיך אומקערן צו אייך.
. און אברהם האט גענומען דאס האלץ פארן בראנדאפפער, און ארויפגעטאן אויף זיין זון יצחקן, און ער האט גענומען אין זיין האנט דאס פייער און דעם שלאכטמעסער, און זיי זיינען ביידע געגאנגען באנאנד. . האט יצחק זיך אפגערופן צו זיין פאטער אברהמען, און האט געזאגט מיין פאטער! האט ער געענטפערט דא בין איך, מיין זון. האט ער געזאגט אט איז דאס פייער און דאס האלץ, און ווו איז דאס לאם פאר א בראנדאפפער? . האט אברהם געזאגט גאט וועט זיך שוין זען א לאם פאר א בראנדאפפער, מיין זון. און זיי זיינען ביידע געגאנגען באנאנד.
. און זיי זיינען געקומען צו דעם ארט וואס גאט האט אים געזאגט; און אברהם האט דארטן געבויט א מזבח, און האט אויסגעלייגט דאס האלץ, און ער האט געבונדן זיין זון יצחקן, און אים ארויפגעטאן אויפן מזבח, איבערן האלץ. . און אברהם האט אויסגעשטרעקט זיין האנט, און האט גענומען דעם שלאכטמעסער צו שעכטן זיין זון.
. האט א מלאך פון גאט גערופן צו אים פון הימל, און האט געזאגט אברהם! אברהם! האט ער געענטפערט דא בין איך. . האט ער געזאגט זאלסט ניט אויסשטרעקן דיין האנט אויפן יינגל, און זאלסט אים גארנישט טאן; ווארום אצונד ווייס איך אז דו ביסט גאטספארכטיק, אז דו האסט ניט פארמיטן דיין זון, דיין איינאיינציקן, פון מיר.
. האט אברהם אויפגעהויבן זיינע אויגן, און האט דערזען ערשט הינטן האט א ווידער זיך איינגעדרייט אין א געצווייג מיט זיינע הערנער. איז אברהם געגאנגען, און האט גענומען דעם ווידער, און האט אים אויפגעבראכט פאר א בראנדאפפער אנשטאט זיין זון. . און אברהם האט גערופן דעם נאמען פון יענעם ארט יהוה־יראה; אזוי ווי עס ווערט נאך היינט געזאגט אויף דעם בארג פון יהוה ווערט געזען.
. און דער מלאך פון גאט האט גערופן צו אברהמען א צווייט מאל פון הימל, . און האט געזאגט איך שווער ביי זיך, זאגט גאט, אז ווייל דו האסט געטאן די דאזיקע זאך, און האסט ניט פארמיטן דיין זון, דיין איינאיינציקן, . איז, בענטשן וועל איך דיך בענטשן, און מערן וועל איך מערן דיין זאמען אזוי ווי די שטערן פון הימל, און אזוי ווי דער זאמד וואס אויפן ברעג פון ים; און דיין זאמען וועט ארבן דעם טויער פון זיינע פיינט. . און בענטשן וועלן זיך מיט דיין זאמען אלע פעלקער פון דער ערד, דערפאר וואס דו האסט צוגעהערט צו מיין קול.
. און אברהם האט זיך אומגעקערט צו זיינע יונגען, און זיי זיינען אויפגעשטאנען, און זיינען געגאנגען באנאנד קיין באר־שבע. און אברהם איז געבליבן אין באר־שבע.
. און עס איז געווען נאך די דאזיקע געשעענישן, איז אנגעזאגט געווארן אברהמען, אזוי צו זאגן זע, מלכה, זי אויך האט געבארן זין צו דיין ברודער נחורן . עוץ זיין בכור, און בוז זיין ברודער, און קמואל דעם פאטער פון ארם, און . כשדן, און חזון, און פלדשן, און ידלפן, און בתואלן. . און בתואל האט געבארן רבקהן. די דאזיקע אכט האט מלכה געבארן צו נחור, אברהמס ברודער. . און זיין קעפסווייב וואס איר נאמען איז געווען ראומה, זי אויך האט געבארן טבחן, און גחמען, און תחשן, און מעכהן.
חיי שרה
. און דאס לעבן פון שרהן איז געווען הונדערט און זיבן יאר און צוואנציק יאר; דאס זיינען געווען די יארן פון שרהס לעבן. . און שרה איז געשטארבן אין קרית־ארבע, דאס איז חברון, אין לאנד כנען. און אברהם איז געקומען צו קלאגן אויף שרהן און זי צו באוויינען.
. און אברהם איז אויפגעשטאנען פון פאר זיין טויטן, און ער האט גערעדט צו די קינדער פון חת, אזוי צו זאגן . א פרעמדער אבער א תושב בין איך ביי אייך, גיט מיר א קבר־אייגנטום ביי אייך, און איך וועל באגראבן מיין טויטן פון פאר מיר.
. האבן די קינדער פון חת געענטפערט אברהמען, אים אזוי צו זאגן . הער אונדז צו, מיין האר, א געטלעכער פירשט ביסטו צווישן אונדז; אין דעם געקליבנסטן פון אונדזערע קברים באגראב דיין טויטן; קיינער פון אונדז וועט ניט פארמיידן זיין קבר פון דיר, אויף צו באגראבן דיין טויטן.
. איז אברהם אויפגעשטאנען, און האט זיך געבוקט צו דעם פאלק פון לאנד, צו די קינדער פון חת. . און ער האט צו זיי גערעדט, אזוי צו זאגן אויב עס איז אייער ווילן צו באגראבן מיין טויטן פון פאר מיר, הערט מיך צו, און בעט פאר מיר ביי עפרון דעם זון פון צוחרן, . ער זאל מיר געבן די הייל פון מכפלה וואס געהערט צו אים, וואס אין עק פון זיין פעלד; אין פולן געלט זאל ער עס מיר געבן צווישן אייך פאר א קבר־אייגנטום.
. און עפרון איז געזעסן צווישן די קינדער פון חת; האט עפרון דער חתי געענטפערט אברהמען אין די אויערן פון די קינדער פון חת, פאר אלע איינגייער אין דעם טויער פון זיין שטאט, אזוי צו זאגן . ניין, מיין האר, הער מיך צו דאס פעלד שענק איך דיר, אויך די הייל וואס דרינען שענק איך דיר; פאר די אויגן פון די קינדער פון מיין פאלק שענק איך עס דיר; באגראב דיין טויטן.
. האט אברהם זיך געבוקט פאר דעם פאלק פון לאנד, . און ער האט גערעדט צו עפרונען אין די אויערן פון דעם פאלק פון לאנד, אזוי צו זאגן ווען דו וואלסט מיך נאר צוהערן! איך גיב דאס געלט פארן פעלד, נעם עס פון מיר, און איך וועל דארטן באגראבן מיין טויטן.
. האט עפרון געענטפערט אברהמען, אים אזוי צו זאגן . הער מיך צו, מיין האר, לאנד אין פיר הונדערט שקל זילבער, וואס איז דאס צווישן מיר און צווישן דיר? און דיין טויטן באגראב.
. האט אברהם צוגעהערט צו עפרונען, און אברהם האט אפגעווויגן עפרונען דאס זילבער, וואס ער האט געזאגט אין די אויערן פון די קינדער פון חת, פיר הונדערט שקל זילבער, גאנגבאר ביים סוחר. . אזוי איז געבליבן דאס פעלד פון עפרונען, וואס אין מכפלה, וואס פאר ממרא, דאס פעלד מיט דער הייל וואס דרינען, און אלע ביימער וואס אויפן פעלד, וואס אין זיין גאנצן געמארק רונד ארום, . דער איינקויף פון אברהמען, פאר די אויגן פון די קינדער פון חת, פאר אלע איינגייער אין דעם טויער פון זיין שטאט. . און דערנאך האט אברהם באגראבן זיין ווייב שרהן אין דער הייל פון דעם פעלד פון מכפלה פאר ממרא, דאס איז חברון, אין לאנד כנען. . אזוי איז געבליבן דאס פעלד, און די הייל וואס דרינען, ביי אברהמען פאר א קבר־אייגנטום, פון די קינדער פון חת.

. און אברהם איז געווארן אלט און באטאגט; און גאט האט געבענטשט אברהמען מיט אלצדינג. . האט אברהם געזאגט צו זיין קנעכט, דעם עלטסטן פון זיין הויז, וואס האט געוועלטיקט איבער אלץ וואס ער האט געהאט טו, איך בעט דיך, דיין האנט אונטער מיין דיך, . און איך וועל דיך באשווערן ביי יהוה דעם גאט פון הימל און דעם גאט פון דער ערד, אז דו זאלסט ניט נעמען א ווייב פאר מיין זון פון די טעכטער פון דעם כנעני וואס איך זיץ צווישן אים. . נייערט צו מיין לאנד און צו מיין אפשטאם זאלסטו גיין, און נעמען א ווייב פאר מיין זון, פאר יצחקן.
. האט דער קנעכט צו אים געזאגט טאמער וועט די פרוי ניט וועלן גיין נאך מיר אין דעם היגן לאנד; זאל איך ניט אנדערש אומקערן דיין זון צו דעם לאנד וואס דו ביסט פון דארטן ארויסגעגאנגען?
. האט אברהם צו אים געזאגט היט דיך, זאלסט ניט אומקערן מיין זון אהין. . יהוה דער גאט פון הימל, וואס האט מיך ארויסגענומען פון דעם הויז פון מיין פאטער, און פון דעם לאנד פון מיין געבורט, און וואס האט צו מיר גערעדט, און וואס האט מיר געשווארן, אזוי צו זאגן צו דיין זאמען וועל איך געבן דאס דאזיקע לאנד – ער וועט שיקן זיין מלאך דיר פארויס, און וועסט קריגן א ווייב פאר מיין זון פון דארטן. . און אויב די פרוי וועט ניט וועלן גיין נאך דיר, וועסטו זיין פריי פון דער דאזיקער שבועה מיינער; אבער זאלסט ניט אומקערן מיין זון אהין.
. האט דער קנעכט געטאן זיין האנט אונטער דעם דיך פון זיין האר אברהמען, און ער האט אים געשווארן אויף דער דאזיקער זאך.
. און דער קנעכט האט גענומען צען קעמלען פון די קעמלען פון זיין האר, און איז אוועקגעגאנגען מיט אלעם בעסטן פון זיין האר אין זיין האנט; און ער איז אויפגעשטאנען, און איז געגאנגען קיין ארם־נהרים, צו דער שטאט פון נחורן. . און ער האט געמאכט קניען די קעמלען אויסן שטאט ביים ברונעם וואסער, אין אוונט־צייט, אין דער צייט וואס די שעפערינס גייען ארויס. . און ער האט געזאגט יהוה, גאט פון מיין האר אברהמען, שיק מיר צו היינט, איך בעט דיך, א טראף, און טו חסד מיט מיין האר אברהמען. . אט שטיי איך ביים קוואל וואסער, און די טעכטער פון די שטאטלייט קומען ארויס שעפן וואסער; . זאל זיין, אז די מיידל וואס איך וועל צו איר זאגן «בייג איין, איך בעט דיך, דיין קרוג, און לאמיך טרינקען», און זי וועט זאגן «טרינק, און אויך דיינע קעמלען וועל איך אנטרינקען», האסטו זי באשערט פאר דיין קנעכט יצחקן, און דערמיט וועל איך וויסן אז דו האסט געטאן חסד מיט מיין האר.
. און עס איז געווען, איידער נאך ער האט געענדיקט רעדן, ערשט רבקה קומט ארויס – די וואס איז געבארן געווארן ביי בתואל דעם זון פון מלכה, דער ווייב פון נחור, אברהמס ברודער – מיט איר קרוג אויף איר אקסל. . און די מיידל איז געווען זייער שיין פון אויסזען, א יונגפרוי וואס קיין מאן האט נאך זי ניט געקענט; און זי האט אראפגענידערט צום קוואל, און האט אנגעפילט איר קרוג, און איז ארויפגעקומען. . איז דער קנעכט איר געלאפן אנטקעגן, און האט געזאגט לאז מיך א זופ טאן, איך בעט דיך, א ביסל וואסער פון דיין קרוג. . האט זי געזאגט טרינק מיין האר; און זי האט אויף גיך אראפגעלאזט איר קרוג אויף איר האנט, און האט אים געגעבן טרינקען. . און אז זי האט געענדיקט אים געבן טרינקען, האט זי געזאגט אויך פאר דיינע קעמלען וועל איך אנשעפן, ביז זיי האבן געענדיקט טרינקען.
. און זי האט אויף גיך אויסגעליידיקט איר קרוג אין דער קאריטע, און איז ווידער געלאפן צום ברונעם אנשעפן, ביז זי האט אנגעשעפט פאר אלע זיינע קעמלען. . און דער מאן קוקט זי אן שווייגעדיק, צו וויסן אויב גאט האט באגליקט זיין וועג אדער ניט. . און עס איז געווען, ווי די קעמלען האבן געענדיקט טרינקען, אזוי האט דער מאן גענומען א גילדערנעם נאזרינג וואס זיין וואג איז געווען א בקע, און צוויי ארעמבענדער פאר אירע הענט, וואס זייער וואג איז געווען צען גאלדשטיק. . און ער האט געזאגט וועמעס טאכטער ביסטו? זאג מיר, איך בעט דיך, איז דא אין דיין פאטערס הויז אן ארט פאר אונדז צום נעכטיקן?
. האט זי צו אים געזאגט איך בין די טאכטער פון בתואל דעם זון פון מלכהן, וואס זי האט געבארן נחורן. . און זי האט צו אים געזאגט אי שטרוי אי פוטער א סך איז דא ביי אונדז, אי אן ארט צום נעכטיקן.
. האט דער מאן זיך גענייגט און זיך געבוקט צו גאט. . און ער האט געזאגט געלויבט איז יהוה דער גאט פון מיין האר אברהמען, וואס האט ניט פארלאזן זיין חסד און זיין טריישאפט צו מיין האר; מיך האט גאט געפירט אויף דעם וועג צו דעם הויז פון מיין הארס ברידער.
. און די מיידל איז געלאפן, און האט דערציילט אין איר מוטערס הויז די דאזיקע זאכן. . און רבקה האט געהאט א ברודער וואס זיין נאמען איז געווען לבן; איז לבן ארויסגעלאפן צו דעם מאן דרויסן צום קוואל. . און עס איז געווען, ווי ער האט דערזען דעם נאזרינג, און די ארעמבענדער אויף די הענט פון זיין שוועסטער, און ווי ער האט געהערט די ווערטער פון זיין שוועסטער רבקהן, אזוי צו זאגן אזוי און אזוי האט דער מאן צו מיר גערעדט – איז ער געקומען צו דעם מאן ווי ער שטייט ביי די קעמלען לעבן קוואל, . און ער האט געזאגט קום, געבענטשטער פון גאט, פאר וואס שטייסטו דרויסן? איך האב דאך אויפגעראמט דאס הויז, און אן ארט פאר די קעמלען.
. איז דער מאן אריינגעגאנגען אין הויז; און ער האט אפגעבונדן די קעמלען, און האט דערלאנגט שטרוי און פוטער פאר די קעמלען, און וואסער צו וואשן זיינע פיס, און די פיס פון די מענטשן וואס מיט אים. . און עס איז געשטעלט געווארן פאר אים צום עסן, אבער ער האט געזאגט איך וועל ניט עסן, ביז איך האב גערעדט מיינע רייד. האט ער געזאגט רעד.
. האט ער געזאגט דער קנעכט פון אברהמען בין איך. . און גאט האט זייער געבענטשט מיין האר, און ער איז געווארן רייך; און ער האט אים געגעבן שאף און רינדער, און זילבער און גאלד, און קנעכט און דינסטן, און קעמלען און אייזלען. . און שרה, מיין הארס ווייב, האט געבארן א זון צו מיין האר אויף איר עלטער; און ער האט אים אוועקגעגעבן אלץ וואס ער האט געהאט. . און מיין האר האט מיך באשווארן, אזוי צו זאגן זאלסט ניט נעמען א ווייב פאר מיין זון פון די טעכטער פון דעם כנעני וואס איך זיץ אין זיין לאנד. . ניט אנדערש נאר צו מיין פאטערס הויז זאלסטו גיין, און צו מיין משפחה, און נעמען א ווייב פאר מיין זון. . האב איך געזאגט צו מיין האר טאמער וועט די פרוי ניט וועלן גיין מיט מיר? . האט ער צו מיר געזאגט יהוה וואס איך בין געגאנגען פאר אים, וועט שיקן זיין מלאך מיט דיר, און וועט באגליקן דיין וועג, און וועסט קריגן א ווייב פאר מיין זון, פון מיין משפחה און פון מיין פאטערס הויז. . דענצמאל וועסטו פריי זיין פון מיין שבועה, אז דו וועסט קומען צו מיין משפחה; און אויב זיי וועלן דיר ניט געבן, וועסטו אויך פריי זיין פון מיין שבועה. . בין איך געקומען היינט צום קוואל, און האב געזאגט יהוה, גאט פון מיין האר אברהמען, אויב דו ווילסט, איך בעט דיך, באגליקן מיין וועג וואס איך גיי אויף אים . אט שטיי איך ביים קוואל וואסער; און עס זאל זיין, אז די מיידל וואס קומט ארויס שעפן, און איך וועל זאגן צו איר «גיב מיר טרינקען, איך בעט דיך, א ביסל וואסער פון דיין קרוג», . און זי וועט זאגן צו מיר «אי דו טרינק, אי פאר דיינע קעמלען וועל איך אנשעפן», זאל זי זיין די ווייב, וואס גאט האט באשערט פאר מיין הארס זון. . נאך איידער איך ענדיק רעדן צו מיין הארצן, ערשט רבקה קומט ארויס מיט איר קרוג אויף איר אקסל; און זי האט אראפגענידערט צום קוואל און האט אנגעשעפט. האב איך צו איר געזאגט גיב מיר טרינקען, איך בעט דיך. . האט זי אויף גיך אראפגעלאזט איר קרוג פון זיך, און האט געזאגט טרינק, און אויך דיינע קעמלען וועל איך אנטרינקען. האב איך געטרונקען, און אויך די קעמלען האט זי אנגעטרונקען. . האב איך זי געפרעגט און האב געזאגט וועמעס טאכטער ביסטו? האט זי געזאגט די טאכטער פון בתואל דעם זון פון נחורן, וואס מלכה האט געבארן צו אים. און איך האב אנגעטאן דעם נאזרינג אויף איר נאז, און די ארעמבענדער אויף אירע הענט. . און איך האב מיך גענייגט און מיך געבוקט צו יהוה, און איך האב געלויבט יהוה דעם גאט פון מיין האר אברהמען, וואס האט מיך געפירט אויפן ריכטיקן וועג צו קריגן די טאכטער פון מיין הארס אן אייגענעם פאר זיין זון. . און אצונד, אויב איר ווילט טאן א חסד און א טריישאפט מיט מיין האר, זאגט מיר; און אויב ניט, זאגט מיר; און איך וועל מיך קערן אויף רעכטס אדער אויף לינקס.
. האט געענטפערט לבן און בתואל, און זיי האבן געזאגט די זאך איז ארויס פון גאט; מיר קענען ניט רעדן צו דיר שלעכטס אדער גוטס. . אט איז רבקה פאר דיר, נעם און גיי, און זאל זי זיין א ווייב צו דעם זון פון דיין האר, אזוי ווי גאט האט גערעדט.
. און עס איז געווען, ווי דער קנעכט פון אברהמען האט געהערט זייערע ווערטער, אזוי האט ער זיך געבוקט צו דער ערד פאר גאט. . און דער קנעכט האט ארויסגענומען זילבערנע זאכן, און גילדערנע זאכן, און קליידער, און געגעבן רבקהן; אויך איר ברודער און איר מוטער האט ער געגעבן טייערע מתנות. . און זיי האבן געגעסן און געטרונקען, ער און די מענטשן וואס מיט אים; און זיי האבן איבערגענעכטיקט; און זיי זיינען אויפגעשטאנען אין דער פרי, און ער האט געזאגט שיקט מיך אוועק צו מיין האר.
. האט געזאגט איר ברודער און איר מוטער זאל די מיידל בלייבן ביי אונדז א יאר אדער צען חדשים , דערנאך וועט זי גיין. . האט ער צו זיי געזאגט האלט מיך ניט אויף, אז גאט האט באגליקט מיין וועג. שיקט מיך אוועק, און לאמיך גיין צו מיין האר. . האבן זיי געזאגט מיר וועלן רופן די מיידל, און מיר וועלן פרעגן איר מויל. . האבן זיי גערופן רבקהן, און האבן צו איר געזאגט ווילסטו גיין מיט דעם דאזיקן מאן? האט זי געזאגט איך וויל גיין.
. האבן זיי ארויסבאלייט זייער שוועסטער רבקהן, און איר אם, און אברהמס קנעכט, און זיינע מענטשן. . און זיי האבן געבענטשט רבקהן, און האבן צו איר געזאגט אונדזער שוועסטער, דו ווער טויזנטער מאל צען טויזנט, און דיין זאמען זאל ארבן דעם טויער פון זיינע פיינט. . און רבקה איז אויפגעשטאנען מיט אירע מיידלעך, און זיי האבן זיך ארויפגעזעצט אויף די קעמלען, און זיינען געגאנגען נאך דעם מאן. און דער קנעכט האט גענומען רבקהן, און איז אוועקגעגאנגען.
. און יצחק איז אנגעקומען פון ווו מע גייט קיין באר־לחי-רואי, ווארום ער איז געזעסן אין לאנד פון דרום – . און יצחק איז ארויסגעגאנגען זיך דורכצוגיין אין פעלד אקעגן אוונט – האט ער אויפגעהויבן זיינע אויגן און האט א קוק געטאן, ערשט קעמלען קומען אן. . און רבקה האט אויפגעהויבן אירע אויגן, און האט דערזען יצחקן, און זי האט זיך אראפגעלאזט פון קעמל. . און זי האט געזאגט צו דעם קנעכט ווער איז יענער מאן וואס גייט אין פעלד אונדז אנטקעגן? האט דער קנעכט געזאגט דאס איז מיין האר. האט זי גענומען דעם שלייער, און האט זיך פארדעקט.
. און דער קנעכט האט דערציילט יצחקן אלע זאכן וואס ער האט געטאן. . און יצחק האט זי אריינגעבראכט אין דעם געצעלט פון זיין מוטער שרהן. און ער האט גענומען רבקהן, און זי איז אים געווארן פאר א ווייב; און ער האט זי ליב געהאט. און יצחק האט זיך געטרייסט נאך זיין מוטער.
. און אברהם האט ווידער גענומען א ווייב, און איר נאמען איז געווען קטורה. . און זי האט אים געבארן זמרנען, און יקשנען, און מדנען, און מדינען, און ישבקן, און שוחן. . און יקשן האט געבארן שבאן, און דדנען. און די קינדער פון דדנען זיינען געווען אשורים, און לטושים, און לאומים. . און די זין פון מדינען זיינען געווען עיפה, און עפר, און חנוך, און אבידע, און אלדעה, די אלע זיינען געווען די קינדער פון קטורהן.
. און אברהם האט אוועקגעגעבן אלץ וואס ער האט געהאט צו יצחקן. . און צו די זין פון די קעפסווייבער וואס אברהם האט געהאט, האט אברהם געגעבן מתנות, און האט זיי אוועקגעשיקט פון זיין זון יצחקן, ווען ער האט נאך געלעבט, קיין מזרח אין מזרח־לאנד.
. און דאס זיינען די טעג פון די יארן פון אברהמס לעבן וואס ער האט געלעבט הונדערט יאר און פינף יאר און זיבעציק יאר. . און אברהם איז פארגאנגען און איז געשטארבן אין א גוטער עלטער, אלט און זאט מיט יארן ; און ער איז איינגעזאמלט געווארן צו זיין פאלק. . און יצחק און ישמעאל, זיינע זין, האבן אים באגראבן אין דער הייל פון מכפלה, אין דעם פעלד פון עפרון דעם זון פון צוחר דעם חתי, וואס פאר ממרא; . דאס פעלד וואס אברהם האט אפגעקויפט פון די קינדער פון חת, דארטן איז באגראבן געווארן אברהם, און זיין ווייב שרה.
. און עס איז געווען נאך דעם טויט פון אברהמען, האט גאט געבענטשט זיין זון יצחקן. און יצחק איז געזעסן ביי באר־לחי-רואי.
. און דאס זיינען די געבורטן פון ישמעאל, אברהמס זון, וואס הגר די מצרית, די דינסט פון שרהן, האט געבארן אברהמען. . און דאס זיינען די נעמען פון ישמעאלס זין, נאך זייערע נעמען, לויט זייערע געבורטן דער בכור פון ישמעאלן, נבות, און קדר, און אדבאל, און מבשם; . און משמע, און דומה, און משא; . חדר, און תימא, איטור, נפיש און קדמה. . דאס זיינען די זין פון ישמעאלן, און דאס זיינען זייערע נעמען אין זייערע דערפער, און אין זייערע לאגערן; צוועלף פירשטן לויט זייערע פעלקער. – . און דאס זיינען די יארן פון ישמעאלס לעבן הונדערט יאר און זיבן יאר און דרייסיק יאר. און ער איז פארגאנגען און איז געשטארבן; און ער איז איינגעזאמלט געווארן צו זיין פאלק. – . און זיי האבן געוווינט פון חוילה ביז שור וואס פאר מצרים, ווי דו גייסט קיין אשור; אין געזיכט פון אלע זיינע ברידער האט ער זיך באזעצט.
תולדת
. און דאס איז די געשיכטע פון יצחק, אברהמס זון אברהם האט געבארן יצחקן. . און יצחק איז געווען פערציק יאר אלט, ווען ער האט זיך גענומען רבקה, די טאכטער פון בתואל דעם ארמי פון פדן־ארם, די שוועסטער פון לבן דעם ארמי, פאר א ווייב. . און יצחק האט געבעטן צו גאט פון וועגן זיין ווייב, ווארום זי איז געווען אן עקרה; און גאט האט זיך געלאזט דערבעטן פון אים, און רבקה זיין ווייב איז טראגעדיק געווארן.
. און די קינדער האבן זיך געשטויסן אין איר, און זי האט געזאגט אויב אזוי, נאך וואס דען לעב איך? און זי איז געגאנגען פרעגן ביי גאט. . און גאט האט צו איר געזאגט צוויי אומות זיינען אין דיין לייב, און צוויי פעלקער וועלן זיך פון דיינע אינגעווייד צעשיידן, און א פאלק פון א פאלק וועט זיין שטארקער, און דער עלטערער וועט דינען דעם יינגערן.
. און אז אירע טעג זיינען פול געווארן צום געווינען, ערשט א צווילינג איז אין איר לייב. . און דער ערשטער איז ארויסגעקומען א רויטער, אין גאנצן אזוי ווי א האריקער מאנטל; און מע האט גערופן זיין נאמען עשו. . און דערנאך איז ארויסגעקומען זיין ברודער, און זיין האנט האט צוגעהאלטן דעם טריט פון עשון; און מע האט גערופן זיין נאמען יעקב. און יצחק איז געווען זעכציק יאר אלט ביי זייער געבארן ווערן.
. און די יינגלעך זיינען אויפגעוואקסן; און עשו איז געווען א מענטש געניט אין געיעג, א פעלדמענטש, און יעקב איז געווען א שטילער מענטש וואס זיצט אין געצעלטן. . און יצחק האט ליב געהאט עשון, ווייל דאס געפאנג איז אים געווען צום מויל; און רבקה האט ליב געהאט יעקבן.
. האט יעקב איין מאל געקאכט א געקעכטס, און עשו איז אנגעקומען פון פעלד, און ער איז געווען פארשמאכט. . האט עשו געזאגט צו יעקבן לאז מיך א שלונג טאן, איך בעט דיך, פון דעם דאזיקן רויטן־רויטן, ווארום איך בין פארשמאכט; דרום האט מען גערופן זיין נאמען אדום. . האט יעקב געזאגט פארקויף מיר אקארשט דיין בכורה. . האט עשו געזאגט זע, איך גיי צום שטארבן, און צו וואס מיר דען בכורה? . האט יעקב געזאגט שווער מיר אקארשט. האט ער אים געשווארן, און ער האט פארקויפט זיין בכורה צו יעקבן. . און יעקב האט געגעבן עשון ברויט און געקעכטס פון לינדזן; און ער האט געגעסן און געטרונקען, און איז אויפגעשטאנען און אוועקגעגאנגען. אזוי האט עשו פאראכט די בכורה.

. און עס איז געווארן א הונגער אין לאנד, אחוץ דעם פריערדיקן הונגער, וואס איז געווען אין די טעג פון אברהמען; און יצחק איז געגאנגען צו אבימלך דעם מלך פון די פלשתים, קיין גרר. . און גאט האט זיך באוויזן צו אים, און האט געזאגט זאלסט ניט נידערן קיין מצרים, וווין אין דעם לאנד וואס איך וועל דיר זאגן. . האלט זיך אויף אין דעם דאזיקן לאנד, און איך וועל זיין מיט דיר, און וועל דיך בענטשן; ווארום צו דיר און צו דיין זאמען וועל איך געבן אלע די דאזיקע לענדער, און איך וועל מקיים זיין די שבועה וואס איך האב געשווארן צו דיין פאטער אברהמען. . און איך וועל מערן דיין זאמען אזוי ווי די שטערן פון הימל, און וועל געבן צו דיין זאמען אלע די דאזיקע לענדער; און בענטשן וועלן זיך מיט דיין זאמען אלע פעלקער פון דער ערד; . דערפאר וואס אברהם האט צוגעהערט צו מיין קול, און האט געהיט מיין היטונג, מיינע געבאט, מיינע געזעצן, און מיינע לערנונגען.
. און יצחק האט זיך באזעצט אין גרר. . האבן די מענטשן פון דעם ארט געפרעגט וועגן זיין ווייב, און ער האט געזאגט זי איז מיינע א שוועסטער; ווארום ער האט מורא געהאט צו זאגן «מיין ווייב»; «טאמער וועלן די מענטשן פון דעם ארט מיך הרגען איבער רבקהן, ווייל זי איז שיין פון אויסזען».
. און עס איז געווען, אז ער איז דארטן אפגעווען א לאנגע צייט, האט אבימלך דער מלך פון די פלשתים ארויסגעקוקט דורכן פענצטער, און געזען, ערשט יצחק שטיפט מיט זיין ווייב רבקהן. . האט אבימלך גערופן יצחקן, און האט געזאגט זי איז דאך גאר דיין ווייב, און ווי אזוי האסטו געזאגט זי איז מיינע א שוועסטער? האט יצחק צו אים געזאגט ווייל איך האב געקלערט איך וועל נאך אומקומען איבער איר. . האט אבימלך געזאגט וואס האסטו דא געטאן צו אונדז? שיר־שיר וואלט איינער פון פאלק געלעגן מיט דיין ווייב, און וואסלט געבראכט אויף אונדז א שולד.
. און אבימלך האט באפוילן דעם גאנצן פאלק, אזוי צו זאגן דער וואס רירט אן דעם דאזיקן מאן אדער זיין ווייב, וועט טייטן געטייט ווערן.
. און יצחק האט געזייט אין יענעם לאנד, און האט געקריגן אין יענעם יאר הונדערט מאל אזוי פיל; און גאט האט אים געבענטשט. . און דער מאן איז געווארן רייך, און איז נאכאנאנד רייכער געווארן, ביז ער איז געווארן זייער רייך. . און ער האט געהאט סטאדעס שאף, און סטאדעס רינדער, און פיל קנעכט; און די פלשתים האבן אים מקנא געווען. . און אלע ברונעמער וואס די קנעכט פון זיין פאטער האבן געגראבן אין די טעג פון זיין פאטער אברהמען, האבן די פלשתים זיי פארשטאפט, און זיי אנגעפילט מיט ערד. . און אבימלך האט געזאגט צו יצחקן גיי אוועק פון אונדז, ווארום ביסט פיל מאכטיקער פון אונדז.
. איז יצחק אוועקגעגאנגען פון דארטן, און האט געלאגערט אין טאל פון גרר, און האט זיך דארטן באזעצט. . און יצחק האט ווידער אויפגעגראבן די וואסערברונעמער וואס מע האט געגראבן אין די טעג פון זיין פאטער אברהמען, און די פלשתים האבן זיי פארשטאפט נאך דעם טויט פון אברהמען; און ער האט זיי גערופן מיט נעמען אזוי ווי די נעמען וואס זיין פאטער האט זיי גערופן. . און די קנעכט פון יצחקן האבן געגראבן אין טאל, און האבן דארטן געפונען א ברונעם לעבעדיקע וואסער. . האבן זיך געקריגט די פאסטוכער פון גרר מיט די פאסטוכער פון יצחקן, אזוי צו זאגן אונדז געהערט דאס וואסער. און ער האט גערופן דעם נאמען פון דעם ברונעם עשק, ווייל זיי האבן זיך געעסקט מיט אים. . און זיי האבן געגראבן אן אנדער ברונעם, און האבן זיך איבער אים אויך געקריגט. און ער האט גערופן זיין נאמען שטנה. . און ער האט זיך איבערגעטראגן פון דארטן, און האט געגראבן אן אנדער ברונעם; און זיי האבן זיך איבער אים ניט געקריגט. האט ער גערופן זיין נאמען רחובות, ווייל ער האט געזאגט אצונד האט אונדז גאט געגעבן רחבות, און מיר וועלן וואקסן אין לאנד.
. און ער איז ארויפגעגאנגען פון דארטן קיין באר־שבע. . און גאט האט זיך באוויזן צו אים אין יענער נאכט, און האט געזאגט איך בין דער גאט פון דיין פאטער אברהמען; זאלסט ניט מורא האבן, ווארום איך בין מיט דיר, און איך וועל דיך בענטשן, און וועל מערן דיין זאמען, פון מיין קנעכט אברהמס וועגן.
. האט ער דארטן געבויט א מזבח, און ער האט גערופן צו דעם נאמען יהוה; און ער האט דארטן אויפגעשטעלט זיין געצעלט. און די קנעכט פון יצחקן האבן דארטן געגראבן א ברונעם.
. און אבימלך איז געגאנגען צו אים פון גרר, מיט אחוזת זיין גוטן פריינט, און פיכול דעם האר פון זיין חיל. . האט יצחק צו זיי געזאגט נאך וואס זייט איר געקומען צו מיר, אז איר זייט מיר שונאים, און האט מיך ארויסגעשיקט פון אייך? . האבן זיי געזאגט זען האבן מיר געזען אז גאט איז מיט דיר, און מיר האבן געזאגט זאל־זשע זיין א שבועה צווישן אונדז, צווישן אונדז און צווישן דיר, און לאמיר שליסן א בונד מיט דיר. . אויב דו וועסט טאן מיט אונדז בייז! אזוי ווי מיר האבן דיך ניט אנגערירט, און אזוי ווי מיר האבן מיט דיר רק גוטס געטאן, און מיר האבן דיך אוועקגעלאזט בשלום. אצונד ביסטו א געבענטשטער פון גאט.
. האט ער געמאכט פאר זיי א מאלצייט, און זיי האבן געגעסן און געטרונקען. . און זיי האבן זיך געפעדערט אין דער פרי, און זיי האבן געשווארן איינער דעם אנדערן, און יצחק האט זיי ארויסבאלייט, און זיי זיינען אוועקגעגאנגען פון אים בשלום.
. און עס איז געווען אין יענעם טאג, זיינען געקומען די קנעכט פון יצחקן, און האבן אים דערציילט וועגן א ברונעם וואס זיי האבן געגראבן, און זיי האבן צו אים געזאגט מיר האבן געפונען וואסער. . האט ער אים גערופן שבעה. דרום איז דער נאמען פון דער שטאט באר־שבע ביז אויף היינטיקן טאג.
. און אז עשו איז געווען פערציק יאר אלט, האט ער גענומען פאר א ווייב יהודית די טאכטער פון בארי דעם חתי, און בשמת די טאכטער פון אילון דעם חתי. . און זיי זיינען געווען א הארצביטערניש פאר יצחקן און פאר רבקהן.

. און עס איז געווען, אז יצחק איז אלט געווארן, און זיינע אויגן זיינען געווארן צו טונקל צו זען, האט ער גערופן זיין עלטערן זון עשון, און האט צו אים געזאגט מיין זון! האט ער צו אים געזאגט דא בין איך. . האט ער געזאגט זע נאר, איך בין אלט, איך ווייס ניט דעם טאג פון מיין טויט. . דרום נעם אצונד, איך בעט דיך, דיינע וואפן, דיין פיילבייטל און דיין בויגן, און גיי ארויס אין פעלד, און פאנג מיר א געפאנג; . און מאך מיר א מאכל אזוי ווי איך האב ליב, און ברענג מיר, און איך וועל עסן; כדי מיין זעל זאל דיך בענטשן איידער איך שטארב.
. און רבקה האט געהערט ווי יצחק רעדט צו זיין זון עשון. און עשו איז אוועקגעגאנגען אין פעלד, צו פאנגען א געפאנג אויף צו ברענגען. . האט רבקה געזאגט צו איר זון יעקבן, אזוי צו זאגן זע, איך האב געהערט דיין פאטער רעדן צו דיין ברודער עשון, אזוי צו זאגן . ברענג מיר א געפאנג, און מאך מיר א מאכל, און איך וועל עסן, און איך וועל דיך בענטשן פאר גאט פאר מיין טויט. . איז אצונד, מיין זון, הער צו מיין קול לויט ווי איך באפעל דיר. . גיי אקארשט צו די שאף, און ברענג מיר פון דארטן צוויי גוטע ציגנבעקלעך, און איך וועל פון זיי מאכן א מאכל פאר דיין פאטער, אזוי ווי ער האט ליב. . און וועסט ברענגען צו דיין פאטער, ער זאל עסן, כדי ער זאל דיך בענטשן פאר זיין טויט.
. האט יעקב געזאגט צו זיין מוטער רבקהן זע, מיין ברודער עשו איז א מענטש א האריקער, און איך בין א מענטש א גלאטער. . טאמער וועט מיך מיין פאטער אנטאפן, וועל איך זיין אין זיינע אויגן אזוי ווי אן אפנארער, און איך וועל ברענגען אויף מיר א קללה, און ניט א ברכה.
. האט זיין מוטער צו אים געזאגט אויף מיר דיין קללה, מיין זון! נאר הער צו מיין קול, און גיי ברענג מיר.
. איז ער געגאנגען, און האט גענומען און געבראכט צו זיין מוטער, און זיין מוטער האט געמאכט א מאכל אזוי ווי זיין פאטער האט ליב געהאט. . און רבקה האט גענומען די שענסטע בגדים פון איר עלטערן זון עשון, וואס זיינען געווען ביי איר אין הויז, און זי האט אנגעטאן איר יינגערן זון יעקבן. . און די פעלכלעך פון די ציגנבעקלעך האט זי אנגעטאן אויף זיינע הענט און אויף זיין גלאטן האלדז. . און זי האט געגעבן דעם מאכל און דאס ברויט וואס זי האט געמאכט, אין דער האנט פון איר זון יעקבן.
. און ער איז געקומען צו זיין פאטער, און האט געזאגט פאטער מיינער! האט ער געזאגט דא בין איך; ווער ביסטו מיין זון? . האט יעקב געזאגט צו זיין פאטער איך בין עשו דיין בכור; איך האב געטאן אזוי ווי דו האסט מיר געהייסן. הייב דיך אויף, איך בעט דיך, זעץ דיך, און עס פון מיין געפאנג, כדי דיין זעל זאל מיך בענטשן. . האט יצחק געזאגט צו זיין זון ווי האסטו עפעס אזוי גיך געפונען, מיין זון? האט ער געזאגט ווייל יהוה דיין גאט האט מיר צוגעשיקט א טראף. . האט יצחק געזאגט צו יעקבן גענען, איך בעט דיך, און לאמיך דיך אנטאפן, מיין זון, אויב דו ביסט דאס מיין זון עשו, אדער ניט. . האט יעקב גענענט צו זיין פאטער יצחקן, און ער האט אים אנגעטאפט, און האט געזאגט דער קול איז דער קול פון יעקבן, אבער די הענט זיינען די הענט פון עשון. . און ער האט אים ניט דערקענט, ווייל זיינע הענט זיינען געווען האריק, אזוי ווי די הענט פון זיין ברודער עשון; און ער האט אים געבענטשט. . און ער האט געזאגט דו ביסט דאס מיין זון עשו? האט ער געזאגט איך בין עס. . האט ער געזאגט דערלאנג מיר, און איך וועל עסן פון מיין זונס געפאנג, כדי מיין זעל זאל דיך בענטשן. האט ער אים דערלאנגט, און ער האט געגעסן; און ער האט אים געבראכט וויין, און ער האט געטרונקען. . און זיין פאטער יצחק האט געזאגט צו אים גענען, איך בעט דיך, און טו מיך א קוש, מיין זון. . האט ער גענענט, און האט אים א קוש געטאן. און ער האט געשמעקט דעם ריח פון זיינע בגדים, און האט אים געבענטשט, און געזאגט זע, דער ריח פון מיין זון איז ווי דער ריח פון א פעלד וואס גאט האט עס געבענטשט. . און גאט זאל דיר געבן פון דעם טוי פון הימל, און פון די פעטקייטן פון דער ערד, און פיל תבואה און וויין.
. פעלקער זאלן דיר דינען, און אומות זאלן זיך בוקן צו דיר. זיי א האר איבער דיינע ברידער, און די זין פון דיין מוטער זאלן זיך בוקן צו דיר. פארשאלטן די וואס שילטן דיך, און געבענטשט די וואס בענטשן דיך!
. און עס איז געווען, אז יצחק האט געענדיקט בענטשן יעקבן, איז ווי נאר יעקב איז ארויסגעגאנגען פון פאר זיין פאטער יצחקן, אזוי איז זיין ברודער עשו אנגעקומען פון זיין געיעג. . און ער אויך האט געמאכט א מאכל און געבראכט צו זיין פאטער; און ער האט געזאגט צו זיין פאטער זאל מיין פאטער אויפשטיין, און עסן פון זיין זונס געפאנג, כדי דיין זעל זאל מיך בענטשן. . האט זיין פאטער יצחק צו אים געזאגט ווער ביסטו? האט ער געזאגט איך בין דיין זון, דיין בכור עשו. . האט יצחק געציטערט זייער א גרויס ציטערניש און ער האט געזאגט היינט ווער איז דער וואס האט געפאנגען א געפאנג און מיר געבראכט, און איך האב געגעסן פון אלץ איידער דו ביסט געקומען, און איך האב אים געבענטשט? ער וועט אויך זיין געבענטשט.
. ווי עשו האט געהערט די ווערטער פון זיין פאטער, אזוי האט ער אויסגעשריען א זייער גרויס און ביטער געשריי, און ער האט געזאגט צו זיין פאטער בענטש מיך אויך, מיין פאטער. . האט ער געזאגט דיין ברודער איז געקומען מיט באטרוג, און האט צוגענומען דיין ברכה. . האט ער געזאגט צי דען רופט מען זיין נאמען יעקב, ווייל ער האט מיר שוין צוויי מאל אויסגענארט? מיין בכורה האט ער צוגענומען, און אט האט ער אצונד צוגענומען מיין ברכה. און ער האט געזאגט האסטו ניט באהאלטן פאר מיר א ברכה? . האט יצחק געענטפערט און האט געזאגט צו עשון זע, איך האב אים געמאכט פאר א האר איבער דיר, און אלע זיינע ברידער האב איך אים געגעבן פאר קנעכט, און מיט תבואה און וויין האב איך אים פארזארגט, און פאר דיר, וואס קען איך דען טאן, מיין זון? . האט עשו געזאגט צו זיין פאטער איז דאס די איינציקע ברכה ביי דיר, מיין פאטער? בענטש מיך אויך, מיין פאטער. און עשו האט אויפגעהויבן זיין קול און האט געוויינט. . האט זיין פאטער יצחק זיך אפגערופן און האט צו אים געזאגט זע, ווייט פון די פעטקייטן פון דער ערד וועט זיין דיין וווינונג, און אן דעם הימלס טוי פון אויבן; און אויף דיין שווערד וועסטו לעבן, און דיין ברודער וועסטו דינען; . און עס וועט זיין, אז דו וועסט זיך אפרייסן, וועסטו אראפווארפן זיין יאך פון דיין האלדז.
. און עשו האט פיינט געקריגן יעקבן איבער דער ברכה וואס זיין פאטער האט אים געבענטשט, און עשו האט געזאגט ביי זיך אין הארצן זאלן אנקומען די טרויערטעג נאך מיין פאטער, און איך וועל הרגען מיין ברודער יעקבן.
. זיינען דערציילט געווארן רבקהן די ווערטער פון איר עלטערן זון עשון, און זי האט געשיקט און האט גערופן איר יינגערן זון יעקבן, און האט צו אים געזאגט זע, דיין ברודער עשו טרייסט זיך וועגן דיר, אז ער וועט דיך הרגען. . און אצונד, מיין זון, הער צו מיין קול, און שטיי אויף, אנטלויף דיר צו מיין ברודער לבנען קיין חרן. . און וועסט זיצן ביי אים עטלעכע יאר, ביז וואנען דער גרימצארן פון דיין ברודער וועט אפגיין; . ביז דער כעס פון דיין ברודער וועט זיך אפקערן פון דיר, און ער וועט פארגעסן וואס דו האסט אים געטאן; און איך וועל שיקן, און וועל דיך אפנעמען פון דארטן. נאך וואס זאל איך אנווערן אייך ביידן אין איין טאג?
. און רבקה האט געזאגט צו יצחקן מיין לעבן איז מיר נמאס פון וועגן די טעכטער פון חת; אויב יעקב נעמט א ווייב פון די טעכטער פון חת, אזוי ווי די דאזיקע, פון די טעכטער פון לאנד, וואס טויג מיר דאס לעבן?
. האט יצחק גערופן יעקבן, און האט אים געבענטשט, און האט אים באפוילן, און האט צו אים געזאגט זאלסט ניט נעמען א ווייב פון די טעכטער פון כנען. . שטיי אויף, גיי קיין פדן־ארם, צו דעם הויז פון בתואל, דיין מוטערס פאטער, און נעם דיר פון דארטן א ווייב פון די טעכטער פון לבן, דיין מוטערס ברודער. . און גאט שדי וועט דיך בענטשן, און וועט דיך פרוכפערן און דיך מערן, און וועסט ווערן א געזעמל פעלקער. . און ער וועט דיר געבן די ברכה פון אברהמען, דיר און דיין זאמען מיט דיר, כדי זאלסט ארבן דאס לאנד פון דיין וווינשאפט, וואס גאט האט געגעבן צו אברהמען.
. און יצחק האט אוועקגעשיקט יעקבן, און ער איז געגאנגען קיין פדן־ארם, צו לבן דעם זון פון בתואל דעם ארמי, דעם ברודער פון רבקה, דער מוטער פון יעקבן און עשון.
און עשו האט געזען אז יצחק האט געבענטשט יעקבן, און האט אים אוועקגעשיקט קיין פדן־ארם, זיך צו נעמען א ווייב פון דארטן; אז ווען ער האט אים געבענטשט, האט ער אים באפוילן, אזוי צו זאגן זאלסט ניט נעמען א ווייב פון די טעכטער פון כנען; . און יעקב האט צוגעהערט צו זיין פאטער און צו זיין מוטער, און איז געגאנגען קיין פדן־ארם. . און עשו האט געזען אז די טעכטער פון כנען זיינען שלעכט אין די אויגן פון זיין פאטער יצחקן, . און עשו איז געגאנגען צו ישמעאלן, און האט, צו זיינע אנדערע ווייבער, זיך גענומען פאר א ווייב מחלת די טאכטער פון ישמעאל, אברהמס זון, די שוועסטער פון נביותן.
ויצא
. און יעקב איז ארויסגעגאנגען פון באר־שבע, און איז געגאנגען קיין חרן. . און ער האט געטראפן אן ארט, און איז דארטן געבליבן נעכטיקן, ווארום די זון איז אונטערגעגאנגען; און ער האט גענומען פון די שטיינער פון דעם ארט, און געמאכט פאר זיין צוקאפנס, און האט זיך געלייגט אין יענעם ארט. . האט זיך אים געחלומט, ערשט א לייטער שטייט אויף דער ערד, און זיין שפיץ גרייכט ביזן הימל, און זע, מלאכים פון גאט גייען ארויף און נידערן אראפ אויף אים. . און אט שטייט גאט איבער אים, און ער זאגט איך בין יהוה דער גאט פון דיין פאטער אברהמען, און דער גאט פון יצחקן. דאס לאנד וואס דו ליגסט דערויף, צו דיר וועל איך עס געבן, און צו דיין זאמען. . און דיין זאמען וועט זיין אזוי ווי שטויב פון דער ערד, און וועסט זיך אויסשפרייטן קיין מערב און קיין מזרח און קיין צפון און קיין דרום, און בענטשן וועלן זיך מיט דיר און מיט דיין זאמען אלע משפחות פון דער ערד. . און זע, איך וועל זיין מיט דיר, און איך וועל דיך היטן אומעטום ווו דו וועסט גיין, און איך וועל דיך אומקערן צו דער דאזיקער ערד, ווארום איך וועל דיך ניט פארלאזן, ביז וואנען איך האב געטאן וואס איך האב דיר צוגעזאגט.
. האט יעקב זיך אויפגעכאפט פון זיין שלאף, און ער האט געזאגט פאר וואר, גאט איז פאראן אין דעם דאזיקן ארט, און איך האב ניט געוווסט. . און ער האט מורא געהאט, און האט געזאגט ווי מוראדיק איז דער דאזיקער ארט! דאס איז ניט אנדערש ווי דאס הויז פון גאט, און דאס איז דער טויער פון הימל.
. און יעקב האט זיך געפעדערט אין דער פרי, און ער האט גענומען דעם שטיין וואס ער האט געמאכט פאר זיין צוקאפנס, און האט אים געמאכט פאר א זיילשטיין, און ער האט ארויפגעגאסן אייל אויף זיין שפיץ. . און ער האט גערופן דעם נאמען פון יענעם ארט בית־אל, אבער לוז איז געווען דער נאמען פון דער שטאט צוערשט. . און יעקב האט א נדר געטאן, אזוי צו זאגן אויב גאט וועט זיין מיט מיר, און וועט מיך היטן אויף דעם דאזיקן וועג וואס איך גיי, און ער וועט מיר געבן ברויט צום עסן, און א בגד אנצוטאן, . און איך וועל מיך אומקערן בשלום צו מיין פאטערס הויז, וועט יהוה מיר זיין צום גאט. . און דער דאזיקער שטיין וואס איך האב געמאכט פאר א זיילשטיין, וועט זיין א הויז פון גאט; און פון אלץ וואס דו וועסט מיר געבן, וועל איך מעשרן מעשר צו דיר.

. און יעקב האט אויפגעהויבן זיינע פיס, און איז געגאנגען צו דעם לאנד פון די קינדער פון מזרח. . און ער האט א קוק געטאן, ערשט א ברונעם איז אין פעלד, און זע, דריי סטאדעס שאף הויערן דארטן ביי אים; ווארום פון יענעם ברונעם פלעגט מען אנטרינקען די סטאדעס, און דער שטיין אויפן מויל פון ברונעם איז געווען גרויס. . און אז דארטן האבן זיך צונויפגעזאמלט אלע סטאדעס, האט מען אראפגעקייקלט דעם שטיין פון דעם מויל פון ברונעם, און מע האט אנגעטרונקען די שאף, און אומגעקערט דעם שטיין אויפן מויל פון דעם ברונעם אויף זיין ארט.
. האט יעקב צו זיי געזאגט פון וואנען זייט איר, מיינע ברידער? האבן זיי געזאגט פון חרן זיינען מיר. . האט ער צו זיי געזאגט קענט איר לבן דעם זון פון נחורן? האבן זיי געזאגט מיר קענען. . האט ער צו זיי געזאגט איז פריד צו אים? האבן זיי געזאגט פריד; און אן קומט זיין טאכטער רחל מיט די שאף. . האט ער צו זיי געזאגט זעט, דער טאג איז נאך גרויס, נאך ניט צייט דאס פי זאל איינגעזאמלט ווערן; טרינקט אן די שאף, און גייט פיטערט. . האבן זיי געזאגט מיר קענען ניט, ביז וואנען אלע סטאדעס וועלן זיך צונויפזאמלען, און מע וועט אראפקייקלען דעם שטיין פון דעם מויל פון ברונעם; און מיר וועלן אנטרינקען די שאף.
. ווי ער רעדט נאך מיט זיי, אזוי איז רחל אונטערגעקומען מיט איר פאטערס שאף; ווארום זי איז געווען א פאסטוכערין. . און עס איז געווען, ווי יעקב האט דערזען רחלען, די טאכטער פון לבן, זיין מוטערס ברודער, און די שאף פון לבן, זיין מוטערס ברודער, אזוי האט יעקב גענענט, און האט אראפגעקייקלט דעם שטיין פון דעם מויל פון ברונעם, און האט אנגעטרונקען די שאף פון לבן, זיין מוטערס ברודער. . און יעקב האט געקושט רחלען, און האט אויפגעהויבן זיין קול און האט געוויינט. . און יעקב האט דערציילט רחלען אז ער איז איר פאטערס אן אייגענער, און אז ער איז רבקהס א זון; און זי איז געלאפן, און האט אנגעזאגט איר פאטער.
. און עס איז געווען, ווי לבן האט געהערט די הערונג וועגן יעקב, זיין שוועסטערס זון, אזוי איז ער אים געלאפן אנטקעגן, און ער האט אים געהאלדזט און אים געקושט, און האט אים אריינגעבראכט אין זיין הויז. און ער האט דערציילט לבנען אלע יענע געשעענישן. . און לבן האט צו אים געזאגט פאר וואר, מיין ביין און מיין פלייש ביסטו.
און ער איז געזעסן ביי אים א חודש צייט.
. האט לבן געזאגט צו יעקבן צי ווייל דו ביסט מיינער אן אייגענער, זאסלטו מיר דינען אומזיסט? זאג מיר וואס איז דיין לוין. . און לבן האט געהאט צוויי טעכטער; דער נאמען פון דער עלטערער איז געווען לאה, און דער נאמען פון דער יינגערער רחל. . און לאהס אויגן זיינען געווען שלאפע, און רחל איז געווען שיין אויפן געשטאלט, און שיין אויפן פנים, . און יעקב האט ליב געקריגן רחלען; און ער האט געזאגט איך וועל דיר דינען זיבן יאר פאר דיין יינגערער טאכטער רחלען. . האט לבן געזאגט בעסער איך זאל זי דיר געבן, איידער איך זאל זי געבן צו אן אנדער מאן; בלייב ביי מיר.
. און יעקב האט געדינט פאר רחלען זיבן יאר, און זיי זיינען געווען אין זיינע אויגן אזוי ווי עטלעכע טעג, פון זיין ליבשאפט צו איר. . און יעקב האט געזאגט צו לבנען גיב מיר מיין ווייב, ווארום מיינע טעג זיינען דערפילט געווארן; און איך וועל קומען צו איר.
. האט לבן איינגעזאמלט אלע מענטשן פון דעם ארט, און ער האט געמאכט א מאלצייט. . און עס איז געווען אין אוונט, האט ער גענומען זיין טאכטער לאהן, און האט זי געבראכט צו אים, און ער איז געקומען צו איר. . און לבן האט איר געגעבן זיין דינסט זלפהן – פאר א דינסט צו זיין טאכטער לאהן.
. און עס איז געווען אין דער פרי, ערשט דאס איז לאה. האט ער געזאגט צו לבנען וואס האסטו מיר דא געטאן? האב איך ניט געדינט ביי דיר פאר רחלען, און פאר וואס האסטו מיך גענארט? . האט לבן געזאגט עס ווערט ניט געטאן אזוי אין אונדזער מקום, אויסצוגעבן די יינגערע פאר דער עלטערער. . דערפיל די וואך פון דער, און מיר וועלן דיר אויך יענע געבן, פאר דעם דינסט וואס דו וועסט דינען ביי מיר נאך זיבן אנדערע יאר.
. האט יעקב אזוי געטאן, און ער האט דערפילט די וואך פון דער; און ער האט אים געגעבן זיין טאכטער רחלען, אים פאר א ווייב. . און לבן האט געגעבן צו זיין טאכטער רחלען זיין דינסט בלההן פאר א דינסט צו איר.
. און ער איז געקומען אויך צו רחלען. און ער האט רחלען אויך מער ליב געהאט פון לאהן; און ער האט געדינט ביי אים נאך זיבן אנדערע יאר.
. און גאט האט געזען אז לאה איז אומבאליבט, און ער האט געעפנט איר טראכט; און רחל איז געווען אן עקרה. . און לאה איז טראגעדיק געווארן, און האט געבארן א זון, און זי האט גערופן זיין נאמען ראובן, ווייל זי האט געזאגט יא, גאט האט געזען מיין פיין, ווארום אצונד וועט מיך מיין מאן ליב האבן. . און זי איז ווידער טראגעדיק געווארן, און האט געבארן א זון, און זי האט געזאגט ווייל גאט האט געהערט אז איך בין אומבאליבט, דרום האט ער מיר געגעבן אויך דעם דאזיקן; און זי האט גערופן זיין נאמען שמעון. . און זי איז ווידער טראגעדיק געווארן, און האט געבארן א זון, און זי האט געזאגט אצונד דאס מאל וועט מיין מאן ווערן צוגעטאן צו מיר, ווייל איך האב אים געבארן דריי זין; דרום האט מען גערופן זיין נאמען לוי. . און זי איז ווידער טראגעדיק געווארן, און האט געבארן א זון, און זי האט געזאגט דאס מאל טו איך לויבן גאט; דרום האט זי גערופן זיין נאמען יהודה. און זי האט אויפגעהערט געבערן.

. און אז רחל האט געזען אז זי געבערט ניט פון יעקבן, האט רחל מקנא געווען איר שוועסטער, און זי האט געזאגט צו יעקבן גיב מיר קינדער, אניט שטארב איך. . האט דער צארן פון יעקבן געגרימט אויף רחלען, און ער האט געזאגט בין איך דען אויף דעם ארט פון גאט, וואס האט פארמיטן פון דיר פרוכט פון לייב? . האט זי געזאגט אט איז מיין דינסט בלהה, קום צו איר, און זי וועט געבערן אויף מיינע קני, און אויך איך וועל אויפגעריכט ווערן פון איר.
. און זי האט אים געגעבן איר דינסט בלההן פאר א ווייב, און יעקב איז צו איר געקומען. . און בלהה איז טראגעדיק געווארן, און האט יעקבן געבארן א זון. . און רחל האט געזאגט גאט האט זיך פאר מיר אנגענומען, און האט אויך מיין קול צוגעהערט, און מיר געגעבן א זון; דרום האט זי גערופן זיין נאמען דן. . און בלהה, רחלס דינסט, איז ווידער טראגעדיק געווארן, און האט יעקבן געבארן א צווייטן זון. . און רחל האט געזאגט שטארקע ראנגלענישן האב איך זיך געראנגלט מיט מיין שוועסטער, און איך בין בייגעקומען; דרום האט זי גערופן זיין נאמען נפתלי.
. און לאה האט געזען אז זי האט אויפגעהערט געבערן, האט זי גענומען איר דינסט זלפהן, און זי געגעבן יעקבן פאר א ווייב. . און זלפה, לאהס דינסט, האט יעקבן געבארן א זון. . האט לאה געזאגט מזל איז געקומען; און זי האט גערופן זיין נאמען גד. . און זלפה, לאהס דינסט, האט יעקבן געבארן א צווייטן זון. . האט לאה געזאגט אויף מיין גליק! ווארום די טעכטער וועלן מיך שאצן גליקלעך; און זי האט גערופן זיין נאמען אשר.
. און ראובן איז געגאנגען אין די טעג פון ווייצשניט, און האט געפונען ליבעפעלעך אין פעלד, און האט זיי געבראכט צו זיין מוטער לאהן. האט רחל געזאגט צו לאהן גיב מיר, איך בעט דיך, פון דיין זונס ליבעפעלעך. . האט זי געזאגט צו איר ווינציק וואס דו האסט צוגענומען מיין מאן, ווילסטו נאך צונעמען מיין זונס ליבעפעלעך? האט רחל געזאגט דערפאר זאל ער ליגן מיט דיר היינטיקע נאכט, פאר די ליבעפעלעך פון דיין זון.
. און ווי יעקב איז געקומען פון פעלד אין אוונט, אזוי איז לאה אים ארויסגעגאנגען אנטקעגן, און האט געזאגט צו מיר מוזטו קומען, ווארום אפדינגען האב איך דיך אפגעדונגען פאר די ליבעפעלעך פון מיין זון. און ער איז מיט איר געלעגן אין יענער נאכט. . און גאט האט צוגעהערט צו לאהן, און זי איז טראגעדיק געווארן, און האט יעקבן געבארן א פינפטן זון. . און לאה האט געזאגט גאט האט געגעבן מיין שכר פאר וואס איך האב געגעבן מיין דינסט צו מיין מאן; און זי האט גערופן זיין נאמען יששכר. . און לאה איז ווידער טראגעדיק געווארן, און האט יעקבן געבארן א זעקסטן זון. . און לאה האט געזאגט גאט האט מיך באשאנקען מיט א גוטן געשאנק; דאס מאל וועט מיין מאן וווינען מיט מיר, ווייל איך האב אים געבארן זעקס זין; און זי האט גערופן זיין נאמען זבולון. . און דערנאך האט זי געבארן א טאכטער, און זי האט גערופן איר נאמען דינה.
. און גאט האט געדאכט אן רחלען, און גאט האט צוגעהערט צו איר, און האט געעפנט איר טראכט. . און זי איז טראגעדיק געווארן, און האט געבארן א זון; און זי האט געזאגט גאט האט אפגעטאן מיין חרפה. . און זי האט גערופן זיין נאמען יוסף, אזוי צו זאגן גאט זאל מיר צוגעבן נאך אן אנדער זון.
. און עס איז געווען, אז רחל האט געבארן יוספן, האט יעקב געזאגט צו לבנען לאז מיך אוועק, און איך וועל גיין צו מיין ארט און צו מיין לאנד. . גיב מיר מיינע ווייבער און מיינע קינדער, וואס איך האב דיר פאר זיי געדינט, און איך וועל גיין; ווארום דו ווייסט מיין דינסט וואס איך האב דיר געדינט.
. האט לבן צו אים געזאגט אויב, איך בעט דיך, איך האב געפונען לייטזעליקייט אין דיינע אויגן –; איך האב געמערקט אז גאט האט מיך געבענטשט פון דיינעטוועגן. . און ער האט געזאגט זאג מיר דיין לוין, און איך וועל געבן.
. האט ער צו אים געזאגט דו ווייסט ווי איך האב דיר געדינט, און וואס דיין פי איז געווארן אונטער מיר; . ווארום ווינציק־וואס האסטו געהאט פאר מיר, און עס האט זיך פארמערט לרוב, און גאט האט דיך געבענטשט אין מיינע טריט. און אצונד, ווען וועל איך אויך טאן פאר מיין הויזגעזינט?
. האט ער געזאגט וואס זאל איך דיר געבן? האט יעקב געזאגט זאלסט מיר גארנישט געבן; אויב דו וועסט מיר טאן די דאזיקע זאך, וועל איך ווידער פיטערן דיינע שאף, און היטן . איך וועל דורכגיין היינט דורך אלע דיינע שאף, אפצוטאן פון דארטן איטלעך געשפרענקלט און געפלעקט לאם, און איטלעך טונקל לאם צווישן די שעפסן, און געפלעקט און געשפרענקלט צווישן די ציגן; און אזוינס זאל זיין מיין לוין. . און עדות זאגן וועט אויף מיר מיין ערלעכקייט פאר דיר, אין א שפעטערדיקן טאג, אז דו וועסט קומען איבערקוקן מיין לוין איטלעכס וואס איז ניט געשפרענקלט און געפלעקט צווישן די ציגן און טונקל צווישן די שעפסן, איז דאס א געגנבעטס ביי מיר.
. האט לבן געזאגט יא, זאל זיין אזוי ווי דיין ווארט. . און ער האט אפגעטאן אין יענעם טאג די געשטרייפטע און געפלעקטע בעק, און אלע געשפרענקלטע און געפלעקטע ציגן, איטלעכס וואס האט אויף זיך ווייס, און איטלעך טונקלס צווישן די שעפסן, און ער האט זיי איבערגעגעבן אין דער האנט פון זיינע זין. . און ער האט געמאכט דריי טעג וועגס צווישן זיך און צווישן יעקבן. און יעקב האט געפיטערט לבנס איבעריקע שאף.
. האט יעקב זיך גענומען פייכטע שטעקלעך פון טאפאל, און מאנדלבוים, און פלאטאנענבוים, און ער האט אויסגעשיילט אויף זיי ווייסע אויסשיילונגען, אפדעקנדיק דאס ווייסע וואס אויף די שטעקלעך. . און ער האט אריינגעשטעלט די שטעקלעך וואס ער האט ארומגעשיילט, אין די קאריטעס, אין די וואסעררינעס ווו די שאף קומען טרינקען, אקעגן די שאף; און זיי האבן זיך געפארט אז זיי זיינען געקומען טרינקען. . און די שאף האבן זיך געפארט פאר די שטעקלעך, און די שאף האבן געבארן געשטרייפטע, געשפרענקלטע, און געפלעקטע. . און די לעמער האט יעקב אפגעשיידט – און ער האט צוגעקערט די פנימער פון די שאף אין לבנס שאף צו די געשטרייפטע און אלע טונקעלע – און האט זיך געמאכט סטאדעס באזונדער, און האט זיי ניט געשטעלט מיט לבנס שאף. . און עס איז געווען, ווען נאר די שטארקע שאף האבן זיך געפארט, אזוי פלעגט יעקב אריינטאן די שטעקלעך פאר די אויגן פון די שאף אין די קאריטעס, כדי זיי זאלן זיך פארן ביי די שטעקלעך; . אבער אז די שאף זיינען געווען שוואכע, פלעגט ער ניט אריינטאן; אזוי פלעגן די שוואכע אנקומען לבנען, און די שטארקע יעקבן. . און דער מאן איז געווארן זייער זייער רייך, און ער האט געהאט פיל שאף, און דינסטן און קנעכט, און קעמלען און אייזלען.

. און ער האט געהערט די ווערטער פון לבנס זין, אזוי צו זאגן יעקב האט צוגענומען אלץ וואס אונדזער פאטער האט געהאט, און פון אונדזער פאטערס האב האט ער געמאכט די דאזיקע גאנצע רייכקייט. . און יעקב האט געזען אן לבנס פנים, ערשט ער איז ניט צו אים ווי נעכטן־אייערנעכטן. . און גאט האט געזאגט צו יעקבן קער זיך אום צו דעם לאנד פון דיינע עלטערן, און צו דיין אפשטאם, און איך וועל זיין מיט דיר.
. האט יעקב געשיקט און האט גערופן רחלען און לאהן אין פעלד, צו זיינע שאף. . און ער האט צו זיי געזאגט איך זע אן אייער פאטערס פנים, אז ער איז ניט צו מיר ווי נעכטן־אייערנעכטן; אבער דער גאט פון מיין פאטער איז געווען מיט מיר. . און איר ווייסט אז מיט מיין גאנצן כוח האב איך געדינט אייער פאטער. . און אייער פאטער האט געמאכט געשפעט פון מיר, און האט געביטן מיין לוין צען מאל, נאר גאט האט אים ניט געלאזן שלעכטס טאן מיט מיר. . אז ער האט אזוי געזאגט געשפרענקלטע זאלן זיין דיין לוין, האבן אלע שאף געבארן געשפרענקלטע; און אז ער האט אזוי געזאגט געשטרייפטע זאלן זיין דיין לוין, האבן אלע שאף געבארן געשטרייפטע. . און גאט האט אוועקגענומען פון אייער פאטערס פי, און געגעבן מיר. . און עס איז געווען אין דער צייט ווען די שאף האבן זיך געפארט, האב איך אויפגעהויבן מיינע אויגן, און האב געזען אין חלום, ערשט די בעק וואס שפרינגען אויף די שאף זיינען געשטרייפטע, געשפרענקלטע, און געפלעקטע. . און א מלאך פון גאט האט געזאגט צו מיר אין חלום יעקב! און איך האב געזאגט דא בין איך. . האט ער צו מיר געזאגט הייב אקארשט אויף דיינע אויגן און זע, אלע בעק וואס שפרינגען אויף די שאף זיינען געשטרייפטע, געשפרענקלטע, און געפלעקטע; ווארום איך האב געזען אלץ וואס לבן טוט צו דיר. . איך בין דער גאט פון בית־אל וואס דו האסט דארטן געזאלבט א זיילשטיין, וואס דו האסט דארטן געטאן א נדר צו מיר. און אצונד שטיי אויף, גיי ארויס פון דעם היגן לאנד, און קער זיך אום צו דעם לאנד פון דיין געבורט.
. האבן רחל און לאה געענטפערט און געזאגט צו אים האבן מיר דען נאך א חלק אדער א ירושה אין אונדזער פאטערס הויז? . זיינען מיר ניט אזוי ווי פרעמדע פאררעכנט ביי אים? ווארום ער האט אונדז פארקויפט, און אויפעסן אויך אויפגעגעסן דאס געלט פאר אונדז. . ווארום די גאנצע עשירות וואס גאט האט אוועקגענומען פון אונדזער פאטער, דאס איז אונדזערס און אונדזערע קינדערס. און אצונד, אלץ וואס גאט האט דיר געהייסן, טו.
. איז יעקב אויפגעשטאנען, און האט ארויפגעזעצט זיינע קינדער און זיינע ווייבער אויף קעמלען; . און ער האט אוועקגעפירט דאס גאנצע פי זיינס, און זיין גאנצן פארמעג וואס ער האט אנגעקליבן, דאס פי פון זיין אייגנס וואס ער האט אנגעקליבן אין פדן־ארם – כדי צו גיין צו זיין פאטער יצחקן, קיין כנען. . און לבן איז געווען אוועקגעגאנגען שערן זיינע שאף. האט רחל ארויסגעגנבעט דעם תרפים פון איר פאטער. . און יעקב האט געגנבעט דאס הארץ פון לבן דעם ארמי מיט וואס ער האט אים ניט געלאזט מערקן אז ער אנטלויפט. . און ער איז אנטלאפן מיט אלץ וואס ער האט געהאט, און ער איז אויפגעשטאנען און אריבערגעגאנגען דעם טייך, און האט געקערט זיין פנים צום בארג גלעד.
. איז אנגעזאגט געווארן לבנען אויפן דריטן טאג אז יעקב איז אנטלאפן. . האט ער גענומען זיינע ברידער מיט זיך, און האט אים נאכגעיאגט זיבן טעג וועגס, און ער האט אים אנגעיאגט אויפן בארג גלעד.
. איז גאט געקומען צו לבן דעם ארמי אין א חלום פון דער נאכט, און האט צו אים געזאגט היט דיך, זאלסט ניט רעדן מיט יעקבן פון גוטס ביז שלעכטס.
. און לבן האט אנגעיאגט יעקבן. און יעקב האט אויפגעשטעלט זיין געצעלט אויפן בארג; אויך לבן און זיינע ברידער האבן אויפגעשטעלט אויפן בארג גלעד. . האט לבן געזאגט צו יעקבן וואס האסטו געטאן וואס דו האסט געגנבעט מיין הארץ, און האסט אוועקגעפירט מיינע טעכטער אזוי ווי געפאנגענע פון שווערד? . פאר וואס ביסטו אנטלאפן באהאלטענערהייט, און האסט זיך אוועקגעגנבעט פון מיר, און האסט מיר ניט אויסגעזאגט, אז איך זאל דיך באלייטן מיט שמחה און מיט געזאנגען, מיט פויק און מיט הארף? . און האסט מיך ניט געלאזן קושן מיינע זין און מיינע טעכטער. נאריש האסטו אצונד געטאן. . מיין האנט האט בכוח צו טאן מיט אייך שלעכטס, נאר דער גאט פון אייער פאטער האט נעכטן ביי נאכט געזאגט צו מיר, אזוי צו זאגן היט דיך פון צו רעדן מיט יעקבן פון גוטס ביז שלעכטס. . און אצונד, אוועקגיין ביסטו אוועקגעגאנגען, ווייל בענקען האסטו זיך פארבענקט נאך דיין פאטערס הויז, אלמאי אבער האסטו געגנבעט מיין גאט?
. האט יעקב געענטפערט און האט געזאגט צו לבנען ווייל איך האב מורא געהאט, ווארום איך האב געקלערט טאמער וועסטו אוועקרויבן דיינע טעכטער פון מיר. . ביי וועמען אבער דו וועסט געפינען דיין גאט, דער זאל ניט לעבן. פאר אונדזערע ברידער דערקען וואס איז דיינס ביי מיר, און נעם דיר צו. און יעקב האט ניט געוווסט אז רחל האט עס געגנבעט.
. איז לבן אריינגעגאנגען אין דעם געצעלט פון יעקבן, און אין דעם געצעלט פון לאהן, און אין דעם געצעלט פון די צוויי דינסטן, און ער האט ניט געפונען; און ער איז ארויסגעגאנגען פון לאהס געצעלט, און איז אריינגעגאנגען אין דעם געצעלט פון רחלען. . און רחל האט גענומען דעם תרפים, און האט אים אריינגעטאן אין זאטלקישן פון דעם קעמל, און האט זיך געזעצט דערויף; און לבן האט ארומגעטאפט דאס גאנצע געצעלט, און האט ניט געפונען. . האט זי געזאגט צו איר פאטער זאל ניט פארדריסן אין די אויגן פון מיין האר, וואס איך קען ניט אויפשטיין פאר דיר, ווייל דער שטייגער פון ווייבער איז ביי מיר. און ער האט געזוכט, און האט ניט געפונען דעם תרפים.
. האט יעקבן פארדראסן, און ער האט זיך געקריגט מיט לבנען. און יעקב האט זיך אפגערופן און האט געזאגט צו לבנען וואס איז מיין פארברעך, וואס איז מיין חטא, וואס דו האסט מיך נאכגעיאגט? . אז דו האסט דורכגעטאפט אלע מיינע זאכן, וואס האסטו געפונען פון אלע דיינע כלי־בית? לייג עס דא פאר מיינע ברידער און דיינע ברידער, און זאלן זיי אנטשיידן צווישן אונדז ביידן. . פאר די צוואנציק יאר וואס איך בין געווען מיט דיר, האבן דיינע שעפסן און דיינע ציגן ניט פאר ווארפן, און די ווידערס פון דיינע שאף האב איך ניט געגעסן. . א פארצוקטע האב איך ניט געבראכט צו דיר; איך פלעג ליידן איר שאדן; פון מיין האנט פלעגסטו עס אויפמאנען, געגנבעט ביי טאג, צי געגנבעט ביי נאכט. . ביי טאג פלעגט מיך אויפעסן די היץ, און דער פראסט ביי נאכט; און מיין שלאף האט געווייכט פון מיינע אויגן. . פאר צוואנציק יאר בין איך געווען אין דיין הויז פערצן יאר האב איך דיר געדינט פאר דיינע צוויי טעכטער, און זעקס יאר פאר דיינע שאף; און דו האסט געביטן מיין לוין צען מאל. . ווען ניט דער גאט פון מיין פאטער, דער גאט פון אברהמען און די פארכט פון יצחקן, וואלט געווען מיט מיר, וואלסטו מיך אצונד אוועקגעשיקט מיט ליידיקן. גאט האט געזען מיין פיין און די מאטערניש פון מיינע הענט, און ער האט אנטשיידט נעכטן ביי נאכט.
. האט לבן געענטפערט און האט געזאגט צו יעקבן; די טעכטער זיינען מיינע טעכטער, און די קינדער מיינע קינדער, און די שאף מיינע שאף, און אלץ וואס דו זעסט איז מיינס; און וואס קען איך היינט טאן צו די דאזיקע טעכטער מיינע, אדער צו זייערע קינדער וואס זיי האבן געבארן? . און אצונד, קום לאמיר שליסן א בונד, איך און דו, און זאל עס זיין צום עדות צווישן מיר און צווישן דיר.
. האט יעקב גענומען א שטיין, און האט אים אויפגעשטעלט פאר א זיילשטיין. . און יעקב האט געזאגט צו זיינע ברידער קלייבט אן שטיינער. האבן זיי גענומען שטיינער, און געמאכט א הויפן, און זיי האבן געגעסן דארטן אויפן הויפן. . און לבן האט אים גערופן יגר־שהדותא, און יעקב האט אים גערופן גל־עד. . און לבן האט געזאגט דער דאזיקער הויפן איז אן עדות צווישן מיר און צווישן דיר היינט. דרום האט מען גערופן זיין נאמען גלעד; . און אויך מצפה, ווייל ער האט געזאגט גאט זאל אראפקוקן צווישן מיר און צווישן דיר, ווען מיר וועלן זיין פארהוילן איינער פון אנדערן, . אויב דו וועסט פייניקן מיינע טעכטער, און אויב דו וועסט צונעמען אנדערע ווייבער צו מיינע טעכטער, בעת קיין מענטש איז ניטא לעבן אונדז; זע, גאט איז אן עדות צווישן מיר און צווישן דיר.
. און לבן האט געזאגט צו יעקבן אט איז דער דאזיקער הויפן, און אט איז דער זיילשטיין, וואס איך האב אויפגעשטעלט צווישן מיר און צווישן דיר. . אן עדות איז דער דאזיקער הויפן, און אן עדות דער זיילשטיין, אז איך וועל ניט אריבערגיין דעם דאזיקן הויפן צו דיר, און אז דו וועסט ניט אריבערגיין דעם דאזיקן הויפן און דעם דאזיקן זיילשטיין צו מיר, צום בייזן. . זאל דער גאט פון אברהמען, און דער גאט פון נחורן, דער גאט פון זייער פאטער, משפטן צווישן אונדז. און יעקב האט געשווארן ביי דער פארכט פון זיין פאטער יצחקן.
. און יעקב האט געשלאכט שלאכטאפפער אויפן בארג, און ער האט גערופן זיינע ברידער צו עסן ברויט; און זיי האבן געגעסן ברויט, און האבן גענעכטיקט אויפן בארג.
. און לבן האט זיך געפעדערט אין דער פרי, און ער האט געקושט זיינע זין און זיינע טעכטער, און האט זיי געבענטשט; און לבן איז אוועקגעגאנגען, און האט זיך אומגעקערט צו זיין ארט.
. און יעקב איז געגאנגען אויף זיין וועג, און מלאכים פון גאט האבן אים באגעגנט. . און יעקב האט געזאגט, אז ער האט זיי דערזען גאטס מחנה איז דאס; און ער האט גערופן דעם נאמען פון יענעם ארט מחנים.
וישלח
. און יעקב האט געשיקט שלוחים פארויס פאר זיך צו זיין ברודער עשון קיין לאנד שעיר, אין פעלד פון אדום. . און ער האט זיי באפוילן, אזוי צו זאגן אזוי זאלט איר זאגן צו מיין האר, צו עשון אזוי האט געזאגט דיין קנעכט יעקב ביי לבנען האב איך געוווינט, און איך האב זיך אויפגעהאלטן ביז אצונד. . און איך האב אקסן און אייזלען, שאף, און קנעכט און דינסטן; האב איך געשיקט אנזאגן מיין האר, כדי צו געפינען לייטזעליקייט אין דיינע אויגן.
. האבן די שלוחים זיך אומגעקערט צו יעקבן, אזוי צו זאגן מיר זיינען געקומען צו דיין ברודער, צו עשון, און ער גייט דיר אויך אנטקעגן, און פיר הונדערט מאן מיט אים. . האט יעקב זייער מורא געקריגן, און ער איז געווען באקלעמט. און ער האט צעטיילט דאס פאלק וואס מיט אים, און די שאף און די רינדער און די קעמלען, אין צוויי מחנות. . און ער האט געזאגט אויב עשו וועט קומען אויף איין מחנה, און וועט זי שלאגן, וועט די איבעריקע מחנה אנטרונען ווערן.
. און יעקב האט געזאגט גאט פון מיין פאטער אברהמען, און גאט פון מיין פאטער יצחקן, יהוה, וואס האט געזאגט צו מיר קער זיך אום צו דיין לאנד און צו דיין אפשטאם, און איך וועל גוטס טאן מיט דיר; . איך בין צו קליין פאר אלע חסדים און פאר אלדער טריישאפט וואס דו האסט געטאן מיט דיין קנעכט; ווארום מיט מיין שטעקן בין איך אריבערגעגאנגען דעם דאזיקן ירדן, און אצונד בין איך געווארן צוויי מחנות. . זיי מיך מציל, איך בעט דיך, פון דער האנט פון מיין ברודער, פון דער האנט פון עשון, ווארום איך האב מורא פאר אים, ער זאל ניט קומען און מיך שלאגן מוטער מיט קינדער. . דו האסט דאך געזאגט גוטס טאן וועל איך גוטס טאן מיט דיר, און איך וועל מאכן דיין זאמען אזוי ווי דער זאמד פון ים, וואס קען ניט געציילט ווערן פון פילקייט.
. און ער האט דארטן גענעכטיקט יענע נאכט; און ער האט גענומען פון וואס אים איז געקומען צו דער האנט, א מתנה פאר זיין ברודער עשון . צוויי הונדערט ציגן, און צוואנציק בעק, צוויי הונדערט שעפסן, און צוואנציק ווידערס, . דרייסיק קעמלען זייגעדיקע מיט זייערע יונגע, פערציק קי, און צען אקסן, צוואנציק אייזעלינס, און צען יונגע אייזלען. . און ער האט איבערגעגעבן אין דער האנט פון זיינע קנעכט, צו סטאדע, צו סטאדע באזונדער; און ער האט אנגעזאגט זיינע קנעכט גייט מיר פארויס, און ווארע זאלט איר מאכן צווישן סטאדע און סטאדע. . און ער האט באפוילן דעם ערשטן, אזוי צו זאגן אז דיך וועט באגעגענען עשו מיין ברודער, און וועט דיך פרעגן, אזוי צו זאגן וועמעס ביסטו? און וווהין גייסטו? און וועמעס זיינען די דאזיקע פאר דיר? . זאלסטו זאגן דיין קנעכט יעקבס; א מתנה איז דאס געשיקט צו מיין האר, צו עשון; און אן איז ער אויך הינטער אונדז. . און ער האט באפוילן אויך דעם צווייטן און דעם דריטן, און אלע וואס זיינען געגאנגען הינטער די סטאדעס, אזוי צו זאגן אזוי ווי די דאזיקע רייד זאלט איר רעדן צו עשון, אז איר טרעפט אים; . און איר זאלט זאגן אן איז אויך דיין קנעכט יעקב הינטער אונדז. ווארום ער האט געזאגט לאמיך אים איבערבעטן מיט דער מתנה וואס גייט מיר פארויס, און דערנאך וועל איך זען זיין פנים, אפשר וועט ער מיך אויפנעמען.
. איז די מתנה אוועק אים פארויס, און ער האט גענעכטיקט יענע נאכט אין לאגער. . און ער איז אויפגעשטאנען אין יענער נאכט, און האט גענומען זיינע צוויי ווייבער, און זיינע צוויי דינסטן, און זיינע עלף קינדער, און ער איז אריבערגעפארן דעם איבערפאר פון יבוק. . ער האט זיי גענומען, און האט זיי אריבערגעפירט איבערן טייך, און האט אריבערגעפירט וואס ער האט געהאט.
. און אז יעקב איז געבליבן אליין, האט א מאן זיך געראנגלט מיט אים ביז דער פרימארגן איז אויפגעגאנגען. . און אז ער האט געזען אז ער קען אים ניט בייקומען, האט ער אנגערירט דאס לעפל פון זיין דיך; און דאס לעפל פון יעקבס דיך איז אויסגעלונקען געווארן אין זיין ראנגלען זיך מיט אים. . האט ער געזאגט לאז מיך אוועק, ווארום דער פרימארגן איז אויפגעגאנגען. האט ער געזאגט איך וועל דיך ניט אוועקלאזן, סיידן וועסט מיך בענטשן. . האט ער צו אים געזאגט וואס איז דיין נאמען? האט ער געזאגט יעקב. . האט ער געזאגט ניט מער זאל יעקב גערופן ווערן דיין נאמען, נייערט ישראל, ווארום האסט געשטריטן מיט גאט און מיט מענטשן, און ביסט בייגעקומען. . האט יעקב געפרעגט און האט געזאגט זאג מיר, איך בעט דיך, דיין נאמען. האט ער געזאגט נאך וואס דען פרעגסטו אויף מיין נאמען? און ער האט אים דארטן געבענטשט.
. און יעקב האט גערופן דעם נאמען פון דעם ארט פניאל, ווייל איך האב געזען גאט פנים אל פנים, און מיין זעל איז ניצול געווארן. . און די זון איז אים אויפגעגאנגען ווי ער איז אריבערגעגאנגען פניאל. און ער האט געהונקען אויף זיין דיך.
. דרום עסן ניט די קינדער פון ישראל דעם שפרינגאדער וואס אויפן לעפל פון דיך, ביז אויף היינטיקן טאג; ווייל ער האט אנגערירט דאס לעפל פון יעקבס דיך, דעם שפרינגאדער.

. און יעקב האט אויפגעהויבן זיינע אויגן, און האט א קוק געטאן, ערשט עשו קומט אן, און פיר הונדערט מאן מיט אים; האט ער איינגעטיילט די קינדער צו לאהן, און צו רחלען, און צו די צוויי דינסטן. . און ער האט געשטעלט די דינסטן און זייערע קינדער צוערשט, און לאהן און אירע קינדער הינטער זיי, און רחלען און יוספן די לעצטע. . און ער איז אוועק זיי פארויס, און ער האט זיך געבוקט צו דער ערד זיבן מאל ביז ער האט גענענט צו זיין ברודער.
. איז עשו אים געלאפן אנטקעגן, און ער האט אים ארומגענומען, און איז אים געפאלן אויפן האלדז, און האט אים געקושט, און זיי האבן געוויינט. . און ער האט אויפגעהויבן זיינע אויגן, און האט געזען די ווייבער און די קינדער, און ער האט געזאגט ווער זיינען די דאזיקע ביי דיר? האט ער געזאגט די קינדער מיט וואס גאט האט געלייטזעליקט דיין קנעכט.
. האבן גענענט די דינסטן, זיי און זייערע קינדער, און האבן זיך געבוקט. . און אויך לאה און אירע קינדער האבן גענענט, און האבן זיך געבוקט; און דערנאך האבן גענענט יוסף און רחל, און האבן זיך געבוקט.
. האט ער געזאגט וואס איז ביי דיר די דאזיקע גאנצע מחנה וואס איך האב באגעגנט? האט ער געזאגט צו געפינען לייטזעליקייט אין די אויגן פון מיין האר. . האט עשו געזאגט איך האב גענוג, מיין ברודער, זאל בלייבן ביי דיר וואס ביי דיר. . האט יעקב געזאגט ניין, איך בעט דיך; אויב, איך בעט דיך, איך האב געפונען לייטזעליקייט אין דיינע אויגן, זאלסטו אננעמען מיין מתנה פון מיין האנט, ווארום איך האב געזען דיין פנים, אזוי ווי מע זעט דעם פנים פון גאט, און דו האסט מיך באוויליקט. . נעם אן, איך בעט דיך, מיין געשאנק וואס איז דיר געבראכט געווארן, ווייל גאט האט מיך געלייטזעליקט, און ווייל ביי מיר איז דא פון אלעם. און ער איז צוגעשטאנען צו אים, ביז ער האט אנגענומען.
. האט ער געזאגט לאמיר ציען און גיין, און איך וועל גיין לעבן דיר. . האט ער צו אים געזאגט מיין האר מערקט אז די קינדער זיינען יונג, און די שאף און די רינדער זיינען ביי מיר זייגעדיקע, און אז מע וועט זיי צוטרייבן איין טאג, וועלן אויסשטארבן אלע שאף. . זאל, איך בעט דיך, מיין האר אוועקגיין פארויס פאר זיין קנעכט, און איך וועל מיר ציען פאמעלעך נאך די טריט פון דעם פי וואס פאר מיר, און נאך די טריט פון די קינדער, ביז וואנען איך וועל קומען צו מיין האר קיין שעיר. . האט עשו געזאגט לאמיך אפשטעלן ביי דיר פון דעם פאלק וואס מיט מיר. האט ער געזאגט נאך וואס גאר זאל איך געפינען לייטזעליקייט אין די אויגן פון מיין האר?
. און עשו האט זיך אומגעקערט אין יענעם טאג אויף זיין וועג קיין שעיר. . און יעקב האט אוועקגעצויגן קיין סוכות, און ער האט געבויט פאר זיך א הויז, און פאר זיינע פי האט ער געמאכט ביידלעך; דרום האט מען גערופן דעם נאמען פון דעם ארט סוכות.
. און יעקב איז געקומען בשלום אין דער שטאט שכם וואס אין לאנד כנען, ווען ער איז געקומען פון פדן־ארם; און ער האט געלאגערט פאר דער שטאט. . און ער האט אפגעקויפט דאס שטיק פעלד וואס ער האט דארטן אויפגעשטעלט זיין געצעלט, פון דער האנט פון די קינדער פון חמור דעם פאטער פון שכמען, פאר הונדערט קשיטה. . און ער האט דארטן אויפגעשטעלט א מזבח, און האט אים גערופן אל־אלהי-ישראל.

. און דינה די טאכטער פון לאהן, וואס זי האט געבארן יעקבן, איז ארויסגעגאנגען זען די טעכטער פון לאנד. . האט שכם דער זון פון חמור דעם חוי, דעם פירשט פון לאנד, זי דערזען, און ער האט זי גענומען, און איז געלעגן מיט איר, און האט זי געפייניקט. . און זיין זעל האט זיך באהעפט אן יעקבס טאכטער דינהן, און ער האט ליב געקריגן די מיידל, און ער האט גערעדט צום הארצן פון דער מיידל. . און שכם האט געזאגט צו זיין פאטער חמורן, אזוי צו זאגן נעם מיר די דאזיקע מיידל פאר א ווייב.
. און יעקב האט געהערט אז ער האט פאראומרייניקט זיין טאכטער דינהן, ווען זיינע זין זיינען געווען מיט זיין פי אין פעלד; האט יעקב געשוויגן ביז זיי זיינען געקומען.
. און חמור דער פאטער פון שכמען איז ארויסגעקומען צו יעקבן, צו רעדן מיט אים. . און די זין פון יעקבן זיינען געקומען פון פעלד, ווי זיי האבן עס געהערט; און די מענער האבן זיך געקלעמט, און זיי האט שטארק געברענט וואס ער האט באגאנגען א נבלה אקעגן ישראל, צו ליגן מיט דער טאכטער פון יעקבן, וואס אזוי־וואס טאר ניט געטאן ווערן.
. און חמור האט גערעדט מיט זיי, אזוי צו זאגן די זעל פון מיין זון שכמען גלוסט נאך אייער טאכטער. גיט זי אים, איך בעט אייך, פאר א ווייב. . און זייט זיך מתחתן מיט אונדז; אייערע טעכטער וועט איר אונדז געבן, און אונדזערע טעכטער וועט איר אייך נעמען. . און איר וועט זיך באזעצן ביי אונדז, און דאס לאנד וועט ליגן פאר אייך; זיצט און פארקערט דרינען און באפעסטיקט אייך אין איר. . און שכם האט געזאגט צו איר פאטער און צו אירע ברידער לאמיך געפינען לייטזעליקייט אין אייערע אויגן, און וואס איר וועט מיר זאגן, וועל איך געבן. . מערט אויף מיר נדן און מתנות ביז גאר, און איך וועל געבן אזוי ווי איר וועט מיר זאגן, נאר גיט מיר די מיידל פאר א ווייב.
. האבן די זין פון יעקבן געענטפערט שכמען און זיין פאטער חמורן מיט ליסטיקייט, און זיי האבן גערעדט – ווייל ער האט פאראומרייניקט זייער שוועסטער דינהן – . און זיי האבן צו זיי געזאגט מיר קענען ניט טאן די דאזיקע זאך, צו געבן אונדזער שוועסטער צו א מאן וואס איז אומבאשניטן, ווארום דאס איז א חרפה פאר אונדז. . נאר מיט דעם באדינג וועלן מיר איינוויליקן צו אייך אויב איר וועט ווערן אזוי ווי מיר, אז ביי אייך זאל געמלט ווערן איטלעכער מאנספארשוין. . דענצמאל וועלן מיר אייך געבן אונדזערע טעכטער, און אייערע טעכטער וועלן מיר אונדז נעמען, און מיר וועלן זיך באזעצן ביי אייך, און ווערן איין פאלק. . אבער אז איר וועט ניט צוהערן צו אונדז, זיך צו מלן, וועלן מיר נעמען אונדזער טאכטער, און מיר וועלן אוועקגיין.
. און זייערע ווערטער זיינען ווויל געפעלן אין די אויגן פון חמורן, און אין די אויגן פון שכם דעם זון פון חמורן. . און דער יונג האט ניט געזאמט צו טאן די זאך, ווארום ער האט געגארט נאך דער טאכטער פון יעקבן; און ער איז געווען דער אנגעזעענסטער פון דעם גאנצן הויז פון זיין פאטער. . און חמור און זיין זון שכם זיינען געקומען צום טויער פון זייער שטאט, און האבן גערעדט צו די מענטשן פון זייער שטאט, אזוי צו זאגן . די דאזיקע מענטשן זיינען אין שלום מיט אונדז; זאלן זיי זיך באזעצן אין לאנד, און פארקערן דרינען; ווארום זעט, דאס לאנד ליגט געראם אין ארט פאר זיי. זייערע טעכטער וועלן מיר אונדז נעמען פאר ווייבער, און אונדזערע טעכטער וועלן מיר זיי געבן. . אבער נאר מיט דעם באדינג וועלן די מענטשן איינוויליקן צו אונדז זיך צו באזעצן ביי אונדז, צו ווערן איין פאלק, אז ביי אונדז זאל געמלט ווערן איטלעכער מאנספארשוין, אזוי ווי זיי זיינען געמלט. . זייער פי, און זייער אייגנס, און אלע זייערע בהמות, וועלן דאך זיין אונדזערע; זאלן מיר נאר איינוויליקן צו זיי, און זיי זאלן זיך באזעצן ביי אונדז.
. האבן אלע ארויסגייער פון דעם טויער פון זיין שטאט צוגעהערט צו חמורן און צו זיין זון שכמען, און אלע מאנספארשוינען זיינען געמלט געווארן, אלע ארויסגייער פון דעם טויער פון זיין שטאט.
. און עס איז געווען אויפן דריטן טאג, ווען זיי זיינען געווען אין ווייטאק, האבן יעקבס צוויי זין, שמעון און לוי, די ברידער פון דינהן, גענומען איטלעכער זיין שווערד, און זיי זיינען געקומען זיכערערהייט אויף דער שטאט, און האבן אויסגעהרגעט אלע מאנספארשוינען. . אויך חמורן און זיין זון שכמען האבן זיי געהרגעט מיטן שארף פון שווערד; און זיי האבן צוגענומען דינהן פון שכמס הויז, און זיינען ארויסגעגאנגען. . זיינען די זין פון יעקבן געקומען אויף די דערשלאגענע, און האבן אויסגערויבט די שטאט, ווייל זיי האבן פאראומרייניקט זייער שוועסטער; . זייערע שאף און זייערע רינדער און זייערע אייזלען, סיי וואס אין שטאט, סיי וואס אין פעלד, האבן זיי צוגענומען; . און זייער גאנצן פארמעג, און אלע זייערע קליינע קינדער און זייערע ווייבער, האבן זיי געפאנגען און אוועקגערויבט – אלץ וואס אין הויז.
. האט יעקב געזאגט צו שמעונען און צו לוין איר האט מיך פאראומגליקט, מיך צו פארמיאוסן ביי דעם באוווינער פון לאנד, ביי דעם כנעני און ביי דעם פרזי; ווארום איך בין א הייפל מענטשן, און זיי וועלן זיך אויפקלייבן אקעגן מיר, און וועלן מיך שלאגן, און איך און מיין הויז וועלן פארטיליקט ווערן. . האבן זיי געזאגט זאל מען אזוי ווי מיט א זונה זיך באגיין מיט אונדזער שוועסטער?

. און גאט האט געזאגט צו יעקבן שטיי אויף, גיי ארויף קיין בית־אל און זיץ דארטן, און מאך דארטן א מזבח צו דעם גאט וואס האט זיך באוויזן צו דיר ביי דיין אנטלויפן פון דיין ברודער עשון.
. האט יעקב געזאגט צו זיין הויזגעזינט, און צו אלע וואס מיט אים טוט אפ די פרעמדע געטער וואס צווישן אייך, און רייניקט אייך, און בייט איבער אייערע קליידער. . און לאמיר אויפשטיין און ארויפגיין קיין בית־אל, און איך וועל דארטן מאכן א מזבח צו דעם גאט וואס האט מיר געענטפערט אין טאג פון מיין נויט, און איז געווען מיט מיר אויף דעם וועג וואס איך בין געגאנגען.
. האבן זיי אפגעגעבן יעקבן אלע פרעמדע געטער וואס אין זייער האנט, און די אוירינגען וואס אין זייערע אויערן; און יעקב האט זיי באהאלטן אונטער דעם אייכנבוים וואס ביי שכם. . און זיי האבן אוועקגעצויגן; און א שרעק פון גאט איז געווען אויף די שטעט וואס ארום זיי, און זיי האבן ניט נאכגעיאגט די זין פון יעקבן.
. און יעקב איז געקומען קיין לוז וואס אין לאנד כנען – דאס איז בית־אל – ער און דאס גאנצע פאלק וואס מיט אים. . און ער האט דארטן געבויט א מזבח, און האט גערופן דעם ארט אל־בית-אל, ווארום דארטן האט זיך גאט אנטפלעקט צו אים ביי זיין אנטלויפן פון זיין ברודער.
. און דבורה, רבקהס אם, איז געשטארבן, און זי איז באגראבן געווארן אונטער בית־אל, אונטער דעם אייכנבוים; און ער האט גערופן זיין נאמען אלון־בכות.
. און גאט האט זיך ווידער באוויזן צו יעקבן ביי זיין קומען פון פדן־ארם, און ער האט אים געבענטשט. . און גאט האט צו אים געזאגט דיין נאמען איז יעקב; זאל מער ניט גערופן ווערן דיין נאמען יעקב, נייערט ישראל זאל זיין דיין נאמען; און ער האט גערופן זיין נאמען ישראל. . און גאט האט צו אים געזאגט איך בין גאט שדי, פרוכפער דיך און מער דיך; א פאלק און א געזעמל פעלקער זאל ווערן פון דיר, און מלכים זאלן ארויסגיין פון דיינע לענדן. . און דאס לאנד וואס איך האב געגעבן אברהמען און יצחקן, דיר וועל איך עס געבן, און דיין זאמען נאך דיר וועל איך געבן דאס לאנד.
. און גאט האט זיך אויפגעהויבן פון איבער אים אין דעם ארט ווו ער האט מיט אים גערעדט. . און יעקב האט אויפגעשטעלט א זייל אויף דעם ארט ווו ער האט מיט אים גערעדט, א זייל פון שטיין, און ער האט ארויפגעגאסן אויף אים א גיסאפפער, און געגאסן אויף אים אייל. . און יעקב האט גערופן דעם נאמען פון דעם ארט וואס גאט האט גערעדט מיט אים דארטן, בית־אל.
. און זיי האבן אוועקגעצויגן פון בית־אל. און ווען עס איז נאך געווען א שטרעק לאנד צו קומען קיין אפרת, איז רחל געגאנגען צו קינד, און זי האט געהאט א שווערע געבורט. . און עס איז געווען, אין איר שווערער געבורט, האט די הייבין צו איר געזאגט זאלסט ניט מורא האבן, ווארום אויך דאס איז דיר א זון. . און עס איז געווען, ווען איר נשמה איז אויסגעגאנגען, בעת זי איז געשטראבן, האט זי גערופן זיין נאמען בן־אוני; אבער זיין פאטער האט אים גערופן בנימין.
. און רחל איז געשטארבן, און זי איז באגראבן געווארן אויפן וועג קיין אפרת, דאס איז בית־לחם. . און יעקב האט געשטעלט א מצבה אויף איר קבר; דאס איז די מצבה פון רחלס קבר ביז אויף היינט.
. און ישראל האט אוועקגעצויגן, און ער האט אויפגעשטעלט זיין געצעלט פון יענער זייט מגדל־עדר.
. און עס איז געווען ווען ישראל האט געוווינט אין יענעם לאנד, איז געגאנגען ראובן און איז געלעגן מיט בלהה, זיין פאטערס קעפסווייב; און ישראל האט עס געהערט.
און די זין פון יעקבן זיינען געווען צוועלף . די זין פון לאהן יעקבס בכור ראובן, און שמעון, און לוי, און יהודה, און יששכר, און זבולון; . די זין פון רחלען יוסף און בנימין; . און די זין פון בלהה, רחלס דינסט דן און נפתלי; . און די זין פון זלפה, לאהס דינסט גד און אשר. דאס זיינען די זין פון יעקבן, וואס זיינען אים געבארן געווארן אין פדן־ארם.
. און יעקב איז געקומען צו זיין פאטער יצחקן קיין ממרא, קיין קרית־ארבע – דאס איז חברון – וואס דארטן האט געוווינט אברהם און יצחק.
. און די טעג פון יצחקן זיינען געווען הונדערט יאר און אכציק יאר. . און יצחק איז פארגאנגען און איז געשטארבן, און ער איז איינגעזאמלט געווארן צו זיין פאלק, אלט און זאט מיט טעג. און עשו און יעקב זיינע זין האבן אים באגראבן.
. און דאס זיינען די געבורטן פון עשון, דאס איז אדום. . עשו האט גענומען זיינע ווייבער פון די טעכטער פון כנען עדה די טאכטער פון אילון דעם חתי, און אהליבמה די טאכטער פון ענהן, די טאכטער פון צבעון דעם חוי; . און בשמת די טאכטער פון ישמעאלן, די שוועסטער פון נביותן. . און עדה האט עשון געבארן אליפזן; און בשמת האט געבארן רעואלן; . און אהליבמה האט געבארן יעושן, און יעלמען, און קרחן. דאס זיינען די זין פון עשון, וואס זיינען אים געבארן געווארן אין לאנד כנען.
. און עשו האט גענומען זיינע ווייבער, און זיינע זין און זיינע טעכטער, און אלע נפשות פון זיין הויזגעזינט, און זיין פי, און אלע זיינע בהמות, און זיין גאנץ אייגנס וואס ער האט אנגעקליבן אין לאנד כנען, און ער איז אוועקגעגאנגען אין א לאנד, אוועק פון זיין ברודער יעקבן. . ווארום זייער פארמעג איז געווען צו גרויס אויף צו זיצן באנאנד, און דאס לאנד פון זייער וווינשאפט האט זיי ניט געקענט טראגן פון וועגן זייער פי. . האט עשו זיך באזעצט אויפן בארג שעיר; עשו דאס איז אדום.
. און דאס זיינען די געבורטן פון עשו דעם פאטער פון אדום אויפן בארג שעיר. . דאס זיינען די נעמען פון עשוס זין אליפז דער זון פון עשוס ווייב עדהן, רעואל דער זון פון עשוס ווייב בשמתן. . און די זין פון אליפזן זיינען געווען תימן, אומר, צפו, און געתם, און קנז. . און תמנע איז געווען א קעפסווייב פון עשוס זון אליפזן, און זי האט אליפזן געבארן עמלקן. דאס זיינען די זין פון עשוס ווייב עדהן. . און דאס זיינען די זין פון רעואלן נחת, און זרח, שמה, און מזה. דאס זיינען געווען די זין פון עשוס ווייב בשמתן. . און דאס זיינען געווען די זין פון עשוס ווייב אהליבמה דער טאכטער פון ענהן, דער טאכטער פון צבעונען; זי האט עשון געבארן יעושן, און יעלמען, און קרחן.
. דאס זיינען די פירשטן פון די קינדער פון עשו די קינדער פון עשוס בכור אליפזן דער פירשט פון תימן, דער פירשט פון אומר, דער פירשט פון צפו, דער פירשט פון קנז, . דער פירשט פון קרח, דער פירשט פון געתם, דער פירשט פון עמלק. דאס זיינען די פירשטן פון אליפז אין לאנד אדום. דאס זיינען די קינדער פון עדהן. . און דאס זיינען די קינדער פון עשוס זון רעואלן דער פירשט פון נחת, דער פירשט פון זרח, דער פירשט פון שמה, דער פירשט פון מזה. דאס זיינען די פירשטן פון רעואל אין לאנד אדום. דאס זיינען די קינדער פון עשוס ווייב בשמתן. . און דאס זיינען די קינדער פון עשוס ווייב אהליבמהן דער פירשט פון יעוש, דער פירשט פון יעלם, דער פירשט פון קרח; דאס זיינען די פירשטן פון עשוס ווייב אהליבמה דער טאכטער פון ענהן. . דאס זיינען די קינדער פון עשו, און דאס זיינען זייערע פירשטן; דאס איז אדום.
. דאס זיינען די זין פון שעיר דעם חורי, די באוווינער פון לאנד לוטן, און שובל, און צבעון, און ענה, . און דשון, און אצר, און דישן, דאס זיינען די פירשטן פון די חורים, די קינדער פון שעיר אין לאנד אדום. . און די זין פון לוטנען זיינען געווען חורי און הימם. און לוטנס שוועסטער איז געווען תמנע. . און דאס זיינען די זין פון שובלן עלון, און מנחת, און עיבל, שפו, און אונם. . און דאס זיינען די זין פון צבעונען איה און ענה. דאס איז דער ענה וואס האט געפונען די הייסע קוואלן אין דער מדבר, ווען ער האט געפיטערט די אייזלען פון זיין פאטער צבעונען. . און דאס זיינען די קינדער פון ענהן דשון, און אהליבמה די טאכטער פון ענהן. . און דאס זיינען די זין פון דשונען חמדן, און אשבן, און יתרן, און כרן. . דאס זיינען די זין פון אצרן בלהן, און זעון, און עקן. . דאס זיינען די זין פון דישנען עוץ און ארן.
. דאס זיינען די פירשטן פון דעם חורי דער פירשט פון לוטן, דער פירשט פון שובל, דער פירשט פון צבעון, דער פירשט פון ענה, . דער פירשט פון דשון, דער פירשט פון אצר, דעם פירשט פון דישן. דאס זיינען די פירשטן פון די חורים, לויט זייערע פירשטן אין לאנד שעיר.
. און דאס זיינען די מלכים וואס האבן געקיניגט אין לאנד אדום, איידער עס האט געקיניגט א קיניג ביי די קינדער פון ישראל. . עס האט געקיניגט אין אדום בלע דער זון פון בעורן; און דער נאמען פון זיין שטאט איז געווען דנהבה. . איז בלע געשטארבן, און אויף זיין ארט האט געקיניגט יובב דער זון פון זרחן, פון בצרה. . איז יובב געשטארבן, און אויף זיין ארט האט געקיניגט חושם פון לאנד פון דעם תימני. . איז חושם געשטארבן, און אויף זיין ארט האט געקיניגט הדד דער זון פון בדדן, וואס האט געשלאגן מדין אין פעלד פון מואב; און דער נאמען פון זיין שטאט איז געווען עוית. . איז הדד געשטארבן, און אויף זיין ארט האט געקיניגט שמלה פון משרקה. . איז שמלה געשטארבן, און אויף זיין ארט האט געקיניגט שאול פון רחובות ביים טייך. . איז שאול געשטארבן, און אויף זיין ארט האט געקיניגט בעל־חנן דער זון פון עכבורן. . איז בעל־חנן דער זון פון עכבורן געשטארבן, און אויף זיין ארט האט געקיניגט הדד; און דער נאמען פון זיין שטאט איז געווען פעו; און דער נאמען פון זיין ווייב איז געווען מהיטבאל די טאכטער פון מטרד דער טאכטער פון מי־זהבן.
. און דאס זיינען די נעמען פון די פירשטן פון עשו, לויט זייערע משפחות, לויט זייערע ערטער, מיט זייערע נעמען דער פירשט פון תמנע, דער פירשט פון עלוה, דער פירשט פון יתת, . דער פירשט פון אהליבמה, דער פירשט פון אלה, דער פירשט פון פינון, . דער פירשט פון קנז, דער פירשט פון תימן, דער פירשט פון מבצר, . דער פירשט פון מגדיאל, דער פירשט פון עירם. דאס זיינען די פירשטן פון אדום לויט זייערע וווינערטער, אין דעם לאנד פון זייער אייגנטום. דאס איז עשו דער פאטער פון אדום.
וישב
. און יעקב איז געזעסן אין דעם לאנד פון זיין פאטערס וווינשאפט, אין לאנד כנען.
. דאס איז די געשיכטע פון יעקבן יוסף צו זיבעצן יאר איז געווען א פאסטוך מיט זיינע ברידער ביי די שאף; און ער איז געווען א יינגל אקעגן די זין פון בלההן, און אקעגן די זין פון זלפהן, די ווייבער פון זיין פאטער; און יוסף האט געבראכט בייזע רייד אויף זיי צו זייער פאטער.
. און ישראל האט ליב געהאט יוספן מער פון אלע זיינע זין, ווייל ער איז ביי אים געווען א בן־זקונים. און ער האט אים געמאכט א געשטרייפט העמדל. . און אז זיינע ברידער האבן געזען אז זייער פאטער האט אים ליבער פון אלע זיינע ברידער, האבן זיי אים פיינט געקריגן, און ניט געקענט רעדן צו אים פרידלעך.
. און יוספן האט זיך געחלומט א חלום, און ער האט דערציילט זיינע ברידער, און זיי האבן אים נאך מער פיינט געקריגן. . און ער האט צו זיי געזאגט הערט אקארשט דעם דאזיקן חלום וואס מיר האט זיך געחלומט . מיר בינדן אזוי גארבן אין פעלד, ערשט מיין גארב האט זיך אויפגעהויבן, און איז אויך געבליבן שטיין; און זע, אייערע גארבן האבן זיך ארומגעשטעלט, און האבן זיך געבוקט צו מיין גארב.
. האבן זיינע ברידער צו אים געזאגט קיניגן ווילסטו קיניגן איבער אונדז? אדער געוועלטיקן ווילסטו געוועלטיקן איבער אונדז? און זיי האבן אים נאך מער פיינט געקריגן פאר זיינע חלומות, און פאר זיינע רייד.
. און אים האט זיך ווידער געחלומט אן אנדער חלום, און ער האט דערציילט זיינע ברידער, און האט געזאגט אט האט זיך מיר ווידער געחלומט א חלום ערשט די זון און די לבנה און די עלף שטערן בוקן זיך צו מיר.
. און ווי ער האט עס דערציילט זיין פאטער און זיינע ברידער, האט זיין פאטער אנגעשריען אויף אים, און האט צו אים געזאגט וואס איז דאס פאר א חלום וואס דיר האט זיך געחלומט? זאל איך און דיין מוטער און דיינע ברידער גאר קומען זיך בוקן פאר דיר צו דער ערד?
. און די ברידער האבן אים מקנא געווען; אבער זיין פאטער האט די זאך געהאלטן אין זינען.
. און זיינע ברידער זיינען געגאנגען פיטערן די שאף פון זייער פאטער אין שכם. . האט ישראל געזאגט צו יוספן דיינע ברידער פיטערן דאך אין שכם; קום און איך וועל דיך שיקן צו זיי. האט ער צו אים געזאגט דא בין איך. . האט ער צו אים געזאגט גיי אקארשט זע אויב פריד איז צו דיינע ברידער, און פריד צו די שאף, און ברענג מיר אן ענטפער. און ער האט אים אוועקגעשיקט פון דעם טאל פון חברון, און ער איז געקומען קיין שכם. . האט אים געפונען א מאן, ערשט ער בלאנדזשעט אום אין פעלד; און דער מאן האט אים געפרעגט, אזוי צו זאגן וואס זוכסטו? . האט ער געזאגט מיינע ברידער זוך איך; זאג מיר, איך בעט דיך, ווו פיטערן זיי? . האט דער מאן געזאגט זיי האבן אוועקגעצויגן פון דאנען, ווארום איך האב געהערט ווי זיי זאגן לאמיר גיין קיין דותן. איז יוסף געגאנגען נאך זיינע ברידער, און ער האט זיי געפונען אין דותן.
. און ווי זיי האבן אים דערזען פון ווייטן, און איידער נאך ער האט גענענט צו זיי, האבן זיי זיך געקליגט קעגן אים, אים צו טייטן. . און זיי האבן געזאגט איינער צום אנדערן אן קומט דער דאזיקער בעל־חלומות. . און אצונד, קומט, און לאמיר אים הרגען, און אים אריינווארפן אין איינער פון די גריבער, און מיר וועלן זאגן א בייזע חיה האט אים אויפגעגעסן; און מיר וועלן זען וואס וועט ווערן פון זיינע חלומות.
. האט ראובן דערהערט, און ער האט אים געזוכט מציל צו זיין פון זייער האנט, און האט געזאגט לאמיר אים ניט נעמען דאס לעבן. . און ראובן האט צו זיי געזאגט איר זאלט ניט פארגיסן קיין בלוט; ווארפט אים אריין אין יענער גרוב וואס אין מדבר, אבער א האנט זאלט איר ניט אויסשטרעקן אויף אים – כדי אים מציל צו זיין פון זייער האנט, אים אומצוקערן צו זיין פאטער.
. און עס איז געווען, ווי יוסף איז צוגעקומען צו זיינע ברידער, אזוי האבן זיי אויסגעטאן יוספן זיין העמדל, דאס געשטרייפטע העמדל וואס אויף אים. . און זיי האבן אים גענומען, און האבן אים אריינגעווארפן אין דער גרוב. און די גרוב איז געווען ליידיק, קיין וואסער איז אין איר ניט געווען.
. און זיי האבן זיך געזעצט עסן ברויט. און זיי האבן אויפגעהויבן זייערע אויגן, און האבן א קוק געטאן, ערשט א קאראוואן ישמעאלים קומט אן פון גלעד, און זייערע קעמלען טראגן געווירץ און באלזאם און לאדאן וואס זיי גייען אראפנידערן קיין מצרים. . האט יהודה געזאגט צו זיינע ברידער וואס וועט ארויסקומען, אז מיר וועלן הרגען אונדזער ברודער, און מיר וועלן פארדעקן זיין בלוט? . קומט, און לאמיר אים פארקויפן צו די ישמעאלים, און אונדזער האנט זאל ניט זיין אויף אים; ווארום אונדזער ברודער, אונדזער פלייש איז ער. און זיינע ברידער האבן צוגעהערט. . און ווי די מדינישע לייט, די סוחרים, זיינען פארבייגעגאנגען, אזוי האבן זיי ארויסגעצויגן און ארויפגעבראכט יוספן פון דער גרוב, און זיי האבן פארקויפט יוספן צו די ישמעאלים פאר צוואנציק זילבערשטיק; און די האבן אוועקגעפירט יוספן קיין מצרים.
. און ראובן האט זיך אומגעקערט צו דער גרוב, ערשט יוסף איז ניטא אין דער גרוב; האט ער צעריסן זיינע קליידער. . און ער האט זיך אומגעקערט צו זיינע ברידער, און האט געזאגט דער יינגל איז ניטא, און איך, ווו טו איך מיך אהין?
. און זיי האבן גענומען יוספס העמדל, און האבן געשאכטן א ציגנבאק, און האבן איינגעטונקט דאס העמדל אין דעם בלוט. . און זיי האבן אוועקגעשיקט דאס געשטרייפטע העמדל, און געלאזט ברענגען צו זייער פאטער, און געלאזט זאגן דאס האבן מיר געפונען; דערקען אקארשט אויב דאס איז דיין זונס העמדל אדער ניט. . האט ער עס דערקענט, און ער האט געזאגט מיין זונס העמדל; א בייזע חיה האט אים אויפגעגעסן, פארצוקן פארצוקט געווארן איז יוסף. . און יעקב האט צעריסן זיינע קליידער, און אנגעטאן זאק אויף זיינע לענדן, און ער האט געטרויערט אויף זיין זון פיל טעג. . און אלע זיינע זין און אלע זיינע טעכטער זיינען אויפגעשטאנען אים צו טרייסטן, אבער ער האט זיך ניט געוואלט טרייסטן; און ער האט געזאגט פאר וואר, אן אבל וועל איך נידערן צו מיין זון אין קבר. און זיין פאטער האט אים באוויינט.
. און די מדינים האבן אים פארקויפט אין מצרים צו פוטיפרן, א הויפדינער פון פרעהן, דעם אויבערלייבוועכטער.

. און עס איז געווען אין יענער צייט, האט יהודה אראפגענידערט פון זיינע ברידער, און ער האט איינגעקערט צו א מאן פון עדולם, וואס זיין נאמען איז געווען חירה. . און יהודה האט דארטן געזען די טאכטער פון א מאן א כנעני, וואס זיין נאמען איז געווען שוע, און ער האט זי גענומען, און איז געקומען צו איר. . און זי איז טראגעדיק געווארן, און האט געבארן א זון; און ער האט גערופן זיין נאמען ער. . און זי איז ווידער טראגעדיק געווארן, און האט געבארן א זון; און זי האט גערופן זיין נאמען אונן. . און זי האט ווידער געבארן א זון; און זי האט גערופן זיין נאמען שלה. און ער איז געווען אין כזיב, אז זי האט אים געבארן.
. און יהודה האט גענומען א ווייב פאר ער זיין בכור, וואס איר נאמען איז געווען תמר. . און ער, יהודהס בכור, איז געווען שלעכט אין די אויגן פון גאט, און גאט האט אים געטייט. . האט יהודה געזאגט צו אוננען קום צו דיין ברודערס ווייב, און באשוועגער זי, און שטעל אויף א זאמען נאך דיין ברודער. . און אזוי ווי אונן האט געוווסט אז דער זאמען וועט ניט געהערן צו אים, איז, אז ער איז געקומען צו זיין ברודערס ווייב, האט ער אויסגעבראכט צו דער ערד, כדי ניט צו געבן א זאמען צו זיין ברודער. . איז געווען שלעכט אין די אויגן פון גאט וואס ער האט געטאן, און ער האט אים אויך געטייט.
. האט יהודה געזאגט צו זיין שנור תמרן זיץ אן אלמנה אין דיין פאטערס הויז, ביז מיין זון שלה וועט אויפוואקסן; ווארום ער האט געקלערט טאמער וועט ער אויך שטארבן אזוי ווי זיינע ברידער. איז תמר אוועקגעגאנגען, און איז געזעסן אין איר פאטערס הויז.
. האבן זיך געמערט די טעג, און שועס טאכטער, די ווייב פון יהודהן, איז געשטארבן. און אז יהודה האט זיך געהאט געטרייסט, איז ער ארויפגעגאנגען צו די שערער פון זיינע שאף קיין תמנה, ער און זיין גוטער פריינט חירה פון עדולם.
. איז אנגעזאגט געווארן תמרן, אזוי צו זאגן זע, דיין שווער גייט ארויף קיין תמנה, צו שערן זיינע שאף. . האט זי אויסגעטאן אירע אלמנה־קליידער פון זיך, און האט זיך פארדעקט מיט א שלייער, און זיך איינגעוויקלט, און זי האט זיך געזעצט ביים איינגאנג פון עינים, וואס אויפן וועג קיין תמנה; ווארום זי האט געזען אז שלה איז אויפגעוואקסן, און זי איז ניט געגעבן געווארן צו אים פאר א ווייב.
. און יהודה האט זי געזען, און ער האט זי גערעכנט פאר א זונה, ווייל זי האט פארדעקט איר פנים. . האט ער פארקערט צו איר ביים וועג, און האט געזאגט קום, איך בעט דיך, לאמיך קומען צו דיר; ווארום ער האט ניט געוווסט אז זי איז זיין שנור. האט זי געזאגט וואס וועסטו מיר געבן, אז דו וועסט קומען צו מיר? . האט ער געזאגט איך וועל שיקן א ציגנבעקל פון די שאף. האט זי געזאגט סיידן וועסט מיר געבן א משכון ביז דו שיקסט. . האט ער געזאגט וואס פאר א משכון זאל איך דיר געבן? האט זי געזאגט דיין זיגלרינג, און דיין שנור, און דיין שטעקן וואס אין דיין האנט. האט ער עס איר געגעבן, און ער איז צו איר געקומען, און זי איז טראגעדיק געווארן פון אים. . און זי איז אויפגעשטאנען און איז אוועקגעגאנגען, און זי האט אויסגעטאן פון זיך איר שלייער, און האט אנגעטאן אירע אלמנה־קליידער.
. און יהודה האט געשיקט דאס ציגנבעקל דורך דער האנט פון זיין גוטן פריינט פון עדולם, כדי אפצונעמען דעם משכון פון דער פרויס האנט; אבער ער האט זי ניט געפונען. . האט ער געפרעגט די מענטשן פון איר ארט, אזוי צו זאגן ווו איז די זונה וואס איז געווען אין עינים ביים וועג? האבן זיי געזאגט דא איז ניט געווען קיין זונה. . האט ער זיך אומגעקערט צו יהודהן, און האט געזאגט איך האב זי ניט געפונען. און אויך די מענטשן פון דעם ארט האבן געזאגט דא איז ניט געווען קיין זונה. . האט יהודה געזאגט זאל זי עס האלטן פאר זיך, כדי מיר זאלן ניט ווערן צו שפאט; איך האב דאך געשיקט דאס דאזיקע ציקעלע, און דו האסט זי ניט געפונען.
. און עס איז געווען אין ארום דריי חדשים, איז אנגעזאגט געווארן יהודהן, אזוי צו זאגן דיין שנור תמר האט מזנה געווען, און אט איז זי אויך טראגעדיק פון זנות. האט יהודה געזאגט פירט זי ארויס, און זאל זי פארברענט ווערן.
. ווי זי איז ארויסגעפירט געווארן, אזוי האט זי געשיקט זאגן צו איר שווער פון דעם מאן וואס די דאזיקע געהערן צו אים, בין איך טראגעדיק. און זי האט געזאגט דערקען אקארשט וועמעס איז דער דאזיקער זיגלרינג, און די שנורן, און דער שטעקן? . האט יהודה דערקענט, און ער האט געזאגט זי איז גערעכטער פון מיר, דערפאר ווייל איך האב זי ניט געגעבן צו מיין זון שלהן. אבער ער האט מער ווידער ניט פארקערט מיט איר.
. און עס איז געווען אין דער צייט פון איר געבערן, ערשט א צווילינג איז אין איר לייב. . און עס איז געווען, אז זי האט געבארן, האט איינער ארויסגעשטעקט זיין האנט, און די הייבין האט גענומען און האט אנגעבונדן אן זיין האנט א רויטן פאדים, אזוי צו זאגן דער דאזיקער איז ארויסגעקומען צוערשט. . און עס איז געווען, ווי ער ציט צוריק זיין האנט, ערשט זיין ברודער איז ארויסגעקומען; האט זי געזאגט וואס האסטו זיך געריסן מיט אזא רייסעניש? און מע האט גערופן זיין נאמען פרץ. . און דערנאך איז ארויסגעקומען זיין ברודער, וואס אויף זיין האנט איז געווען דער רויטער פאדים; און מע האט גערופן זיין נאמען זרח.

. און יוסף איז אראפגענידערט געווארן קיין מצרים, און פוטיפר, א הויפדינער פון פרעהן, דער אויבערלייבוועכטער, א מצרישער מאן, האט אים אפגעקויפט פון דער האנט פון די ישמעאלים וואס האבן אים אהין אראפגענידערט. . און גאט איז געווען מיט יוספן, און ער איז געווען א באגליקטער מענטש; און ער איז געווען אין הויז פון זיין האר דעם מצרי. . און זיין האר האט געזען, אז גאט איז מיט אים, און אלץ וואס ער טוט, באגליקט גאט אין זיין האנט; . האט יוסף געפונען חן אין זיינע אויגן, און ער האט אים באדינט. און ער האט אים אויפגעזעצט איבער זיין הויז, און אלץ וואס ער האט געהאט, האט ער איבערגעגעבן אין זיין האנט. . און עס איז געווען, פון זינט ער האט אים אויפגעזעצט איבער זיין הויז, און איבער אלץ וואס ער האט געהאט, האט גאט געבענטשט דעם מצריס הויז פון יוספס וועגן, און א ברכה פון גאט איז געווען אויף אלץ וואס ער האט געהאט אין הויז און אין פעלד. . האט ער איבערגעלאזן אלץ וואס ער האט געהאט אין יוספס האנט, און ער האט לעבן אים ניט געוווסט פון קיין זאך, אחוץ דעם ברויט וואס ער האט געגעסן. און יוסף איז געווען שיין אויפן געשטאלט, און שיין אויפן פנים.
. און עס איז געווען נאך די דאזיקע געשעענישן, האט זיין הארס ווייב אויפגעהויבן אירע אויגן אויף יוספן, און זי האט געזאגט ליג מיט מיר. . האט ער ניט געוואלט, און ער האט געזאגט צו זיין הארס ווייב זע, מיין האר ווייס ניט לעבן מיר וואס אין הויז טוט זיך, און אלץ וואס ער האט, האט ער איבערגעגעבן אין מיין האנט. . ער איז אין דעם דאזיקן הויז ניט גרעסער פון מיר, און ער האט ניט פארמיטן פון מיר קיין זאך, נאר בלויז דיך, ווייל דו ביסט זיין ווייב. היינט ווי קען איך טאן דאס דאזיקע גרויסע בייז, און זינדיקן צו גאט?
. און עס איז געווען, אז זי האט גערעדט צו יוספן טאג פאר טאג, און ער האט ניט צוגעהערט צו איר, צו ליגן מיט איר, צו זיין מיט איר, . איז, איין טאג ווען ער איז אריינגעקומען אין הויז צו טאן זיין ארבעט, און קיין מענטש פון די הויזלייט איז דארטן ניט געווען אין הויז, . האט זי אים אנגעכאפט פאר זיין קלייד, אזוי צו זאגן ליג מיט מיר. האט ער איבערגעלאזן זיין קלייד אין איר האנט, און איז אנטלאפן און ארויס דרויסן. . און עס איז געווען, ווי זי האט געזען, אז ער האט איבערגעלאזן זיין קלייד אין איר האנט, און איז אנטלאפן דרויסן, . אזוי האט זי גערופן צו אירע הויזלייט, און האט צו זיי געזאגט, אזוי צו זאגן זעט, מע האט אונדז געבראכט א מאן א עברי, צו מאכן געשפעט פון אונדז; ער איז געקומען צו מיר צו ליגן מיט מיר, און איך האב גערופן אויף א הויכן קול. . איז, ווי ער האט געהערט, אז איך האב אויפגעהויבן מיין קול און האב גערופן, אזוי האט ער איבערגעלאזן זיין קלייד ביי מיר, און איז אנטלאפן און ארויס דרויסן.
. און זי האט אוועקגעלייגט זיין קלייד ביי זיך, ביז זיין האר איז געקומען אהיים. . און זי האט גערעדט צו אים אזוי ווי די דאזיקע ווערטער, אזוי צו זאגן דער קנעכט דער עברי וואס דו האסט אונדז געבראכט, איז געקומען צו מיר צו מאכן געשפעט פון מיר. . און עס איז געווען, ווי איך האב אויפגעהויבן מיין קול און האב גערופן, אזוי האט ער איבערגעלאזן זיין קלייד ביי מיר, און איז אנטלאפן דרויסן.
. און עס איז געווען, ווי זיין האר האט געהערט די ווערטער פון זיין ווייב, וואס זי האט צו אים גערעדט, אזוי צו זאגן אזעלכע זאכן האט געטאן צו מיר דיין קנעכט, האט זיין צארן געגרימט. . און יוספס האר האט אים גענומען, און האט אים אריינגעזעצט אין געפענקעניש, אין דעם ארט ווו דעם מלכס געפאנגענע זיינען איינגעשפארט; און ער איז דארטן געווען אין געפענקעניש.
. און גאט איז געווען מיט יוספן, און ער האט גענייגט צו אים גענאד, און אים געגעבן חן אין די אויגן פון דעם האר פון געפענקעניש. . און דער האר פון געפענקעניש האט איבערגעגעבן אויף דער האנט פון יוספן אלע געפאנגענע וואס אין געפענקעניש; און אלץ וואס מע האט דארטן געטאן, האט ער אויפגעטאן. . דער האר פון געפענקעניש האט ניט נאכגעקוקט קיין שום זאך אונטער זיין האנט, ווייל גאט איז געווען מיט אים, און וואס ער האט געטאן, האט גאט באגליקט.

. און עס איז געווען נאך די דאזיקע געשעענישן, האט דער טראנקמייסטער פון דעם מלך פון מצרים, און דער בעקער, זיך פארזינדיקט אקעגן זייער האר, דעם מלך פון מצרים. . און פרעה האט געצערנט אויף זיינע צוויי הויפדינער, אויף דעם אויבערטראנקמייסטער און אויף דעם אויבערבעקער. . און ער האט זיי אריינגעזעצט אין דער וואך פון דעם אויבערלייבוועכטערס הויז, אין געפענקעניש, אין דעם ארט וואס יוסף איז דארטן געווען איינגעשפארט. . און דער אויבערלייבוועכטער האט געשטעלט יוספן לעבן זיי, און ער האט זיי באדינט; און זיי זיינען געווען א צייט אין וואך.
. האט זיך ביידן געחלומט א חלום אין איין נאכט, איטלעכן זיין חלום, איטלעכן לויט דעם פיתרון פון זיין חלום – דעם טראנקמייסטער און דעם בעקער פון דעם מלך פון מצרים, וואס זיינען געווען איינגעשפארט אין געפענקעניש. . און יוסף איז געקומען צו זיי אין דער פרי, און האט זיי אנגעקוקט, ערשט זיי זיינען צעטראגן. . האט ער געפרעגט די הויפדינער פון פרעהן וואס מיט אים אין דער וואך פון זיין הארס הויז, אזוי צו זאגן פאר וואס זיינען אייערע פנימער היינט פארערגערט? . האבן זיי צו אים געזאגט אונדז האט זיך געחלומט א חלום, און ניטא ווער זאל אים פותר זיין. האט יוסף צו זיי געזאגט פיתרונים זיינען דאך פון גאט; דערציילט מיר, איך בעט אייך.
. האט דער אויבערטראנקמייסטער דערציילט זיין חלום צו יוספן, און ער האט צו אים געזאגט מיר חלומט זיך, ערשט פאר מיר איז א וויינשטאק, . און אויפן וויינשטאק דריי צווייגן; און ווי ער בליט, איז אויפגעגאנגען זיין בליעכץ, האבן זיינע הענגלעך געצייטיקט וויינטרויבן. . און פרעהס בעכער איז געווען אין מיין האנט; האב איך גענומען די וויינטרויבן, און האב זיי אויסגעקוועטשט אין פרעהס בעכער, און דערלאנגט דעם בעכער אין פרעהס האנט.
. האט יוסף צו אים געזאגט דאס איז דער פיתרון דערפון די דריי צווייגן דאס זיינען דריי טעג. . אין דריי טעג ארום וועט פרעה אויפנעמען דיין קאפ, און וועט דיך אומקערן אויף דיין שטאנד, און וועסט דערלאנגען פרעהס בעכער אין זיין האנט, לויטן פריערדיקן שטייגער, ווען דו ביסט געווען זיין טראנקמייסטער. . אבער זאלסט מיך געדענקען ביי זיך, אז דיר וועט גוט זיין, און זאלסט טאן, איך בעט דיך, א חסד מיט מיר, און מיך דערמאנען פאר פרעהן, און מיך ארויסציען פון דעם דאזיקן הויז. . ווארום געגנבעט בין איך געגנבעט געווארן פון לאנד פון די עברים; און דא אויך האב איך קיין זאך ניט געטאן, וואס מע האט מיך אריינגעזעצט אין תפיסה.
. האט דער אויבערבעקער געזען אז ער האט צום גוטן פותר געווען, און ער האט געזאגט צו יוספן מיר אויך האט זיך געחלומט, ערשט דריי געפלאכטענע קערב זיינען אויף מיין קאף; . און אין דעם אויבערשטן קארב איז פון אלערליי עסנווארג פאר פרעהן, געבעקזאכן, און די פויגלען עסן זיי פון דעם קארב איבער מיין קאף.
. האט יוסף געענטפערט און האט געזאגט דאס איז דער פיתרון דערפון די דריי קערב דאס זיינען דריי טעג. . אין דריי טעג ארום וועט פרעה אראפנעמען דיין קאפ פון דיר, און וועט דיך אויפהענגען אויף א בוים, און די פויגלען וועלן עסן דיין פלייש פון דיר.
. און עס איז געווען אויפן דריטן טאג, אין פרעהס געבורטסטאג, האט ער געמאכט א מאלצייט פאר אלע זיינע קנעכט, און האט אויפגענומען דעם קאפ פון דעם אויבערטראנקמייסטער, און דעם קאפ פון דעם אויבערבעקער, צווישן זיינע קנעכט. . און ער האט אומגעקערט דעם אויבערטראנקמייסטער צו זיין טראנקמייסטערשאפט; און ער האט דערלאנגט דעם בעכער אין פרעהס האנט. . און דעם אויבערבעקער האט ער אויפגעהאנגען, אזוי ווי יוסף האט זיי פותר געווען. . אבער דער אויבערטראנקמייסטער האט ניט געדאכט אן יוספן, און האט אים פארגעסן.
מקץ
. און עס איז געווען צום סוף פון צוויי יאר צייט, האט זיך פרעהן געחלומט, ערשט ער שטייט ביים טייך. . און אט גייען ארויף פון טייך זיבן קי, שיין אויפן אויסזען און פעט אויפן לייב; און זיי האבן זיך געפיטערט אין דעם טייכגראז. . און אט גייען ארויף נאך זיי פון טייך זיבן אנדערע קי, מיאוס אויפן אויסזען, און מאגער אויפן לייב; און זיי האבן זיך געשטעלט לעבן יענע קי ביים ברעג טייך. . און די מיאוסע אויפן אויסזען און מאגערלייביקע קי האבן אויפגעגעסן די זיבן שיינע אויפן אויסזען און פעטע קי. און פרעה האט זיך אויפגעכאפט.
. און ער איז איינגעשלאפן, און אים האט זיך געחלומט א צווייט מאל, ערשט זיבן זאנגען גייען־אויף אויף איין שטענגל געזונטע און גוטע. . און אט שפראצן ארויס נאך זיי זיבן זאנגען דינע און פארברענטע פון מזרח־ווינט. . און די דינע זאנגען האבן איינגעשלונגען די זיבן געזונטע און פולע זאנגען. און פרעה האט זיך אויפגעכאפט, ערשט עס איז א חלום.
. און עס איז געווען אין דער פרי, איז זיין געמיט געווען צערודערט, און ער האט געשיקט און גערופן אלע חרטומים פון מצרים, און אלע אירע חכמים; און פרעה האט זיי דערציילט זיינע חלומות, אבער קיינער האט זיי ניט געקענט פותר זיין פאר פרעהן.
. האט דער אויבערטראנקמייסטער גערעדט צו פרעהן, אזוי צו זאגן מיינע זינד מוז איך היינט דערמאנען. . פרעה האט געצערנט אויף זיינע קנעכט, און האט מיך אריינגעזעצט אין דער וואך פון דעם אויבערלייבוועכטערס הויז, מיך און דעם אויבערבעקער. . האט זיך אונדז געחלומט א חלום אין איין נאכט, מיר און אים; איטלעכן לויט דעם פיתרון פון זיין חלום האט זיך אונדז געחלומט. . און דארטן איז מיט אונדז געווען א עברישער יונג, א קנעכט פון דעם אויבערלייבוועכטער, האבן מיר אים דערציילט, און ער האט אונדז פותר געווען אונדזערע חלומות; איטלעכן לויט זיין חלום האט ער פותר געווען. . און עס איז געווען, אזוי ווי ער האט אונדז פותר געווען, אזוי איז געשען מיך האט מען אומגעקערט אויף מיין שטאנד, און אים האט מען אויפגעהאנגען.
. האט פרעה געשיקט און גערופן יוספן, און מע האט אים אויף גיך ארויסגענומען פון תפיסה. און ער האט זיך אפגעגאלט, און האט איבערגעביטן זיינע קליידער, און איז געקומען צו פרעהן.
. האט פרעה געזאגט צו יוספן מיר האט זיך געחלומט א חלום, און ניטא ווער זאל אים פותר זיין; און איך האב געהערט זאגן אויף דיר, אז דו פארשטייסט א חלום, אים פותר צו זיין.
. האט יוסף געענטפערט פרעהן, אזוי צו זאגן ניט איך, גאט וועט באשיידן דעם פריד פון פרעהן.
. האט פרעה געזאגט צו יוספן מיר חלומט זיך, ערשט איך שטיי ביים ברעג טייך. . און אט גייען ארויף פון טייך זיבן קי, פעט אויפן לייב און שיין אויפן געשטאלט; און זיי האבן זיך געפיטערט אין גראז. . און אט גייען ארויף נאך זיי זיבן אנדערע קי, ארים און זייער מיאוס אויפן געשטאלט און דאר אויפן לייב, וואס אין גאנצן לאנד מצרים האב איך ניט געזען זייער גלייכן אין מיאוסקייט. . און די דארע און מיאוסע קי האבן אויפגעגעסן די ערשטע זיבן פעטע קי. . און זיי זיינען אריין אין זיי, און עס איז ניט געווען קענטיק אז זיי זיינען אין זיי אריין, און זייער אויסזען איז געווען אזוי מיאוס ווי אין אנהייב. און איך האב זיך אויפגעכאפט. . און איך האב געזען אין מיין חלום, ערשט זיבן זאנגען גייען־אויף אויף איין שטענגל, פולע און גוטע. . און אט שפראצן ארויס נאך זיי זיבן זאנגען איינגעטריקנטע, דינע, פארברענטע פון מזרח־ווינט. . און די דינע זאנגען האבן איינגעשלונגען די זיבן גוטע זאנגען. האב איך דערציילט די חרטומים, אבער קיינער קען מיר ניט זאגן.
. האט יוסף געזאגט צו פרעהן דער חלום פון פרעהן איז איינער; וואס גאט וויל טאן האט ער אנגעזאגט פרעהן. . די זיבן גוטע קי דאס זיינען זיבן יאר, און די זיבן גוטע זאנגען דאס זיינען זיבן יאר; איין חלום איז דאס. . און די זיבן דארע און מיאוסע קי, וואס זיינען ארויפגעקומען נאך זיי, דאס זיינען זיבן יאר; און די זיבן ליידיקע זאנגען פארברענט פון מזרח־ווינט, דאס וועלן זיין זיבן הונגעריארן. . דאס איז די זאך וואס איך האב געזאגט פרעהן וואס גאט וויל טאן האט ער באוויזן פרעהן. . זע, עס קומען זיבן יאר פון גרויס זעט אין גאנצן לאנד מצרים. . און נאך זיי וועלן אויפשטיין זיבן הונגעריארן, און די גאנצע זעט וועט זיין פארגעסן אין לאנד מצרים; און דער הונגער וועט פארלענדן דאס לאנד. . און פון דער זעט וועט ניט זיין צו מערקן אין לאנד, פון וועגן יענעם הונגער וואס נאכדעם; ווארום ער וועט זיין זייער שווער. . און וואס דער חלום האט זיך איבערגעחזרט א צווייט מאל ווייל די זאך איז פעסט פון גאט, און גאט איילט דאס צו טאן. . און אצונד, זאל פרעה זען א פארשטאנדיקן און א קלוגן מאן, און אים שטעלן איבערן לאנד מצרים. . זאל פרעה דאס טאן, און זאל ער אויפזעצן אויפזעער איבערן לאנד, און באווארענען דאס לאנד מצרים אין די זיבן זאטע יארן. . און זאל מען אויפזאמלען די גאנצע שפייז פון די דאזיקע גוטע יארן וואס קועמן, און זאל מען אנקלייבן תבואה אונטער דער האנט פון פרעהן, פאר שפייז אין די שטעט, און היטן. . און די שפייז וועט זיין אוועקגעלייגט פארן לאנד, אויף די זיבן הונגעריארן וואס וועלן זיין אין לאנד מצרים, און דאס לאנד וועט ניט פארשניטן ווערן פון הונגער.
. און די זאך איז וווילגעפעלן אין די אויגן פון פרעהן, און אין די אויגן פון אלע זיינע קנעכט. . און פרעה האט געזאגט צו זיינע קנעכט קענען מיר דען געפינען אזא ווי דער דאזיקער, א מאן וואס דער גייסט פון גאט איז אין אים? . און פרעה האט געזאגט צו יוספן נאכדעם ווי גאט האט דיך געלאזט וויסן דאס אלץ, איז ניטא א פארשטאנדיקער און א קלוגער אזוי ווי דו. . דו וועסט זיין איבער מיין הויז, און לויט דיין מויל זאל געווירטשאפט ווערן מיין גאנץ פאלק; נאר מיטן טראן וועל איך זיין גרעסער פון דיר. . און פרעה האט געזאגט צו יוספן זע, איך האב דיך אויפגעזעצט איבערן גאנצן לאנד מצרים. . און פרעה האט אראפגענומען זיין זיגלרינג פון זיין האנט, און האט אים אנגעטאן אויף דער האנט פון יוספן, און ער האט אים אנגעקליידט אין ליינענע בגדים, און אים אנגעטאן א גילדערנע קייט אויפן האלדז. . און ער האט אים געמאכט פארן אין זיין צווייטן רייטוואגן; און מע האט אויסגערופן פאר אים אברך! און ער האט אים אויפגעזעצט איבערן גאנצן לאנד מצרים.
. און פרעה האט געזאגט צו יוספן איך בין פרעה, אבער אן דיר זאל קיינער ניט אויפהייבן א האנט אדער א פוס אין גאנצן לאנד מצרים. . און פרעה האט גערופן דעם נאמען פון יוספן, צפנת־פענח; און ער האט אים געגעבן אסנת די טאכטער פון פוטי־פרע, דעם פריסטער פון און, פאר א ווייב.
. און יוסף איז ארויסגעגאנגען איבערן לאנד מצרים. – און יוסף איז געווען דרייסיק יאר אלט, ווען ער האט זיך געשטעלט פאר פרעה דעם מלך פון מצרים. – און יוסף איז ארויסגעגאנגען פון פאר פרעהן, און איז דורכגעגאנגען דורכן גאנצן לאנד מצרים.
. און דאס לאנד האט געבראכט אין די זיבן זאטע יארן הויפנסווייז. . און ער האט אויפגעזאמלט די גאנצע שפייז פון די זיבן יאר וואס זיינען געווען אין לאנד מצרים, און האט אריינגעטאן די שפייז אין די שטעט; די שפייז פון די פעלדער פון א שטאט וואס ארום איר, . האט ער אריינגעטאן אין איר. און יוסף האט אנגעקליבן תבואה אזוי ווי זאמד פון ים, זייער פיל, ביז מע האט אויפגעהערט צו ציילן, ווייל עס איז געווען אן א צאל.
. און ביי יוספן זיינען געבארן געווארן, איידער דאס הונגעריאר איז געקומען, צוויי זין, וואס אסנת די טאכטער פון פוטי־פרע דעם פריסטער פון און האט אים געבארן. . און יוסף האט גערופן דעם נאמען פון דעם בכור מנשה, ווייל « גאט האט מיך געמאכט פארגעסן מיין גאנצע מאטערניש, און דאס גאנצע הויז פון מיין פאטער». . און דעם נאמען פון דעם צווייטן האט ער גערופן אפרים, ווייל « גאט האט מיך געפרוכפערט אין דעם לאנד פון מיין פיין».
. און עס האבן זיך געענדיקט די זיבן יאר פון דער זעט וואס איז געווען אין לאנד מצרים. . און עס האבן אנגעהויבן קומען די זיבן הונגעריארן, אזוי ווי יוסף האט פארויסגעזאגט. און עס איז געווען א הונגער אין אלע לענדער, נאר אין גאנצן לאנד מצרים איז געווען ברויט.
. און אז דאס גאנצע לאנד מצרים האט אנגעהויבן הונגערן, און דאס פאלק האט געשריען צו פרעהן אום ברויט, האט פרעה געזאגט צו גאנץ מצרים גייט צו יוספן; וואס ער וועט אייך זאגן, זאלט איר טאן. . און דער הונגער איז געווען איבערן גאנצן לאנד; און יוסף האט געעפנט אלע שפייכלערס, און האט פארקויפט צו מצרים; און דער הונגער האט זיך געשטארקט אין לאנד מצרים. . און פון דער גאנצער ערד איז מען געקומען קיין מצרים צו יוספן קויפן תבואה, ווארום דער הונגער איז געווען שטארק אויף דער גאנצער ערד.

. און יעקב האט געזען אז עס איז דא תבואה אין מצרים, און יעקב האט געזאגט צו זיינע זין וואס קוקט איר אייך אן? . און ער האט געזאגט אט האב איך געהערט, אז עס איז דא תבואה אין מצרים. נידערט אראפ אהין, און קויפט אונדז איין פון דארטן, כדי מיר זאלן לעבן און ניט שטארבן.
. האבן יוספס צען ברידער אראפגענידערט קויפן תבואה פון מצרים. . אבער בנימין, יוספס ברודער, האט יעקב ניט מיטגעשיקט מיט זיינע ברידער, ווייל ער האט געזאגט טאמער וועט אים טרעפן אן אומגליק.
. זיינען געקומען די זין פון ישראלן איינקויפן, צווישן די וואס זיינען געקומען, ווארום דער הונגער איז געווען אין לאנד כנען. . און יוסף איז געווען דער געוועלטיקער איבערן לאנד; ער איז געווען דער וואס האט פארקויפט צום גאנצן פאלק פון לאנד. זיינען געקומען יוספס ברידער, און האבן זיך צו אים געבוקט מיטן פנים צו דער ערד. . און יוסף האט געזען זיינע ברידער, און האט זיי דערקענט, אבער ער האט זיך געמאכט פרעמד צו זיי, און האט גערעדט מיט זיי הארט, און האט צו זיי געזאגט פון וואנען קומט איר? האבן זיי געזאגט פון לאנד כנען, איינצוקויפן שפייז.
. און יוסף האט דערקענט זיינע ברידער, אבער זיי האבן אים ניט דערקענט. . און יוסף האט זיך דערמאנט אן די חלומות, וואס האבן זיך אים געחלומט וועגן זיי, און ער האט צו זיי געזאגט אויסקוקערס זייט איר; צו זען די נאקעטקייט פון לאנד זייט איר געקומען.
. האבן זיי צו אים געזאגט ניין, מיין האר, נייערט צו קויפן שפייז זיינען געקומען דיינע קנעכט. . מיר אלע זיינען זין פון איין מאן; ערלעכע מענטשן זיינען מיר; דיינע קנעכט זיינען קיין מאל ניט געווען קיין אויסקוקערס.
. האט ער צו זיי געזאגט ניין, נייערט די נאקעטקייט פון לאנד זייט איר געקומען זען.
. האבן זיי געזאגט צוועלף ברידער זיינען מיר, דיינע קנעכט, זין פון איין מאן אין לאנד כנען, און אט איז דער יינגסטער היינט מיט אונדזער פאטער, און איינער איז ניט געווארן.
. האט יוסף צו זיי געזאגט דאס איז דאך וואס איך האב צו אייך גערעדט, אזוי צו זאגן אויסקוקערס זייט איר. . דערמיט וועט איר געפרוווט ווערן אזוי ווי פרעה לעבט, אויב איר וועט פון דאנען ארויסגיין, סיידן אייער יינגסטער ברודער וועט קומען אהער! . שיקט פון אייך איינעם, ער זאל ברענגען אייער ברודער, און איר בלייבט איינגעשפארט, כדי אייערע ווערטער זאלן אויסגעפרוווט ווערן, אויב דער אמת איז מיט אייך; און אויב ניט, אזוי ווי פרעה לעבט, אז איר זייט אויסקוקערס!
. און ער האט זיי אריינגענומען אין וואך אויף דריי טעג.
. און יוסף האט צו זיי געזאגט אויפן דריטן טאג דאס טוט, און איר וועט בלייבן לעבן – איך האב מורא פאר גאט . אויב איר זייט ערלעכע מענטשן, זאל איין ברודער אייערער בלייבן איינגעשפארט אין אייער וואכהויז, און איר גייט, און ברענגט תבואה פאר דעם הונגער פון אייערע הויזגעזינטן. . און אייער יינגסטן ברודער זאלט איר ברענגען צו מיר; און אייערע ווערטער וועלן באווערט ווערן, און איר וועט ניט שטארבן.
האבן זיי אזוי געטאן.
. און זיי האבן געזאגט איינער צום אנדערן פאר וואר, מיר זיינען שולדיק וועגן אונדזער ברודער וואס מיר האבן צוגעזען דעם צער פון זיין זעל, ווען ער האט זיך געבעטן ביי אונדז, און מיר האבן ניט צוגעהערט. דרום איז אויף אונדז געקומען די דאזיקע צרה. . און ראובן האט זיך אפגערופן צו זיי, אזוי צו זאגן האב איך אייך ניט געזאגט, אזוי צו זאגן פארזינדיקט אייך ניט אן דעם יינגל? אבער איר האט ניט צוגעהערט; און אט אויך ווערט זיין בלוט אויפגעמאנט.
. און זיי האבן ניט געוווסט אז יוסף פארשטייט ווארום א טאלמעטש איז געווען צווישן זיי. . האט ער זיך אפגעדרייט פון זיי, און האט געוויינט. און ער האט זיך אומגעקערט צו זיי, און האט צו זיי גערעדט; און ער האט גענומען פון זיי שמעונען, און האט אים איינגעשפארט פאר זייערע אויגן.
. און יוסף האט באפוילן, מע זאל אנפילן זייערע כלים מיט תבואה, און אומקערן זייער געלט איטלעכן אין זיין זאק, און זיי געבן שפייז אויפן וועג. און מע האט צו זיי אזוי געטאן. . און זיי האבן אויפגעלאדן זייער תבואה אויף זייערע אייזלען, און זיינען אוועקגעגאנגען פון דארטן.
. האט איינער געעפנט זיין זאק צו געבן זיין אייזל פוטער אין הארבעריק, און האט דערזען זיין געלט, ערשט עס איז אין מויל פון זיין זאק. . האט ער געזאגט צו זיינע ברידער מיין געלט איז אומגעקערט געווארן, און אט איז עס אויך אין מיין זאק. איז זיי ארויסגעפאלן דאס הארץ, און זיי האבן ציטערנדיק געזאגט איינער צום אנדערן וואס האט אונדז דא גאט געטאן?
. און זיי זיינען געקומען צו זייער פאטער יעקבן קיין לאנד כנען, און האבן אים דערציילט אלץ וואס זיי האט געטראפן, אזוי צו זאגן . דער מאן, דער האר פון לאנד, האט מיט אונדז גערעדט הארט, און ער האט אונדז געמאכט פאר אויסקוקערס פון דעם לאנד. . האבן מיר צו אים געזאגט ערלעכע מענטשן זיינען מיר, מיר זיינען קיין מאל ניט געווען קיין אויסקוקערס. . צוועלף ברידער זיינען מיר, זין פון אונדזער פאטער; איינער איז ניט געווארן, און דער יינגסטער איז היינט מיט אונדזער פאטער אין לאנד כנען. . האט דער מאן, דער האר פון לאנד, צו אונדז געזאגט דערמיט וועל איך וויסן אז איר זייט ערלעכע מענטשן איין ברודער אייערן לאזט איבער ביי מיר, און נעמט גענוג פאר דעם הונגער פון אייערע הויזגעזינטן, און גייט. . און ברענגט אייער יינגסטן ברודער צו מיר, און איך וועל וויסן אז איר זייט ניט קיין אויסקוקערס, נאר איר זייט ערלעכע מענטשן; וועל איך אייך אפגעבן אייער ברודער, און איר וועט מעגן פארקערן אין לאנד.
. און עס איז געווען, ווי זיי ליידיקן אויס זייערע זעק, ערשט איטלעכנס בינטל געלט איז אין זיין זאק; און ווי זיי און זייער פאטער האבן דערזען זייערע בינטלעך געלט, אזוי האבן זיי מורא געקראגן. . און זייער פאטער יעקב האט צו זיי געזאגט איר האט מיך בארויבט פון מיינע קינדער; יוסף איז מער ניטא, און שמעון איז ניטא, און בנימינען ווילט איר אוועקנעמען; דאס אלץ איז אויף מיר אויסגעגאנגען.
. האט ראובן געזאגט צו זיין פאטער, אזוי צו זאגן מיינע ביידע זין זאלסטו טייטן, אויב איך וועל דיר אים ניט צוריקברענגען. גיב אים אויף מיין האנט, און איך וועל אים אומקערן צו דיר.
. האט ער געזאגט מיין זון וועט ניט אראפנידערן מיט אייך, ווארום זיין ברודער איז טויט, און ער אליין איז געבליבן, און אז אים וועט טרעפן אן אומגליק אויף דעם וועג וואס איר וועט גיין דערויף, וועט איר מאכן נידערן מיינע גראע האר מיט טרויער אין קבר.

. און דער הונגער איז געווען שווער אין לאנד. . און עס איז געווען, אז זיי האבן אויפגעגעסן די תבואה, וואס זיי האבן געבראכט פון מצרים, האט זייער פאטער צו זיי געזאגט גייט ווידער, קויפט אונדז א ביסל שפייז.
. האט יהודה געזאגט צו אים, אזוי צו זאגן ווארענען האט אונדז געווארנט דער מאן, אזוי צו זאגן איר זאלט מיין פנים ניט זען, אויב אייער ברודער איז ניט מיט אייך. . אויב דו שיקסט אונדזער ברודער מיט אונדז, וועלן מיר אראפנידערן, און וועלן דיר איינקויפן שפייז. . אויב אבער דו שיקסט ניט, וועלן מיר ניט אראפנידערן, ווארום דער מאן האט אונדז אנגעזאגט איר זאלט מיין פנים ניט זען, אויב אייער ברודער איז ניט מיט אייך.
. האט ישראל געזאגט נאך וואס האט איר מיר געטאן די רעה, צו זאגן דעם מאן, אז איר האט נאך א ברודער?
. האבן זיי געזאגט דער מאן האט זיך פאנאנדערגעפרעגט וועגן אונדז, און וועגן אונדזער משפחה, אזוי צו זאגן לעבט נאך אייער פאטער? האט איר נאך א ברודער? און מיר האבן אים דערציילט לויט די דאזיקע ווערטער. זאלן מיר גאר וויסן, אז ער וועט זאגן ברענגט אראפ אייער ברודער? . און יהודה האט געזאגט צו זיין פאטער ישראל שיק דעם יינגל מיט מיר, און מיר וועלן אויפשטיין און וועלן גיין, כדי מיר זאלן לעבן און ניט שטארבן, אי מיר, אי דו, אי אונדזערע קליינע קינדער. . איך בין ערב פאר אים, פון מיין האנט זאלסטו אים מאנען; אויב איך וועל דיר אים ניט ברענגען און אים אוועקשטעלן פאר דיר, זאל איך זיין א פארזינדיקטער צו דיר אלע טעג. . ווארום אז מיר וואלטן זיך ניט אויפגעהאלטן, וואלטן מיר שוין אצונד זיך געהאט אומגעקערט צום צווייטן מאל.
. האט זייער פאטער ישראל צו זיי געזאגט אויב שוין יא אזוי, טוט אט־וואס נעמט פון די בעסטע פרוכטן פון לאנד אין אייערע כלים, און ברענגט אראפ צו דעם מאן א מתנה, א ביסל באלזאם, און א ביסל האניק, געווירץ, און לאדאן, ניס, און מאנדלען. . און טאפל געלט נעמט מיט אין אייער האנט; און דאס געלט וואס איז אומגעקערט געווארן אין מויל פון אייערע זעק, זאלט איר אומקערן מיט אייער האנט; אפשר איז דאס געווען א פארזע. . און נעמט אייער ברודער, און שטייט אויף, גייט ווידער צו דעם מאן. . און גאט שדי וועט אייך געבן דערבארימונג ביי דעם מאן, און ער וועט אייך אוועקלאזן אייער אנדער ברודער און בנימינען; און איך, אויב איך מוז אנווערן מיינע קינדער, וועל איך אנווערן.
. האבן די מענער גענומען די דאזיקע מתנה, און טאפל געלט האבן זיי מיטגענומען אין זייער האנט, און בנימינען, און זיי זיינען אויפגעשטאנען און האבן גענידערט קיין מצרים, און האבן זיך געשטעלט פאר יוספן.
. און ווי יוסף האט דערזען בנימינען מיט זיי, אזוי האט ער געזאגט צו דעם וואס איבער זיין הויז ברענג אריין די מענטשן אין הויז, און שעכט א שעכטונג, און גרייט צו, ווארום די מענטשן וועלן עסן מיט מיר צו מיטאג. . האט דער מאן געטאן אזוי ווי יוסף האט געהייסן, און דער מאן האט אריינגעבראכט די מענער אין יוספס הויז.
. און די מענער האבן מורא געהאט, ווייל זיי זיינען אריינגעבראכט געווארן אין יוספס הויז, און זיי האבן געזאגט פון וועגן דעם געלט וואס איז אומגעקערט געווארן אין אונדזערע זעק דאס ערשטע מאל, ווערן מיר אריינגעבראכט, כדי זיך ארויפצוווארפן אויף אונדז, און אנפאלן אויף אונדז, און אונדז נעמען פאר קנעכט מיט אונדזערע אייזלען.
. האבן זיי גענענט צו דעם מאן וואס איבער יוספס הויז, און האבן גערעדט צו אים אין איינגאנג פון הויז. . און זיי האבן געזאגט איך בעט דיך, מיין האר, מיר האבן אראפגענידערט דאס ערשטע מאל צו קויפן שפייז. . און עס איז געווען, אז מיר זיינען געקומען צום הארבעריק, און האבן געעפנט אונדזערע זעק, ערשט איטלעכנס געלט איז אין מויל פון זיין זאק, אונדזער געלט אין זיין פולער וואג; האבן מיר עס אפגעבראכט אין אונדזער האנט. . און נאך אנדער געלט האבן מיר אראפגעבראכט אין אונדזער האנט, צו קויפן שפייז. מיר ווייסן ניט ווער עס האט אריינגעטאן אונדזער געלט אין אונדזערע זעק.
. האט ער געזאגט פריד צו אייך! איר זאלט ניט מורא האבן; אייער גאט, און דער גאט פון אייער פאטער, האט אייך געשאנקען אן אוצר אין אייערע זעק; אייער געלט איז מיר אריינגעקומען. און ער האט ארויסגעבראכט צו זיי שמעונען.
. און דער מאן האט אריינגעבראכט די מענער אין יוספס הויז, און ער האט געגעבן וואסער, און זיי האבן געוואשן זייערע פיס; און ער האט געגעבן פוטער פאר זייערע אייזלען. . און זיי האבן צוגעגרייט די מתנה איידער יוסף וועט קומען אום מיטאג, ווארום זיי האבן געהערט אז דארטן וועלן זיי עסן ברויט.
. און ווי יוסף איז גקעומען אין הויז, אזוי האבן זיי אריינגעבראכט צו אים אין הויז די מתנה וואס אין זייער האנט, און זיי האבן זיך געבוקט פאר אים צו דער ערד. . און ער האט זיי געפרעגט אויף פריד, און ער האט צו זיי געזאגט איז פריד צו אייער אלטן פאטער, וואס איר האט פון אים דערציילט? לעבט ער נאך? . האבן זיי געזאגט פריד איז צו דיין קנעכט אונדזער פאטער, ער לעבט נאך. און זיי האבן זיך גענייגט און זיך געבוקט.
. האט ער אויפגעהויבן זיינע אויגן, און האט דערזען זיין ברודער בנימינען, זיין מוטערס זון, און ער האט געזאגט איז דאס אייער יינגסטער ברודער, וואס איר האט מיר פון אים דערציילט? און ער האט געזאגט זאל דיך גאט לייטזעליקן, מיין זון.
. און יוסף האט זיך געאיילט, ווארום זיין הארץ האט אים פארקלעמט אויף זיין ברודער, און ער האט זיך געוואלט פאנאנדערוויינען; איז ער אריין אין קאמער, און האט דארטן געוויינט. . און ער האט אפגעוואשן זיין פנים, און איז ארויסגעגאנגען; און ער האט זיך איינגעהאלטן און האט געזאגט לייגט ברויט.
. האט מען געלייגט פאר אים באזונדער, און פאר זיי באזונדער, און פאר די מצרים וואס האבן געגעסן ביי אים, באזונדער, ווארום די מצרים קענען ניט עסן ברויט מיט די עברים, ווייל דאס איז אן אומווערדיקייט ביי די מצרים.
. און זיי זיינען אויסגעזעצט געווארן פאר אים, דער בכור לויט זיין בכורהשאפט, און דער יינגערער לויט זיין יונגקייט; און די מענטשן האבן זיך געווונדערט צווישן איינאנדער. . און ער האט זיי געלאזט צוטראגן חלקים פון פאר אים, און בנימינס חלק איז געווען פינף מאל אזוי פיל ווי זייער איטלעכנס חלק. און זיי האבן געטרונקען און זיך אנגעטרונקען מיט אים.

. און ער האט באפוילן דעם וואס איבער זיין הויז, אזוי צו זאגן פיל אן די זעק פון די מענטשן מיט שפייז וויפיל זיי קענען טראגן, און טו אריין איטלעכנס געלט אין מויל פון זיין זאק. . און מיין בעכער, דעם זילבערנעם בעכער, זאלסטו אריינטאן אין מויל פון דעם זאק פון דעם יינגסטן, מיט דעם געלט פאר זיין תבואה.
און ער האט געטאן אזוי ווי דאס ווארט וואס יוסף האט גערעדט.
. ווי דער מארגן האט אויפגעלוכטן, אזוי זיינען די מענער אוועקגעשיקט געווארן, זיי און זייערע אייזלען. . זיי זיינען נארוואס ארויסגעגאנגען פון שטאט, נאך ניט געווען ווייט אוועק, אזוי האט יוסף געזאגט צו דעם וואס איבער זיין הויז שטיי אויף, יאג נאך די מענטשן, און אז דו וועסט זיי אניאגן, זאלסטו זאגן צו זיי פאר וואס האט איר אפגעצאלט א רעה פאר א טובה? . דאס איז דאך דער וואס מיין האר טרינקט פון אים, און צויבערן טוט ער צויבערן מיט אים. איר האט זיך שלעכט באגאנגען מיט וואס איר האט געטאן.
. און ער האט זיי אנגעיאגט, און האט צו זיי גערעדט די דאזיקע ווערטער. . האבן זיי צו אים געזאגט פאר וואס רעדט מיין האר אזעלכע ווערטער? באהיט זאלן ווערן דיינע קנעכט פון טאן אזא זאך! . זע, דאס געלט וואס מיר האבן געפונען אין מויל פון אונדזערע זעק, האבן מיר דיר אומגעקערט פון לאנד כנען, היינט ווי וועלן מיר גנבען פון דיין הארס הויז זילבער אדער גאלד? . דער יעניקער פון דיינע קנעכט וואס ער וועט ביי אים געפונען ווערן, זאל שטארבן, און אויך מיר וועלן זיין קנעכט צו מיין האר.
. האט ער געזאגט הגם געזאלט האט אצונד זיין אזוי ווי אייערע ווערטער, זאל נאר דער וואס ער וועט ביי אים געפונען ווערן, זיין א קנעכט צו מיר, און איר וועט זיין ריין.
. האבן זיי אויף גיך אראפגעלאזט איטלעכער זיין זאק אויף דער ערד, און זיי האבן געעפנט איטלעכער זיין זאק. . און ער האט געזוכט; מיטן עלטסטן האט ער אנגעהויבן, און מיטן יינגסטן האט ער געענדיקט. און דער בעכער איז געפונען געווארן אין בנימינס זאק.
. האבן זיי צעריסן זייערע קליידער, און איטלעכער האט אויפגעלאדן זיין אייזל, און זיי האבן זיך אומגעקערט אין שטאט. . און יהודה איז געקומען מיט זיינע ברידער אין יוספס הויז; און ער איז נאך דארטן געווען. און זיי זיינען געפאלן פאר אים צו דער ערד.
. האט יוסף צו זיי געזאגט וואס איז דאס פאר א טואונג וואס איר האט געטאן? האט איר ניט געוווסט אז צויבערן טוט צויבערן אזא מאן ווי איך?
. האט יהודה געזאגט וואס זאלן מיר זאגן צו מיין האר, וואס זאלן מיר רעדן, און וואס זאלן מיר זיך פארענטפערן? גאט האט געפונען די זינד פון דיינע קנעכט. אט זיינען מיר קנעכט צו מיין האר, אי מיר, אי דער וואס דער בעכער איז געפונען געווארן אין זיין האנט.
. האט ער געזאגט חלילה מיר דאס צו טאן! דער מאן וואס דער בעכער איז געפונען געווארן אין זיין האנט, ער זאל זיין א קנעכט צו מיר, און איר גייט ארויף בשלום צו אייער פאטער.
ויגש
. האט יהודה גענענט צו אים; און האט געזאגט איך בעט דיך, מיין האר, זאל אקארשט דיין קנעכט רעדן א ווארט אין די אויערן פון מיין האר, און זאל דיין צארן ניט גרימען אויף דיין קנעכט; ווארום דו ביסט אזוי ווי פרעה. . מיין האר האט געפרעגט זיינע קנעכט, אזוי צו זאגן האט איר א פאטער אדער א ברודער? . און מיר האבן געזאגט צו מיין האר מיר האבן אן אלטן פאטער, און א קליינעם בן־זקונים, וואס זיין ברודער איז טויט, און ער אליין איז געבליבן פון זיין מוטער, און זיין פאטער האט אים ליב. . האסטו געזאגט צו דיינע קנעכט ברענגט אים אראפ צו מיר, איך זאל טאן מיין אויג אויף אים. . האבן מיר געזאגט צו מיין האר דער יינגל קען ניט פארלאזן זיין פאטער, ווארום אז ער וועט פארלאזן זיין פאטער, וועט דער שטארבן. . האסטו געזאגט צו דיינע קנעכט אויב אייער יינגסטער ברודער וועט ניט אראפנידערן מיט אייך, זאלט איר מער מיין פנים ניט זען. . און עס איז געווען, אז מיר זיינען ארויפגעקומען צו דיין קנעכט, אונדזער פאטער, האבן מיר אים דערציילט די ווערטער פון אונדזער האר. . און אז אונדזער פאטער האט געזאגט גייט ווידער, קויפט אונדז א ביסל שפייז, . האבן מיר געזאגט מיר קענען ניט אראפנידערן; נאר אויב אונדזער יינגסטער ברודער וועט זיין מיט אונדז, וועלן מיר אראפנידערן, ווארום מיר קענען ניט זען דעם מאנס פנים, אווו אונדזער יינגסטער ברודער איז ניט מיט אונדז. . האט דיין קנעכט, אונדזער פאטער, צו אונדז געזאגט איר ווייסט אז צוויי האט מיר מיין ווייב געבארן. . און איינער איז אוועקגעגאנגען פון מיר, און איך האב געזאגט פאר וואר, פארצוקן איז ער פארצוקט געווארן; און איך האב אים ניט געזען ביז אצונד. . און אז איר וועט אוועקנעמען אויך דעם דאזיקן פון מיין פנים, און אים וועט טרעפן אן אומגליק, וועט איר מאכן נידערן מיינע גראע האר מיט קומער אין קבר. . און אצונד אז איך וועל קומען צו דיין קנעכט, מיין פאטער, און דער יינגל איז מיט אונדז ניטא, אזוי ווי זיין זעל איז צוגעבונדן צו זיין זעל, . איז, ווי ער וועט זען אז דער יינגל איז ניטא, אזוי וועט ער שטארבן, און דיינע קנעכט וועלן מאכן נידערן די גראע האר פון דיין קנעכט, אונדזער פאטער, מיט טרויער אין קבר. . ווארום דיין קנעכט איז ערב געווען פאר דעם יינגל צו זיין פאטער, אזוי צו זאגן אויב איך וועל דיר אים ניט ברענגען, זאל איך זיין א פארזינדיקטער צו מיין פאטער אלע טעג. . און אצונד, איך בעט דיך, זאל דיין קנעכט בלייבן אנשטאט דעם יינגל, א קנעכט צו מיין האר, און דער יינגל זאל ארויפגיין מיט זיינע ברידער. . ווארום ווי קען איך ארויפגיין צו מיין פאטער, אז דער יינגל איז ניט מיט מיר? איך וועל חלילה צוזען דאס בייז וואס וועט טרעפן מיין פאטער.

. און יוסף האט זיך ניט געקענט איינהאלטן פאר אלע וואס זיינען געשטאנען לעבן אים, און ער האט אויסגערופן פירט ארויס אלע מענטשן פון מיר. און קיין מענטש איז ניט געשטאנען לעבן אים, ווען יוסף האט זיך דערקענט צו זיינע ברידער. . און ער האט ארויסגעלאזט זיין קול אין געוויין, און די מצרים האבן געהערט; און דאס הויז פון פרעהן האט געהערט דערפון.
. און יוסף האט געזאגט צו זיינע ברידער איך בין יוסף; לעבט נאך מיין פאטער? און זיינע ברידער האבן אים ניט געקענט ענטפערן, ווארום זיי האבן זיך דערשראקן פאר אים.
. האט יוסף געזאגט צו זיינע ברידער גענענט צו מיר, איך בעט אייך. האבן זיי גענענט. און ער האט געזאגט איך בין אייער ברודער יוסף, וואס איר האט מיך פארקויפט קיין מצרים. . און אצונד זאלט איר אייך ניט קלעמען, און זאל ניט פארדריסן אין אייערע אויגן, וואס איר האט מיך פארקויפט אהער, ווארום צו דערהאלטן לעבנס האט מיך גאט געשיקט אייך פארויס. . ווארום שוין צוויי יאר אז דער הונגער איז אין לאנד, און נאך פינף יאר וועלן זיין, וואס עס וועט ניט זיין קיין אקער און קיין שניט. . און גאט האט מיך געשיקט אייך פארויס, כדי אייך צו לאזן אן איבערבלייב אויף דער ערד, און אייך צו דערהאלטן ביים לעבן דורך א גרויסער ישועה. . און אצונד, ניט איר האט מיך אהער געשיקט, נייערט גאט; און ער האט מיך געמאכט פאר א פאטער צו פרעהן, און פאר א האר אויף זיין גאנצן הויז, און פאר א געוועלטיקער איבערן גאנצן לאנד מצרים. . איילט און גייט ארויף צו מיין פאטער, און איר זאלט זאגן צו אים אזוי האט געזאגט דיין זון יוסף גאט האט מיך געמאכט פאר א האר איבער גאנץ מצרים; נידער אראפ צו מיר, זאלסט זיך ניט אויפהאלטן. . און וועסט זיצן אין לאנד גושן, און וועסט זיין נאנט צו מיר, דו און דיינע קינדער און דיינע קינדערס קינדער, און דיינע שאף, און דיינע רינדער, און אלץ וואס דו האסט. . און איך וועל דיך דארטן אויסהאלטן; ווארום נאך פינף יאר וועט זיין דער הונגער; כדי זאלסט ניט אומקומען, דו און דיין הויזגעזינט און אלץ וואס דו האסט. . און אט זעען אייערע אויגן, און די אויגן פון מיין ברודער בנימינען, אז מיין מויל רעדט דאס צו אייך. . און איר זאלט דערציילן מיין פאטער מיין גאנצן כבוד אין מצרים, און אלץ וואס איר האט געזען, און איר זאלט איילן און אראפברענגען מיין פאטער אהער.
. און ער איז געפאלן אויפן האלדז פון זיין ברודער בנימינען, און האט געוויינט, און בנימין האט געוויינט אויף זיין האלדז. . און ער האט געקושט אלע זיינע ברידער, און האט געוויינט אויף זיי, און דערנאך האבן זיינע ברידער גערעדט מיט אים.
. און דער קלאנג איז געהערט געווארן אין פרעהס הויז, אזוי צו זאגן יוספס ברידער זיינען געקומען; און עס איז וווילגעפעלן אין די אויגן פון פרעהן, און אין די אויגן פון זיינע קנעכט.
. און פרעה האט געזאגט צו יוספן זאג צו דיינע ברידער טוט אט־וואס לאדט אן אייערע בהמות, און גייט, קומט קיין לאנד כנען, . און נעמט אייער פאטער, און אייערע הויזגעזינטן, און קומט צו מיר, און איך וועל אייך געבן דאס בעסטע פון לאנד מצרים, און עסט דאס פעטס פון לאנד. . און דו ווערסט באפוילן, טוט אט־וואס נעמט אייך פון לאנד מצרים וועגן פאר אייערע קליינע קינדער, און פאר אייערע ווייבער, און איר זאלט ארויפנעמען אייער פאטער און קומען. . און אייער אויג זאל זיך ניט קימערן אום אייערע זאכן, ווארום דאס בעסטע פון גאנצן לאנד מצרים איז אייערס.
. האבן די זין פון ישראלן אזוי געטאן, און יוסף האט זיי געגעבן וועגן, לויט דעם מויל פון פרעהן, און ער האט זיי געגעבן שפייז אויפן וועג. . זיי אלעמען האט ער געגעבן גאנגען קליידער פאר איטלעכן, און בנימינען האט ער געגעבן דריי הונדערט זילבערשטיק, און פינף גאנג קליידער. . און צו זיין פאטער האט ער דעסגלייכן געשיקט צען אייזלען באלאדן מיטן בעסטן פון מצרים, און צען אייזעלינס באלאדן מיט תבואה און ברויט, און שפייז פאר זיין פאטער אויפן וועג. . און ער האט אוועקגעשיקט זיינע ברידער, און זיי זיינען אוועקגעגאנגען; און ער האט זיי אנגעזאגט איר זאלט אייך ניט קריגן אויפן וועג.
. און זיי זיינען ארויפגעגאנגען פון מצרים, און זיינען געקומען קיין לאנד כנען צו זייער פאטער יעקבן. . און זיי האבן אים דערציילט, אזוי צו זאגן יוסף לעבט נאך; און אז ער געוועלטיקט איבערן גאנצן לאנד מצרים. איז זיין הארץ פארקילט געווארן, ווארום ער האט זיי ניט געגלויבט. . האבן זיי אים דערציילט אלע ווערטער פון יוספן, וואס ער האט צו זיי גערעדט, און ער האט געזען די וועגן וואס יוסף האט געשיקט אים צו פירן, און דער גייסט פון זייער פאטער יעקבן האט אפגעלעבט. . און ישראל האט געזאגט גענוג! מיין זון יוסף לעבט נאך; איך וועל גיין און וועל אים זען איידער איך שטארב.

. און ישראל האט אוועקגעצויגן מיט אלץ וואס ער האט געהאט, און איז געקומען קיין באר־שבע, און ער האט געשלאכט שלאכטאפפער צו דעם גאט פון זיין פאטער יצחקן. . און גאט האט גערעדט צו ישראלן אין זעונגען פון דער נאכט, און האט געזאגט יעקב, יעקב! האט ער געזאגט דא בין איך. . האט ער געזאגט איך בין גאט, דער גאט פון דיין פאטער, זאלסט ניט מורא האבן אראפצונידערן קיין מצרים, ווארום פאר א גרויס פאלק וועל איך דיך דארטן מאכן. . איך וועל אראפנידערן מיט דיר קיין מצרים, און אויך ארויפברענגען וועל איך דיך ארויפברענגען. און יוסף וועט ארויפטאן זיין האנט אויף דיינע אויגן.
. און יעקב איז אויפגעשטאנען פון באר־שבע, און די קינדער פון ישראל האבן געפירט זייער פאטער יעקבן, און זייערע קליינע קינדער, און זייערע ווייבער, אויף די וועגן וואס פרעה האט געשיקט אים צו פירן. . און זיי האבן גענומען זייערע פי, און זייער פארמעג וואס זיי האבן אנגעקליבן אין לאנד כנען, און זיי זיינען געקומען קיין מצרים, יעקב און אלע זיינע קינדער מיט אים; . זיינע זין און זיינע זינס זין מיט אים, זיינע טעכטער, און זיינע זינס טעכטער, און אלע זיינע קינדער, האט ער געבראכט מיט זיך קיין מצרים.
. און דאס זיינען די נעמען פון די קינדער פון ישראל וואס זיינען געקומען קיין מצרים, יעקב און זיינע קינדער יעקבס בכור ראובן. . און די זין פון ראובנען חנוך, און פלוא, און חצרון, און כרמי. . און די זין פון שמעונען ימואל, און ימין, און אוהד, און יכין, און צוחר, און שאול דער זון פון א כנענית. . און די זין פון לוין גרשון, קהת, און מררי. . און די זין פון יהודהן ער, און אונן, און שלה, און פרץ, און זרח; און ער און אונן זיינען געשטארבן אין לאנד כנען. און די זין פון פרצן זיינען געווען חצרון און חמול. . און די זין פון יששכרן תולע, און פווה, און יוב, און שמרון. . און די זין פון זבולונען סרד, און אלון, און יחלאל. . דאס זיינען די זין פון לאהן, וואס זי האט געבארן יעקבן אין פדן־ארם; דערצו זיין טאכטער דינה; אלע נפשות פון זיינע זין און זיינע טעכטער, דריי און דרייסיק. . און די זין פון גדן זיינען געווען צפיון, און חגי, שוני, און אצבון, ערי, און ארודי, און אראלי. . און די קינדער פון אשרן ימנה, און ישוה, און ישוי, און בריעה, און זייער שוועסטער שרח; און די זין פון בריעהן חבר און מלכיאל. . דאס זיינען די זין פון זלפהן, וואס לבן האט געגעבן זיין טאכטער לאהן, און די דאזיקע האט זי געבארן יעקבן – זעכצן נפשות. . די זין פון יעקבס ווייב רחלען זיינען געווען יוסף און בנימין. . און ביי יוספן זיינען געבארן געווארן אין לאנד מצרים מנשה און אפרים, וואס אסנת די טאכטער פון פוטי־פרע דעם פריסטער פון און האט אים געבארן. . און די זין פון בנימינען זיינען געווען בלע, און בכר, און אשבל, גרא, און נעמן, אחי, און ראש, מופים, און חופים, און ארד. . דאס זיינען די זין פון רחלען, וואס זיינען געבארן געווארן ביי יעקבן אלע נפשות, פערצן. . און די זין פון דנען חושים. . און די זין פון נפתלין יחצאל, און גוני, און יצר, און שלם. . דאס זיינען די זין פון בלההן, וואס לבן האט געגעבן זיין טאכטער רחלען, און די דאזיקע האט זי געבארן יעקבן; אלע נפשות, זיבן.
. אלע נפשות פון יעקבן וואס זיינען געקומען קיין מצרים, די וואס זיינען ארויסגעגאנגען פון זיין דיך, אחוץ די ווייבער פון יעקבס זין – אלע נפשות זיינען געווען זעקס און זעכציק. . און יוספס זין, וואס זיינען אים געבארן געווארן אין מצרים, זיינען געווען צוויי נפשות. אלע נפשות פון יעקבס הויז וואס זיינען געקומען קיין מצרים, זיבעציק.
. און יהודהן האט ער געשיקט פארויס פאר זיך צו יוספן, צו ווייזן אים פארויס דעם וועג קיין גושן; און זיי זיינען אנגעקומען קיין לאנד גושן.
. און יוסף האט איינגעשפאנט זיין רייטוואגן, און איז ארויפגעגאנגען אנטקעגן זיין פאטער ישראלן קיין גושן. און ווי ער האט זיך געוויזן פאר אים, אזוי איז ער אים געפאלן אויפן האלדז, און ער האט לאנג געוויינט אויף זיין האלדז. . און ישראל האט געזאגט צו יוספן אצונד קען איך שטארבן, נאכדעם ווי איך האב געזען דיין פנים, אז דו לעבסט נאך.
. און יוסף האט געזאגט צו זיינע ברידער און צו זיין פאטערס הויזגעזינט איך וועל ארויפגיין און וועל דערציילן פרעהן, און איך וועל אים זאגן מיינע ברידער און מיין פאטערס הויזגעזינט, וואס זיינען געווען אין לאנד כנען, זיינען געקומען צו מיר. . און די מענטשן זיינען פאסטוכער פון שאף, ווארום זיי זיינען מענטשן פון פי; און זייערע שאף און זייערע רינדער און אלץ וואס זיי האבן, האבן זיי מיטגעבראכט. . און עס וועט זיין, אז פרעה וועט אייך רופן, און וועט זאגן וואס איז אייער טאן? . זאלט איר זאגן מענטשן פון פי זיינען דיינע קנעכט פון אונדזער יוגנט אן און ביז אצונד, אזוי מיר, אזוי אונדזערע עלטערן; כדי איר זאלט זיצן אין לאנד גושן, ווארום אן אומווערדיקייט ביי די מצרים איז יעטוועדער פאסטוך פון שאף.

. און יוסף איז געגאנגען און האט דערציילט פרעהן, און האט געזאגט מיין פאטער און מיינע ברידער, מיט זייערע שאף און זייערע רינדער און אלץ וואס זיי האבן, זיינען געקומען פון לאנד כנען, און זיי זיינען אין לאנד גושן. . און פון צווישן זיינע ברידער האט ער גענומען פינף מאן, און האט זיי געשטעלט פאר פרעהן. . האט פרעה געזאגט צו זיינע ברידער וואס איז אייער טאן? האבן זיי געזאגט צו פרעהן פאסטוכער פון שאף זיינען דיינע קנעכט, אזוי מיר, אזוי אונדזערע עלטערן. . און זיי האבן געזאגט צו פרעהן צו וווינען אין לאנד זיינען מיר געקומען, ווארום עס איז ניטא קיין פיטערונג פאר די שאף פון דיינע קנעכט, ווייל דער הונגער איז שווער אין לאנד כנען. און אצונד, איך בעט דיך, זאלן דיינע קנעכט זיצן אין לאנד גושן.
. האט פרעה געזאגט צו יוספן, אזוי צו זאגן דיין פאטער און דיינע ברידער זיינען געקומען צו דיר; . דאס לאנד מצרים ליגט פאר דיר, אין בעסטן טייל פון לאנד באזעץ דיין פאטער און דיינע ברידער. זאלן זיי זיצן אין לאנד גושן. און אויב דו ווייסט אז צווישן זיי זיינען דא טויגלעכע מענטשן, זאלסטו זיי מאכן פאר אויבערלייט איבער דעם פי וואס איך האב.
. און יוסף האט געבראכט זיין פאטער יעקבן, און ער האט אים געשטעלט פאר פרעהן; און יעקב האט געבענטשט פרעהן. . און פרעה האט געזאגט צו יעקבן וויפיל זיינען די טעג פון די יארן פון דיין לעבן? . האט יעקב געזאגט צו פרעהן די טעג פון די יארן פון מיין וואנדערשאפט זיינען הונדערט און דרייסיק יאר. ווינציק און שלעכט זיינען די טעג פון די יארן פון מיין לעבן, און זיי קומען ניט צו די טעג פון די יארן פון מיינע עלטערנס לעבן אין די טעג פון זייער וואנדערשאפט. . און יעקב האט געבענטשט פרעהן, און איז ארויסגעגאנגען פון פאר פרעהן.
. און יוסף האט באזעצט זיין פאטער און זיינע ברידער, און ער האט זיי געגעבן אייגנטום אין לאנד מצרים, אין בעסטן טייל פון לאנד, אין לאנד רעמסס, אזוי ווי פרעה האט באפוילן. . און יוסף האט אויסגעהאלטן זיין פאטער און זיינע ברידער, און דאס גאנצע הויז פון זיין פאטער, מיט ברויט, ווי נאכן געזינט.
. און קיין ברויט איז ניט געווען אין גאנצן לאנד, ווארום דער הונגער איז געווען זייער שווער, און דאס לאנד מצרים און דאס לאנד כנען זיינען אויסגעמאטערט געווארן פון דעם הונגער. . און יוסף האט אויפגעקליבן דאס גאנצע געלט וואס האט זיך געפונען אין לאנד מצרים און אין לאנד כנען, פאר דער תבואה וואס זיי האבן געקויפט. און יוסף האט געבראכט דאס געלט אין פרעהס הויז. . און אז דאס געלט איז אויסגעגאנגען פון לאנד מצרים און פון לאנד כנען, זיינען אלע מצרים געקומען צו יוספן, אזוי צו זאגן גיב אונדז ברויט; ווארום נאך וואס זאלן מיר שטארבן פאר דיר? אז דאס געלט האט זיך אויסגעלאזט. . האט יוסף געזאגט גיט אייערע פי, און איך וועל אייך געבן פאר אייערע פי, אויב דאס געלט האט זיך אויסגעלאזט. . האבן זיי געבראכט זייערע פי צו יוספן, און יוסף האט זיי געגעבן ברויט פאר פערד, און פאר סטאדעס שאף, און פאר סטאדעס רינדער, און פאר אייזלען; און ער האט זיי פארזארגט מיט ברויט אין יענעם יאר, פאר אלע זייערע פי.
. האט זיך דאס יאר געענדיקט; און אויפן צווייטן יאר זיינען זיי געקומען צו אים, און האבן צו אים געזאגט מיר וועלן ניט פארהוילן פון מיין האר, אז אזוי ווי דאס געלט איז אויסגעגאנגען, און די סטאדעס פי זיינען ביי מיין האר, איז ניט געבליבן פאר מיין האר אחוץ נאר אונדזער לייב און אונדזער ערד. . נאך וואס זאלן מיר אומקומען פאר דיינע אויגן, אי מיר אי אונדזער ערד? קויף אף אונדז און אונדזער ערד פאר ברויט, און מיר מיט אונדזער ערד וועלן זיין קנעכט צו פרעהן; און גיב אונדז זריעה, כדי מיר זאלן לעבן און ניט שטארבן, און די ערד זאל ניט פארוויסט ווערן.
. האט יוסף אפגעקויפט די גאנצע ערד פון מצרים פאר פרעהן, ווארום די מצרים האבן פארקויפט איטלעכער זיין פעלד, ווייל דער הונגער האט זיך געשטארקט איבער זיי; און דאס לאנד איז געווארן פרעהס. . און דאס פאלק, זיי האט ער שטעטווייז איבערגעפירט פון איין עק געמארק פון מצרים צום אנדער עק. . נאר די ערד פון די פריסטער האט ער ניט אפגעקויפט, ווייל די פריסטער האבן געקריגן א קצבה פון פרעהן, און זיי האבן געגעסן זייער קצבה וואס פרעה האט זיי געגעבן; דרום האבן זיי ניט פארקויפט זייער ערד.
. און יוסף האט געזאגט צום פאלק אט האב איך היינט אפגעקויפט אייך און אייער לאנד פאר פרעהן; נאט אייך זריעה, און פארזייט די ערד. . און עס וועט זיין ביי די תבואות, וועט איר געבן א פינפטל צו פרעהן, און פיר חלקים וועלן אייך זיין פאר זריעה פון פעלד, און פאר אייער עסן, און פאר די וואס אין אייערע הייזער, און צום עסן פאר אייערע קליינע קינדער.
. האבן זיי געזאגט האסט אונדז דאס לעבן דערהאלטן; לאמיר געפינען לייטזעליקייט אין די אויגן פון מיין האר, און מיר וועלן זיין קנעכט צו פרעהן. . און יוסף האט עס געמאכט פאר א געזעץ ביז אויף היינטיקן טאג אויף דער ערד פון מצרים, אז צו פרעהן זאל געהערן א פינפטל. נאר די ערד פון די פריסטער אליין איז ניט געווארן פרעהס.
. און ישראל איז געזעסן אין לאנד מצרים, אין לאנד גושן; און זיי האבן זיך דארטן איינגעפעסטיקט, און האבן זיך געפרוכפערט און געמערט זייער.
ויחי
. און יעקב האט געלעבט אין לאנד מצרים זיבעצן יאר; און די טעג פון יעקבן, די יארן פון זיין לעבן, זיינען געווען הונדערט יאר און זיבן און פערציק יאר. . און די טעג פון ישראלן האבן גענענט צום שטארבן, און ער האט גערופן זיין זון יוספן, און האט צו אים געזאגט אויב, איך בעט דיך, איך האב געפונען לייטזעליקייט אין דיינע אויגן, טו, איך בעט דיך, דיין האנט אונטער מיין דיך, און זאלסט טאן מיט מיר א חסד און א טריישאפט זאלסט מיך ניט באגראבן, איך בעט דיך, אין מצרים. . און אז איך וועל זיך לייגן צו מיינע עלטערן, זאלסטו מיך אוועקטראגן פון מצרים, און מיך באגראבן אין זייער קבר. האט ער געזאגט איך וועל טאן אזוי ווי דיין ווארט. . האט ער געזאגט שווער מיר. און ער האט אים געשווארן; און ישראל האט זיך געבוקט צוקאפנס פון בעט.

. און עס איז געווען נאך די דאזיקע געשעענישן, האט מען אנגעזאגט יוספן זע, דיין פאטער איז קראנק. האט ער גענומען מיט זיך זיינע צוויי זין, מנשהן און אפרימען. . און מע האט געלאזט וויסן יעקבן און געזאגט זע, דיין זון יוסף קומט צו דיר; און ישראל האט זיך געשטארקט, און האט זיך געזעצט אויפן בעט.
. און יעקב האט געזאגט צו יוספן גאט שדי האט זיך באוויזן צו מיר אין לוז, אין לאנד כנען, און ער האט מיך געבענטשט. . און ער האט צו מיר געזאגט זע, איך וועל דיך פרוכפערן און וועל דיך מערן, און איך וועל דיך מאכן פאר א געזעמל פעלקער; און איך וועל געבן דאס דאזיקע לאנד צו דיין זאמען נאך דיר פאר אן אייביקן אייגנטום. . און אצונד, די צוויי זין וואס זיינען דיר געבארן געווארן אין לאנד מצרים פאר מיין קומען צו דיר קיין מצרים, זיי זיינען מיינע אפרים און מנשה זאלן זיין מיינע אזוי ווי ראובן און שמעון. . אבער דיינע געבארענע וואס דו האסט געבארן נאך זיי, זאלן זיין דיינע; אויף דעם נאמען פון זייערע ברידער זאלן זיי גערופן ווערן אין זייער נחלה. . . . . און איך, אז איך בין געקומען פון פדן, איז מיר געשטארבן רחל אין לאנד כנען אויפן וועג, ווען עס איז נאך געווען א שטרעק לאנד צו קומען קיין אפרת; און איך האב זי דארטן באגראבן אויפן וועג קיין אפרת, דאס איז בית־לחם.
. און ישראל האט געזען יוספס זין, און ער האט געזאגט ווער זיינען די דאזיקע? . האט יוסף געזאגט צו זיין פאטער דאס זיינען מיינע זין וואס גאט האט מיר געשאנקען דא הי. האט ער געזאגט נעם זיי, איך בעט דיך, צו מיר, און איך וועל זיי בענטשן. . און די אויגן פון ישראלן זיינען געווען טונקל פון זקנה, ער האט ניט געקענט זען. האט ער זיי געמאכט גענענען צו אים, און ער האט זיי געקושט און זיי געהאלדזט. . און ישראל האט געזאגט צו יוספן איך האב ניט געדאכט דיין פנים צו זען, און אט האט מיך גאט געלאזט זען אויך דיינע קינדער.
. און יוסף האט זיי ארויסגעצויגן פון צווישן זיינע קני, און האט זיך געבוקט אויף זיין פנים צו דער ערד. . און יוסף האט זיי ביידן גענומען, אפרימען אין זיין רעכטער האנט, צו דער לינקער האנט פון ישראלן, און מנשהן אין זיין לינקער האנט, צו דער רעכטער האנט פון ישראלן, און האט זיי געמאכט גענענען צו אים. . האט ישראל אויסגעשטרעקט זיין רעכטע האנט, און ארויפגעטאן אויפן קאפ פון אפרימען, וואס איז געווען דער יינגערער, און זיין לינקע האנט אויפן קאפ פון מנשהן; ער האט בכיוון איבערגעדרייט זיינע הענט, ווארום מנשה איז געווען דער בכור. . און ער האט געבענטשט יוספן, און האט געזאגט דער גאט וואס מיינע עלטערן אברהם און יצחק זיינען געגאנגען פאר אים, דער גאט וואס איז געווען מיין פאסטוך פון זינט איך לעב ביז אויף היינטיקן טאג, . דער מלאך וואס האט מיך אויסגעלייזט פון אלעם בייזן, ער זאל בענטשן די יינגלעך; און עס זאל גערופן ווערן אויף זיי מיין נאמען, און דער נאמען פון מיינע עלטערן אברהם און יצחק; און זיי זאלן זיך מערן לרוב אויף דער ערד.
. און יוסף האט געזען, אז זיין פאטער טוט ארויף זיין רעכטע האנט אויפן קאפ פון אפרימען, און עס איז אויסגעקומען שלעכט אין זיינע אויגן; האט ער אונטערגעלענט זיין פאטערס האנט, כדי זי אוועקצונעמען פון אפרימס קאפ אויף מנשהס קאפ. . און יוסף האט געזאגט צו זיין פאטער ניט אזוי, מיין פאטער, ווארום דער איז דער בכור; טו ארויף דיין רעכטע האנט אויף זיין קאפ. . אבער זיין פאטער האט ניט געוואלט, און האט געזאגט איך ווייס, מיין זון, איך ווייס; ער אויך וועט ווערן א פאלק, און ער אויך וועט זיין גרויס, אבער זיין יינגערער ברודער וועט זיין גרעסער פון אים, און זיין זאמען וועט ווערן א פולע פעלקער. . און ער האט זיי געבענטשט אין יענעם טאג, אזוי צו זאגן מיט דיר זאל זיך בענטשן ישראל, אזוי צו זאגן גאט זאל דיך מאכן אזוי ווי אפרים און אזוי ווי מנשה. און ער האט געשטעלט אפרימען פאר מנשהן.
. און ישראל האט געזאגט צו יוספן זע, איך שטארב; אבער גאט וועט זיין מיט אייך, און ער וועט אייך אומקערן צו דעם לאנד פון אייערע עלטערן. . און איך האב דיר געגעבן איין חלק איבער דיינע ברידער, וואס איך האב אוועקגענומען פון דער האנט פון דעם אמורי מיט מיין שווערד און מיט מיין בויגן.

. און יעקב האט גערופן זיינע זין, און האט געזאגט זאמלט אייך איין, און איך וועל אייך זאגן וואס אייך וועט געשען אין סוף פון די טעג.
. קלייבט אייך אויף און הערט, קינדער פון יעקב, און הארכט צו אייער פאטער ישראל
. ראובן, מיין בכור ביסטו, מיין כוח און מיין ערשטע קראפט, די פער פון גרויסקייט, און די פער פון מאכט. . ביסט אייליק ווי וואסער – זאלסטו די פער ניט זיין; ווייל דו ביסט אויף דיין פאטערס געלעגער ארויף; דענצמאל האסטו עס פארשוועכט – מיין בעט אווו ער איז ארויף.
. שמעון און לוי זיינען ברידער, וואפן פון רויב זיינען זייערע לייב־קרובים. . אין זייער באראט זאל ניט קומען מיין זעל, צו זייער געזעמל זאל מיין כבוד ניט צושטיין; ווארום אין זייער כעס הרגען זיי א מענטשן, און אין זייער גוטמוט פארקריפלען זיי אן אקס. . פארשאלטן זייער כעס, ווייל ער איז שטארק, און זייער צארן, ווייל ער איז הארט! איך וועל זיי צעטיילן אין יעקב, און זיי צעשפרייטן אין ישראל.
. יהודה, דיך וועלן לויבן דיינע ברידער, דיין האנט וועט זיין אויפן נאקן פון דיינע פיינט, די זין פון דיין פאטער וועלן זיך בוקן צו דיר. . א יונגער לייב איז יהודה; פון פארצוקונג, מיין זון, ביסטו אויפגעוואקסן; ער קניט, ער הויערט ווי א לייב, און ווי א לייבינטע – ווער קען אים אויפרייצן? . ניט אפגעטאן וועט ווערן א צעפטער פון יהודה, און א הערשערשטאק פון צווישן זיינע פיס, ווי לאנג מע וועט קומען קיין שילו; און צו אים וועלן פעלקער געהארכן. . ער בינדט צום וויינשטאק זיין יונגאייזל, אום צום וויינצווייג דעם זון פון זיין אייזעלין. ער וואשט אין וויין זיין קלייד, און אין בלוט פון טרויבן זיין בגד; . גערויטיקט די אויגן פון וויין, און ווייס די ציינער פון מילך.
. זבולון וועט וווינען ביים בארטן פון ימען, און ער וועט זיין א בארטן פאר שיפן, און זיין לענד איבער צידון.
. יששכר איז א בייניקער אייזל, ער הויערט צווישן די שאפגעהעפטן. . און ער האט געזען די רו, אז זי איז גוט, און דאס לאנד, אז עס איז ליב, האט ער געבויגן זיין רוקן צו טראגן, און איז א צינזקנעכט געווארן.
. דן וועט זיך אננעמען פאר זיין פאלק, ווי איינער פון די שבטים פון ישראל. . דן וועט זיין א שלאנג אויפן וועג, א הארנשלאנג אויפן שטעג, וואס בייסט די טריט פון דעם פערד, און זיין רייטער פאלט אהינטער.
. אויף זיין הילף, גאט, טו איך האפן. גד – אים וועט א מחנה באפאלן, אבער ער וועט אנפאלן אויף זייער טריט.
. ביי אשרן וועט פעט זיין זיין ברויט, און ער וועט ארויסגעבן מלכות־געריכטן.
. נפתלי איז א הינדין א פלינקע; ער גיט ארויס שיינע רייד. . א פרוכטיק ביימל איז יוסף, א פרוכטיק ביימל ביי א קוואל; די צווייגן שפרייזן איבער דער מויער.
. און אים געביטערט, און געשאסן, און אים געפיינט האבן די פיילמענער; . אבער פעסט איז זיין בויגן געבליבן, און פלינק געווען זיינען די ארעמס פון זיינע הענט, דורך די הענט פון דעם מאכטיקן פון יעקב, פון דארט – פון דעם פאסטוך, דעם פעלז פון ישראל; . פון דעם גאט פון דיין פאטער וואס העלפט דיר, און פון שדי וואס בענטשט דיך, מיט ברכות פון הימל פון אויבן, ברכות פון תהום וואס הויערט אונטן, ברכות פון ברוסטן און טראכט. . די ברכות פון דיין פאטער שטייגן אריבער די ברכות פון מיינע עלטערן – ביז דעם שפיץ פון די אייביקע בערג. זיי זאלן זיין אויף דעם קאפ פון יוספן, און אויפן שיידל דעם פירשט פון זיינע ברידער.
. בנימין איז א וואלף וואס פארצוקט; אין דער פרי עסט ער פאנג, און אין אוונט טיילט ער רויב.
. די אלע זיינען די צוועלף שבטים פון ישראל, און דאס איז וואס זייער פאטער האט צו זיי גערעדט און זיי געבענטשט; איטלעכן ווי לויט זיין ברכה האט ער זיי געבענטשט. . און ער האט זיי באפוילן, און זיי אנגזאגט איך ווער איינגעזאמלט צו מיין פאלק; באגראבט מיך לעבן מיינע עלטערן, אין דער הייל וואס אין דעם פעלד פון עפרון דעם חתי. . אין דער הייל וואס אין דעם פעלד פון מכפלה, וואס פאר ממרא אין לאנד כנען, וואס אברהם האט אפגעקויפט מיטן פעלד פון עפרון דעם חתי פאר א קבר־אייגנטום – . דארטן האט מען באגראבן אברהמען און זיין ווייב שרהן, דארטן האט מען באגראבן יצחקן און זיין ווייב רבקהן, און דארטן האב איך באגראבן לאהן – . דער איינקויף פון דעם פעלד מיט דער הייל וואס דרינען, פון די קינדער פון חת.
. און ווי יעקב האט געענדיקט זיין צוואה צו זיינע זין, אזוי האט ער אריינגענומען זיינע פיס אין בעט, און איז פארגאנגען, און איז איינגעזאמלט געווארן צו זיין פאלק.

. און יוסף איז געפאלן אויף זיין פאטערס פנים, און ער האט געוויינט איבער אים, און האט אים געקושט.
. און יוסף האט באפוילן זיינע קנעכט די רופאים איינצובאלזאמירן זיין פאטער; און די רופאים האבן איינגעבאלזאמירט ישראלן. . און עס זיינען דערפילט געווארן איבער אים פערציק טעג, ווארום אזוי פיל טעג מוזן דערפילט ווערן ביים איינבאלזאמירן. און די מצרים האבן אים באוויינט זיבעציק טעג.
. און אז די טעג פון זיין באוויינונג זיינען אריבער, האט יוסף גערעדט צו פרעהס הויז, אזוי צו זאגן אויב, איך בעט דיך, איך האב געפונען לייטזעליקייט אין אייערע אויגן, רעדט, איך בעט אייך, אין די אויערן פון פרעהן, אזוי צו זאגן . מיין פאטער האט מיך באשווארן, אזוי צו זאגן זע, איך שטארב; אין מיין קבר וואס איך האב מיר געגראבן אין לאנד כנען, דארטן זאלסטו מיך באגראבן. און אצונד, לאמיך ארויפגיין, איך בעט דיך, און באגראבן מיין פאטער, און זיך אומקערן.
. האט פרעה געזאגט גיי ארויף, און באגראב דיין פאטער, אזוי ווי ער האט דיך באשווארן. . איז יוסף ארויפגעגאנגען צו באגראבן זיין פאטער, און מיט אים זיינען ארויפגעגאנגען אלע קנעכט פון פרעהן, די עלטסטע פון זיין הויז, און אלע עלטסטע פון לאנד מצרים, . און דאס גאנצע הויזגעזינט פון יוספן, און זיינע ברידער, און זיין פאטערס הויזגעזינט; בלויז זייערע קליינע קינדער, און זייערע שאף און זייערע רינדער, האבן זיי איבערגעלאזן אין לאנד גושן. . אויך רייטער און רייטוועגן זיינען ארויפגעגאנגען מיט אים, און די מחנה איז געווען זייער גרויס.
. און זיי זיינען געקומען ביז דעם שייער פון אטד וואס אויף יענער זייט ירדן, און האבן דארטן געקלאגט זייער א גרויסע און שווערע קלאג; און ער האט געמאכט א טרויער אויף זיין פאטער זיבן טעג. . און דער באוווינער פון לאנד, דער כנעני, האט געזען דעם טרויער ביי דעם שייער פון אטד, און זיי האבן געזאגט א שווערער טרויער איז דאס ביי מצרים. דרום האט מען גערופן דעם נאמען דערפון אבל־מצרים, וואס אויף יענער זייט ירדן.
. און זיינע זין האבן געטאן צו אים אזוי ווי ער האט זיי באפוילן. . און זיינע זין האבן אים אוועקגעטראגן קיין לאנד כנען, און האבן אים באגראבן אין דער הייל פון דעם פעלד פון מכפלה, וואס אברהם האט אפגעקויפט מיטן פעלד, פאר א קבר־אייגנטום, פון עפרון דעם חתי, פאר ממרא.
. און יוסף האט זיך אומגעקערט קיין מצרים, נאכדעם ווי ער האט באגראבן זיין פאטער, ער און זיינע ברידער, און אלע וואס זיינען ארויפגעגאנגען מיט אים צו באגראבן זיין פאטער.
. און ווי יוספס ברידער האבן געזען אז זייער פאטער איז טויט, אזוי האבן זיי געזאגט אפשר וועט אונדז יוסף טראגן א שנאה, און אומקערן וועט ער אונדז אומקערן אלדאס שלעכטס וואס מיר האבן אים געטאן. . און זיי האבן געהייסן זאגן יוספן דיין פאטער האט באפוילן פאר זיין טויט, אזוי צו זאגן . «אזוי זאלט איר זאגן צו יוספן פארגיב, איך בעט דיך, דעם פארברעך פון דיינע ברידער און זייער חטא, וואס זיי האבן דיר שלעכטס געטאן». און אצונד, פארגיב, איך בעט דיך, דעם פארברעך פון די קנעכט פון דיין פאטערס גאט. און יוסף האט געוויינט אז מע האט צו אים גערעדט.
. און זיינע ברידער זיינען אויך געגאנגען און זיינען אנידערגעפאלן פאר אים, און האבן געזאגט זע, מיר זיינען דיינע קנעכט. . האט יוסף צו זיי געזאגט איר זאלט ניט מורא האבן; בין איך דען אויף דעם ארט פון גאט? . ווארום איר האט געמיינט א רעה פאר מיר, אבער גאט האט עס געמיינט פאר א טובה, כדי צו מאכן אזוי ווי היינטיקן טאג, צו דערהאלטן ביים לעבן א סך פאלק. . און אצונד, זאלט איר ניט מורא האבן; איך וועל אויסהאלטן אייך און אייערע געזינטן. און ער האט זיי געטרייסט, און זיי גערעדט צום הארצן.
. און יוסף איז געבליבן אין מצרים, ער און זיין פאטערס הויזגעזינט; און יוסף האט געלעבט הונדערט און צען יאר. . און יוסף האט געזען פון אפרימען אוראייניקלעך; אויך די קינדער פון מכיר, מנשהס זון, זיינען געבארן געווארן אויף יוספס קני.
. און יוסף האט געזאגט צו זיינע ברידער איך שטארב; אבער דערמאנען וועט זיך גאט דערמאנען אן אייך, און ער וועט אייך אויפברענגען פון דעם היגן לאנד צו דעם לאנד וואס ער האט צוגעשווארן אברהמען, יצחקן, און יעקבן. . און יוסף האט באשווארן די זין פון ישראלן, אזוי צו זאגן דערמאנען וועט זיך גאט דערמאנען אן אייך; זאלט איר אויפברענגען מיינע ביינער פון דאנען.
. און יוסף איז געשטארבן צו הונדערט און צען יאר. און מע האט אים איינגעבאלזאמירט, און ער איז אריינגעטאן געווארן אין אן ארון אין מצרים.

שמות

. און דאס זיינען די נעמען פון די קינדער פון ישראל וואס זיינען געקומען קיין מצרים מיט יעקבן; איטלעכער מיט זיין הויזגעזינט זיינען זיי געקומען . ראובן, שמעון, לוי, און יהודה; . יששכר, זבולון, און בנימין; . דן און נפתלי, גד און אשר. . און אלע נפשות וואס זיינען ארויסגעגאנגען פון יעקבס דיך, זיינען געווען זיבעציק נפשות; און יוסף איז שוין געווען אין מצרים.
. איז געשטארבן יוסף, און אלע זיינע ברידער, און יענער גאנצער דור. און די קינדער פון ישראל האבן זיך געפרוכפערט, און זיך געווידמענט און געמערט, . און זיי זיינען געווארן זייער זייער שטארק, און דאס גאנצע לאנד איז פול געווארן מיט זיי.
. איז אויפגעשטאנען א נייער מלך איבער מצרים, וואס האט ניט געקענט יוספן. . און ער האט געזאגט צו זיין פאלק זעט, דאס פאלק פון די קינדער פון ישראל איז מערער און שטארקער פון אונדז. . קומט לאמיר זיך קליגן קעגן אים; אניט וועט ער זיך מערן, און עס וועט זיין, אז עס וועט זיך טרעפן א מלחמה, וועט ער אויך צושטיין צו אונדזערע פיינט, און ער וועט מלחמה האלטן אויף אונדז, און וועט ארויסגיין פון לאנד.
. האבן זיי געמאכט איבער אים צינזהארן, כדי אים צו פייניקן מיט זייערע לאסטארבעט, און ער האט געבויט שפייכלערשטעט פאר פרעהן, פתום און רעמסס. . אבער ווי זיי האבן אים געפייניקט, אזוי האט ער זיך געמערט, און אזוי האט ער זיך צעשפרייט; און זיי זיינען געווען אין שרעק פאר די קינדער פון ישראל. . און די מצרים האבן געמאכט ארבעטן די קינדער פון ישראל מיט הארטיקייט. . און זיי האבן פארביטערט זייער לעבן מיט שווערער ארבעט, ביי ליים און ביי ציגל, און ביי אלערליי ארבעט אין פעלד; אלדי ארבעט זייערע וואס זיי האבן מיט זיי געארבעט, איז געווען מיט הארטיקייט.
. און דער מלך פון מצרים האט גערעדט צו די יידישע הייבינס, וואס דער נאמען פון איינער איז געווען שפרה, און דער נאמען פון דער צווייטער פועה, און ער האט געזאגט . אז איר העלפט די יידישע ווייבער געבערן, זאלט איר זען אויפן בראכשטול, אויב דאס איז א זון, זאלט איר אים טייטן, און אויב דאס איז א טאכטער, זאל זי בלייבן לעבן.
. אבער די הייבינס האבן מורא געהאט פאר גאט, און זיי האבן ניט געטאן אזוי ווי דער מלך פון מצרים האט זיי אנגעזאגט, און זיי האבן געלאזט לעבן די יינגלעך. . האט דער מלך פון מצרים גערופן די הייבינס, און האט צו זיי געזאגט פאר וואס האט איר געטאן די דאזיקע זאך, און געלאזט לעבן די יינגלעך? . האבן די הייבינס געזאגט צו פרעהן ווייל ניט אזוי ווי די מצרישע ווייבער זיינען די יידישע; ווארום זיי זיינען לעבהאפטיק; איידער די הייבין קומט צו זיי, האבן זיי שוין געבארן.
. און גאט האט באגיטיקט די הייבינס; און דאס פאלק האט זיך געמערט, און זיי זיינען געווארן זייער שטארק. . און עס איז געווען, ווייל די הייבינס האבן מורא געהאט פאר גאט, האט ער זיי געמאכט הייזער.
. און פרעה האט באפוילן זיין גאנצן פאלק, אזוי צו זאגן יעטוועדער זון וואס ווערט געבארן, זאלט איר אים אין טייך אריינווארפן, און יעטוועדער טאכטער זאלט איר לאזן לעבן.
. און א מאן פון דעם הויז פון לוי איז געגאנגען און האט גענומען א טאכטער פון לוי. . און די פרוי איז טראגעדיק געווארן, און האט געבארן א זון; און זי האט אים געזען אז ער איז שיין, און האט אים באהאלטן דריי חדשים. . און אז זי האט אים מער ניט געקענט באהאלטן, האט זי גענומען פאר אים א קעסטל פון יאמש, און האט עס אויסגעקלעפט מיט ליים און מיט פעך; און זי האט אריינגעטאן דערין דאס קינד, און האט עס אהינגעטאן אין די ריטלעך ביים ברעג טייך. . און זיין שוועסטער האט זיך געשטעלט פון דער ווייטן, צו וויסן וואס מיט אים וועט געשען.
. און די טאכטער פון פרעהן האט אראפגענידערט זיך צו באדן אין טייך; און אירע מיידלעך זיינען אומגעגאנגען ביין זייט טייך. האט זי דערזען דאס קעסטל צווישן די ריטלעך, און זי האט געשיקט איר דינסט, און האט עס געלאזט נעמען. . און זי האט עס געעפנט, און האט עס דערזען – דאס קינד – ערשט א יינגל וואס וויינט. האט זי זיך דערבארימט אויף אים, און האט געזאגט פון די קינדער פון די עברים איז דערדאזיקער. . האט זיין שוועסטער געזאגט צו פרעהס טאכטער זאל איך גיין און דיר רופן א זייגפרוי פון די יידישע ווייבער, אז זי זאל זייגן פאר דיר דאס קינד? . האט פרעהס טאכטער צו איר געזאגט גיי. איז די מיידל געגאנגען און האט גערופן די מוטער פון דעם קינד. . און פרעהס טאכטער האט צו איר געזאגט נעם אוועק דאסדאזיקע קינד, און זייג עס פאר מיר, און איך וועל דיר געבן דיין לוין. האט די פרוי גענומען דאס קינד, און האט עס געזייגט.
. און אז דאס קינד איז גרעסער געווארן, האט זי אים געבראכט צו פרעהס טאכטער, און ער איז איר געווארן פאר א זון. און זי האט גערופן זיין נאמען משה, און האט געזאגט ווייל פון וואסער האב איך אים ארויסגעצויגן.
. און עס איז געווען אין יענע טעג, אז משה איז אויפגעוואקסן, איז ער ארויסגעגאנגען צו זיינע ברידער, און האט זיך צוגעקוקט צו זייערע לאסטארבעט; און ער האט געזען א מאן א מצרי שלאגן א מאן א אידן, פון זיינע ברידער. . האט ער זיך אומגעקוקט אהער און אהין, און אז ער האט געזען אז קיין מענטש איז ניטא, האט ער דערשלאגן דעם מצרי, און האט אים באהאלטן אין זאמד. . און ער איז ארויסגעגאנגען אויפן צווייטן טאג, ערשט צוויי מענער אידן ראנגלען זיך; האט ער געזאגט צו דעם אומגערעכטן פאר וואס שלאגסטו דיין חבר? . האט יענער געזאגט ווער האט דיך געמאכט פאר א מאן א האר און א ריכטער איבער אונדז? צי מיינסטו מיך צו הרגען, אזוי ווי דו האסט געהרגעט דעם מצרי? האט משה מורא געקראגן, און ער האט געזאגט פאר וואר, די זאך איז דערוווסט געווארן.
. און פרעה האט געהערט פון דערדאזיקער זאך, און ער האט געוואלט הרגען משהן. איז משה אנטלאפן פון פאר פרעהן, און ער האט זיך באזעצט אין לאנד מדין; און ער איז געזעסן ביי א ברונעם. . און דער פריסטער פון מדין האט געהאט זיבן טעכטער; זיינען זיי געקומען, און האבן אנגעשעפט און אנגעפילט די קאריטעס, כדי אנצוטרינקען די שאפ פון זייער פאטער. . אבער די פאסטוכער זיינען געקומען, און האבן זיי אוועקגעטריבן. איז משה אויפגעשטאנען און האט זיי געהאלפן, און האט אנגעטרונקען זייערע שאפ. . און אז זיי זיינען געקומען צו זייער פאטער רעואלן, האט ער געזאגט פאר וואס זייט איר היינט געקומען אזוי גיך? . האבן זיי געזאגט א מאן א מצרי האט אונדז געהאלפן פון דער האנט פון די פאסטוכער, און אויך אנשעפן האט ער אנגעשעפט פאר אונדז, און האט אנגעטרונקען די שאפ. . האט ער געזאגט צו זיינע טעכטער און אווו איז ער? פאר וואס דען האט איר דעם מאן איבערגעלאזט? רופט אים, און זאל ער עסן ברויט.
. און משה האט איינגעוויליקט צו בלייבן ביי דעם מאן; און ער האט געגעבן משהן זיין טאכטער צפורהן. . און זי האט געבארן א זון, און ער האט גערופן זיין נאמען גרשום, ווייל ער האט געזאגט איך בין א פרעמדער אין א פרעמדן לאנד.
. און עס איז געווען אין יענער לאנגער צייט, איז געשטארבן דער מלך פון מצרים, און די קינדער פון ישראל האבן געזיפצט פון דער קנעכטשאפט, און זיי האבן געשריען, און זייער געשריי איז אויפגעגאנגען צו גאט פון דער קנעכטשאפט. . און גאט האט געהערט זייער קרעכצן, און גאט האט געדאכט אן זיין בונד מיט אברהמען, מיט יצחקן, און מיט יעקבן. און גאט האט געזען די קינדער פון ישראל, און גאט האט געמערקט.
. און משה האט געפיטערט די שאפ פון זיין שווער יתרון, דעם פריסטער פון מדין, און ער האט געפירט די שאפ צום מדבר צו, און ער איז געקומען צום בארג פון גאט, צו חורב. . האט זיך באוויזן צו אים א מלאך פון גאט אין א פלאמפייער פון מיטן פון א דארן, און ער האט געזען, ערשט דער דארן ברענט אין פייער, און דער דארן ווערט ניט פארצערט. . האט משה געזאגט לאמיך אקארשט אפקערן און זען די דאזיקע גרויסע זעונג, פאר וואס דער דארן ווערט ניט פארברענט. . און ווי גאט האט געזען, אז ער האט אפגעקערט צו זען, אזוי האט גאט גערופן צו אים פון מיטן דארן, און האט געזאגט משה! משה! האט ער געענטפערט דא בין איך. . האט ער געזאגט זאלסט ניט גענענען אהער; טו אויס דיינע שיך פון דיינע פיס, ווארום דער ארט וואס דו שטייסט אויף אים, דאס איז הייליקע ערד. . און ער האט געזאגט איך בין דער גאט פון דיין פאטער, דער גאט פון אברהמען, דער גאט פון יצחקן, און דער גאט פון יעקבן. און משה האט פארבארגן זיין פנים, ווייל ער האט מורא געהאט צו קוקן אויף גאט. . און גאט האט געזאגט זען געזען האב איך די פיין פון מיין פאלק וואס אין מצרים, און איך האב צוגעהערט זיין געשריי פון וועגן זיינע דריקער, ווארום איך ווייס זיינע ווייטאקן. . און איך האב אראפגענידערט אים מציל צו זיין פון דער האנט פון מצרים, און אים אויפצוברענגען פון יענעם לאנד אין א גוטן און א ברייטן לאנד, אין א לאנד וואס פליסט מיט מילך און האניק, אין דעם ארט פון דעם כנעני, און דעם חתי, און דעם אמורי, און דעם פרזי, און דעם חוי, און דעם יבוסי. . און אצונד, זע, דאס געשריי פון די קינדער פון ישראל איז געקומען צו מיר, און איך האב אויך געזען די דריקונג וואס די מצרים דריקן זיי. . דרום קום אצונד, און איך וועל דיך שיקן צו פרעהן, און צי ארויס מיין פאלק, די קינדער פון ישראל, פון מצרים. . האט משה געזאגט צו גאט ווער בין איך, אז איך זאל גיין צו פרעהן, און אז איך זאל ארויסציען די קינדער פון ישראל פון מצרים? . האט ער געזאגט אבער איך וועל זיין מיט דיר; און דאס וועט דיר זיין דער צייכן, אז איך האב דיך געשיקט. ווען דו ציסט ארויס דאס פאלק פון מצרים, וועט איר דינען גאט אויף דעם דאזיקן בארג. . האט משה געזאגט צו גאט אט קום איך צו די קינדער פון ישראל, און איך וועל זאגן צו זיי דער גאט פון אייערע עלטערן האט מיך געשיקט צו אייך, און זיי וועלן זאגן צו מיר וואס איז זיין נאמען? וואס זאל איך זאגן צו זיי? . האט גאט געזאגט צו משהן איך בין ווער איך בין. און ער האט געזאגט אזוי זאלסטו זאגן צו די קינדער פון ישראל ״איך בין״ האט מיך געשיקט צו אייך. . און גאט האט ווייטער געזאגט צו משהן אזוי זאלסטו זאגן צו די קינדער פון ישראל יהוה, דער גאט פון אייערע עלטערן, דער גאט פון אברהמען, דער גאט פון יצחקן, און דער גאט פון יעקבן, האט מיך געשיקט צו אייך. דאס איז מיין נאמען אויף אייביק, און דאס איז מיין געדעכעניש אויף דור־דורות. . גיי, און זאלסט איינזאמלען די עלטסטע פון ישראל, און זאגן צו זיי יהוה, דער גאט פון אייערע עלטערן, דער גאט פון אברהם, יצחק, און יעקב, האט זיך באוויזן צו מיר, אזוי צו זאגן דאכטן האב איך געדאכט אן אייך, און אן וואס אייך ווערט געטאן אין מצרים. . און איך האב געזאגט איך וועל אייך אויפברענגען פון דער פיין פון מצרים, אין לאנד פון דעם כנעני, און דעם חתי, און דעם אמורי, און דעם פרזי, און דעם חוי, און דעם יבוסי, אין א לאנד וואס פליסט מיט מילך און האניק. . און זיי וועלן צוהערן צו דיין קול, און וועסט קומען, דו און די עלטסטע פון ישראל, צו דעם מלך פון מצרים, און איר וועט זאגן צו אים יהוה, דער גאט פון די עברים, האט זיך געטראפן פאר אונדז. און אצונד, לאמיר גיין, איך בעט דיך, דריי טעג וועגס אין דער מדבר, כדי מיר זאלן שלאכטן צו יהוה אונדזער גאט. . און איך ווייס אז דער מלך פון מצרים וועט אייך ניט לאזן גיין סיידן דורך א שטארקער האנט. . וועל איך אויסשטרעקן מיין האנט, און איך וועל שלאגן מצרים מיט אלע מיינע ווונדער, וואס איך וועל טאן דערין, און דערנאך וועט ער אייך אוועקלאזן. . און איך וועל געבן דעם דאזיקן פאלק חן אין די אויגן פון מצרים, און עס וועט זיין, אז איר וועט ארויסגיין, וועט איר ניט ארויסגיין מיט ליידיקן; נאר יעטוועדער פרוי וועט אנטלייען פון איר שכנטע, און פון דער וואס ווויינט מיט איר אין הויז, זילבערנע זאכן, און גילדערנע זאכן, און קליידער; און איר וועט זיי אנטאן אויף אייערע זין און אויף אייערע טעכטער, און איר וועט אויסליידיקן מצרים.

. האט געענטפערט משה און האט געזאגט אבער זיי וועלן דאך מיר ניט גלויבן, און וועלן ניט צוהערן צו מיין קול, ווארום זיי וועלן זאגן גאט האט זיך ניט באוויזן צו דיר. . האט גאט צו אים געזאגט וואס איז דאס אין דיין האנט? האט ער געזאגט א שטעקן. . האט ער געזאגט טו אים א ווארף צו דער ערד. האט ער אים א ווארף געטאן צו דער ערד, און ער איז געווארן א שלאנג; און משה איז אנטלאפן פאר איר. . האט גאט געזאגט צו משהן שטרעק אויס דיין האנט, און נעם זי אן פארן עק – האט ער אויסגעשטרעקט זיין האנט, און האט זי אנגענומען, און זי איז געווארן א שטעקן אין זיין האנט – . כדי זיי זאלן גלויבן, אז יהוה, דער גאט פון זייערע עלטערן, דער גאט פון אברהמען, דער גאט פון יצחקן, און דער גאט פון יעקבן, האט זיך באוויזן צו דיר.
. און גאט האט ווידער צו אים געזאגט שטעק אקארשט אריין דיין האנט אין דיין בוזעם. האט ער אריינגעשטעקט זיין האנט אין זיין בוזעם; און ווי ער האט זי ארויסגעצויגן, ערשט זיין האנט איז מצורע [ווייס] ווי שניי. . האט ער געזאגט קער אום דיין האנט אין דיין בוזעם. האט ער אומגעקערט זיין האנט אין זיין בוזעם; און ווי ער האט זי ארויסגעצויגן פון זיין בוזעם, ערשט זי איז ווידער געווארן אזוי ווי זיין לייב.
. ״און עס וועט זיין, אז זיי וועלן דיר ניט גלויבן, און וועלן ניט צוהערן צו דעם קול פון דעם ערשטן צייכן, וועלן זיי גלויבן דעם קול פון דעם לעצטן צייכן. . און עס וועט זיין, אז זיי וועלן די דאזיקע ביידע צייכנס אויך ניט גלויבן, און וועלן ניט צוהערן צו דיין קול, זאלסטו נעמען פון די וואסערן פון טייך, און אויסגיסן אויף דער יבשה, און דאס וואסער וואס דו וועסט נעמען פון טייך, וועט ווערן בלוט אויף דער יבשה״.
. האט משה געזאגט צו גאט איך בעט דיך, גאט, איך בין ניט קיין מענטש פון ווערטער, סיי פון נעכטן, סיי פון אייערנעכטן, סיי פון זינט דו רעדסט צו דיין קנעכט; ווארום איך בין שווער אויפן מויל, און שווער אויף דער צונג. . האט גאט געזאגט צו אים ווער האט געמאכט דעם מענטשן א מויל? אדער ווער מאכט שטום, אדער טויב, אדער זעעדיק, אדער בלינד, אויב ניט איך, גאט? . דרום גיי אצונד, און איך וועל זיין מיט דיין מויל, און וועל דיך לערנען וואס דו זאלסט רעדן. . האט ער געזאגט איך בעט דיך, גאט, שיק דורך וועמען דו וועסט שיקן.
. האט דער צארן פון גאט געגרימט אויף משהן, און ער האט געזאגט איז ניט פאראן אהרן דיין ברודער, דער לוי? איך ווייס אז ער קען יא רעדן. און זע, ער גייט דיר נאך ארויס אנטקעגן, און ווי ער וועט דיך דערזען, אזוי וועט ער זיך הארציק דערפרייען. . און וועסט רעדן צו אים, און וועסט אריינטאן די ווערטער אין זיין מויל, און איך וועל זיין מיט דיין מויל, און מיט זיין מויל, און וועל אייך לערנען וואס איר זאלט טאן. . און ער וועט רעדן פאר דיר צום פאלק; און עס וועט זיין, ער וועט דיר זיין פאר א מויל, און דו וועסט אים זיין ווי א גאט. . און זאלסט נעמען אין דיין האנט דעם דאזיקן שטעקן, וואס מיט אים וועסטו טאן די צייכנס.
. איז משה געגאנגען און האט זיך אומגעקערט צו זיין שווער יתרון, און האט צו אים געזאגט לאמיך גיין, איך בעט דיך, און זיך אומקערן צו מיינע ברידער וואס אין מצרים, און לאמיך זען אויב זיי לעבן נאך. האט יתרו געזאגט צו משהן גיי בשלום.
. און גאט האט געזאגט צו משהן אין מדין גיי קער זיך אום קיין מצרים, ווארום געשטארבן זיינען די אלע מענטשן וואס האבן געזוכט דיין לעבן.
. האט משה גענומען זיין ווייב און זיינע זין, און האט זיי ארויפגעזעצט אויף אן אייזל, און ער האט זיך אומגעקערט קיין לאנד מצרים. און משה האט מיטגענומען דעם שטעקן פון גאט אין זיין האנט.
. און גאט האט געזאגט צו משהן ווען דו גייסט זיך אומקערן קיין מצרים, מערק אלע ווונדער וואס איך האב אריינגעטאן אין דיין האנט, אז דו זאלסט זיי טאן פאר פרעהן; אבער איך וועל פעסט מאכן זיין הארץ, און ער וועט ניט אוועקלאזן דאס פאלק. . און זאלסט זאגן צו פרעהן אזוי האט גאט געזאגט מיין ערשטגעבארענער זון איז ישראל; . און איך האב צו דיר געזאגט לאז אוועק מיין זון, ער זאל מיר דינען, און דו ווילסט אים ניט אוועקלאזן; זע, איך הרגע דיין ערשטגעבארענעם זון.
. און עס איז געווען אונטערוועגס אין א הארבעריק, האט אים באגעגנט גאט, און האט אים געוואלט טייטן. . האט צפורה גענומען א שארפן שטיין, און האט אפגעשניטן די פארהויט פון איר זון, און האט צוגערירט צו זיינע פיס; און זי האט געזאגט פאר וואר, א בלוט־חתן ביסטו מיר. . און ער האט אים אפגעלאזט. דענצמאל האט זי דאס געזאגט ״א בלוט־חתן״, פון וועגן דער באשניידונג.
. און גאט האט געזאגט צו אהרנען גיי אנטקעגן משהן צום מדבר. איז ער געגאנגען, און האט אים באגעגנט אויפן בארג פון גאט, און ער האט אים געקושט. . און משה האט דערציילט אהרנען אלע ווערטער פון גאט, מיט וואס ער האט אים געשיקט, און אלע צייכנס וואס ער האט אים באפוילן.
. און משה און אהרן זיינען געגאנגען און האבן איינגעזאמלט אלע עלטסטע פון די קינדער פון ישראל. . און אהרן האט גערעדט אלע ווערטער, וואס גאט האט גערעדט צו משהן, און ער האט געטאן די צייכנס פאר די אויגן פון פאלק. . און דאס פאלק האט געגלויבט; און ווי זיי האבן געהערט אז גאט האט געדאכט אן די קינדער פון ישראל, און אז ער האט געזען זייער פיין, אזוי האבן זיי זיך גענייגט און זיך געבוקט.

. און דערנאך זיינען משה און אהרן געקומען, און האבן געזאגט צו פרעהן אזוי האט געזאגט יהוה, דער גאט פון ישראל לאז אוועק מיין פאלק, זיי זאלן האלטן א יום־טוב צו מיר אין דער מדבר. . האט פרעה געזאגט ווער איז יהוה, אז איך זאל צוהערן צו זיין קול, אוועקצולאזן ישראל? ניט איך קען יהוה, און ניט איך וועל אויך אוועקלאזן ישראל. . האבן זיי געזאגט דער גאט פון די עברים האט זיך געטראפן פאר אונדז. לאמיר, איך בעט דיך, גיין דריי טעג וועגס אין דער מדבר, און מיר וועלן שלאכטן צו יהוה אונדזער גאט, כדי ער זאל אונדז ניט פלאגן מיט א מגפה אדער מיט שווערד. . האט דער מלך פון מצרים צו זיי געזאגט נאך וואס, משה און אהרן, רייסט איר אפ דאס פאלק פון זיין ארבעט? גייט צו אייערע לאסטארבעט. . און פרעה האט געזאגט דאס פאלק פון לאנד איז שוין אצונד אויך צו פיל, און איר ווילט זיי נאך שטערן פון זייערע לאסטארבעט.
. און פרעה האט באפוילן אין יענעם טאג די צווינגערס אין דעם פאלק, און זיינע אויפזעערס, אזוי צו זאגן . איר זאלט מער ניט געבן דעם פאלק שטרוי אויף צו מאכן די ציגל, אזוי ווי נעכטן־אייערנעכטן. זיי אליין זאלן גיין, און זיך אנקלייבן שטרוי. . און די צאל ציגל, וואס זיי האבן געמאכט נעכטן־אייערנעכטן, זאלט איר ארויפלייגן אויף זיי; איר זאלט דערפון ניט מינערן; ווארום פויל זיינען זיי, דרום שרייען זיי, אזוי צו זאגן מיר ווילן גיין שלאכטן צו אונדזער גאט. . זאל די ארבעט שווערער זיין אויף די לייט, אז זיי זאלן זיין פארטאן מיט איר, און זיך ניט פארנעמען מיט פאלשע געריידן. . זיינען ארויסגעגאנגען די צווינגערס פון דעם פאלק, און זיינע אויפזעערס, און האבן געזאגט צום פאלק, אזוי צו זאגן אזוי האט געזאגט פרעה איך גיב אייך ניט קיין שטרוי. . גייט איר, קריגט אייך שטרוי פון ווו איר קענט געפינען; ווארום פון אייער ארבעט ווערט גארנישט געמינערט.
. האט זיך דאס פאלק צעשפרייט איבערן גאנצן לאנד מצרים, צו קלייבן זאנגווארצל פאר שטרוי. . און די צווינגערס האבן געטריבן, אזוי צו זאגן ענדיקט אייערע טאגטעגלעכע ארבעט, אזוי ווי בעת עס איז געווען שטרוי. . און די אויפזעערס פון די קינדער פון ישראל, וואס די צווינגערס פון פרעהן האבן אויפגעזעצט איבער זיי, האבן געקריגן געשלאגן, אזוי צו זאגן פאר וואס האט איר ניט געענדיקט אייער סכום ציגל אזוי ווי פריער, אי נעכטן אי היינט?
. זיינען געקומען די אויפזעערס פון די קינדער פון ישראל, און האבן געשריען צו פרעהן, אזוי צו זאגן פאר וואס טוסטו אזוי צו דיינע קנעכט? . קיין שטרוי ווערט ניט געגעבן דיינע קנעכט, און מע הייסט אונדז מאכט ציגל; און זע, דיינע קנעכט קריגן געשלאגן, און די שולד איז אין דיין פאלק. . האט ער געזאגט פויל זייט איר, פויל; דרום זאגט איר מיר ווילן גיין שלאכטן צו יהוה. . און אצונד, גייט ארבעט, ווארום קיין שטרוי וועט אייך ניט געגעבן ווערן, און די צאל ציגל מוזט איר צושטעלן.
. האבן די אויפזעערס פון די קינדער פון ישראל זיך געזען אין אן אומגליק, צו מוזן זאגן איר טארט ניט מינערן פון אייערע טאגטעגלעכע ציגל. . און זיי האבן געטראפן משהן און אהרנען, שטייענדיק אקעגן זיי, ביי זייער ארויסגיין פון פרעהן; . און זיי האבן צו זיי געזאגט זאל גאט אראפקוקן אויף אייך, און משפטן, וואס איר האט פארמיאוסט אונדזער ריח אין די אויגן פון פרעהן, און אין די אויגן פון זיינע קנעכט, צו געבן א שווערד אין זייער האנט אונדז צו הרגען.
. האט משה זיך צוריקגעקערט צו גאט, און האט געזאגט גאט, פאר וואס טוסטו שלעכטס דעם דאזיקן פאלק? צו וואס גאר האסטו מיך געשיקט? . אז זינט איך בין געקומען צו פרעהן, צו רעדן אין דיין נאמען, באגייט ער זיך נאך ערגער מיט דעם דאזיקן פאלק, און מציל זיין האסטו ניט מציל געווען דיין פאלק.

. האט גאט געזאגט צו משהן אצונד וועסטו זען וואס איך וועל טאן צו פרעהן; ווארום דורך א שטארקער האנט וועט ער זיי אוועקלאזן, און דורך א שטארקער האנט וועט ער זיי ארויסטרייבן פון זיין לאנד.
וארא
. און גאט האט גערעדט צו משהן, און האט צו אים געזאגט איך בין יהוה; . און איך האב זיך באוויזן צו אברהמען, צו יצחקן, און צו יעקבן, ווי גאט שדי, אבער מיט מיין נאמען יהוה האב איך זיך ניט געלאזט דערקענען צו זיי. . און איך האב אויך אויפגעשטעלט מיין בונד מיט זיי, זיי צו געבן דאס לאנד כנען, דאס לאנד פון זייער וווינשאפט, וואס זיי האבן דערין געוווינט. . און איך האב אויך געהערט דאס קרעכצן פון די קינדער פון ישראל, וואס די מצרים פארקנעכטן זיי, און איך האב געדאכט אן מיין בונד. . דרום זאג צו די קינדער פון ישראל איך בין יהוה, און איך וועל אייך ארויסציען פון אונטער די לאסטן פון מצרים, און וועל אייך מציל זיין פון זייער קנעכטשאפט, און איך וועל אייך אויסלייזן מיט אן אויסגעשטרעקטן ארעם, און מיט גרויסע משפטים. . און איך וועל אייך נעמען צו מיר פאר א פאלק, און איך וועל אייך זיין צום גאט; און איר וועט וויסן, אז איך בין יהוה אייער גאט, וואס האט אייך ארויסגעצויגן פון אונטער די לאסטן פון מצרים. . און איך וועל אייך ברענגען אין דעם לאנד, וואס איך האב אויפגעהויבן מיין האנט, עס צו געבן צו אברהמען, צו יצחקן, און צו יעקבן, און איך וועל עס געבן צו אייך פאר אן ארב; איך בין יהוה.
. האט משה אזוי גערעדט צו די קינדער פון ישראל, אבער זיי האבן ניט צוגעהערט צו משהן פון קורץ געמיט און פון שווערער ארבעט.
. און גאט האט גערעדט צו משהן, אזוי צו זאגן . גיי רעד צו פרעה דעם מלך פון מצרים, ער זאל אוועקלאזן די קינדער פון ישראל פון זיין לאנד. . האט משה גערעדט פאר גאט, אזוי צו זאגן זע, די קינדער פון ישראל האבן ניט צוגעהערט צו מיר, היינט ווי וועט פרעה מיך צוהערן, אז איך האב פארשטאפטע ליפן?
. און גאט האט גערעדט צו משהן און צו אהרנען, און זיי באפוילן צו די קינדער פון ישראל, און צו פרעה דעם מלך פון מצרים, כדי ארויסצוציען די קינדער פון ישראל, פון לאנד מצרים.
. דאס זיינען די הויפטן פון זייערע פאטערהייזער די זין פון ראובן, ישראלס בכור חנוך, און פלוא, חצרון, און כרמי. דאס זיינען די משפחות פון ראובן. . און די זין פון שמעונען ימואל, און ימין, און אוהד, און יכין, און צוחר, און שאול דער זון פון א כנענית. דאס זיינען די משפחות פון שמעון. . און דאס זיינען די נעמען פון לויס זין, לויט זייערע געבורטן גרשון, און קהת, און מררי. און די יארן פון לויס לעבן זיינען געווען הונדערט און זיבן און דרייסיק יאר. . די זין פון גרשונען לבני, און שמעי, לויט זייערע משפחות. . און די זין פון קהתן עמרם, און יצהר, און חברון, און עוזיאל. און די יארן פון קהתעס לעבן זיינען געווען הונדערט און דריי און דרייסיק יאר. . און די זין פון מררין מחלי, און מושי. דאס זיינען די משפחות פון לוי לויט זייערע געבורטן. . און עמרם האט זיך גענומען זיין מומע יוכבדן פאר א ווייב, און זי האט אים געבארן אהרנען און משהן. און די יארן פון עמרמס לעבן זיינען געווען הונדערט און זיבן און דרייסיק יאר. . און די זין פון יצהרן קרח, און נפג, און זכרי. . און די זין פון עוזיאלן מישאל, און אלצפן, און סתרי. . און אהרן האט זיך גענומען אלישבע די טאכטער פון עמינדבן, די שוועסטער פון נחשונען, פאר א ווייב, און זי האט אים געבארן נדבן, און אביהואן, אלעזרן, און איתמרן. . און די זין פון קרחן אסיר, און אלקנה, און אביאסף. דאס זיינען די משפחות פון די קרחים. . און אלעזר דער זון פון אהרנען האט זיך גענומען איינע פון די טעכטער פון פוטיאלן זיך פאר א ווייב; און זי האט אים געבארן פינחסן. דאס זיינען די הויפטן פון די פאטערהייזער פון די לויים לויט זייערע משפחות. . דאס זיינען אהרן און משה, וואס גאט האט צו זיי געזאגט ציט ארויס די קינדער פון ישראל פון לאנד מצרים לויט זייערע מחנות. . זיי זיינען דאס די וואס האבן גערעדט צו פרעה דעם מלך פון מצרים, כדי ארויסצוציען די קינדער פון ישראל פון מצרים. דאס זיינען משה און אהרן.
. און עס איז געווען אין דעם טאג וואס גאט האט גערעדט צו משהן אין לאנד מצרים. . האט גאט געזאגט צו משהן, אזוי צו זאגן איך בין יהוה; רעד צו פרעה דעם מלך פון מצרים אלץ וואס איך רעד צו דיר. האט משה געזאגט פאר גאט איך האב דאך פארשטאפטע ליפן, און ווי וועט פרעה צוהערן צו מיר?

. האט גאט געזאגט צו משהן זע, איך האב דיך געמאכט ווי א גאט צו פרעהן, און אהרן דיין ברודער וועט זיין דיין נביא. . דו וועסט רעדן אלץ וואס איך וועל דיר באפעלן, און אהרן דיין ברודער וועט רעדן צו פרעהן, ער זאל אוועקלאזן די קינדער פון ישראל פון זיין לאנד. . און איך וועל הארט מאכן פרעהס הארץ, און וועל מערן מיינע צייכנס און מיינע ווונדער אין לאנד מצרים. . אבער פרעה וועט ניט צוהערן צו אייך, און איך וועל ארויפטאן מיין האנט אויף מצרים, און וועל ארויסציען מיינע מחנות, מיין פאלק, די קינדער פון ישראל, פון לאנד מצרים, מיט גרויסע משפטים. . און די מצרים וועלן וויסן, אז איך בין יהוה, ווען איך וועל אויסשטרעקן מיין האנט אויף מצרים, און וועל ארויסציען די קינדער פון ישראל פון צווישן זיי.
. האבן משה און אהרן אזוי געטאן; אזוי ווי גאט האט זיי באפוילן, אזוי האבן זיי געטאן. . און משה איז געווען א מאן פון אכציק יאר, און אהרן א מאן פון דריי און אכציק יאר, ווען זיי האבן גערעדט צו פרעהן.
. און גאט האט געזאגט צו משהן און צו אהרנען, אזוי צו זאגן . אז פרעה וועט רעדן צו אייך, אזוי צו זאגן גיט פון אייך א ווונדער; זאלסטו זאגן צו אהרנען נעם דיין שטעקן, און טו א ווארף פאר פרעהן, וועט ער ווערן א שלאנג.
. זיינען משה און אהרן געקומען צו פרעהן, און זיי האבן אזוי געטאן, ווי גאט האט באפוילן; און אהרן האט א ווארף געטאן זיין שטעקן פאר פרעהן, און פאר זיינע קנעכט, און ער איז געווארן א שלאנג.
. האט אויך פרעה גערופן די חכמים און די מכשפים, און אויך זיי, די חרטומים פון מצרים, האבן געטאן דעס גלייכן מיט זייערע פארבארגענע קונצן. . און זיי האבן א ווארף געטאן איטלעכער זיין שטעקן, און זיי זיינען געווארן שלאנגען; אבער אהרנס שטעקן האט איינגעשלונגען זייערע שטעקנס.
. און פרעהס הארץ איז געבליבן פעסט, און ער האט ניט צוגעהערט צו זיי, אזוי ווי גאט האט גערעדט.
. און גאט האט געזאגט צו משהן פרעהס הארץ איז הארט, ער וויל ניט אוועקלאזן דאס פאלק. . גיי צו פרעהן אין דער פרי; זע, ער גייט ארויס צום וואסער, וועסטו זיך שטעלן אים אנטקעגן, ביים ברעג טייך, און דעם שטעקן וואס איז פארקערט געווארן אין א שלאנג, זאלסטו נעמען אין דיין האנט. . און זאלסט זאגן צו אים יהוה, דער גאט פון די עברים, האט מיך געשיקט צו דיר, אזוי צו זאגן לאז אוועק מיין פאלק, זיי זאלן מיר דינען אין דער מדבר; און זע, האסט ניט צוגעהערט ביז אהער. . האט גאט אזוי געזאגט דערמיט וועסטו וויסן, אז איך בין יהוה זע, איך שלאג מיט דעם שטעקן וואס אין מיין האנט, אויפן וואסער וואס אין טייך, און עס וועט פארקערט ווערן אין בלוט. . און די פיש וואס אין טייך וועלן אויסשטארבן, און דער טייך וועט פארשטונקען ווערן, און די מצרים וועלן זיך עקלען צו טרינקען וואסער אויסן טייך.
. און גאט האט געזאגט צו משהן זאג צו אהרנען נעם דיין שטעקן, און שטרעק אויס דיין האנט אויף די וואסערן פון מצרים, אויף זייערע שטראמען, אויף זייערע טייכן, און אויף זייערע געמויזעכצן, און אויף אלע זייערע אנזאמלונגען פון וואסער, און זיי זאלן ווערן בלוט; און עס זאל זיין בלוט אין גאנצן לאנד מצרים, סיי אין הילצערנע כלים, סיי אין שטיינערנע.
. האבן משה און אהרן אזוי געטאן, ווי גאט האט באפוילן. און ער האט אויפגעהויבן דעם שטעקן, און האט געשלאגן דאס וואסער וואס אין טייך, פאר די אויגן פון פרעהן, און פאר די אויגן פון זיינע קנעכט; און דאס גאנצע וואסער וואס אין טייך איז פארקערט געווארן אין בלוט. . און די פיש וואס אין טייך זיינען אויסגעשטארבן, און דער טייך איז פארשטונקען געווארן, און די מצרים האבן ניט געקענט טרינקען וואסער אויסן טייך; און דאס בלוט איז געווען אין גאנצן לאנד מצרים.
. האבן די חרטומים פון מצרים געטאן דעס גלייכן מיט זייערע פארבארגענע קונצן; און פרעהס הארץ איז געבליבן פעסט, און ער האט ניט צוגעהערט צו זיי; אזוי ווי גאט האט גערעדט. . און פרעה האט זיך אומגעקערט און איז אריינגעגאנגען אין זיין הויז, און האט אויך דאס ניט גענומען צום הארצן. . און אלע מצרים האבן געגראבן ארום טייך נאך וואסער צום טרינקען, ווארום זיי האבן ניט געקענט טרינקען פון די וואסערן פון טייך. . און עס זיינען דערפילט געווארן זיבן טעג, נאך דעם ווי גאט האט געשלאגן דעם טייך.
. און גאט האט געזאגט צו משהן קום צו פרעהן, און זאג צו אים אזוי האט גאט געזאגט לאז אוועק מיין פאלק, זיי זאלן מיר דינען. . און אויב דו ווילסט זיי ניט אוועקלאזן, אט פלאג איך דיין גאנצן גבול מיט פרעש. . און דער טייך וועט ווידמענען פרעש, און זיי וועלן ארויפגיין, און וועלן קומען אין דיין הויז, און אין דיין שלאפקאמער, און אויף דיין בעט, און אין הויז פון דיינע קנעכט, און אויף דיין פאלק, און אין דיינע אויוונס, און אין דיינע טייגמולטערס. . אי אויף דיר, אי אויף דיין פאלק, אי אויף אלע דיינע קנעכט, וועלן ארויפגיין די פרעש.

. און גאט האט געזאגט צו משהן זאג צו אהרנען שטרעק אויס דיין האנט מיט דיין שטעקן אויף די שטראמען, אויף די טייכן, און אויף די געמויזעכצן, און ברענג ארויף פרעש אויפן לאנד מצרים. . און אהרן האט אויסגעשטרעקט זיין האנט אויף די וואסערן פון מצרים, און די פרעש זיינען ארויפגעגאנגען, און האבן באדעקט דאס לאנד מצרים. . האבן די חרטומים געטאן דעס גלייכן מיט זייערע פארבארגענע קונצן, און זיי האבן ארויפגעבראכט פרעש אויפן לאנד מצרים.
. און פרעה האט גערופן משהן און אהרנען, און האט געזאגט בעט צו יהוה, ער זאל אפטאן די פרעש פון מיר און פון מיין פאלק, און איך וועל אוועקלאזן דאס פאלק, זיי זאלן שלאכטן צו יהוה. . האט משה געזאגט צו פרעהן האב דעם כבוד איבער מיר; אויף ווען זאל איך בעטן פאר דיר, און פאר דיינע קנעכט, און פאר דיין פאלק, צו פארשניידן די פרעש פון דיר, און פון דיינע הייזער, אז נאר אין טייך זאלן זיי בלייבן? . האט ער געענטפערט אויף מארגן. האט ער געזאגט אזוי ווי דיין ווארט! כדי זאלסט וויסן, אז ניטא אזא ווי יהוה אונדזער גאט. . און די פרעש וועלן זיך אפטאן פון דיר, און פון דיינע הייזער, און פון דיינע קנעכט, און פון דיין פאלק; נאר אין טייך וועלן זיי בלייבן.
. זיינען משה און אהרן ארויסגעגאנגען פון פרעהן, און משה האט געשריען צו גאט פון וועגן די פרעש וואס ער האט ארויפגעטאן אויף פרעהן. . און גאט האט געטאן אזוי ווי דאס ווארט פון משהן, און די פרעש זיינען אויסגעשטארבן פון די הייזער, פון די הויפן, און פון די פעלדער. . און מע האט זיי צונויפגעשארט הויפנס אויף הויפנס, און דאס לאנד איז פארשטונקען געווארן.
. און ווי פרעה האט געזען, אז עס איז געווארן א דערלייכטערונג, אזוי האט ער הארט געמאכט זיין הארץ, און האט ניט צוגעהערט צו זיי; אזוי ווי גאט האט גערעדט.
. און גאט האט געזאגט צו משהן זאג צו אהרנען שטרעק אויס דיין שטעקן, און שלאג דעם שטויב פון דער ערד, און ער זאל ווערן אומגעציפער אין גאנצן לאנד מצרים. . האבן זיי אזוי געטאן; און אהרן האט אויסגעשטרעקט זיין האנט מיט זיין שטעקן, און ער האט געשלאגן דעם שטויב פון דער ערד, און עס איז געווארן אומגעציפער אויף מענטשן און אויף בהמות; דער גאנצער שטויב פון דער ערד איז געווארן אומגעציפער אין גאנצן לאנד מצרים. . און די חרטומים האבן דעס גלייכן געארבעט מיט זייערע פארבארגענע קונצן ארויסצוברענגען אומגעציפער, אבער זיי האבן ניט געקענט. און דאס אומגעציפער איז געווען אויף מענטשן און אויף בהמות. . און די חרטומים האבן געזאגט צו פרעהן א פינגער פון גאט איז דאס. אבער פרעהס הארץ איז געבליבן פעסט, און ער האט ניט צוגעהערט צו זיי; אזוי ווי גאט האט גערעדט.
. און גאט האט געזאגט צו משהן פעדער זיך אין דער פרי, און שטעל זיך פאר פרעהן; זע, ער גייט ארויס צום וואסער, זאלסטו זאגן צו אים אזוי האט גאט געזאגט לאז אוועק מיין פאלק, זיי זאלן מיר דינען. . ווארום אויב דו לאזט ניט אוועק מיין פאלק, אט שיק איך אן אויף דיר, און אויף דיינע קנעכט, און אויף דיין פאלק, און אין דיינע הייזער, א געמיש פליגן, און די הייזער פון מצרים וועלן אנגעפילט ווערן מיט דעם געמיש פליגן, און אויך די ערד וואס זיי זיינען אויף איר. . און איך וועל אפזונדערן אין יענעם טאג דאס לאנד גושן, וואס מיין פאלק האלט זיך אויף דערין, אז דאס געמיש פליגן זאל דארטן ניט זיין, כדי זאלסט וויסן, אז איך, יהוה, בין אין לאנד. . און איך וועל מאכן אן אפשיידונג צווישן מיין פאלק און צווישן דיין פאלק. אויף מארגן וועט געשען דערדאזיקער צייכן.
. און גאט האט אזוי געטאן און עס איז געקומען א געדיכט געמיש פליגן אין הויז פון פרעהן, און אין הויז פון זיינע קנעכט, און אין גאנצן לאנד מצרים. דאס לאנד איז פארוויסט געווארן פון וועגן דעם געמיש פליגן.
. האט פרעה גערופן משהן און אהרנען, און האט געזאגט גייט שלאכט צו אייער גאט אין לאנד. . האט משה געזאגט עס איז ניט רעכט אזוי צו טאן, ווארום די אומווערדיקייט פון די מצרים וועלן מיר שלאכטן צו יהוה אונדזער גאט; זע, אז מיר וועלן שלאכטן די אומווערדיקייט פון די מצרים פאר זייערע אויגן, צי וועלן זיי אונדז ניט פארשטיינען? . דריי טעג וועגס וועלן מיר גיין אין דער מדבר, און מיר וועלן שלאכטן צו יהוה אונדזער גאט, אזוי ווי ער וועט אונדז הייסן. . האט פרעה געזאגט איך וועל אייך אוועקלאזן, איר זאלט שלאכטן צו יהוה אייער גאט אין דער מדבר, נאר זייער ווייט זאלט איר ניט גיין. בעט פאר מיר. . האט משה געזאגט זע, איך גיי ארויס פון דיר, און וועל בעטן צו יהוה, אז דאס געמיש פליגן זאל זיך מארגן אפטאן פון פרעהן, פון זיינע קנעכט, און פון זיין פאלק; זאל אבער פרעה ניט ווידער מאכן געשפעט, ניט אוועקצולאזן דאס פאלק צו שלאכטן צו יהוה.
. און משה איז ארויסגעגאנגען פון פרעהן, און האט געבעטן צו גאט. . און גאט האט געטאן אזוי ווי דאס ווארט פון משהן, און האט אפגעטאן דאס געמיש פליגן, פון פרעהן, פון זיינע קנעכט, און פון זיין פאלק; ניט אן איינציקע איז געבליבן.
. אבער פרעה האט אויך דאס מאל הארט געמאכט זיין הארץ, און האט ניט אוועקגעלאזן דאס פאלק.

. און גאט האט געזאגט צו משהן קום צו פרעהן, און רעד צו אים אזוי האט געזאגט יהוה, דער גאט פון די עברים לאז אוועק מיין פאלק, זיי זאלן מיר דינען. . ווארום אויב דו ווילסט ניט אוועקלאזן, און האלטסט זיי נאך ווייטער, . זע, וועט די האנט פון גאט זיין אויף דיין פי וואס אין פעלד, אויף די פערד, אויף די אייזלען, אויף די קעמלען, אויף די רינדער, און אויף די שאפ; א זייער שווערע מגפה. . און גאט וועט אפזונדערן צווישן דעם פי פון ישראל און צווישן דעם פי פון מצרים, און פון אלץ וואס געהערט צו די קינדער פון ישראל וועט גארנישט שטארבן. . און גאט האט געמאכט א צייט, אזוי צו זאגן מארגן וועט גאט טאן די דאזיקע זאך אין לאנד.
. און גאט האט געטאן די דאזיקע זאך אויף מארגן, און דאס גאנצע פי פון מצרים איז אויסגעשטארבן, אבער פון דעם פי פון די קינדער פון ישראל איז אן איינציקס ניט געשטארבן. . און פרעה האט געשיקט, ערשט פון דעם פי פון ישראל איז צו מאל אן איינציקס ניט געשטארבן. אבער פרעהס הארץ איז געבליבן הארט, און ער האט ניט אוועקגעלאזן דאס פאלק.
. און גאט האט געזאגט צו משהן און צו אהרנען נעמט אייך אייערע פולע הויפנס אש פון א קאלכאויוון, און משה זאל עס א ווארף טאן אקעגן הימל, פאר די אויגן פון פרעהן. . און עס וועט ווערן צו שטויב איבערן גאנצן לאנד מצרים, און ווערן א גרינד וואס שלאגט אויס אין בלאטערן, אויף מענטשן און אויף בהמות, אין גאנצן לאנד מצרים.
. האבן זיי גענומען אש פון א קאלכאויוון, און זיי האבן זיך געשטעלט פאר פרעהן, און משה האט עס א ווארף געטאן אקעגן הימל, און עס איז געווארן א גרינד וואס שלאגט אויס אין בלאטערן, אויף מענטשן און אויף בהמות. . און די חרטומים האבן ניט געקענט שטיין פאר משהן פון וועגן דעם גרינד, ווארום דער גרינד איז געווען אויף די חרטומים אזוי ווי אויף גאנץ מצרים.
. אבער גאט האט פעסט געמאכט פרעהס הארץ, און ער האט ניט צוגעהערט צו זיי; אזוי ווי גאט האט גערעדט צו משהן.
. און גאט האט געזאגט צו משהן פעדער זיך אין דער פרי, און שטעל זיך פאר פרעהן, און זאג צו אים אזוי האט געזאגט יהוה דער גאט פון די עברים לאז אוועק מיין פאלק, זיי זאלן מיר דינען. . ווייל דאס מאל שיק איך אן אלע מיינע פלאגן אויף דיר גופא, אויף דיינע קנעכט, און אויף דיין פאלק, כדי זאלסט וויסן, אז ניטא אזא ווי איך אויף דער גאנצער ערד. . ווארום איך וואלט אצונד אויסגעשטרעקט מיין האנט, און וואלט געשלאגן דיך און דיין פאלק מיט א מגפה, אז דו וואלסט פארטיליקט געווארן פון דער ערד. . און נאר דרום האב איך דיך געלאזט באשטיין, כדי דיר צו ווייזן מיין כוח, און כדי מע זאל דערציילן מיין נאמען איבער דער גאנצער ערד. . נאך אלץ דערהייבסטו זיך אקעגן מיין פאלק, זיי ניט אוועקצולאזן. . זע, איך מאך רעגענען מארגן אין דער צייט זייער א שווערן האגל, וואס אזא ווי ער איז ניט געווען אין מצרים פון דעם טאג וואס זי איז געגרונטפעסט געווארן און ביז אצונד. . און אצונד שיק אריינטרייבן דיין פי, און אלץ וואס דו האסט אין פעלד; יעטוועדער מענטש און בהמה וואס וועט זיך געפינען אין פעלד, און וועט ניט אריינגענומען ווערן אין הויז, וועט אויף זיי נידערן דער האגל, און זיי וועלן שטארבן.
. דער פון פרעהס דינער וואס האט מורא געהאט פאר גאטס ווארט, האט געמאכט אנטרינען זיינע קנעכט און זיין פי אין די הייזער. . און ווער עס האט ניט געטאן זיין הארץ אויף גאטס ווארט, האט איבערגעלאזן זיינע קנעכט און זיין פי אין פעלד.
. און גאט האט געזאגט צו משהן שטרעק אויס דיין האנט אקעגן הימל, און זאל ווערן א האגל אין גאנצן לאנד מצרים, אויף מענטשן, און אויף בהמות, און אויף אלע קרייטעכ(ץ)ער פון פעלד, אין לאנד מצרים.
. האט משה אויסגעשטרעקט זיין שטעקן אקעגן הימל, און גאט האט געגעבן דונערן און האגל, און א פייער איז אראפגעפאלן אויף דער ערד; און גאט האט געמאכט רעגענען א האגל אויפן לאנד מצרים. . און עס איז געווען א האגל, מיט א פלאקעריקן פייער אין מיטן האגל, זייער א שווערער, וואס אזא ווי ער איז ניט געווען אין גאנצן לאנד מצרים, פון זינט עס איז געווארן צום פאלק. . און דער האגל האט איינגעשלאגן אין גאנצן לאנד מצרים אלץ וואס אויפן פעלד, פון א מענטשן ביז א בהמה; אויך יעטוועדער קרייטעכץ פון פעלד האט דער האגל אויסגעשלאגן, און יעטוועדער בוים פון פעלד האט ער צעבראכן. . נאר אין לאנד גושן, וואס דארטן זיינען געווען די קינדער פון ישראל, איז קיין האגל ניט געווען.
. האט פרעה געשיקט און גערופן משהן און אהרנען, און ער האט צו זיי געזאגט איך האב געזינדיקט דאס מאל; יהוה איז גערעכט, און איך און מיין פאלק זיינען אומגערעכט. . בעט צו יהוה, און זאל זיין גענוג די דונערן פון גאט און דער האגל, און איך וועל אייך אוועקלאזן, און איר וועט מער ניט בלייבן. . האט משה צו אים געזאגט ווי איך גיי ארויס פון שטאט, וועל איך אויסשפרייטן מיינע הענט צו יהוה; וועלן די דונערן אויפהערן, און דער האגל וועט מער ניט זיין; כדי זאלסט וויסן אז צו יהוה געהערט די ערד. . און דו און דיינע קנעכט – איך ווייס, אז איר האט נאך אלץ ניט מורא פאר גאט יהוה.
. און דער פלאקס און דער גערשט זיינען אויסגעשלאגן געווארן, ווארום דער גערשט איז געווען אין זאנג, און דער פלאקס אין בליונג. . אבער דער ווייץ און דער טונקלווייץ זיינען ניט אויסגעשלאגן געווארן, ווייל זיי ווערן שפעט צייטיק.
. און משה איז ארויסגעגאנגען פון פרעהן אויסן שטאט, און האט אויסגעשפרייט זיינע הענט צו גאט, און די דונערן און דער האגל האבן אויפגעהערט, און דער רעגן האט מער ניט געגאסן אויף דער ערד.
. און ווי פרעה האט געזען, אז דער רעגן און דער האגל און די דונערן האבן אויפגעהערט, אזוי האט ער ווייטער געזינדיקט, און האט הארט געמאכט זיין הארץ, ער און זיינע קנעכט. . און פרעהס הארץ איז געבליבן פעסט, און ער האט ניט אוועקגעלאזן די קינדער פון ישראל; אזוי ווי גאט האט גערעדט דורך משהן.
בא
. און גאט האט געזאגט צו משהן קום צו פרעהן, ווארום איך האב הארט געמאכט זיין הארץ און דאס הארץ פון זיינע קנעכט, כדי איך זאל טאן מיינע דאזיקע צייכנס צווישן אים; . און כדי זאלסט דערציילן אין די אויערן פון דיין זון, און פון דיין זונס זון, וואס איך האב אנגעטאן מצרים, און מיינע צייכנס וואס איך האב געמאכט צווישן זיי; און איר זאלט וויסן, אז איך בין יהוה.
. זיינען משה און אהרן געקומען צו פרעהן, און זיי האבן צו אים געזאגט אזוי האט געזאגט יהוה דער גאט פון די עברים ביז וואנען וועסטו זיך ניט וועלן בייגן פאר מיר? לאז אוועק מיין פאלק, זיי זאלן מיר דינען. . ווארום אויב דו וויסלט ניט אוועקלאזן מיין פאלק, אט ברענג איך מארגן א היישעריק אין דיין גבול. . און ער וועט פארדעקן דעם אנבליק פון דער ערד, אז מע וועט ניט קענען ארויסזען די ערד; און ער וועט אויפעסן דעם רעשט פון דער אנטרינונג, וואס אייך איז געבליבן פון דעם האגל, און וועט אויפעסן יעטוועדער בוים וואס וואקסט ביי אייך אויפן פעלד. . און אנגעפילט וועלן ווערן דיינע הייזער, און די הייזער פון אלע דיינע קנעכט, און די הייזער פון גאנץ מצרים; וואס דיינע עלטערן און דיינע עלטערנס עלטערן האבן ניט געזען פון דעם טאג, וואס זיי זיינען געווען אויף דער ערד, און ביז היינטיקן טאג. – און ער האט זיך אומגעקערט, און איז ארויסגעגאנגען פון פרעהן.
. האבן פרעהס קנעכט צו אים געזאגט ביז וואנען וועט דערדאזיקער אונדז זיין פאר א שטרויכלונג? לאז אוועק די לייט, און זאלן זיי דינען יהוה זייער גאט. צי נאך ווייסטו ניט אז מצרים גייט אונטער?
. האט מען אומגעקערט משהן און אהרנען צו פרעהן, און ער האט צו זיי געזאגט גייט דינט יהוה אייער גאט; אבער ווער און ווער זיינען די גייער? . האט משה געזאגט מיט אונדזערע יונגע און מיט אונדזערע אלטע וועלן מיר גיין; מיט אונדזערע זין און מיט אונדזערע טעכטער, מיט אונדזערע שאפ און מיט אונדזערע רינדער וועלן מיר גיין; ווארום א יום־טוב צו יהוה איז ביי אונדז. . האט ער צו זיי געזאגט זאל יהוה אזוי זיין מיט אייך, ווי איך וועל אייך אוועקלאזן מיט אייערע געזינטן! זעט, אז איר האט עפעס שלעכטס אין אויסקוק. . ניט אזוי! גייט אקארשט איר מענער און דינט יהוה, ווארום דאס איז דאך וואס איר פארלאנגט. – און מע האט זיי ארויסגעטריבן פון פאר פרעהן.
. האט גאט געזאגט צו משהן שטרעק אויס דיין האנט אויפן לאנד מצרים וועגן דעם היישעריק, און ער וועט ארויפגיין אויפן לאנד מצרים, און וועט אויפעסן יעטוועדער קרייטעכץ פון דער ערד, אלץ וואס דער האגל האט איבערגעלאזן.
. און משה האט אויסגעשטרעקט זיין שטעקן אויפן לאנד מצרים, און גאט האט געטריבן א מזרח־ווינט אויפן לאנד יענעם גאנצן טאג און די גאנצע נאכט; ווי עס איז געווארן פרימארגן, אזוי האט דער מזרח־ווינט אנגעטראגן דעם היישעריק. . און דער היישעריק איז ארויפגעגאנגען אויפן גאנצן לאנד מצרים, און האט זיך אראפגעלאזט אין דעם גאנצן גבול פון מצרים זייער שווער; ניט פאר אים איז געווען אזא היישעריק ווי ער, און ניט נאך אים וועט זיין אזא. . און ער האט פארדעקט דעם אנבליק פון דער גאנצער ערד, און די ערד איז פינצטער געווארן; און ער האט אויפגעגעסן יעטוועדער קרייטעכץ פון דער ערד, און יעטוועדער פרוכט פון בוים, וואס דער האגל האט איבערגעלאזן; און עס איז ניט געבליבן קיין גרינס פון א בוים אדער פון א קרייטעכץ פון פעלד אין גאנצן לאנד מצרים.
. האט פרעה גערופן אויף גיך משהן און אהרנען, און האט געזאגט איך האב געזינדיקט צו יהוה אייער גאט, און צו אייך. . און אצונד פארגיב, איך בעט דיך, מיין חטא בלויז דאס מאל, און בעט צו יהוה אייער גאט, ער זאל אפטאן פון מיר נאר די דאזיקע פעסט.
. איז ער ארויסגעגאנגען פון פרעהן, און האט געבעטן צו גאט. . און גאט האט פארקערט זייער א שטארקן מערב־ווינט, וואס האט אוועקגעטראגן דעם היישעריק, און האט אים אריינגעשטופט אין ים־סוף; ניט אן איינציקער היישעריק איז געבליבן אין גאנצן גבול פון מצרים.
. אבער גאט האט פעסט געמאכט פרעהס הארץ, און ער האט ניט אוועקגעלאזן די קינדער פון ישראל.
. און גאט האט געזאגט צו משהן שטרעק אויס דיין האנט אקעגן הימל, און זאל ווערן א פינצטערניש איבערן לאנד מצרים, אז מע זאל קענען אנטאפן די פינצטערניש.
. האט משה אויסגעשטרעקט זיין האנט אקעגן הימל, און עס איז געווען א שטאקפינצטערניש אין גאנצן לאנד מצרים דריי טעג. . זיי האבן איינער דעם אנדערן ניט געזען, און זיי האבן זיך קיינער ניט אויפגעהויבן פון זיין ארט דריי טעג. אבער ביי אלע קינדער פון ישראל איז געווען ליכטיק אין זייערע וווינערטער.
. האט פרעה גערופן משהן, און האט געזאגט גייט דינט יהוה; נאר אייערע שאפ און אייערע רינדער זאלן זיך אפשטעלן; אייערע געזינטן זאלן אויך גיין מיט אייך. . האט משה געזאגט אי דו מוזט אונדז מיטגעבן שלאכטאפפער און בראנדאפפער, כדי מיר זאלן מקריב זיין צו יהוה אונדזער גאט, . אי אונדזער פי מוז מיטגיין מיט אונדז; ניט א קלוי זאל איבערבלייבן; ווארום דערפון וועלן מיר נעמען אויף צו דינען יהוה אונדזער גאט; און מיר ווייסן ניט מיט וואס מיר וועלן דארפן דינען יהוה, ביז מיר קומען אהין.
. אבער גאט האט פעסט געמאכט פרעהס הארץ, און ער האט זיי ניט געוואלט אוועקלאזן. . און פרעה האט צו אים געזאגט גיי אוועק פון מיר; היט זיך, זאלסט מער מיין פנים ניט זען, ווארום אין דעם טאג וואס דו זעסט מיין פנים, וועסטו שטארבן. . האט משה געזאגט האסט ריכטיק גערעדט; איך וועל מער ווידער דיין פנים ניט זען.

. און גאט האט געזאגט צו משהן נאך איין פלאג וועל איך ברענגען אויף פרעהן און אויף מצרים, דערנאך וועט ער אייך אוועקלאזן פון דאנען; אז ער לאזט אייך אוועק, וועט ער אייך טרייבנדיק אין גאנצן ארויסטרייבן פון דאנען. . רעד אקארשט אין די אויערן פון פאלק, זיי זאלן אנטלייען איטלעכער פון זיין חבר, און איטלעכע פון איר חברטע, זילבערנע זאכן און גילדערנע זאכן.
. און גאט האט געגעבן דעם פאלק חן אין די אויגן פון מצרים. אויך איז דער מאן משה געווען זייער גרויס אין לאנד מצרים, אין די אויגן פון פרעהס קנעכט, און אין די אויגן פון פאלק.
. און משה האט געזאגט אזוי האט גאט געזאגט ארום האלבע נאכט וועל איך ארויסגיין צווישן מצרים; . און עס וועט שטארבן יעטוועדער בכור אין לאנד מצרים, פון דעם בכור פון פרעהן וואס דארף זיצן אויף זיין טראן, ביז דעם בכור פון דער דינסט וואס הינטער די מילשטיינער; אויך יעטוועדער בכור פון א בהמה. . און עס וועט ווערן א גרויס געשריי אין גאנצן לאנד מצרים, וואס אזא איז ניט געווען, און אזא וועט מער ניט זיין. . אבער קעגן אלע קינדער פון ישראל וועט א הונט ניט שארפן זיין צונג, סיי קעגן א מענטשן, סיי קעגן א בהמה; כדי איר זאלט וויסן, אז יהוה שיידט אפ צווישן מצרים און צווישן ישראל. . און אלע די דאזיקע קנעכט דיינע וועלן אראפנידערן צו מיר, און וועלן זיך בוקן צו מיר, אזוי צו זאגן גיי ארויס, דו מיט דיין גאנצן פאלק וואס היטנער דיר; און נאך דעם וועל איך ארויסגיין. – און ער איז ארויסגעגאנגען פון פרעהן אין גרימצארן.
. און גאט האט געזאגט צו משהן פרעה וועט ניט צוהערן צו אייך; כדי צו מערן מיינע ווונדער אין אלנד מצרים. . און משה און אהרן האבן געטאן אלע די דאזיקע ווונדער פאר פרעהן; אבער גאט האט פעסט געמאכט פרעהס הארץ, און ער האט ניט אוועקגעלאזן די קינדער פון ישראל פון זיין לאנד.

. און גאט האט געזאגט צו משהן און צו אהרנען אין לאנד מצרים, אזוי צו זאגן . דערדאזיקער חודש זאל אייך זיין דער אנהייב פון חדשים; דער ערשטער פון די חדשים פון יאר זאל ער אייך זיין. . רעד צו דער גאנצער עדה פון ישראל, אזוי צו זאגן אין צענטן טאג פון דעם דאזיקן חודש, זאלן זיי איטלעכער זיך נעמען צו לאם פאר א פאטערהויז, צו לאם פאר א הויזגעזינט. . און אויב דאס הויזגעזינט איז צו ווינציק פאר א לאם, זאל ער נעמען מיט זיין שכן וואס איז נאנט צו זיין הויז, לויט דער צאל נפשות; איטלעכן וועדליק זיין עסן זאלט איר ציילן אויפן לאם. . א לאם אן א פעלער, א זכר א יאר אלט, זאל עס אייך זיין; פון שעפסן אדער פון ציגן זאלט איר נעמען. . און ער זאל ביי אייך זיין אין אפהיטונג ביזן פערצנטן טאג פון דעם דאזיקן חודש, און די גאנצע איינזאמלונג פון דער עדה פון ישראל זאל אים שעכטן קעגן אוונט. . און זיי זאלן נעמען פון דעם בלוט און ארויפטאן אויף ביידע ביישטידלעך, און אויף דעם אויבערשטידל, אויף די הייזער וואס זיי וועלן אים עסן אין זיי. . און זיי זאלן עסן דאס פלייש אין דערדאזיקער נאכט, געבראטן אויפן פייער; מיט מצות און מיט ביטערע קרייטעכצער זאלן זיי עס עסן. . איר זאלט ניט עסן פון אים האלב געבראטן, אדער געקאכט, אפגעקאכט אין וואסער, נייערט געבראטן אויפן פייער; זיין קאפ מיט זיינע קני און מיט זיינע אינגעווייד. . און איר זאלט ניט איבערלאזן פון אים ביז אין דער פרי, און וואס וועט איבערבלייבן פון אים ביז אין דער פרי, זאלט איר אין פייער פארברענען. . און אזוי זאלט איר אים עסן אייערע לענדן אנגעגורט, אייערע שיך אויף אייערע פיס, און אייער שטעקן אין אייער האנט; און איר זאלט אים עסן אין געאייל. א קרבן־פסח איז דאס צו גאט. . און איך וועל דורכגיין דורכן לאנד מצרים אין דערדאזיקער נאכט, און וועל שלאגן יעטוועדער בכור אין לאנד מצרים, פון א מענטשן ביז א בהמה; און אויף אלע געטער פון מצרים וועל איך טאן א משפט; איך בין יהוה. . און דאס בלוט וועט אייך זיין פאר א צייכן אויף די הייזער וואס איר זייט דארטן, און איך וועל זען דאס בלוט, און וועל איבערהיפן איבער אייך, און עס וועט ניט זיין צווישן אייך קיין פלאג אומצוברענגען, ווען איך שלאג אין לאנד מצרים. . און דערדאזיקער טאג זאל אייך זיין פאר א געדעכעניש, און איר זאלט אים פייערן א פייערטאג צו גאט; אויף אייערע דור־דורות, ווי אן אייביק געזעץ, זאלט איר אים פייערן. . זיבן טעג זאלט איר עסן מצות; באלד ביים ערשטן טאג זאלט איר אפטאן זויערטייג פון אייערע הייזער, ווארום איטלעכער וואס עסט חמץ פון ערשטן טאג ביזן זיבעטן טאג, יענע זעל זאל פארשניטן ווערן פון ישראל. . און אין ערשטן טאג זאל זיין א הייליקע צונויפרופונג, און אין זיבעטן טאג זאל זיין א הייליקע צונויפרופונג ביי אייך; קיין ארבעט זאל אין זיי ניט געטאן ווערן, נאר וואס דארף געגעסן ווערן פון איטלעכן מענטשן, דאס אליין מעג צוגעגרייט ווערן ביי אייך. . און איר זאלט אפהיטן די מצות; ווארום אין דעם דאזיקן אייגענעם טאג האב איך ארויסגעצויגן אייערע מחנות פון לאנד מצרים. און איר זאלט היטן דעם דאזיקן טאג אויף אייערע דור־דורות ווי אן אייביק געזעץ. . אין ערשטן חודש, פון פערצנטן טאג אין חודש אין אוונט, זאלט איר עסן מצות, ביזן איין און צוואנציקסטן טאג אין חודש אין אוונט. . זיבן טעג זאל זיך ניט געפינען זויערטייג אין אייערע הייזער, ווארום איטלעכער וואס עסט חמץ, יענע זעל זאל פארשניטן ווערן פון דער עדה פון ישראל, סיי א פרעמדער, און סיי אן איינגעבארענער פון לאנד. . קיין חמץ זאלט איר ניט עסן; אין אלע אייערע וווינערטער זאלט איר עסן מצות.
. און משה האט גערופן אלע עלטסטע פון ישראל, און האט צו זיי געזאגט ציט ארויס און נעמט אייך שאפ לויט אייערע משפחות, און שעכט דעם קרבן־פסח. . און איר זאלט נעמען א בינטל אזוב־גראז און איינטונקען אין דעם בלוט וואס אין בעקן, און איר זאלט צורירן צו דעם אויבערשטידל און צו די ביידע ביישטידלעך פון דעם בלוט וואס אין בעקן, און איר זאלט קיינער ניט ארויסגיין פון דעם איינגאנג פון זיין הויז ביז אין דער פרי. . און אז גאט וועט דורכגיין צו שלאגן מצרים, וועט ער זען דאס בלוט אויפן אויבערשטידל און אויף די ביידע ביישטידלעך, און גאט וועט איבערהיפן איבערן איינגאנג, און ער וועט ניט לאזן דעם אומברענגער אריינקומען אין אייער הויז צו שלאגן. . און איר זאלט אפהיטן די דאזיקע זאך ווי א געזעץ פאר דיר און פאר דיינע קינדער אויף אייביק. . און עס וועט זיין, אז איר וועט קומען אין דעם לאנד וואס גאט וועט אייך געבן, אזוי ווי ער האט צוגעזאגט, זאלט איר אפהיטן דעם דאזיקן דינסט. . און עס וועט זיין, אז אייערע קינדער וועלן אייך פרעגן וואס איז ביי אייך דערדאזיקער דינסט? . זאלט איר זאגן א קרבן־פסח איז דאס צו גאט, ווייל ער האט איבערגעהיפט איבער די הייזער פון די קינדער פון ישראל אין מצרים, ווען ער האט געשלאגן מצרים, און אונדזערע הייזער האט ער מציל געווען. האט דאס פאלק זיך גענייגט און זיך געבוקט. . און די קינדער פון ישראל זיינען געגאנגען און האבן געטאן; אזוי ווי גאט האט באפוילן משהן און אהרנען, אזוי האבן זיי געטאן.
. און עס איז געווען אין האלבע נאכט, אזוי האט גאט געשלאגן יעטוועדער בכור אין לאנד מצרים, פון דעם בכור פון פרעהן וואס האט געזאלט זיצן אויף זיין טראן, ביז דעם בכור פון געפאנגענעם וואס אין תפיסה ; און יעטוועדער בכור פון א בהמה.
. איז פרעה אויפגעשטאנען ביי דער נאכט, ער און אלע זיינע קנעכט, און גאנץ מצרים, און עס איז געווארן א גרויס געשריי אין מצרים, ווארום עס איז ניט געווען א הויז וואס דארטן זאל ניט זיין א טויטער. . און ער האט גערופן משהן און אהרנען ביי דער נאכט, און האט געזאגט שטייט אויף, גייט ארויס פון צווישן מיין פאלק, אי איר, אי די קינדער פון ישראל, און גייט דינט יהוה, אזוי ווי איר האט געזאגט. . נעמט אי אייערע שאפ, אי אייערע רינדער, אזוי ווי איר האט געזאגט, און גייט; און בענטשט מיך אויך.
. און די מצרים זיינען צוגעשטאנען צו דעם פאלק, זיי ארויסצושיקן וואס גיכער פון לאנד, ווארום זיי האבן געזאגט מיר וועלן אלע אויסשטארבן. . און דאס פאלק האט גענומען זייער טייג איידער ער איז געזייערט געווארן; זייערע טייגמולטערס זיינען געווען איינגעבונדן אין זייערע טיכער אויף זייערע אקסלען.
. און די קינדער פון ישראל האבן געטאן אזוי ווי דאס ווארט פון משהן, און זיי האבן אנטליען פון די מצרים זילבערנע זאכן און גילדערנע זאכן, און קליידער. . ווארום גאט האט געגעבן דעם פאלק חן אין די אויגן פון די מצרים, און זיי האבן זיי געליען; און זיי האבן אויסגעליידיקט מצרים.
. און די קינדער פון ישראל האבן ארויסגעצויגן פון רעמסס קיין סוכות, ארום זעקס הונדערט טויזנט פוסגייער, מענער, אחוץ קינדער. . און אויך א סך געמישט פאלק איז ארויסגעגאנגען מיט זיי; און שאפ און רינדער זייער א גרויסע סטאדע. . און זיי האבן געבאקן פון דעם טייג וואס זיי האבן ארויסגעטראגן פון מצרים, קוכנס מצה, ווארום ער איז ניט געזייערט געווארן, ווייל זיי זיינען ארויסגעטריבן געווארן פון מצרים, און האבן זיך ניט געקענט אויפהאלטן, און אפילו צערונג האבן זיי זיך ניט צוגעגרייט.
. און דאס זיצן פון די קינדער פון ישראל, וואס זיי זיינען געזעסן אין מצרים, איז געווען פיר הונדערט יאר און דרייסיק יאר. . און עס איז געווען צום סוף פון פיר הונדערט יאר און דרייסיק יאר, איז, גענוי אין דעם דאזיקן טאג, זיינען אלע מחנות פון גאט ארויסגעגאנגען פון לאנד מצרים. . א וואכנאכט איז דאס געווען ביי גאט זיי ארויסצוציען פון לאנד מצרים; איז די דאזיקע אייגענע נאכט א וואכנאכט צו גאט ביי אלע קינדער פון ישראל אויף זייערע דור־דורות.
. און גאט האט געזאגט צו משהן און אהרנען דאס איז דער דין פון דעם קרבן־פסח קיין פרעמד־געבארענער טאר פון אים ניט עסן. . און ווו נאר עמיצנס א קנעכט געקויפט פאר געלט, אז דו האסט אים געמלט, דענצמאל מעג ער פון אים עסן. . אן איינגעוואנדערטער און א געדונגענער טאר פון אים ניט עסן. . אין איין הויז זאל ער געגעסן ווערן; זאלסט ניט ארויסטראגן פון דעם פלייש אויסן הויז; און א ביין זאלט איר ניט צעברעכן אין אים. . די גאנצע עדה פון ישראל זאל אים מאכן. . און אז ביי דיר וועט זיך אויפהאלטן א פרעמדער, און ער וועט וועלן מאכן א קרבן־פסח צו גאט, זאל ביי אים געמלט ווערן יעטוועדער מאנספארשוין, און דענצמאל קען ער גענענען אים צו מאכן; און ער זאל זיין אזוי ווי אן איינגעבארענער פון לאנד; אבער קיין אומבאשניטענער טאר פון אים ניט עסן. . איין געזעץ זאל זיין פאר דעם איינגעבארענעם, און פאר דעם פרעמדן וואס האלט זיך אויף צווישן אייך.
. און אלע קינדער פון ישראל האבן דאס געטאן; אזוי ווי גאט האט באפוילן משהן און אהרנען, אזוי האבן זיי געטאן.
. און עס איז געווען אין דעם דאזיקן אייגענעם טאג, האט גאט ארויסגעצויגן די קינדער פון ישראל, פון לאנד מצרים, לויט זייערע מחנות.

. און גאט האט גערעדט צו משהן, אזוי צו זאגן . הייליק צו מיר יעטוועדער בכור; איטלעכס וואס עפנט דעם טראכט צווישן די קינדער פון ישראל, פון א מענטשן אדער פון א בהמה, זאל געהערן צו מיר.
. און משה האט געזאגט צו דעם פאלק געדענקט דעם דאזיקן טאג וואס איר זייט ארויסגעגאנגען פון מצרים, פון דעם הויז פון קנעכטשאפט; ווארום מיט א שטארקער האנט האט אייך גאט ארויסגעצויגן פון דאנען; דרום זאל ניט געגעסן ווערן חמץ. . היינט גייט איר ארויס, אין חודש אביב, . איז, אז גאט וועט דיך ברענגען אין לאנד פון דעם כנעני, און דעם חתי, און דעם אמורי, און דעם חוי, און דעם יבוסי, וואס ער האט געשווארן דיינע עלטערן, דיר צו געבן, א לאנד וואס פליסט מיט מילך און האניק, זאלסטו טאן דעם דאזיקן דינסט אין דעם דאזיקן חודש. . זיבן טעג זאלסטו עסן מצות און אויפן זיבעטן טאג זאל זיין א יום־טוב צו גאט. . מצות זאל געגעסן ווערן אין די זיבן טעג, און עס זאל ניט געזען ווערן ביי דיר חמץ, און עס זאל ניט געזען ווערן ביי דיר זויערטייג, אין דיין גאנצן גבול. . און זאלסט דערציילן דיין זון אין יענעם טאג, אזוי צו זאגן דאס איז פון וועגן דעם וואס גאט האט מיר געטאן ביי מיין ארויסגיין פון מצרים. און עס זאל דיר זיין פאר א צייכן אויף דיין האנט, און פאר א דערמאנונג צווישן דיינע אויגן, כדי די תורה פון גאט זאל זיין אין דיין מויל; ווארום מיט א שטארקער האנט האט דיך גאט ארויסגעצויגן פון מצרים. . און זאלסט אפהיטן דאסדאזיקע געזעץ אין זיין געשטעלטער צייט, פון יאר צו יאר.
. און עס וועט זיין, אז גאט וועט דיך ברענגען אין לאנד פון דעם כנעני, אזוי ווי ער האט געשווארן דיר און דיינע עלטערן, און ער וועט עס דיר געבן, . זאלסטו אפשיידן איטלעכס וואס עפנט דעם טראכט, צו גאט; און איטלעך ערשטגעבארנס פון א בהמה וואס דו וועסט האבן, אויב זכרים, זאל געהערן צו גאט. . און יעטוועדער ערשטלינג פון אן אייזל זאלסטו אויסלייזן מיט א לאם, און אויב דו וועסט ניט אויסלייזן, זאלסטו אים אפהאקן דאס געניק. און יעטוועדער בכור פון מענטשן צווישן דיינע זין זאלסטו אויסלייזן.
. און עס וועט זיין, אז דיין זון וועט דיך פרעגן שפעטער אהין, אזוי צו זאגן וואס איז דאס? זאלסטו זאגן צו אים מיט א שטארקער האנט האט אונדז גאט ארויסגעצויגן פון מצרים, פון דעם הויז פון קנעכטשאפט. . און עס איז געווען, אז פרעה האט זיך איינגעשפארט קעגן אונדז אוועקלאזן, האט גאט געהרגעט יעטוועדער בכור אין לאנד מצרים, פון א בכור פון א מענטשן ביז א בכור פון א בהמה; דרום שלאכט איך צו גאט איטלעכס וואס עפנט דעם טראכט, אויב זכרים; און יעטוועדער בכור פון מיינע זין לייז איך אויס. . און עס זאל זיין פאר א צייכן אויף דיין האנט, און פאר א שטערנבאנד צווישן דיינע אויגן; ווארום מיט א שטארקער האנט האט אונדז גאט ארויסגעצויגן פון מצרים.
בשלח
. און עס איז געווען, אז פרעה האט אוועקגעלאזן דאס פאלק, האט זיי גאט ניט געפירט אויף דעם וועג פון דעם לאנד פון די פלשתים, הגם ער איז געווען נאנט; ווארום גאט האט געזאגט דאס פאלק וועט נאך חרטה האבן, אז זיי וועלן דערזען מלחמה, און זיי וועלן זיך אומקערן קיין מצרים. . און גאט האט געפירט דאס פאלק ארום, אויפן וועג פון מדבר ביים ים־סוף. און די קינדער פון ישראל זיינען באוואפנטע ארויפגעגאנגען פון לאנד מצרים.
. און משה האט מיטגענומען מיט זיך די ביינער פון יוספן; ווארום באשווערן האט ער באשווארן די קינדער פון ישראל, אזוי צו זאגן דערמאנען וועט זיך גאט דערמאנען אן אייך; זאלט איר אויפברענגען מיינע ביינער פון דאנען מיט אייך.
. און זיי האבן געצויגן פון סוכות, און האבן גערוט אין אתם ביים עק מדבר. . און גאט איז געגאנגען זיי פארויס, ביי טאג אין א זייל פון וואלקן, זיי צו פירן אויפן וועג, און ביי נאכט אין א זייל פון פייער, זיי צו לייכטן; כדי צו קענען גיין ביי טאג און ביי נאכט. . דער זייל פון וואלקן פלעגט זיך ניט אפטאן ביי טאג, און דער זייל פון פייער ביי נאכט, פון פארן פאלק.

. און גאט האט גערעדט צו משהן, אזוי צו זאגן . רעד צו די קינדער פון ישראל, זיי זאלן זיך אומקערן, און רוען פאר פי־החירות, צווישן מגדול און צווישן ים, פאר בעל־צפון; אקעגן אים זאלט איר רוען ביים ים. . און פרעה וועט זאגן אויף די קינדער פון ישראל זיי זיינען צעטומלט אין לאנד, דער מדבר האט זיי איינגעשלאסן. . און איך וועל פעסט מאכן פרעהס הארץ, און ער וועט זיי נאכיאגן; און איך וועל געערלעכט ווערן דורך פרעהן, און דורך זיין גאנצן חיל, און די מצרים וועלן וויסן, אז איך בין יהוה. – און זיי האבן אזוי געטאן.
. איז אנגעזאגט געווארן דעם מלך פון מצרים, אז דאס פאלק איז אנטלאפן, און דאס הארץ פון פרעהן און פון זיינע קנעכט איז פארקערט געווארן אקעגן דעם פאלק, און זיי האבן געזאגט וואס האבן מיר דא געטאן, וואס מיר האבן אוועקגעלאזן ישראל פון אונדז צו דינען?
. האט ער איינגעשפאנט זיין רייטוואגן, און האט גענומען מיט זיך זיין פאלק. . און ער האט מיטגענומען זעקס הונדערט געקליבענע רייטוועגן, און אלע רייטוועגן פון מצרים, און עלטסטע איבער זיי אלע. . און גאט האט פעסט געמאכט דאס הארץ פון פרעה דעם מלך פון מצרים, און ער האט נאכגעיאגט די קינדער פון ישראל; און די קינדער פון ישראל זיינען ארויסגעגאנגען מיט א הויכער האנט. . און די מצרים האבן זיי נאכגעיאגט, אלע פערד, די רייטוועגן פון פרעהן, און זיינע רייטער, און זיין חיל, און זיי האבן זיי אנגעיאגט ווי זיי האבן גערוט ביים ים, ביי פי־החירות, פאר בעל־צפון. . און ווי פרעה האט זיך דערנענטערט, אזוי האבן די קינדער פון ישראל אויפגעהויבן זייערע אויגן, ערשט די מצרים ציען הינטער זיי, און זיי האבן זייער מורא געהאט; און די קינדער פון ישראל האבן געשריען צו גאט. . און זיי האבן געזאגט צו משהן צי ווייל קיין קברים זיינען ניטא אין מצרים, האסטו אונדז ארויסגענומען צו שטארבן אין דער מדבר? וואס האסטו דא געטאן צו אונדז, אונדז ארויסצוציען פון מצרים? . איז דאס ניט דאס ווארט וואס מיר האבן גערעדט צו דיר אין מצרים, אזוי צו זאגן ״טו זיך אפ פון אונדז, און לאמיר דינען מצרים״? ווארום בעסער פאר אונדז צו דינען מצרים, איידער מיר זאלן שטארבן אין דער מדבר. . האט משה געזאגט צום פאלק איר זאלט ניט מורא האבן; שטייט און זעט די ישועה פון גאט וואס ער וועט אייך היינט טאן; ווארום ווי איר זעט היינט די מצרים, וועט איר זיי אויף אייביק מער ווידער ניט אנזען. . גאט וועט מלחמה האלטן פאר אייך, און איר וועט שטיין שטיל.
. און גאט האט געזאגט צו משהן וואס שרייסטו צו מיר? רעד צו די קינדער פון ישראל, זיי זאלן ציען. . און דו הייב אויף דיין שטעקן, און שטרעק אויס דיין האנט אויפן ים, און שפאלט ים, און די קינדער פון ישראל וועלן אריין אין מיטן ים אויף טריקעניש. . און איך, זע, איך מאך פעסט דאס הארץ פון די מצרים, און זיי וועלן אריין נאך זיי; און איך וועל געערלעכט ווערן דורך פרעהן, און דורך זיין גאנצן חיל, דורך זיינע רייטוועגן, און דורך זיינע רייטער. . און די מצרים וועלן וויסן אז איך בין יהוה, ווען איך ווער געערלעכט דורך פרעהן, דורך זיינע רייטוועגן, און דורך זיינע רייטער.
. און דער מלאך פון גאט וואס איז געגאנגען פאר דער מחנה פון ישראל, האט אוועקגעצויגן און איז געגאנגען פון הינטער זיי; און דער וואלקנזייל האט אוועקגעצויגן פון פאר זיי, און האט זיך געשטעלט הינטער זיי; . און ער איז געקומען צווישן דער מחנה פון מצרים, און צווישן דער מחנה פון ישראל; און דארטן איז געווען דער וואלקן און די פינצטערניש און דא האט ער באלוכטן די נאכט; און איינע האט ניט גענענט צו דער אנדערער די גאנצע נאכט. . און משה האט אויסגעשטרעקט זיין האנט אויפן ים, און גאט האט געטריבן דעם ים מיט א שטארקן מזרח־ווינט א גאנצע נאכט, און געמאכט דעם ים פאר א טריקעניש, און די וואסערן האבן זיך צעשפאלטן. און די קינדער פון ישראל זיינען אריינגעגאנגען אין מיטן ים אויף טריקעניש; און די וואסערן זיינען זיי געווען א מויער פון זייער רעכטער זייט און פון זייער לינקער. . און די מצרים האבן נאכגעיאגט, און אלע פערד פון פרעהן, זיינע רייטוועגן, און זיינע רייטער, זיינען אריין נאך זיי אין מיטן ים. . און עס איז געווען אין דער פרימארגנוואך, האט גאט אראפגעקוקט אויף דער מחנה פון מצרים מיט א זייל פון פייער און וואלקן, און ער האט פארטומלט די מחנה פון מצרים. . און ער האט אפגעטאן די רעדער פון זייערע רייטוועגן, און זיי געמאכט פארן מיט שוועריקייט, און די מצרים האבן געזאגט לאמיר אנטלויפן פון ישראל, ווארום יהוה האלט מלחמה פאר זיי מיט מצרים.
. און גאט האט געזאגט צו משהן שטרעק אויס דיין האנט אויפן ים, און זאלן די וואסערן זיך אומקערן אויף די מצרים, אויף זייערע רייטוועגן, און אויף זייערע רייטער. . האט משה אויסגעשטרעקט זיין האנט אויפן ים, און דער ים האט זיך אומגעקערט אקעגן פרימארגן צו זיין שטארקייט, און די מצרים זיינען אים אנגעלאפן אנטקעגן; און גאט האט אריינגעטרייסלט די מצרים אין מיטן ים. . און די וואסערן האבן זיך אומגעקערט, און האבן צוגעדעקט די רייטוועגן, און די רייטער – דעם גאנצן חיל פון פרעהן, וואס איז אריין נאך זיי אין ים; ניט געבליבן פון זיי צו מאל אן איינציקער. . און די קינדער פון ישראל זיינען געגאנגען אין מיטן ים אויף טריקעניש און די וואסערן זיינען זיי געווען א מויער פון זייער רעכטער זייט און פון זייער לינקער. . און גאט האט אין יענעם טאג געהאלפן ישראל פון דער האנט פון מצרים, און ישראל האט געזען די מצרים טויט אויפן ברעג פון ים. . און ישראל האט געזען די גרויסע שטארקייט וואס גאט האט געטאן אקעגן מצרים, און דאס פאלק האט מורא געהאט פאר גאט, און זיי האבן געגלויבט אין גאט, און אין זיין קנעכט משהן.

. דענצמאל טוט זינגען משה און די קינדער פון ישראל דאסדאזיקע געזאנג צו גאט, און זיי האבן געזאגט, אזוי צו זאגן
איך וועל זינגען צו יהוה, ווארום ער איז הויך דערהייכט; דעם פערד מיט זיין רייטער האט ער געשליידערט אין ים.
. מיין שטארקייט און געזאנג איז יה, און ער איז מיר געווען א ישועה. דאס איז מיין גאט, און איך וועל אים באשיינען; דער גאט פון מיין פאטער, און איך וועל אים דערהייבן.
. יהוה איז א קריגסמאן, יהוה איז זיין נאמען. . פרעהס רייטוועגן און זיין חיל האט ער געווארפן אין ים, און זיינע געקליבענע עלטסטע זיינען אין ים־סוף דערטרונקען. . די תהומען טוען זיי צודעקן, זיי האבן ווי א שטיין אין די טיפענישן גענידערט.
. דיין רעכטע האנט, גאט, דו פראכטיקער אין שטארקייט, דיין רעכטע האנט, גאט, טוט צעברעכן דעם פיינט. . און מיט דיין גרויס מאכטיקייט צעשטערסטו דיינע קעגנשטייער; שיקסט ארויס דיין גרימצארן, פארצערט ער זיי ווי שטרוי. . און פון דעם הויך פון דיינע נאזלעכער האבן זיך די וואסערן געהויפנט; אזוי ווי א סטויג זיינען די שטראמען געשטאנען; די תהומען האבן געגליווערט אין הארצן פון ים. . דער פיינט האט געזאגט איך וועל יאגן, איך וועל כאפן, איך וועל אויסטיילן רויב, מיין זעל וועט זיך אנפילן מיט זיי; איך וועל ציען מיין שווערד, אויסראטן וועט זיי מיין האנט. . האסטו מיט דיין אטעם א בלאז געטאן, האט דער ים זיי צוגעדעקט; זיי זיינען איינגעזונקען ווי בליי אין די מאכטיקע וואסערן.
. ווער איז ווי דו, יהוה, צווישן די מאכטיקע? ווער איז ווי דו, פראכטיק אין הייליקייט, פארכטיק אין לויבונגען, טוער פון ווונדער?
. האסט אויסגעשטרעקט דיין רעכטע האנט, האט די ערד זיי איינגעשלונגען. . האסט געפירט מיט דיין חסד דאס פאלק וואס דו האסט אויסגעלייזט; באלייט מיט דיין שטארקייט צו דיין הייליקער וווינונג. . פעלקער האבן געהערט, האבן זיי געציטערט, אן אנגסט האט באנומען די וווינער פון פלשת. . דערשראקן האבן זיך דענצמאל די פירשטן פון אדום, די פירער פון מואב, זיי האט א שוידער באנומען, צעגאנגען געווארן זיינען אלע וווינער פון כנען; . אן אימה און א פחד איז געפאלן אויף זיי. דורך דער גרויסקייט פון דיין ארעם זיינען זיי שטיל ווי א שטיין געווארן, בעת דיין פאלק איז אריבער, גאט, בעת אריבער איז דאס פאלק וואס דו האסט אויסגעקויפט. . וועסט זיי ברענגען און זיי פלאנצן אויף דעם בארג פון דיין ארב, דעם ארט וואס דו האסט געמאכט פאר דיר, גאט, צו וווינען, דעם הייליקטום, גאט, וואס דיינע הענט האבן אויפגעשטעלט.
. גאט וועט קיניגן אויף אייביק און שטענדיק.
. ווארום פרעהס פערד מיט זיינע רייטוועגן און זיינע רייטער זיינען אריין אין ים, און גאט האט אומגעקערט אויף זיי די וואסערן פון ים, און די קינדער פון ישראל זיינען געגאנגען אין מיטן ים אויף טריקעניש.
. און מרים די נביאה, אהרנס שוועסטער, האט גענומען די פויק אין איר האנט, און אלע ווייבער זיינען ארויסגעגאנגען נאך איר מיט פויקן און מיט טענץ. . און מרים האט געזונגען פאר זיי
זינגט צו גאט, ווארום ער איז הויך דערהייכט; דעם פערד מיט זיין רייטער האט ער געשליידערט אין ים.
. און משה האט געמאכט ציען די ישראל פון ים־סוף, און זיי זיינען ארויסגעגאנגען צום מדבר שור; און זיי זיינען געגאנגען דריי טעג אין דער מדבר, און האבן ניט געפונען קיין וואסער. . און זיי זיינען געקומען קיין מרה; אבער זיי האבן ניט געקענט טרינקען דאס וואסער פון מרה, . ווייל עס איז געווען ביטער. דרום האט מען גערופן איר נאמען מרה. און דאס פאלק האט געמורמלט אקעגן משהן, אזוי צו זאגן וואס זאלן מיר טרינקען? . האט ער געשריען צו גאט, און גאט האט אים אנגעוויזן א בוים, און ער האט אים אריינגעווארפן אין וואסער, און דאס וואסער איז געווארן זיס. דארטן האט ער זיי געמאכט חוקים און געזעצן, און דארטן האט ער זיי געפרוווט. . און ער האט געזאגט אויב צוהערן וועסטו צוהערן צו דעם קול פון יהוה דיין גאט, און וועסט טאן וואס איז רעכטפארטיק אין זיינע אויגן, און וועסט הארכן צו זיינע געבאט, און היטן אלע זיינע חוקים, וועל איך אלדי קראנקשאפט וואס איך האב ארויפגעטאן אויף מצרים, ניט ארויפטאן אויף דיר; ווארום איך יהוה בין דיין פארהיטער.
. און זיי זיינען געקומען קיין אילם; און דארטן זיינען געווען צוועלף קוואלן וואסער, און זיבעציק טייטלביימער; און זיי האבן דארטן גערוט ביים וואסער.

. און זיי האבן אוועקגעצויגן פון אילם, און די גאנצע עדה פון די קינדער פון ישראל איז אנגעקומען אין מדבר סין וואס צווישן אילם און צווישן סיני, אין פופצנטן טאג פון צווייטן חודש נאך זייער ארויסגיין פון לאנד מצרים.
. און די גאנצע עדה פון די קינדער פון ישראל האט געמורמלט אקעגן משהן און אקעגן אהרנען אין מדבר; . און די קינדער פון ישראל האבן צו זיי געזאגט הלוואי וואלטן מיר געשטארבן דורך דער האנט פון גאט אין לאנד מצרים ווען מיר זיינען געזעסן איבערן פלייש ווען מיר האבן געגעסן ברויט צו זאט; ווארום איר האט אונדז ארויסגעבראכט אין דעם דאזיקן מדבר, צו טייטן די דאזיקע גאנצע איינזאמלונג דורך הונגער.
. האט גאט געזאגט צו משהן זע, איך מאך אייך רעגענען ברויט פון הימל, און דאס פאלק וועט ארויסגיין און קלייבן איטלעכן טאג די באדערפעניש פון טאג, כדי איך זאל אים פרווון אויב ער וועט גיין אין מיין תורה אדער ניט. . און עס וועט זיין, אויפן זעקסטן טאג, אז זיי וועלן אפמעסטן וואס זיי וועלן אהיימברענגען, וועט עס זיין צוויי מאל אזוי פיל ווי זיי קלייבן אויף טאגטעגלעך.
. און משה און אהרן האבן געזאגט צו אלע קינדער פון ישראל אין אוונט וועט איר וויסן, אז גאט האט אייך ארויסגעצויגן פון לאנד מצרים; . און אין דער פרי וועט איר זען די פראכט פון גאט; ווארום ער האט צוגעהערט אייערע מורמלערייען אקעגן גאט. און וואס זיינען מיר, וואס איר מורמלט אקעגן אונדז? . און משה האט געזאגט דאס וועט געשען ווען גאט וועט אייך געבן אין אוונט פלייש צום עסן, און אין דער פרי ברויט צו זאט; ווארום גאט האט געהערט אייערע מורמלערייען וואס איר מורמלט אקעגן אים; און וואס זיינען מיר? ניט אקעגן אונדז זיינען אייערע מורמלערייען, נייערט אקעגן גאט. . און משה האט געזאגט צו אהרנען זאג צו דער גאנצער עדה פון די קינדער פון ישראל גענענט פאר גאט, ווארום ער האט צוגעהערט אייערע מורמלערייען.
. און עס איז געווען, ווי אהרן האט גערעדט צו דער גאנצער עדה פון די קינדער פון ישראל, האבן זיי זיך אומגעקוקט צום מדבר, ערשט די פראכט פון גאט האט זיך באוויזן אין וואלקן. . און גאט האט גערעדט צו משהן, אזוי צו זאגן . איך האב געהערט די מורמלערייען פון די קינדער פון ישראל. רעד צו זיי אזוי צו זאגן קעגן אוונט וועט איר עסן פלייש, און אין דער פרי וועט איר זיך זעטן מיט ברויט, און איר וועט וויסן, אז איך בין יהוה אייער גאט.
. און עס איז געווען אין אוונט, זיינען ארויפגעקומען וואכטלפויגלען און האבן באדעקט דעם לאגער; און אין דער פרי איז געווען א שיכט טוי רונד ארום לאגער. . און אז די שיכט טוי האט זיך אויפגעהויבן, ערשט אויפן געזיכט פון מדבר איז דינס, שופיקס, דין אזוי ווי פראסט אויף דער ערד. . און ווי די קינדער פון ישראל האבן דאס געזען, אזוי האבן זיי געזאגט איינער צום אנדערן מן הוא?, ווייל זיי האבן ניט געוווסט וואס דאס איז. האט משה צו זיי געזאגט דאס איז דאס ברויט, וואס גאט האט אייך געגעבן צום עסן.
. דאס איז די זאך, וואס גאט האט באפוילן קלייבט דערפון איטלעכער לויט זיין עסן; אן עומר אויף א קאפ, לויט דער צאל פון אייערע נפשות, איטלעכער פאר די וואס אין זיין געצעלט זאלט איר נעמען.
. און די קינדער פון ישראל האבן אזוי געטאן, און זיי האבן געקליבן ווער פיל און ווער ווינציק. . און אז זיי האבן געמאסטן מיט אן עומר, האט דער וואס האט געקליבן פיל ניט געהאט איבעריק, און דעם וואס האט געקליבן ווינציק האט ניט געפעלט; איטלעכער וועדליק זיין עסן האבן זיי אויפגעקליבן.
. און משה האט צו זיי געזאגט קיינער זאל דערפון ניט איבערלאזן ביז אין דער פרי. . אבער זיי האבן ניט צוגעהערט צו משהן, און לייט האבן איבערגעלאזט דערפון ביז אין דער פרי, און עס איז געווארן ווערימדיק, און האט געשטונקען; און משה האט געצערנט אויף זיי. . און זיי האבן עס געקליבן פרימארגן אין פרימארגן, איטלעכער וועדליק זיין עסן; און ווי די זון איז הייס געווארן, אזוי איז עס צעגאנגען. . און עס איז געווען אויפן זעקסטן טאג, האבן זיי געקליבן צוויי מאל אזוי פיל ברויט, צוויי עומרס פאר איטלעכן; און אלע פירשטן פון דער עדה זיינען געקומען, און האבן דערציילט משהן.
. האט ער צו זיי געזאגט דאס איז וואס גאט האט גערעדט א רוונג, א הייליקער שבת איז מארגן צו גאט; וואס איר ווילט באקן באקט, און וואס איר ווילט קאכן קאכט, און אלץ וואס בלייבט איבער, לייגט אייך אוועק צו האלטן ביז אין דער פרי. . האבן זיי עס אוועקגעלייגט ביז אין דער פרי, אזוי ווי משה האט באפוילן, און עס האט ניט געשטונקען, און קיין ווערים זיינען דערין ניט געווען. . און משה האט געזאגט עסט עס היינט, ווארום היינט איז שבת צו גאט, היינט וועט איר עס ניט געפינען אויפן פעלד. . זעקס טעג זאלט איר עס קלייבן, אבער אויפן זיבעטן טאג איז שבת, דענצמאל וועט עס ניט זיין.
. און עס איז געווען אויפן זיבעטן טאג, זיינען פון פאלק ארויסגעגאנגען קלייבן, אבער זיי האבן ניט געפונען. . האט גאט געזאגט צו משהן ביז וואנען וועט איר ניט וועלן היטן מיינע געבאט און מיינע לערנונגען? . זעט, אז גאט האט אייך געגעבן דעם שבת, גיט ער אייך דערפאר אין זעקסטן טאג ברויט אויף צוויי טעג. זיצט איטלעכער ביי זיך; קיינער זאל ניט ארויסגיין פון זיין ארט אין זיבעטן טאג.
. און דאס פאלק האט גערוט אין זיבעטן טאג.
. און דאס הויז פון ישראל האט גערופן דעם נאמען דערפון מן; און עס איז געווען אזוי ווי קאריאנדערזאמען, ווייס; און דער טעם דערופן איז געווען אזוי ווי א פלעצל אויף האניק.
. און משה האט געזאגט דאס איז די זאך וואס גאט האט באפוילן אן עומר־פול דערפון זאל זיין פאר א היטונג אויף אייערע דור־דורות, כדי זיי זאלן זען דאס ברויט וואס איך האב אייך געגעבן עסן אין דער מדבר, ווען איך האב אייך ארויסגעצויגן פון לאנד מצרים.
. און משה האט געזאגט צו אהרנען נעם א קרוג, און טו אהין אריין אן עומר־פול מן, און שטעל עס אוועק פאר גאט, פאר א היטונג אויף אייערע דור־דורות. . אזוי ווי גאט האט באפוילן משהן, אזוי האט עס אהרן אוועקגעשטעלט פארן געזעץ, פאר א היטונג.
. און די קינדער פון ישראל האבן געגעסן דעם מן פערציק יאר, ביז זיי זיינען געקומען צו באוווינטן לאנד; זיי האבן געגעסן דעם מן ביז זיי זיינען געקומען צום ברעג פון לאנד כנען. . און אן עומר דאס איז א צענטל איפה.

. און די גאנצע עדה פון די קינדער פון ישראל האט געצויגן פון מדבר סין אויף זייערע ציונגען, לויט דעם מויל פון גאט, און זיי האבן גערוט אין רפידים; און עס איז ניט געווען קיין וואסער פארן פאלק צום טרינקען. . און דאס פאלק האט זיך געקריגט מיט משהן, און זיי האבן געזאגט גיט אונדז וואסער, מיר זאלן טרינקען. האט משה צו זיי געזאגט וואס קריגט איר זיך מיט מיר? וואס פרוווט איר גאט?
. און דאס פאלק האט דארטן געדארשט נאך וואסער, און דאס פאלק האט געמורמלט אקעגן משהן, און האט געזאגט נאך וואס גאר האסטו אונדז אויפגעבראכט פון מצרים, צו טייטן מיך און מיינע קינדער און מיינע פי דורך דארשט?
. האט משה געשריען צו גאט, אזוי צו זאגן וואס זאל איך טאן צו דעם דאזיקן פאלק? נאך א ביסל און זיי וועלן מיך פארשטיינען.
. האט גאט געזאגט צו משהן גיי פארויס פארן פאלק, און נעם מיט דיר פון די עלטסטע פון ישראל; און דיין שטעקן, וואס דו האסט מיט אים געשלאגן דעם טייך, נעם אין דיין האנט, און זאלסט גיין. . זע, איך וועל דארטן שטיין פאר דיר אויפן פעלז אין חורב; און זאלסט שלאגן דעם פעלז, און עס וועט ארויסגיין פון אים וואסער, און דאס פאלק וועט טרינקען. און משה האט אזוי געטאן פאר די אויגן פון די עלטסטע פון ישראל.
. און ער האט גערופן דעם נאמען פון דעם ארט מסה און מריבה, פון וועגן דעם קריגן זיך פון די קינדער פון ישראל, און פון וועגן זייער פרווון גאט, אזוי צו זאגן איז גאט פאראן צווישן אונדז אדער ניט?
. און עמלק איז געקומען, און האט מלחמה געהאלטן מיט ישראל אין רפידים. . האט משה געזאגט צו יהושוען קלייב אונדז אויס מענער, און גיי ארויס, האלט מלחמה מיט עמלק. מארגן וועל איך זיך שטעלן אויפן שפיץ בארג, מיט דעם שטעקן פון גאט אין מיין האנט.
. האט יהושוע געטאן אזוי ווי משה האט אים אנגעזאגט – מלחמה צו האלטן מיט עמלק. און משה, אהרן, און חור זיינען ארויפגעגאנגען אויפן שפיץ בארג. . און עס איז געווען, ווי משה האט אויפגעהויבן זיין האנט, אזוי האט גובר געווען ישראל, און ווי ער האט אראפגעלאזט זיין האנט, אזוי האט גובר געווען עמלק. . און משהס הענט זיינען געווארן שווער; האבן זיי גענומען א שטיין און אוועקגעלייגט אונטער אים, און ער האט זיך דערויף געזעצט. און אהרן און חור האבן אונטערגעלענט זיינע הענט, איינער פון דער זייט, און איינער פון דער אנדער זייט; און זיינע הענט זיינען געבליבן פעסט ביז זונאונטערגאנג. . און יהושוע האט פארשלאפט עמלק און זיין פאלק מיטן שארף פון שווערד.
. און גאט האט געזאגט צו משהן שרייב דאס אויף פאר א געדעכעניש אין א בוך, און טו עס אין די אויערן פון יהושוען, אז אויסמעקן וועל איך אויסמעקן דעם זכר פון עמלק, פון אונטערן הימל.
. און משה האט געבויט א מזבח, און האט גערופן זיין נאמען יהוה־נסי. און ער האט געזאגט פאר וואר, די האנט אויפן טראן פון יה! מלחמה איז ביי יהוה מיט עמלק פון דור צו דור.
יתרו
. און יתרו דער פריסטער פון מדין, משהס שווער, האט געהערט אלץ וואס גאט האט געטאן צו משהן, און צו זיין פאלק ישראל, ווי גאט האט ארויסגעצויגן ישראל פון מצרים. . האט יתרו, משהס שווער, גענומען צפורה, משהס ווייב, נאך דעם ווי ער האט זי געהאט אוועקגעשיקט, . און אירע צוויי זין, וואס דער נאמען פון איינעם איז געווען גרשום, ווייל ער האט געזאגט איך בין א פרעמדער אין א פרעמדן לאנד, . און דער נאמען פון אנדערן איז געווען אליעזר, ווייל ״דער גאט פון מיין פאטער איז מיר געווען צו הילף, און ער האט מיך מציל געווען פון פרעהס שווערד״. . און יתרו, משהס שווער, איז געקומען מיט זיינע זין און זיין ווייב צו משהן אין דעם מדבר וואס ער האט דארטן גערוט, ביים בארג פון גאט. . און ער האט געלאזט זאגן משהן איך דיין שווער יתרו קום צו דיר, און דיין ווייב, און אירע צוויי זין מיט איר.
. איז משה ארויסגעגאנגען אנטקעגן זיין שווער, און ער האט זיך געבוקט, און האט אים געקושט, און זיי האבן איינער דעם אנדערן געפרעגט אויף פריד, און זיי זיינען אריינגעגאנגען אין געצעלט. . און משה האט דערציילט זיין שווער אלץ וואס גאט האט געטאן צו פרעהן און צו מצרים פון וועגן ישראל, אלדי מאטערניש וואס זיי האט געטראפן אויפן וועג, און ווי גאט האט זיי מציל געווען.
. האט זיך יתרו געפרייט איבער אלעם גוטן וואס גאט האט געטאן צו ישראל, וואס ער האט זיי מציל געווען פון דער האנט פון מצרים. . און יתרו האט געזאגט געלויבט איז יהוה וואס האט אייך מציל געווען פון דער האנט פון מצרים, און פון דער האנט פון פרעהן; וואס ער האט מציל געווען דאס פאלק פון אונטער דער האנט פון מצרים. . אצונד ווייס איך, אז יהוה איז גרעסער פון אלע געטער, ווארום דערפאר וואס זיי האבן געמוטוויליקט איז דאס געקומען אויף זיי.
. און יתרו, משהס שווער, האט געבראכט א בראנדאפפער און שלאכטאפפער צו גאט; און אהרן און אלע עלטסטע פון ישראל זיינען געקומען עסן ברויט מיט משהס שווער פאר גאט.
. און עס איז געווען אויף מארגן, האט זיך משה געזעצט משפטן דאס פאלק, און דאס פאלק איז געשטאנען פאר משהן פונעם פרימארגן ביזן אוונט. . האט משהס שווער צוגעזען אלץ וואס ער טוט מיט דעם פאלק, און ער האט געזאגט וואס איז די דאזיקע זאך וואס דו טוסט מיט דעם פאלק? פאר וואס זיצסט דו אליין, און דאס גאנצע פאלק שטייט פאר דיר פון פרימארגן ביז אוונט?
. האט משה געזאגט צו זיין שווער ווייל דאס פאלק קומט צו מיר פרעגן ביי גאט; . אז זיי האבן א זאך, קומט זי פאר מיר, און איך משפט צווישן א מאן און צווישן זיין חבר, און מאך וויסן די געזעצן פון גאט און זיינע לערנונגען.
. האט משהס שווער צו אים געזאגט ניט גוט איז די זאך וואס דו טוסט. . מיד וועסטו מיד ווערן, אי דו, אי דאסדאזיקע פאלק וואס מיט דיר, ווייל די זאך איז צו שווער פאר דיר; קענסט עס ניט טאן אליין. . אצונד הער צו מיין קול; איך וועל דיר אן עצה געבן, און גאט וועט זיין מיט דיר זיי דו דעם פאלק פאר גאט, און דו זאלסט ברענגען די זאכן צו גאט. . און זאלסט זיי קלאר מאכן די געזעצן און די לערנונגען, און זיי מאכן וויסן דעם וועג וואס זיי זאלן אין אים גיין, און די טוונג וואס זיי זאלן טאן. . און דו זאלסט זען פון גאנצן פאלק טויגלעכע מענטשן, גאטספארכטיקע, אמתע מענטשן, וואס האבן פיינט גייציקייט, און זאלסט זיי מאכן איבער זיי פאר עלטסטע פון טויזנט, עלטסטע פון הונדערט, עלטסטע פון פופציק, און עלטסטע פון צען. . און זיי זאלן משפטן דאס פאלק צו יעטוועדער צייט; און עס וועט זיין, יעטוועדער גרויסע זאך וועלן זיי ברענגען צו דיר, און יעטוועדער קליינע זאך וועלן זיי אליין משפטן, און זיי וועלן דיר פארגרינגערן, און מיטטראגן מיט דיר. . אויב דו וועסט טאן די דאזיקע זאך, און גאט וועט דיר אזוי הייסן, וועסטו קענען באשטיין, און אויך דאסדאזיקע גאנצע פאלק וועט גיין אהיים אין שלום.
. האט משה צוגעהערט צו דעם קול פון זיין שווער, און ער האט געטאן אלץ וואס ער האט געזאגט. . און משה האט אויסגעקליבן טויגלעכע מענטשן פון גאנץ ישראל, און האט זיי געמאכט פאר הויפטלייט איבערן פאלק, פאר עלטסטע פון טויזנט, עלטסטע פון הונדערט, עלטסטע פון פופציק, און עלטסטע פון צען. . און זיי האבן געמשפט דאס פאלק צו יעטוועדער צייט; א שווערע זאך האבן זיי געבראכט צו משהן, און יעטוועדער קליינע זאך האבן זיי אליין געמשפט.
. און משה האט ארויסבאלייט זיין שווער, און ער איז זיך אוועקגעגאנגען אין זיין לאנד.

. אין דריטן חודש נאכן ארויסגיין פון די קינדער פון ישראל פון לאנד מצרים, אין דעם דאזיקן טאג, זיינען זיי אנגעקומען אין מדבר סיני. . און אז זיי האבן געצויגן פון רפידים, און זיינען געקומען אין מדבר סיני, האבן זיי גערוט אין מדבר; און ישראל האט דארטן גערוט אקעגן בארג.
. און משה איז ארויפגעגאנגען צו גאט, און גאט האט גערופן צו אים פון בארג, אזוי צו זאגן אזוי זאלסטו זאגן צום הויז פון יעקב, און דערציילן די קינדער פון ישראל . איר האט געזען וואס איך האב געטאן צו מצרים, און ווי איך האב אייך געטראגן אויף אדלערפליגלען, און האב אייך געבראכט צו מיר. . און אצונד, אויב צוהערן וועט איר צוהערן צו מיין קול, און איר וועט היטן מיין בונד, וועט איר זיין מיין באזונדער אייגנס פון צווישן אלע אומות; ווארום צו מיר געהערט די גאנצע ערד. . און איר וועט מיר זיין א קיניגרייך פון כהנים, און א הייליק פאלק. דאס זיינען די ווערטער וואס דו זאלסט רעדן צו די קינדער פון ישראל.
. און משה איז געקומען און האט צונויפגערופן די עלטסטע פון פאלק, און ער האט פאר זיי געלייגט אלע די דאזיקע ווערטער וואס גאט האט אים באפוילן. . האט געענטפערט דאס גאנצע פאלק אין איינעם און געזאגט אלץ וואס גאט האט גערעדט, וועלן מיר טאן. און משה האט צוריקגעבראכט די ווערטער פון פאלק צו גאט.
. און גאט האט געזאגט צו משהן זע, איך קום צו דיר אין א געדיכטן וואלקן, כדי דאס פאלק זאל הערן ווי איך רעד מיט דיר, און אויך אין דיר זאלן זיי גלויבן אויף אייביק. און משה האט דערציילט די ווערטער פון פאלק צו גאט.
. און גאט האט געזאגט צו משהן גיי צום פאלק, און זאלסט זיי הייליקן היינט און מארגן, און זיי זאלן וואשן זייערע קליידער; . און זיי זאלן זיין אנגעברייט אויפן דריטן טאג, ווארום אויפן דריטן טאג וועט גאט אראפנידערן פאר די אויגן פון גאנצן פאלק אויפן בארג סיני. . און זאלסט אפגרענעצן דאס פאלק רונד ארום, אזוי צו זאגן היט אייך ארויפצוגיין אויפן בארג, אדער זיך אנרירן אן זיין ברעג. איטלעכער וואס רירט זיך אן אן דעם בארג זאל טייטן געטייט ווערן; . א האנט זאל זיך ניט אנרירן אן אים, נייערט פארשטיינען זאל ער פארשטיינט ווערן, אדער שיסן זאל ער געשאסן ווערן; סיי א בהמה, סיי א מענטש, זאל ער ניט בלייבן לעבן. ערשט אז דער הארן גיט אן אויסגעצויגענעם בלאז, מעגן זיי ארויפגיין אויפן בארג.
. האט משה אראפגענידערט פון בארג צום פאלק, און האט געהייליקט דאס פאלק, און זיי האבן געוואשן זייערע קליידער. . און ער האט געזאגט צום פאלק זייט אנגעברייט אויפן דריטן טאג; איר זאלט ניט גענענען צו א פרוי.
. און עס איז געווען אויפן דריטן טאג, ווי עס איז געווארן פרימארגן, אזוי זיינען געווארן דונערן און בליצן, און א שווערער וואלקן אויפן בארג, און דער קול פון שופר איז געווען זייער שטארק, און דאס גאנצע פאלק וואס אין לאגער האט געציטערט. . און משה האט ארויסגעפירט דאס פאלק פון לאגער גאט אנטקעגן, און זיי האבן זיך געשטעלט אונטערן בארג. . און דער בארג סיני איז געווען אין גאנצן אין רויך, פון וועגן וואס גאט האט אראפגענידערט אויף אים מיט פייער; און זיין רויך איז אויפגעגאנגען אזוי ווי דער רויך פון א קאלכאויוון, און דער גאנצער בארג האט זייער געציטערט. . און דער קול פון שופר איז געווארן אלץ שטארקער און שטארקער; משה האט גערעדט, און גאט האט אים געענטפערט אויפן קול. . און גאט האט אראפגענידערט אויפן בארג סיני, אויפן שפיץ בארג, און גאט האט גערופן משהן אויפן שפיץ בארג, און משה איז ארויפגעגאנגען. . און גאט האט געזאגט צו משהן נידער אראפ, ווארן דאס פאלק; זיי וועלן זיך חלילה דורכרייסן צו גאט צו קוקן, און עס וועלן פאלן פון זיי א סך. . און אויך די כהנים וואס גענענען צו גאט, זאלן זיך הייליקן, כדי גאט זאל ניט מאכן א בראך צווישן זיי. . האט משה געזאגט צו גאט דאס פאלק קען ניט ארויפגיין אויפן בארג סיני, ווארום דו האסט דאך אונדז אנגעזאגט, אזוי צו זאגן גרענעץ אפ דעם בארג, און זאלסט אים הייליקן. . האט גאט צו אים געזאגט גיי נידער אראפ, און זאלסט ארויפקומען, דו, און אהרן מיט דיר; אבער די כהנים און דאס פאלק זאלן זיך ניט דורכרייסן ארויפצוגיין צו גאט, כדי ער זאל ניט מאכן א בראך צווישן זיי.
. האט משה אראפגענידערט צום פאלק, און זיי געזאגט.

. און גאט האט גערעדט אלע די דאזיקע ווערטער, אזוי צו זאגן . איך בין יהוה דיין גאט, וואס האט דיך ארויסגעצויגן פון לאנד מצרים, פון דעם הויז פון קנעכטשאפט.
. זאלסט ניט האבן אנדערע געטער פאר מיין פנים. . זאלסט דיר ניט מאכן א געשניץ, אדער א שום געשטאלט פון וואס אין הימל אויבן, אדער וואס אויף דער ערד אונטן, אדער וואס אין וואסער אונטער דער ערד. . זאלסט זיך ניט בוקן צו זיי, און זאלסט זיי ניט דינען; ווארום איך יהוה דיין גאט בין א צערנדיקער גאט, וואס רעכן זיך פאר די זינד פון די פאטערס מיט די קינדער, מיטן דריטן און מיטן פירטן דור פון די וואס האבן מיך פיינט, . און טו חסד מיטן טויזנטסטן גליד פון די וואס האבן מיך ליב, און פון די וואס היטן מיינע געבאט.
. זאלסט ניט ארויפברענגען דעם נאמען פון יהוה דיין גאט צום פאלשן, ווארום יהוה שענקט ניט דעם וואס ברענגט ארויף זיין נאמען צום פאלשן.
. געדענק דעם טאג פון שבת, אים צו האלטן הייליק. . זעקס טעג זאלסטו ארבעטן, און טאן אלע דיינע מלאכות; . אבער דער זיבעטער טאג איז שבת צו יהוה דיין גאט, זאלסטו ניט טאן קיין מלאכה, דו, און דיין זון, און דיין טאכטער, דיין קנעכט, און דיין דינסט, און דיין בהמה, און דיין פרעמדער וואס אין דיינע טויערן. . ווארום זעקס טעג האט גאט געמאכט דעם הימל און די ערד, דעם ים, און אלץ וואס אין זיי, און אויפן זיבעטן טאג האט ער גערוט; דרום האט גאט געבענטשט דעם טאג פון שבת, און האט אים געהייליקט.
. האלט אין כבוד דיין פאטער און דיין מוטער, כדי דיינע טעג זאלן זיך לענגערן אויף דער ערד וואס יהוה דיין גאט גיט דיר. . זאלסט ניט הרגען. זאלסט ניט מזנה זיין. זאלסט ניט גנבען. זאלסט ניט זאגן אויף דיין חבר פאלשע עדות.
. זאלסט ניט גלוסטן דיין חברס הויז; זאלסט ניט גלוסטן דיין חברס ווייב, אדער זיין קנעכט, אדער זיין דינסט, אדער זיין אקס, אדער זיין אייזל, אדער וואס נאר עס איז דיין חברס.
. און דאס גאנצע פאלק האט בייגעוווינט די דונערן, און די פלאמען, און דעם קול פון שופר, און דעם רויכיקן בארג; און ווי דאס פאלק האט עס געזען, אזוי האבן זיי געציטערט, און זיינען געשטאנען פון דער ווייטן. . און זיי האבן געזאגט צו משהן רעד דו צו אונדז, און מיר וועלן הערן, און זאל ניט רעדן צו אונדז גאט; מיר וועלן חלילה שטארבן.
. האט משה געזאגט צום פאלק איר זאלט ניט מורא האבן, ווארום כדי אייך צו פרווון איז גאט געקומען, און כדי זיין מורא זאל זיין פאר אייער פנים, אז איר זאלט ניט זינדיקן. . איז דאס פאלק געשטאנען פון דער ווייטן, און משה האט גענענט צו דעם נעבל וואס דארטן איז געווען גאט.
. און גאט האט געזאגט צו משהן אזוי זאלסטו זאגן צו די קינדער פון ישראל איר האט געזען אז פון הימל האב איך גערעדט צו אייך. . איר זאלט ניט מאכן לעבן מיר געטער פון זילבער, און געטער פון גאלד זאלט איר אייך ניט מאכן. . א מזבח פון ערד זאלסטו מיר מאכן, און שלאכטן אויף אים דיינע בראנדאפפער און דיינע פרידאפפער, דיינע שאפ און דיינע רינדער; אין יעטוועדער ארט ווו איך וועל מאכן דערמאנען מיין נאמען, וועל איך קומען צו דיר, און וועל דיך בענטשן. . און אויב א מזבח פון שטיינער וועסטו מיר מאכן, זאלסטו זיי ניט בויען געהאקטע, ווארום דיין האקאייזן האסטו אויפגעהויבן דערויף, און האסט עס פארשוועכט. . און זאלסט ניט ארויפגיין מיט טרעפ אויף מיין מזבח, כדי זיין נאקעטקייט זאל ניט אנטפלעקט ווערן אויף אים.
משפטים
. און דאס זיינען די געזעצן וואס דו זאלסט לייגן פאר זיי . אז דו וועסט קויפן א אידישן קנעכט, זאל ער זעקס יאר דינען, און אויפן זיבעטן זאל ער ארויסגיין פריי אומזיסט. . אויב ער איז אליין געקומען, זאל ער אליין ארויסגיין; אויב ער איז א באווייבטער, זאל זיין ווייב ארויסגיין מיט אים. . אויב זיין האר וועט אים געבן א ווייב, און זי וועט אים געבערן זין אדער טעכטער, זאל די ווייב מיט אירע קינדער געהערן צו איר האר, און ער זאל ארויסגיין אליין. . און אויב זאגן וועט זאגן דער קנעכט איך האב ליב מיין האר, מיין ווייב, און מיינע קינדער, איך וויל ניט ארויסגיין פריי; . זאל זיין האר אים מאכן גענענען צו גאט, און אים מאכן גענענען צום טיר, אדער צום ביישטידל, און זיין האר זאל דורכאלן זיין אויער מיט אן אל; און ער זאל אים דינען אויף שטענדיק.
. און אז א מאן וועט פארקויפן זיין טאכטער פאר א דינסט, זאל זי ניט ארויסגיין אזוי ווי עס גייען ארויס די קנעכט. . אויב זי געפעלט ניט אין די אויגן פון איר האר, וואס האט זי געהאט באשטימט פאר זיך, זאל ער זי לאזן אויסלייזן; ער זאל ניט געוועלטיקן זי צו פארקויפן צו פרעמדע מענטשן, ווען ער פעלשט אן איר. . און אויב ער וועט זי באשטימען פאר זיין זון, זאל ער טאן צו איר אזוי ווי דער שטייגער מיט טעכטער. . אויב ער וועט זיך נעמען אן אנדערע, זאל ער איר שפייז, איר קליידונג, און איר ווייברעכט, ניט מינערן. . און אויב ער וועט איר ניט טאן די דאזיקע דריי זאכן, זאל זי ארויסגיין אומזיסט, אן געלט.
. דער וואס שלאגט א מענטשן און ער שטארבט, זאל טייטן געטייט ווערן. . אבער דער וואס האט ניט געמיינט, נאר גאט האט עס אונטערגעשיקט אונטער זיין האנט, וועל איך דיר מאכן אן ארט וואס ער זאל אהין אנטרינען.
. און אז א מאן וועט מוטוויליק קומען אויף זיין חבר, אים צו הרגען מיט ליסטיקייט, זאלסטו פון מיין מזבח אים אראפנעמען צו שטארבן.
. און דער וואס שלאגט זיין פאטער, אדער זיין מוטער, זאל טייטן געטייט ווערן.
. און דער וואס גנבעט א מענטשן און פארקויפט אים, אדער ער ווערט געפונען אין זיין האנט, זאל טייטן געטייט ווערן.
. און דער וואס שילט זיין פאטער, אדער זיין מוטער, זאל טייטן געטייט ווערן.
. און אז מענטשן וועלן זיך קריגן, און איינער וועט שלאגן דעם אנדערן מיט א שטיין, אדער מיטן פויסט, און ער וועט ניט שטארבן, נאר ער וועט זיך אוועקלייגן אין בעט, . איז, אויב ער וועט אויפשטיין און ארומגיין דרויסן אויף זיין שטעקן, זאל דער שלעגער זיין פריי; נאר פאר זיין זיצן ליידיק מוז ער באצאלן, און אויסהיילן מוז ער אים לאזן אויסהיילן.
. און אז א מאן וועט שלאגן זיין קנעכט, אדער זיין דינסט, מיט א שטעקן, און ער וועט שטארבן אונטער זיין האנט, זאל ער שטראפן באשטראפט ווערן.
. אויב אבער ער וועט זיך האלטן א טאג אדער צוויי טעג, זאל ער ניט באשטראפט ווערן; ווארום דאס איז זיין געלט.
. און אז מענער וועלן זיך ראנגלען, און וועלן אנשטויסן א טראגעדיקע פרוי, און אירע קינדער וועלן ארויסגיין, אבער קיין אומגליק וועט ניט געשען, זאל קנסען געקנסעט ווערן דער שולדיקער , לויט ווי דער פרויס מאן וועט אויף אים ארויפלייגן, און ער זאל עס געבן פאר די דיינים. . אויב אבער אן אומגליק וועט געשען, זאלסטו געבן א נפש פאר א נפש. . אן אויג פאר אן אויג, א צאן פאר א צאן, א האנט פאר א האנט, א פוס פאר א פוס. . א ברען פאר א ברען, א ווונד פאר א ווונד, א בייל פאר א בייל.
. און אז א מאן וועט שלאגן דאס אויג פון זיין קנעכט, אדער דאס אויג פון זיין דינסט, און וועט עס איבערפירן, זאל ער אים ארויסלאזן פריי פאר זיין אויג. . און אז ער וועט אויסהאקן א צאן פון זיין קנעכט, אדער א צאן פון זיין דינסט, זאל ער אים ארויסלאזן פריי פאר זיין צאן.
. און אז אן אקס וועט שטויסן א מאן אדער א פרוי, און זיי וועלן שטארבן, זאל פארשטיינען פארשטיינט ווערן דער אקס, און זיין פלייש זאל ניט געגעסן ווערן; און דער בעל־הבית פון אקס איז פריי. . אויב אבער ער איז א שטויסיקער אקס פון נעכטן־אייערנעכטן, און זיין בעל־הבית איז געווארנט געווארן, און האט אים ניט געהיט, און ער וועט טייטן א מאן אדער א פרוי, זאל פארשטיינט ווערן דער אקס, און אויך זיין בעל־הבית זאל געטייט ווערן. . אויב אן אויסלייז וועט ארויפגעלייגט ווערן אויף אים, זאל ער געבן פארן אויסקויף פון זיין נפש ווי פיל עס וועט ארויפגעלייגט ווערן אויף אים. . סיי ער וועט שטויסן א יינגל, סיי ער וועט שטויסן א מיידל, זאל אזוי ווי דערדאזיקער משפט געטאן ווערן צו אים. . אויב דער אקס וועט שטויסן א קנעכט אדער א דינסט, זאל ער געבן זיין האר דרייסיק שקל זילבער, און דער אקס זאל פארשטיינט ווערן.
. און אז א מאן וועט עפענען א גרוב, אדער אז א מאן וועט גראבן א גרוב, און וועט זי ניט צודעקן, און אהין וועט אריינפאלן אן אקס אדער אן אייזל, . זאל דער בעל־הבית פון דער גרוב באצאלן; געלט זאל ער אומקערן צו זייער בעל־הבית, און די טויטע בהמה זאל געהערן צו אים.
. און אז א מאנס אקס וועט שעדיקן דעם אקס פון זיין חבר, און ער וועט אוועקפאלן, זאלן זיי פארקויפן דעם לעבעדיקן אקס, און זיך צעטיילן מיטן געלט; און אויך מיטן טויטן זאלן זיי זיך צעטיילן. . אויב עס איז באוווסט, אז ער איז א שטויסיקער אקס פון לאנג אן, און זיין בעל־הבית האט אים ניט געהיט, זאל ער צאלן באצאלן אן אקס פארן אקס, און דער טויטער זאל געהערן צו אים.
. אז א מאן וועט גנבען אן אקס אדער א שעפס, און וועט אים שעכטן, אדער ער וועט אים פארקויפן, זאל ער באצאלן פינף רינדער פארן אקס, און פיר שאפ פארן שעפס.

. אז א גנב וועט געכאפט ווערן ביי אן איינברעכונג, און וועט קריגן געשלאגן און וועט שטארבן, איז ניטא פאר אים קיין בלוטשולד. . אויב אבער די זון איז אויפגעגאנגען איבער אים, איז דא פאר אים בלוטשולד.
באצאלן מוז ער באצאלן; אויב ער האט ניט, זאל ער פארקויפט ווערן פאר זיין גנבה. . אויב געפונען וועט געפונען ווערן די גנבה אין זיין האנט א לעבעדיקע, סיי אן אקס, סיי אן אייזל, סיי א שעפס, זאל ער באצאלן טאפל.
. אז א מאן וועט לאזן אפעסן א פעלד אדער א וויינגארטן, און וועט ארויסלאזן זיין בהמה, און זי וועט אפעסן אין אן אנדערנס פעלד, זאל ער מיט דעם בעסטן פון זיין פעלד, און מיט דעם בעסטן פון זיין וויינגארטן באצאלן.
. אז א פייער וועט ארויסגיין, און וועט אנטרעפן דערנער, און עס וועט פארצערט ווערן א סטויג, אדער שטייענדיקע תבואה, אדער א פעלד, זאל צאלן באצאלן דער וואס האט אנגעצונדן די שרפה.
. אז א מאן וועט געבן זיין חבר געלט אדער זאכן צום היטן, און עס וועט געגנבעט ווערן פון דעם מאנס הויז, אויב דער גנב וועט געפונען ווערן, זאל ער באצאלן טאפל; . אויב דער גנב וועט ניט געפונען ווערן, זאל דער בעל־הבית פון הויז גענענען צו גאט צי ער האט ניט אויסגעשטרעקט זיין האנט אויף זיין חברס האב. . ביי איטלעכן חשד פון אומערלעכקייט, וועגן אן אקס, וועגן אן אייזל, וועגן א שעפס, וועגן א קלייד, וועגן וואסער עס איז פארלארענער זאך, וואס יענער זאגט, אז דאס איז עס, זאל די זאך פון ביידן קומען פאר גאט; דער וועמען גאט וועט מאכן שולדיק, זאל באצאלן זיין חבר טאפל.
. אז א מאן וועט געבן זיין חבר אן אייזל, אדער אן אקס, אדער א שעפס, אדער וואסער עס איז בהמה צום היטן, און זי וועט אוועקפאלן, אדער געשעדיקט ווערן, אדער געפאנגען ווערן, ווען קיינער זעט ניט, . זאל א שבועה פון גאט זיין צווישן זיי ביידן, אויב ער האט ניט אויסגעשטרעקט זיין האנט אויף זיין חברס האב; און איר בעל־הבית זאל עס אננעמען, און ער דארף ניט באצאלן. . אויב אבער גנבען איז זי געגנבעט געווארן פון אים, מוז ער באצאלן איר בעל־הבית. . אויב פארצוקן איז זי פארצוקט געווארן, זאל ער ברענגען פון איר צום עדות; פאר א פארצוקטער דארף ער ניט באצאלן.
. און אז א מאן וועט בארגן א בהמה פון זיין חבר, און זי וועט געשעדיקט ווערן, אדער אוועקפאלן – איז איר בעל־הבית ניט מיט איר, מוז ער צאלן באצאלן. . אויב איר בעל־הבית איז מיט איר, דארף ער ניט באצאלן. אויב זי איז א געדונגענע, גייט דאס אריין אין איר לוין.
. און אז א מאן וועט פארפירן א יונגפרוי וואס איז ניט פארקנסט, און וועט ליגן מיט איר, זאל ער מיט נדן זי מאכן פאר זיין ווייב. . אויב איר פאטער וועט זי אים ניט וועלן געבן, זאל ער באצאלן געלט לויט דעם נדן פון יונגפרויען.
. א מכשפה זאלסטו ניט לאזן לעבן.
. איטלעכער וואס ליגט מיט א בהמה זאל טייטן געטייט ווערן.
. דער וואס שלאכט צו געטער, אחוץ צו יהוה אליין, זאל ווערן חרם.
. און א פרעמדן זאלסטו ניט קריוודען, און זאלסט אים ניט דריקן, ווארום פרעמדע זייט איר געווען אין לאנד מצרים.
. אן אלמנה און א יתום זאלט איר ניט פייניקן. . אויב פייניקן וועסטו אים פייניקן, איז, ווי נאר ער וועט שרייען צו מיר, וועל איך זיכער צוהערן זיין געשריי. . און מיין צארן וועט גרימען, און איך וועל אייך הרגען מיטן שווערד, און אייערע ווייבער וועלן זיין אלמנות, און אייערע קינדער יתומים.
. אז דו וועסט געלט לייען מיין פאלק, דעם ארימאן ביי דיר, זאלסטו ניט זיין צו אים ווי א בעל־חוב; איר זאלט ניט ארויפלייגן אויף אים צינזן.
. אז דו וועסט נעמען אין משכון דיין חברס קלייד, זאלסטו עס אים אומקערן איידער די זון גייט אונטער; . ווארום דאס איז זיין איינציקער צודעק, דאס איז זיין קלייד פאר זיין לייב; אין וואס וועט ער שלאפן? איז, אז ער וועט שרייען צו מיר, וועל איך צוהערן, ווארום איך בין לייטזעליק.
. גאט זאלסטו ניט שילטן, און א פירשט אין דיין פאלק זאלסטו ניט פלוכן.
. די גאב פון דיין פולקייט און דיין שפע זאלסטו ניט שפעטיקן.
דעם בכור פון דיינע זין זאלסטו אפגעבן צו מיר. . דעס גלייכן זאלסטו טאן מיט דיין אקס, מיט דיינע שאפ; זיבן טעג זאל עס זיין ביי זיין מוטער, אויפן אכטן טאג זאלט איר עס אפגעבן צו מיר.
. און הייליקע מענטשן זאלט איר מיר זיין, און פלייש פון א פארצוקטער אויפן פעלד זאלט איר ניט עסן; פארן הונט זאלט איר עס אוועקווארפן.

. זאלסט ניט ארויסלאזן א פאלשן קלאנג; זאלסט ניט מאכן איין האנט מיט דעם רשע צו זיין אן עדות אויף אומרעכט. . זאלסט ניט נאכגיין נאך א רבים צום בייזן; און אין א קריג זאלסטו ניט עדות זאגן כדי זיך צו נייגן נאך א רבים צו פארדרייען. . און אן ארימאן זאלסטו ניט שאנעווען אין זיין קריג.
. אז דו וועסט טרעפן דיין שונאס אקס, אדער זיין אייזל, בלאנדזשענדיק, זאלסטו אומקערן אים אומקערן צו אים.
. אז דו וועסט זען דיין שונאס אייזל ליגן אונטער זיין משא, זאלסטו זיך אפהאלטן פון איבערלאזן צו אים; אפבינדן זאלסטו אפבינדן אין איינעם מיט אים.
. זאלסט ניט פארדרייען דאס רעכט פון דיין אביון אין זיין קריג. . פון א פאלשן פסק זאלסטו זיך דערווייטערן, און אן אומשולדיקן און גערעכטן זאלסטו ניט הרגען; ווארום איך וועל ניט לאזן בלייבן גערעכט דעם שולדיקן. . און שוחד זאלסטו ניט נעמען, ווארום שוחד מאכט בלינד זעעדיקע, און פארדרייט די ווערטער פון גערעכטע.
. און א פרעמדן זאלסטו ניט דריקן, ווארום איר ווייסט דאס געמיט פון דעם פרעמדן, ווייל פרעמדע זייט איר געווען אין לאנד מצרים.
. און זעקס יאר זאלסטו זייען דיין לאנד, און איינזאמלען איר תבואה; . אבער דאס זיבעטע יאר זאלסטו עס פארלאזן און עס איבערלאזן פריי, כדי די אביונים פון דיין פאלק זאלן עסן; און וואס בלייבט פון זיי, זאל עסן די חיה פון פעלד. דעס גלייכן זאלסטו טאן מיט דיין וויינגארטן, מיט דיין איילבערטגארטן.
. זעקס טעג זאלסטו טאן דיינע ארבעט, און אויפן זיבעטן טאג זאלסטו רוען, כדי עס זאל רוען דיין אקס און דיין אייזל, און עס זאל אפעטעמען דער זון פון דיין דינסט, און דער פרעמדער.
. און אין אלץ, וואס איך האב אייך אנגעזאגט, זאלט איר זיין אפגעהיט; און דעם נאמען פון פרעמדע געטער זאלט איר ניט דערמאנען; עס זאל פון דיין מויל ניט געהערט ווערן.
. דריי מאל אין יאר זאלסטו האלטן א יום־טוב צו מיר. . דעם יום־טוב פון מצות זאלסטו היטן זיבן טעג זאלסטו עסן מצות, אזוי ווי איך האב דיר באפוילן, צו דער געשטעלטער צייט אין חודש אביב ווארום אין אים ביסטו ארויסגעגאנגען פון מצרים; און מע זאל זיך ניט ווייזן פאר מיר מיט ליידיקן; . און דעם יום־טוב פון שניט, פון די ערשטפרוכט פון דיינע ארבעט, פון וואס דו וועסט פארזייען אין פעלד; און דעם יום־טוב פון איינזאמלונג ביים אויסלאז פון יאר, ווען דו זאמלסט איין דיינע ארבעט פון פעלד. . דריי מאל אין יאר זאלן אלע דיינע מאנספארשוינען זיך ווייזן פאר דעם האר, גאט.
. זאלסט ניט מקריב זיין מיט געזייערטן ברויט דאס בלוט פון מיין שלאכטאפפער; און דאס אפפערפעטס פון מיין יום־טוב זאל ניט איבערנעכטיקן ביז אין דער פרי.
. די ערשט פריצייטיקע פון דיין ערד זאלסטו ברענגען אין הויז פון יהוה דיין גאט.
זאלסט ניט קאכן א ציקעלע אין זיין מוטערס מילך.
. זע, איך שיק דיר פארויס א מלאך, דיך צו היטן אויפן וועג, און דיך צו ברענגען צו דעם ארט וואס איך האב אנגעברייט. . היט דיך פאר אים, און הער צו זיין קול; זאלסט ניט ווידערשפעניקן אן אים, . ווארום ער וועט ניט פארגעבן אייער פארברעך, ווייל מיין נאמען איז אין אים. אבער אויב צוהערן וועסטו צוהערן צו זיין קול, און וועסט טאן אלץ וואס איך רעד, וועל איך פיינטן דיינע פיינט, און דריקן דיינע דריקער. . ווארום מיין מלאך וועט גיין דיר פארויס, און ער וועט דיך ברענגען צו דעם אמורי, און דעם חתי, און דעם פרזי, און דעם כנעני, דעם חוי, און דעם יבוסי; און איך וועל זיי פארטיליקן. . זאלסט זיך ניט בוקן צו זייערע געטער, און זאלסט זיי ניט דינען, און זאלסט ניט טאן אזוי ווי זייערע מעשים; נייערט צעשטערן זאלסטו זיי צעשטערן, און צעברעכן זאסלטו צעברעכן זייערע זיילשטיינער. . און איר זאלט דינען יהוה אייער גאט, און ער וועט בענטשן דיין ברויט און דיין וואסער; און איך וועל אפטאן קראנקשאפט פון צווישן דיר. . עס וועט ניט זיין א פארווארפערין אדער אן עקרה אין דיין לאנד; די צאל פון דיינע טעג וועל איך אויספילן. . מיין אימה וועל איך שיקן דיר פארויס, און וועל פארטומלען אל דאס פאלק וואס דו וועסט קומען צווישן זיי, און איך וועל קערן אלע דיינע פיינט מיטן נאקן צו דיר. . און איך וועל שיקן דיר פארויס די הארנבין, און זי וועט פארטרייבן דעם חוי, דעם כנעני, און דעם חתי, פון פאר דיר. . איך וועל זיי ניט פארטרייבן פון פאר דיר אין איין יאר, טאמער וועט דאס לאנד ווערן א וויסטעניש און עס וועט זיך מערן אויף דיר די חיה פון פעלד. . ביסלעכביסלעכווייז וועל איך זיי פארטרייבן פון פאר דיר, ביז וואנען דו וועסט זיך פרוכפערן, און וועסט ארבן דאס לאנד. . און איך וועל מאכן דיין געמארק פון ים־סוף און ביז דעם ים פון די פלשתים, און פון מדבר ביזן טייך; ווארום איך וועל געבן אין אייער האנט די באוווינער פון לאנד, און וועסט זיי פארטרייבן פון פאר דיר. . זאלסט ניט שליסן א בונד זיי און זייערע געטער. . זיי זאלן ניט זיצן אין דיין לאנד, כדי זיי זאלן דיך ניט מאכן זינדיקן צו מיר, אז דו וועסט דינען זייערע געטער; ווארום דאס וועט דיר זיין פאר א שטרויכלונג.

. און צו משהן האט ער געזאגט גיי ארויף צו גאט, דו, און אהרן, נדב, און אביהוא, און זיבעציק פון די עלטסטע פון ישראל, און איר זאלט זיך בוקן פון דער ווייטן. . און משה אליין זאל גענענען צו גאט; אבער זיי זאלן ניט גענענען. און דאס פאלק זאל ניט ארויפגיין מיט אים.
. איז משה געקומען, און האט דערציילט דעם פאלק אלע ווערטער פון גאט, און אלע געזעצן; און דאס גאנצע פאלק האט געענטפערט מיט איין קול, און געזאגט אלע ווערטער וואס גאט האט גערעדט וועלן מיר טאן.
. און משה האט פארשריבן אלע ווערטער פון גאט, און ער האט זיך געפעדערט אין דער פרי, און האט געבויט א מזבח אונטערן בארג, און צוועלף זיילשטיינער אקעגן די צוועלף שבטים פון ישראל. . און ער האט געשיקט די יונגע לייט פון די קינדער פון ישראל, און זיי האבן אויפגעבראכט בראנדאפפער און געשלאכט אקסן פרידאפפער צו גאט. . און משה האט גענומען העלפט פון דעם בלוט, און אריינגעטאן אין בעקנס, און העלפט פון דעם בלוט האט ער געשפרענגט אויפן מזבח. . און ער האט גענומען דאס בוך פון בונד, און געלייענט אין די אויערן פון פאלק; און זיי האבן געזאגט אלץ וואס גאט האט גערעדט וועלן מיר טאן און געהארכן. . און משה האט גענומען דאס בלוט, און האט געשפרענגט אויפן פאלק, און האט געזאגט אט איז דאס בלוט פון דעם בונד וואס גאט האט געשלאסן מיט אייך אויף אלע די דאזיקע ווערטער.
. און משה, און אהרן, נדב, און אביהוא, און זיבעציק פון די עלטסטע פון ישראל, זיינען ארויפגעגאנגען; . און זיי האבן געזען דעם גאט פון ישראל; און אונטער זיינע פיס איז געווען אזוי ווי א פלאסטערווערק פון סאפירשטיין, און אזוי ווי דער הימל אליין אין לויטערקייט. . און אויף די אדללייט פון די קינדער פון ישראל האט ער ניט אויסגעשטרעקט זיין האנט; און זיי האבן געזען גאט, און האבן געגעסן און געטרונקען.
. און גאט האט געזאגט צו משהן קום ארויף צו מיר אויפן בארג, און זיי דארטן, און איך וועל דיר געבן די שטיינערנע לוחות מיט דער תורה און דעם געבאט וואס איך האב אויפגעשריבן זיי צו לערנען.
. איז אויפגעשטאנען משה, און זיין באדינער יהושוע, און משה איז ארויפגעגאנגען אויפן בארג פון גאט. . און צו די עלטסטע האט ער געזאגט הארט דא אויף אונדז, ביז וואנען מיר וועלן זיך אומקערן צו אייך. און אט זיינען אהרן און חור מיט אייך; ווער עס האט א משפט זאל גענענען צו זיי.
. און משה איז ארויפגעגאנגען אויפן בארג, און דער וואלקן האט צוגעדעקט דעם בארג. . און די פראכט פון גאט האט גערוט אויפן בארג סיני, און דער וואלקן האט אים איינגעדעקט זעקס טעג; און אויפן זיבעטן טאג האט ער גערופן צו משהן פון וואלקן.
. און דאס אויסזען פון גאטס פראכט איז געווען אזוי ווי א פארצערעדיק פייער אויפן שפיץ בארג, פאר די אויגן פון די קינדער פון ישראל. . און משה איז אריינגעגאנגען אין מיטן וואלקן, און איז ארויף אויפן בארג; און משה איז געווען אויפן בארג פערציק טעג און פערציק נעכט.
תרומה
. און גאט האט גערעדט צו משהן, אזוי צו זאגן . רעד צו די קינדער פון ישראל, זיי זאלן נעמען פאר מיר אן אפשיידונג; פון יעטוועדער מאן וואס זיין הארץ וועט אים באוויליקן, זאלט איר נעמען מיין אפשיידונג. . און דאס איז די אפשיידונג וואס איר זאלט נעמען פון זיי גאלד, און זילבער, און קופער; . און בלאע וואל, און פורפל, און ווערמילרויט, און ליינען, און ציגנהאר; . און רויטגעפארבטע ווידערפעלן, און תחשפעלן, און שטים־האלץ; . אייל פאר דער לייכטונג, בשמים פאר דעם אייל פון זאלבונג, און פאר דעם וויירויך פון שמעקעדיקע געווירצן; . אניקלשטיינער, און שטיינער צום איינפאסן, פאר דעם אפוד, און פאר דעם חושן. . און זיי זאלן מיר מאכן א הייליקטום, אז איך זאל רוען צווישן זיי. . אזוי ווי אלץ וואס איך ווייז דיר, די געשטאלט פון דעם משכן, און די געשטאלט פון אלע זיינע כלים, אט אזוי זאלט איר מאכן.
. און זיי זאלן מאכן אן ארון פון שטים־האלץ; צוויי איילן און א האלב זיין לענג, און אן אייל און א האלב זיין ברייט, און אן אייל און א האלב זיין הייך. . און זאלסט אים איבערציען מיט ריינעם גאלד – פון אינעווייניק און פון אויסנווייניק זאלסטו אים איבערציען; און זאלסט מאכן אויף אים א גילדערנעם קראנץ רונד ארום. . און זאלסט אויסגיסן פאר אים פיר גילדערנע רינגען, און ארויפטאן אויף זיינע פיר פיס; און צוויי רינגען זאלן זיין אויף זיין איין זייט, און צוויי רינגען אויף זיין צווייטער זייט. . און זאלסט מאכן שטאנגען פון שטים־האלץ, און זיי איבערציען מיט גאלד. . און זאלסט אריינציען די שטאנגען אין די רינגען ביי די זייטן פון ארון, צו טראגן אויף זיי דעם ארון. . אין די רינגען פון ארון זאלן די שטאנגען זיין, זיי זאלן ניט אפגעטאן ווערן פון אים. . און זאלסט אריינטאן אין דעם ארון דאס געזעץ וואס איך וועל דיר געבן.
. און זאלסט מאכן א דעק פון ריינעם גאלד; צוויי איילן און א האלב זיין לענג, און אן אייל און א האלב זיין ברייט. . און זאלסט מאכן צוויי גילדערנע כרובים; געהאמערט זאלסטו זיי מאכן, ביי ביידע עקן פון דעק. . און מאך איין כרוב ביים עק פון דער זייט, און איין כרוב ביים עק פון דער אנדער זייט; פון דעם דעק גופא זאלט איר מאכן די כרובים ביי זיינע ביידע עקן. . און די כרובים זאלן אויסשפרייטן די פליגלען צו דער הייך, שירעמענדיק מיט זייערע פליגלען איבער דעם דעק, מיט זייערע פנימער איינער אקעגן אנדערן; צום דעק צו זאלן זיין די פנימער פון די כרובים. . און זאלסט ארויפטאן דעם דעק אויבן אויפן ארון; און אין דעם ארון זאלסטו אריינטאן דאס געזעץ וואס איך וועל דיר געבן. . און איך וועל זיך דארטן אנטפלעקן צו דיר, און וועל רעדן מיט דיר פון איבערן דעק, פון צווישן די צוויי כרובים וואס איבער דעם ארון פון געזעץ, אלץ וואס איך וועל דיר באפעלן פאר די קינדער פון ישראל.
. און זאלסט מאכן א טיש פון שטים־האלץ; צוויי איילן זיין לענג, און אן אייל זיין ברייט, און אן אייל און א האלב זיין הייך. . און זאלסט אים איבערציען מיט ריינעם גאלד, און מאכן צו אים א גילדערנעם קראנץ רונד ארום. . און זאלסט מאכן צו אים א לייסט פון א האנטברייט רונד ארום, און מאכן א גילדערנעם קראנץ צו זיין לייסט רונד ארום. . און זאלסט מאכן פאר אים פיר גילדערנע רינגען, און ארויפטאן די רינגען אויף די פיר ווינקלען וואס אויף זיינע פיר פיס. . לעבן דעם לייסט זאלן זיין די רינגען, פאר אויערן פאר די שטאנגען צו טראגן דעם טיש. . און זאלסט מאכן די שטאנגען פון שטים־האלץ, און זיי איבערציען מיט גאלד; און דער טיש זאל געטראגן ווערן אויף זיי. . און זאלסט מאכן זיינע שיסלען, און זיינע שאלן, און זיינע קאנען, און זיינע בעכערס, וואס מיט זיי ווערט געגאסן; פון ריינעם גאלד זאלסטו זיי מאכן. . און זאלסט ארויפטאן אויפן טיש דאס ברויט פון אנגעזיכט פאר מיר תמיד.
. און זאלסט מאכן א מנורה פון ריינעם גאלד; געהאמערט זאל די מנורה געמאכט ווערן, איר פוסגעשטעל, און איר שטאם; אירע בעכערלעך – אירע קנעף און אירע בלומען – זאלן זיין פון איר גופא. . און זעקס רערן זאלן ארויסגיין פון אירע זייטן, דריי רערן פון דער מנורה פון איר איין זייט, און דריי רערן פון דער מנורה פון איר צווייטער זייט. . דריי מאנדלקווייטיקע בעכערלעך פון א קנאפ און א בלום אויף איין רער, און דריי מאנדלקווייטיקע בעכערלעך פון א קנאפ און א בלום אויפן אנדער רער; אזוי פאר די זעקס רערן, וואס גייען ארויס פון דער מנורה. . און אויף דער מנורה פיר מאנדלקווייטיקע בעכערלעך – אירע קנעף און אירע בלומען. און א קנאפ אונטער צוויי רערן פון איר, און א קנאפ אונטער צוויי רערן פון איר, . און א קנאפ אונטער צוויי רערן פון איר, פאר די זעקס רערן וואס גייען ארויס פון דער מנורה. . זייערע קנעף און זייערע רערן זאלן זיין פון איר גופא, אין גאנצן איין אויסהאמערונג פון ריינעם גאלד. . און זאלסט מאכן צו איר זיבן רערלעך, און מע זאל אנצינדן אירע רערלעך, און מאכן לייכטן צו איר פאדערזייט צו. . און אירע צווענגלעך און אירע אשפענדלעך זאלן זיין פון ריינעם גאלד. . פון צענטנער ריינעם גאלד זאל מען זי מאכן מיט אלע די דאזיקע כלים. . און זע זאלסט מאכן לויט זייער געשטאלט, וואס דיר ווערט געוויזן אויפן בארג.

. און דעם משכן זאלסטו מאכן פון צען פארהאנגען; פון געדרייטן ליינען, און בלאער וואל, און פורפל, און ווערמילרויט, מיט כרובים קונציק אויסגעארבעט זאלסטו זיי מאכן. . די לענג פון איטלעכן פארהאנג אכט און צוואנציק איילן, און די ברייט פון איטלעכן פארהאנג פיר איילן; איין מאס פאר אלע פארהאנגען. . פינף פארהאנגען זאלן זיין באהעפט איינער אן אנדערן, און ווידער פינף פארהאנגען באהעפט איינער אן אנדערן. . און זאלסט מאכן שלייפן פון בלאער וואל אויף דעם זוים פון איין פארהאנג ביים עק פון איין באהעפטונג, און אזוי זאלסטו מאכן אויף דעם זוים פון דעם עקסטן פארהאנג אין דער צווייטער באהעפטונג. . פופציק שלייפן זאלסטו מאכן אויף דעם איין פארהאנג, און פופציק שלייפן זאלסטו מאכן אויף דעם ברעג פון דעם פארהאנג וואס אין דער צווייטער באהעפטונג; איינער קעגן אנדערן זאלן די שלייפן זיין. . און זאלסט מאכן פופציק גילדערנע האקן, און באהעפטן די פארהאנגען איינעם צום אנדערן מיט די האקן, אז דער משכן זאל זיין איינס. . און זאלסט מאכן פארהאנגען פון ציגנהאר פאר א געצעלט איבערן משכן; עלף פארהאנגען זאלסטו זיי מאכן. . די לענג פון איטלעכן פארהאנג דרייסיק איילן, און די ברייט פון איטלעכן פארהאנג פיר איילן; איין מאס פאר די עלף פארהאנגען. . און זאלסט באהעפטן פינף פארהאנגען באזונדער, און זעקס פארהאנגען באזונדער; און דעם זעקסטן פארהאנג זאלסטו צונויפטאפלען אויף דער פאדערזייט פון געצעלט. . און זאלסט מאכן פופציק שלייפן אויף דעם זוים פון איין פארהאנג, דעם עקסטן אין דער באהעפטונג, און פופציק שלייפן אויף דעם זוים פון דעם פארהאנג אין דער צווייטער באהעפטונג. . און זאלסט מאכן פופציק קופערנע האקן, און אריינטאן די האקן אין די שלייפן, און באהעפטן דאס געצעלט, אז עס זאל זיין איינס. . און דער אריבערהאנג וואס בלייבט פון די פארהאנגען פון געצעלט, דער איבעריקער האלבער פארהאנג, זאל אראפהענגען אויף דער הינטערשטער זייט פון משכן. . און די אייל פון דער זייט, און די אייל פון דער אנדער זייט, וואס בלייבט איבער פון דער לענג פון די פארהאנגען פון געצעלט, זאל אראפהענגען אויף די זייטן פון משכן, פון דער זייט און פון דער אנדער זייט, אים צו פארדעקן.
. און זאלסט מאכן א צודעק פאר דעם געצעלט פון רויט־געפארבטע ווידערפעלן, און א צודעק פון תחש־פעלן פון אויבן.
. און זאלסט מאכן די ברעטער צום משכן פון שטים־האלץ, שטייענדיק. . צען איילן די לענג פון א ברעט, און אן אייל און א האלבע אייל די ברייט פון איטלעכן ברעט. . צוויי צאפנס צו איטלעכן ברעט, איינער קעגן אנדערן אזוי ווי שטאפלען; אזוי זאלסטו מאכן צו אלע ברעטער פון משכן. . און זאלסט מאכן די ברעטער צום משכן, צוואנציק ברעטער פאר דער דרום־זייט צו דרום. . און פערציק זילבערנע שוועלן זאלסטו מאכן אונטער די צוואנציק ברעטער; צו צוויי שוועלן אונטער איין ברעט פאר זיינע צוויי צאפנס, צו צוויי שוועלן אונטער איין ברעט פאר זיינע צוויי צאפנס. . און פאר דער צווייטער זייט פון משכן, פאר דער צפון־זייט, צוואנציק ברעטער, . מיט פערציק זילבערנע שוועלן צו זיי צוויי שוועלן אונטער איין ברעט, צוויי שוועלן אונטער איין ברעט. . און פאר דער הינטערשטער זייט פון משכן צו מערב, זאלסטו מאכן זעקס ברעטער. . און צוויי ברעטער זאלסטו מאכן פאר די ווינקלען פון משכן, אויף דער הינטערשטער זייט. . און זיי זאלן זיין אריינגעפאסט אונטן, און דעס גלייכן זאלן זיי זיין אריינגעפאסט אויבן ביז צום ערשטן רינג; אזוי זאל זיין ביי זיי ביידן; זיי זאלן זיין פאר די צוויי ווינקלען. . און עס וועלן זיין אכט ברעטער מיט זייערע זילבערנע שוועלן – זעכצן שוועלן צוויי שוועלן אונטער איין ברעט, צוויי שוועלן אונטער איין ברעט. . און זאלסט מאכן ריגלען פון שטים־האלץ; פינף פאר די ברעטער פון איין זייט משכן; . און פינף ריגלען פאר די ברעטער פון דער צווייטער זייט משכן, און פינף ריגלען פאר די ברעטער פון דער הינטערשטער זייט משכן, צו מערב; . און דעם מיטלסטן ריגל אין מיטן פון די ברעטער, וואס זאל דורכריגלען פון עק צו עק. . און די ברעטער זאלסטו איבערציען מיט גאלד, און מאכן צו זיי רינגען פון גאלד, אויערן פאר די ריגלען; און זאלסט איבערציען די ריגלען מיט גאלד. . און זאלסט אויפשטעלן דעם משכן אזוי ווי זיין אפמעל וואס איז דיר באוויזן געווארן אויפן בארג.
. און זאלסט מאכן א פרוכת פון בלאער וואל, און פורפל, און ווערמילרויט, און געדרייטן ליינען; קונציק אויסגעארבעט, מיט כרובים זאל מען אים מאכן. . און זאלסט אים ארויפטאן אויף פיר זיילן פון שטים־האלץ איבערגעצויגן מיט גאלד, מיט זייערע העקלעך פון גאלד, אויף פיר זילבערנע שוועלן. . און זאלסט ארויפטאן דעם פרוכת אונטער די האקן; און זאלסט אריינברענגען אהין, אינעווייניק פון פרוכת, דעם ארון פון געזעץ; און דער פרוכת וועט אייך אפשיידן צווישן דעם הייליקטום און דעם קדשי־קדשים. . און זאלסט ארויפטאן דעם דעק אויף דעם ארון פון געזעץ, אין קדשי־קדשים. . און זאלסט אוועקשטעלן דעם טיש דרויסן פון פרוכת, און די מנורה אקעגן דעם טיש, אין דרום־זייט משכן; און דעם טיש זאלסטו שטעלן אין צפון־זייט. . און זאלסט מאכן א פארהאנג צום איינגאנג פון געצעלט, פון בלאער וואל, און פורפל, און ווערמילרויט, און געדרייטן ליינען, געשטיקטע ארבעט. . און זאלסט מאכן צום פארהאנג פינף זיילן פון שטים־האלץ, און זיי איבערציען מיט גאלד; זייערע העקלעך פון גאלד; און זאלסט אויסגיסן פאר זיי פינף קופערנע שוועלן.

. און זאלסט מאכן דעם מזבח פון שטים־האלץ, פינף איילן די לענג, און פינף איילן די ברייט; פירעקעכדיק זאל דער מזבח זיין, און דריי איילן זיין הייך. . און זאלסט מאכן זיינע הערנער אויף זיינע פיר ווינקלען; פון אים גופא זאלן זיין זיינע הערנער; און זאלסט אים איבערציען מיט קופער. . און זאלסט מאכן זיינע טעף אויף אוועקנעמען זיינע אש, און זיינע שופלען, און זיינע שפרענגבעקנס, און זיינע גאפלען און זיינע פייערפאנען; אלע זיינע כלים זאלסטו מאכן פון קופער. . און זאלסט מאכן צו אים א קופערנע זיף פון נעצארבעט, און זאלסט מאכן אויף דער נעץ פיר קופערנע רינגען אויף זיינע פיר עקן. . און זאלסט זי ארויפטאן אונטער דעם געזימס פון מזבח, פון אונטן, און די נעץ זאל זיין ביז דער העלפט פון מזבח. . און זאלסט מאכן שטאנגען צום מזבח, שטאנגען פון שטים־האלץ, און זיי איבערציען מיט קופער. . און זיינע שטאנגען זאלן אריינגעצויגן ווערן אין די רינגען, און די שטאנגען זאלן זיין אויף ביידע זייטן פון מזבח ווען מע טראגט אים. . הויל אינעווייניק, פון ברעטער, זאלסטו אים מאכן; אזוי ווי מע האט דיר געוויזן אויפן בארג, אזוי זאל מען מאכן.
. און זאלסט מאכן דעם הויף פון משכן פאר דער דרום־זייט צו דרום, ארומהאנגען פארן הויף פון געדרייטן ליינען, הונדערט איילן די לענג פאר דער איין זייט. . און די זיילן דערצו צוואנציק, און זייערע שוועלן צוואנציק, פון קופער; די העקלעך פון די זיילן, און זייערע רייפבענדער, פון זילבער. . און דעס גלייכן פאר דער צפון־זייט, פאר לענג ארומהאנגען הונדערט איילן די לענג, און די זיילן דערצו צוואנציק, און זייערע שוועלן צוואנציק, פון קופער; די העקלעך פון די זיילן, און זייערע רייפבענדער, פון זילבער. . און פאר ברייט פון הויף אין מערב־זייט, ארומהאנגען פון פופציק איילן די זיילן דערצו צען, און זייערע שוועלן צען. . און די ברייט פון הויף אין מזרח־זייט צו זונאויפגאנג פופציק איילן. . און פופצן איילן ארומהאנגען פאר איין זייט; די זיילן דערצו דריי, און זייערע שוועלן דריי. . און פאר דער צווייטער זייט פופצן איילן ארומהאנגען; די זיילן דערצו דריי, און זייערע שוועלן דריי. . און פארן טויער פון הויף א פארהאנג פון צוואנציק איילן, פון בלאער וואל, און פורפל, און ווערמילרויט, און געדרייטן ליינען, געשטיקטע ארבעט; די זיילן דערצו פיר, און זייערע שוועלן פיר. . אלע זיילן פון הויף רונד ארום, ארומגערייפט מיט זילבער; זייערע העקלעך פון זילבער, און זייערע שוועלן פון קופער. . די לענג פון הויף הונדערט איילן, און די ברייט פופציק אקעגן פופציק, און די הייך פינף איילן, פון געדרייטן ליינען; און די שוועלן דערצו פון קופער. . אלע געצייג פון משכן פאר זיין גאנצער ארבעט, און אלע זיינע פלעקלעך, און אלע פלעקלעך פון הויף, פון קופער.
תצוה
. און דו זאלסט באפעלן די קידנער פון ישראל, זיי זאלן דיר ברענגען ריינע געשלאגענע בוימל פאר דער לייכטונג, אויף אנצינדן א ליכט תמיד. . אין אוהל־מועד, דרויסן פון פרוכת וואס פארן געזעץ, זאל עס אהרן און זיינע קינדער צוריכטן אויף פון אוונט ביז אין דער פרי, פאר גאט; אן אייביק געזעץ אויף זייערע דור־דורות פאר די קינדער פון ישראל.

. און דו מאך גענענען צו דיר דיין ברודער אהרנען, און זיינע זין מיט אים, פון צווישן די קינדער פון ישראל, כדי זיי זאלן זיין כהנים צו מיר; אהרן, נדב, און אביהוא, אלעזר, און איתמר, אהרנס זין. . און זאלסט מאכן דיין ברודער אהרנען הייליקע קליידער פאר א כבוד און פאר א שיינקייט. . און דו זאלסט רעדן צו אלע קלוגהארציקע, וואס איך האב זיי אנגעפילט מיט א גייסט פון חכמה, זיי זאלן מאכן די קליידער פאר אהרנען, כדי אים צו הייליקן אז ער זאל זיין א כהן צו מיר.
. און דאס זיינען די קליידער, וואס זיי זאלן מאכן א חושן, און אן אפוד, און א מאנטל, און א געקעסטלט העמדל, א הויב, און א גארטל; און זיי זאלן מאכן הייליקע קליידער פאר דיין ברודער אהרנען און פאר זיינע זין, כדי זיי זאלן זיין כהנים צו מיר. . און זיי זאלן נעמען דאס גאלד, און די בלאע וואל, און דעם פורפל, און דאס ווערמילרויט, און דעם ליינען.
. און זיי זאלן מאכן דעם אפוד פון גאלד, בלאער וואל, און פורפל, ווערמילרויט, און געדרייטן ליינען, קונציק אויסגעארבעט. . צוויי אקסלבענדער זאל ער האבן, באהעפט צו זיינע צוויי עקן, כדי ער זאל זיין באהעפט. . און דער גארטלבאנד וואס אויף אים, זאל זיין אזוי ווי זיין ארבעט, פון אים גופא; פון גאלד, בלאער וואל, און פורפל, און ווערמילרויט, און געדרייטן ליינען. . און זאלסט נעמען צוויי אניקלשטיינער, און אויסקריצן אויף זיי די נעמען פון די קינדער פון ישראל; . זעקס פון זייערע נעמען אויף איין שטיין, און די איבעריקע זעקס נעמען אויפן צווייטן שטיין, לויט זייערע געבורטן. . ווי ארבעט פון א שטיינשניידער, ווי אויסקריצונגען פון א זיגל, זאלסטו אויסקריצן די צוויי שטיינער לויט די נעמען פון די קינדער פון ישראל; איינגעראמט אין איינפאסונגען פון גאלד זאלסטו זיי מאכן. . און זאלסט ארויפטאן די צוויי שטיינער אויף די אקסלבענדער פון איפוד – שטיינער פון דערמאנונג פאר די קינדער פון ישראל; און אהרן זאל טראגן זייערע נעמען פאר גאט אויף זיינע צוויי אקסלען פאר א דערמאנונג.
. און זאלסט מאכן איינפאסונגען פון גאלד; . און צוויי קייטן פון ריינעם גאלד; געדרייט זאלסטו זיי מאכן, פלעכטארבעט; און זאלסט ארויפטאן די געפלאכטענע קייטן אויף די איינפאסונגען.
. און זאלסט מאכן א חושן פון באשייד, קונציק אויסגעארבעט; אזוי ווי די ארבעט פון אפוד זאלסטו אים מאכן פון גאלד, בלאער וואל, און פורפל, און ווערמילרויט, און געדרייטן ליינען, זאלסטו אים מאכן. . פירעקעכדיק זאל ער זיין, געטאפלט, א שפאן זיין לענג, און א שפאן זיין ברייט. . און זאלסט אריינזעצן אין אים אן איינזעצונג פון שטיינער, פיר ציילן שטיינער. א צייל פון רובין, טאפאז, און שמאראק, איין צייל; . און די צווייטע צייל גארפונקל, סאפירשטיין, און דימענט; . און די דריטע צייל יאכצום, אגאט, און אמעטיסט; . און די פירטע צייל גאלדשטיין, און אניקל, און יאשפיז; איינגעזעצט אין גאלד זאלן זיי זיין אין זייערע איינפאסונגען. . און די שטיינער זאלן זיין לויט די נעמען פון די קינדער פון ישראל, צוועלף, לויט זייערע נעמען; ווי אויסקריצונגען פון א זיגל, איטלעכער לויט זיין נאמען זאלן זיי זיין, אקעגן די צוועלף שבטים. . און זאלסט מאכן אויפן חושן געדרייטע קייטן, פלעכטארבעט, פון ריינעם גאלד. . און זאלסט מאכן צום חושן צוויי גילדערנע רינגען, און ארויפטאן די צוויי רינגען אויף די צוויי עקן פון חושן. . און זאלסט אריינטאן די צוויי גילדערנע פלעכטן אין די צוויי רינגען ביי די עקן פון חושן. . און די צוויי עקן פון די צוויי פלעכטן זאלסטו ארויפטאן אויף די צוויי איינפאסונגען, און ארויפטאן אויף די אקסלבענדער פון איפוד, אויף זיין פאדערזייט. . און זאלסט מאכן צוויי גילדערנע רינגען, און זיי ארויפזעצן אויף די צוויי עקן פון חושן ביי זיין זוים וואס צו דער זייט פון אפוד, אינעווייניק צו. . און זאלסט מאכן צוויי גילדערנע רינגען, און זיי ארויפטאן אויף די צוויי אקסלבענדער פון איפוד, פון אונטן, אויף זיין פאדערזייט, לעבן זיין באהעפטונג, איבער דעם ארומבאנד פון אפוד. . און מע זאל צושנירן דעם חושן דורך זיינע רינגען צו די רינגען פון אפוד מיט א שנור פון בלאער וואל, כדי ער זאל זיין אויף דעם ארומבאנד פון אפוד, און דער חושן זאל זיך ניט אראפרוקן פון אפוד. . און אהרן זאל טראגן די נעמען פון די קינדער פון ישראל אין דעם חושן פון באשייד אויף זיין הארצן, ווען ער קומט אין הייליקטום, פאר א דערמאנונג פאר גאט תמיד. . און זאלסט אריינטאן אין דעם חושן פון באשייד די אורים־ותומים, און זיי זאלן זיין ביי אהרנען אויפן הארצן, ווען ער קומט פאר גאט; און אהרן זאל טראגן דעם באשייד פון די קינדער פון ישראל אויף זיין הארצן פאר גאט תמיד.
. און זאלסט מאכן דעם מאנטל פון אפוד פון לויטער בלאער וואל. . און זיין עפענונג פארן קאפ זאל זיין אין זיין מיטן; א זוים זאל זיין ביי זיין עפענונג רונד ארום, וועבארבעט; אזוי ווי די עפענונג פון א פאנצערהעמד זאל זיין ביי אים, ער זאל זיך ניט צערייסן. . און זאלסט מאכן אויף זיינע ברעגן מילגרוימען פון בלאער וואל, און פורפל, און ווערמילרויט, אויף זיינע ברעגן רונד ארום, און גילדערנע גלעקלעך צווישן זיי רונד ארום; . א גילדערן גלעקל און א מילגרוים, א גילערן גלעקל און א מילגרוים, אויף די ברעגן פון דעם מאנטל רונד ארום. . און עס זאל זיין אויף אהרנען ביים דינען, און דער קול דערפון זאל זיך הערן ווען ער קומט אריין אין הייליקטום פאר גאט, און ווען ער גייט ארויס, כדי ער זאל ניט שטארבן.
. און זאלסט מאכן א שטערנבלעך פון ריינעם גאלד, און אויסקריצן אויף אים ווי אויסקריצונגען פון א זיגל ״הייליק צו גאט״. . און זאלסט עס ארויפטאן אויף א שנור פון בלאער וואל, און עס זאל זיין אויף דער הויב; אויף דער פאדערזייט פון דער הויב זאל עס זיין. . און עס זאל זיין אויף אהרנס שטערן, און אהרן זאל נעמען אויף זיך די זינד אקעגן די הייליקע זאכן, וואס די קינדער פון ישראל הייליקן, ביי אלע זייערע הייליקע גאבן; און עס זאל זיין אויף זיין שטערן תמיד, כדי זיי זאלן באוויליקט ווערן פאר גאט.
. און זאלסט מאכן דאס העמדל געקעסטלט, פון ליינען; און זאלסט מאכן א הויב פון לייענן; און א גארטל זאלסטו מאכן, געשטיקטע ארבעט. . און אהרנס זין זאלסטו מאכן העמדלעך; און זאלסט זיי מאכן גארטלען; און היטלען זאלסטו זיי מאכן פאר א כבוד און פאר א שיינקייט. . און זאלסט זיי אנטאן דיין ברודער אהרנען און זיינע זין מיט אים; און זאלסט זיי זאלבן, און דערפילן זייער האנט, און זיי הייליקן, אז זיי זאלן זיין כהנים צו מיר. . און מאך זיי ליינענע הויזן צו פארדעקן דאס שאנדפלייש; פון די לענדן און ביז די דיכן זאלן זיי זיין. . און זיי זאלן זיין אויף אהרנען און זיינע זין, ווען זיי קומען אין אוהל־מועד, אדער ווען זיי גענענען צום מזבח, צו דינען אין הייליקטום; כדי זיי זאלן ניט טראגן א זינד און שטארבן; אן אייביק געזעץ פאר אים און פאר זיין זאמען נאך אים.

. און דאס איז די זאך וואס דו זאלסט טאן צו זיי, זיי צו הייליקן צו זיין כהנים צו מיר נעם איין יונגן אקס און צוויי ווידערס אן א פעלער. . און אומגעזייערט ברויט, און אומגעזייערטע חלות פארמישט מיט אייל, און אומגעזייערטע קוכנס באשמירט מיט אייל; פון ווייצענעם זעמלמעל זאלסטו זיי מאכן. . און זאלסט זיי אריינטאן אין איין קארב, און זיי גענענען אין דעם קארב, מיט דעם אקס און מיט די צוויי ווידערס. . און אהרנען און זיינע זין זאלסטו מאכן גענענען צום איינגאנג פון אוהל־מועד, און זאלסט זיי וואשן מיט וואסער. . און זאלסט נעמען די קליידער, און אנקליידן אהרנען דאס העמדל, און דעם מאנטל פון אפוד, און דעם אפוד, און דעם חושן, און אים אנגורטן מיט דעם ארומבאנד פון אפוד. . און זאלסט אנטאן די הויב אויף זיין קאפ, און ארויפטאן די הייליקע קרוין אויף דער הויב. . און זאלסט נעמען דאס אייל פון זאלבונג, און ארויפגיסן אויף זיין קאפ, און אים זאלבן. . און זיינע זין זאלסטו מאכן גענענען, און זיי אנקליידן העמדלעך. . און זאלסט זיי אנגורטן א גארטל, אהרנען און זיינע זין, און זיי אנבינדן היטלען, און די כהונה זאל זיי געהערן פאר אן אייביקן רעכט; און זאלסט דערפילן די האנט פון אהרנען, און די האנט פון זיינע זין.
. און זאלסט מאכן גענענען דעם אקס פארן אוהל־מועד, און אהרן און זיינע זין זאלן אנלענען זייערע הענט אויפן קאפ פון אקס. . און זאלסט שעכטן דעם אקס פאר גאט, ביים איינגאנג פון אוהל־מועד. . און זאלסט נעמען פון דעם בלוט פון אקס, און ארויפטאן אויף די הערנער פון מזבח מיט דיין פינגער, און דאס גאנצע בלוט זאלסטו אויסגיסן ביים גרונט פון מזבח. . און זאלסט נעמען דאס גאנצע פעטס וואס באדעקט די אינגעווייד, און דאס רויטפלייש איבער דעם לעבער, און ביידע נירן, און דאס פעטס וואס אויף זיי, און דעמפן אויפן מזבח. . און דאס פלייש פון אקס, און זיין פעל, און זיין מיסט, זאלסטו פארברענען אין פייער אויסן לאגער; א זינדאפפער איז דאס.
. און איין ווידער זאלסטו נעמען, און אהרן און זיינע זין זאלן אנלענען זייערע הענט אויפן קאפ פון ווידער. . און זאלסט שעכטן דעם ווידער, און נעמען זיין בלוט, און שפרענגען אויפן מזבח רונד ארום. . און דעם ווידער זאלסטו צעשניידן אויף זיינע שטיקער, און זאלסט וואשן זיינע אינגעווייד, און זיינע קני, און זיי אוועקלייגן צו זיינע שטיקער, און צו זיין קאפ. . און זאלסט דעמפן דעם גאנצן ווידער אויפן מזבח; א בראנדאפפער איז דאס צו גאט; א געשמאקער ריח, א פייעראפפער איז דאס צו גאט.
. און זאלסט נעמען דעם צווייטן ווידער, און אהרן און זיינע זין זאלן אנלענען זייערע הענט אויפן קאפ פון ווידער. . און זאלסט שעכטן דעם ווידער, און נעמען פון זיין בלוט, און ארויפטאן אויפן רעכטן אויערלעפל פון אהרנען, און אויפן רעכטן אויערלעפל פון זיינע זין, און אויפן דוימען פון זייער רעכטער האנט, און אויפן דוימען פון זייער רעכטן פוס; און זאלסט שפרענגען דאס בלוט אויפן מזבח רונד ארום. . און זאלסט נעמען פון דעם בלוט וואס אויפן מזבח, און פון דעם אייל פון זאלבונג, און שפריצן אויף אהרנען, און אויף זיינע קליידער, און אויף זיינע זין, און אויף די קליידער פון זיינע זין מיט אים; און ער און זיינע קליידער וועלן ווערן הייליק, און זיינע זין און די קליידער פון זיינע זין מיט אים. . און זאלסט נעמען פון דעם ווידער דאס פעטס, און דעם וויידל, און דאס פעטס וואס באדעקט די אינגעווייד, און דאס רויטפלייש פון לעבער, און ביידע נירן, און דאס פעטס וואס אויף זיי, און דעם רעכטן שענקל – ווארום א ווידער פון דערפילונג איז דאס – . און איין לאבן ברויט, און איין חלה ברויט אויף אייל, און איין קוכן פון דעם קארב אומגעזייערטן ברויט וואס פאר גאט. . און זאלסט אלצדינג ארויפטאן אויף די הענט פון אהרנען, און אויף די הענט פון זיינע זין; און זאלסט זיי אויפהייבן אן אויפהייבונג פאר גאט. . און זאלסט עס נעמען פון זייער האנט, און דעמפן אויפן מזבח, איבער דעם בראנדאפפער, פאר א געשמאקן ריח פאר גאט; א פייעראפפער איז דאס צו גאט. . און זאלסט נעמען די ברוסט פון דעם ווידער פון דערפילונג וואס פאר אהרנען, און זי אויפהייבן אן אויפהייבונג פאר גאט; און עס זאל זיין דיר צום חלק. . און זאלסט הייליקן די ברוסט פון אויפהייבונג, און דעם שענקל פון אפשיידונג, וואס איז אויפגעהויבן געווארן, און וואס איז אפגעשיידט געווארן פון דעם ווידער פון דערפילונג, פון דעם וואס פאר אהרנען און פאר זיינע זין. . און עס זאל געהערן צו אהרנען און צו זיינע קינדער, פאר אן אייביקן רעכט, פון די קינדער פון ישראל; ווארום אן אפשיידונג איז דאס, און אן אפשיידונג זאל עס זיין, פון די קינדער פון ישראל פון זייערע פרידאפפער, זייער אפשיידונג צו גאט.
. און די הייליקע קליידער פון אהרנען זאלן זיין פאר זיינע זין נאך אים, אויף צו זאלבן אין זיי, און צו דערפילן זייער האנט אין זיי. . זיבן טעג זאל זיי אנטאן דער פון זיינע זין, וואס ווערט דער כהן אויף זיין ארט, דער וואס קומט אין אוהל־מועד צו דינען אין הייליקטום.
. און דעם ווידער פון דערפילונג זאלסטו נעמען, און קאכן זיין פלייש אין א הייליקן ארט. . און אהרן און זיינע זין זאלן עסן דאס פלייש פון דעם ווידער, און דאס ברויט וואס אין קארב, ביים איינגאנג פון אוהל־מועד. . און דאס זאלן עסן די אויף וועמען עס איז פארגעבן געווארן דערמיט, כדי צו דערפילן זייער האנט, זיי צו הייליקן; אבער א פרעמדער זאל דערפון ניט עסן, ווייל דאס איז הייליק. . און אז עס וועט איבערבלייבן פון דעם פלייש פון דערפילונג, אדער פון דעם ברויט, ביז אין דער פרי, זאלסטו פארברענען דאס געבליבענע אין פייער; עס זאל ניט געגעסן ווערן, ווארום עס איז הייליק.
. און זאלסט טאן צו אהרנען און צו זיינע זין אזוי ווי אלץ וואס איך האב דיר באפוילן; זיבן טעג זאלסטו דערפילן זייער האנט. . און אן אקס א זינדאפפער זאלסטו מאכן איטלעכן טאג פאר א פארגעבונג, און רייניקן דעם מזבח מיט דיין מכפר זיין אויף אים; און זאלסט אים זאלבן, אים צו הייליקן. . זיבן טעג זאלסטו מכפר זיין אויפן מזבח, און אים הייליקן; און דער מזבח זאל זיין א הייליקסטע הייליקייט; אלץ וואס רירט זיך אן אן מזבח זאל ווערן הייליק.
. און דאס איז וואס דו זאלסט מאכן אויפן מזבח יאריקע שעפסן צוויי א טאג, תמיד. . איין שעפס זאסלטו מאכן אין דער פרי, און דעם צווייטן שעפס זאלסטו מאכן קעגן אוונט. . און א צענטל זעמלמעל פארמישט מיט געשלאגענע אייל א פערטל הין, און א גיסאפפער פון א פערטל הין וויין צו דעם איין שעפס. . און דעם צווייטן שעפס זאלסטו מאכן קעגן אוונט; אזוי ווי דאס שפייזאפפער פון אין דער פרי, און אזוי ווי זיין גיסאפפער, זאלסטו מאכן צו אים, פאר א געשמאקן ריח, א פייעראפפער צו גאט. . א שטענדיק בראנדאפפער אויף אייערע דור־דורות, ביים איינגאנג פון אוהל־מועד, פאר גאט, וואס דארטן וועל איך זיך אנטפלעקן צו אייך, דארטן צו רעדן צו דיר. . און איך וועל זיך דארטן אנטפלעקן צו די קינדער פון ישראל, און עס וועט געהייליקט ווערן מיט מיין פראכט. . און איך וועל הייליקן דעם אוהל־מועד, און דעם מזבח; און אהרנען און זיינע זין וועל איך הייליקן צו זיין כהנים צו מיר. . און איך וועל רוען צווישן די קינדער פון ישראל, און וועל זיי זיין צום גאט. . און זיי וועלן וויסן, אז איך בין יהוה זייער גאט, וואס האב זיי ארויסגעצויגן פון לאנד מצרים, כדי איך זאל רוען צווישן זיי. איך בין יהוה זייער גאט.

. און זאלסט מאכן א מזבח פאר רייכערונג פון וויירויך; פון שטים־האלץ זאלסטו אים מאכן. . אן אייל זיין לענג, און אן אייל זיין ברייט; פירעקעכדיק זאל ער זיין, און צוויי איילן זיין הייך; פון אים גופא זאלן זיין זיינע הערנער. . און זאלסט אים איבערציען מיט ריינעם גאלד, זיין אויבערדעק, און זיינע ווענט רונד ארום, . און זיינע הערנער; און זאלסט מאכן צו אים א גילדערנעם קראנץ רונד ארום. און צוויי גילדערנע רינגען זאלסטו מאכן צו אים אונטער זיין קראנץ; אויף זיינע צוויי פלאנקען זאלסטו זיי מאכן – אויף זיינע צוויי זייטן, און זיי זאלן זיין פאר אויערן פאר די שטאנגען, אים צו טראגן אויף זיי. . און זאלסט מאכן די שטאנגען פון שטים־האלץ, און זיי איבערציען מיט גאלד. . און זאלסט אים אוועקשטעלן פאר דעם פרוכת וואס פאר דעם ארון פון געזעץ, פאר דעם דעק וואס איבער דעם געזעץ, וואס דארטן וועל איך זיך אנטפלעקן צו דיר. . און אהרן זאל רייכערן אויף אים וויירויך פון שמעקעדיקע געווירצן; פרימארגן אין פרימארגן, ווען ער מאכט צורעכט די רערלעך, זאל ער עס רייכערן. . און ווען אהרן צינדט אן די רערלעך קעגן אוונט, זאל ער עס רייכערן; א שטענדיקן וויירויך פאר גאט אויף אייערע דור־דורות. . איר זאלט ניט אויפברענגען אויף אים פרעמדן וויירויך, אדער א בראנדאפפער און א שפייזאפפער; און א גיסאפפער זאלט איר ניט גיסן אויף אים. . און אהרן זאל מכפר זיין אויף זיינע הערנער איין מאל אין יאר; מיט דעם בלוט פון דעם זינדאפפער פון פארגעבונג זאל ער איין מאל אין יאר מכפר זיין אויף אים, אויף אייערע דור־דורות; א הייליקסטע הייליקייט איז ער צו גאט.
כי תשא
. און גאט האט גערעדט צו משהן, אזוי צו זאגן . אז דו וועסט אויפנעמען דעם מספר פון די קינדער פון ישראל לויט זייער ציילונג, זאלן זיי געבן איטלעכער אן אויסלייז פאר זיין נפש צו גאט, ווען מע ציילט זיי, כדי עס זאל ניט זיין צווישן זיי א מגפה, ווען מע ציילט זיי. . דאס זאלן זיי געבן, איטלעכער וואס גייט אריין אין דער ציילונג א האלבן שקל, אויפן הייליקן שקל – צוואנציק גרה א שקל – א האלבן שקל אן אפשיידונג צו גאט. . איטלעכער וואס גייט אריין אין דער ציילונג, פון צוואנציק יאר אלט און העכער, זאל געבן די אפשיידונג פון גאט. . דער רייכער זאל ניט מערן, און דער ארימער זאל ניט מינערן פון א האלבן שקל, ביים געבן די אפשיידונג פון גאט, כדי מכפר צו זיין אויף אייערע נפשות. . און זאלסט נעמען דאס געלט פון פארגעבונג, פון די קינדער פון ישראל, און זאלסט עס געבן פאר דער ארבעט פון אוהל־מועד, און עס זאל זיין די קינדער פון ישראל פאר א דערמאנונג פאר גאט, מכפר צו זיין אויף אייערע נפשות.
. און גאט האט גערעדט צו משהן, אזוי צו זאגן . זאלסט אויך מאכן א האנטפאס פון קופער, מיט זיין געשטעל פון קופער, זיך צו וואשן; און זאלסט אים אוועקשטעלן צווישן אוהל־מועד און צווישן מזבח, און אריינטאן אהין וואסער. . און אהרן און זיינע זין זאלן וואשן פון אים זייערע הענט און זייערע פיס. . ווען זיי קומען אין אוהל־מועד, זאלן זיי זיך וואשן מיט וואסער, כדי זיי זאלן ניט שטארבן; אדער ווען זיי גענענען צום מזבח צו דינען, צו דעמפן א פייעראפפער צו גאט. . און זיי זאלן וואשן זייערע הענט און זייערע פיס, כדי זיי זאלן ניט שטארבן; און עס זאל זיי זיין אן אייביק געזעץ, אים און זיין זאמען אויף דור־דורות.
. און גאט האט גערעדט צו משהן, אזוי צו זאגן . דו נעם דיר אויך הויפטגעווירצן, פליסיקע מירע פינף הונדערט [שקל] , און געווירציקן צימערינג א העלפט דערפון, צוויי הונדערט און פופציק, און געווירצראר צוויי הונדערט און פופציק, . און קאנייל פינף הונדערט, אויפן הייליקן שקל, און בוימל א הין. . און זאלסט מאכן דערפון אן אייל פון הייליקער זאלבונג, א בשמים צובארייט אזוי ווי דער בשמים־מישער מאכט; אן אייל פון הייליקער זאלבונג זאל עס זיין. . און זאלסט זאלבן דערמיט דעם אוהל־מועד, און דעם ארון פון געזעץ, . און דעם טיש און אלע זיינע כלים, און די מנורה און אירע כלים, און דעם מזבח פאר וויירויך, . און דעם מזבח פאר בראנדאפפער און אלע זיינע כלים, און דעם האנטפאס און זיין געשטעל. . און זאלסט זיי הייליקן, זיי זאלן זיין א הייליקסטע הייליקייט; אלץ וואס רירט זיך אן זיי אן זאל ווערן הייליק. . און אהרנען און זיינע זין זאלסטו זאלבן און זיי הייליקן צו זיין כהנים צו מיר. . און צו די קינדער פון ישראל זאלסטו רעדן, אזוי צו זאגן אן אייל פון הייליקער זאלבונג זאל דאס זיין צו מיר אויף אייערע דור־דורות. . אויף א מענטשנס לייב זאל עס ניט געגאסן ווערן, און איר זאלט ניט מאכן אזוינס, לויט דער צונויפמישונג דערפון; הייליק איז דאס, הייליק זאל עס אייך זיין. . איטלעכער וואס וועט צוברייטן אזוינס, אדער וואס וועט ארויפטאן דערפון אויף א פרעמדן, וועט פארשניטן ווערן פון זיין פאלק.
. און גאט האט געזאגט צו משהן נעם דיר שמעקעדיקע געווירצן, טריפגעווירץ, און רייכערנעגל, און גאלאבאן; שמעקעדיקע געווירצן, און לויטערן וויירויך; גלייך אויף גלייך זאלן זיי זיין. . און זאלסט מאכן דערפון א רייכערווארג, א בשמים אזוי ווי דער בשמים־מישער מאכט, צוגעריכט מיט זאלץ, ריין, הייליק. . און זאלסט דערפון דין צערייבן, און ארויפטאן דערפון פאר דעם געזעץ און אוהל־מועד, וואס דארטן וועל איך זיך אנטפלעקן צו דיר; א הייליקסטע הייליקייט זאל עס אייך זיין. . און דאס רייכערווארג וואס דו וועסט מאכן – לויט זיין צונויפמישונג זאלט איר פאר זיך ניט מאכן; הייליק צו גאט זאל עס דיר זיין. . איטלעכער וואס וועט מאכן אזוינס, צו שמעקן דערפון, וועט פארשניטן ווערן פון זיין פאלק.

. און גאט האט געזאגט צו משהן אזוי צו זאגן . זע, איך האב גערופן מיטן נאמען בצלאל דעם זון פון אורי דעם זון פון חורן, פון שבט יהודה, . און איך האב אים אנגעפילט מיטן גייסט פון גאט, אין חכמה, און אין פארשטאנדיקייט און אין קענשאפט, און אין יעטוועדער מלאכה, . אויסצוקינצלען קונציקע זאכן, צו ארבעטן אין גאלד, און אין זילבער, און אין קופער; . און אין שניידונג פון שטיינער צום איינפאסן, און אין שניצונג פון האלץ, צו ארבעטן אין יעטוועדער מלאכה. . און איך, זע, האב צוגעגעבן צו אים אהליאב דעם זון פון אחיסמכן, פון שבט דן; און אין הארצן פון אלע קלוגהארציקע האב איך אריינגעגעבן חכמה, אז זיי זאלן מאכן אלץ וואס איך האב דיר באפוילן . דעם אוהל־מועד, און דעם ארון פארן געזעץ, און דעם דעק וואס איבער אים, און אלע כלים פון געצעלט; . און דעם טיש און זיינע כלים, און די ריינע מנורה און אלע אירע כלים, און דעם מזבח פאר וויירויך; . און דעם מזבח פאר בראנדאפפער און אלע זיינע כלים, און דעם האנטפאס און זיין געשטעל; . און די געשטריקטע קליידער, און די הייליקע קליידער פאר אהרן דעם כהן, און די קליידער פון זיינע זין, אויף צו טאן די כהונה; . און דאס אייל פון זאלבונג, און דעם וויירויך פון שמעקעדיקע געווירצן פארן הייליקטום; אזוי ווי אלץ וואס איך האב דיר באפוילן, זאלן זיי טאן.
. און גאט האט געזאגט צו משהן, אזוי צו זאגן . דו רעד אויך צו די קינדער פון ישראל, אזוי צו זאגן איר זאלט נאר אפהיטן מיינע שבתים, ווארום א צייכן איז דאס צווישן מיר און צווישן אייך אויף אייערע דור־דורות, כדי איר זאלט וויסן, אז איך יהוה הייליק אייך. . און איר זאלט היטן שבת, ווארום ער איז הייליק פאר אייך; דער וואס פארשוועכט אים, זאל טייטן געטייט ווערן; ווארום איטלעכער וואס טוט אין אים אן ארבעט, יענע זעל זאל פארשניטן ווערן פון צווישן איר פאלק. . זעקס טעג זאל געטאן ווערן ארבעט, אבער אויפן זיבעטן טאג זאל זיין א שבת פון רוונג, הייליק צו גאט; איטלעכער וואס טוט אן ארבעט אין טאג פון שבת, זאל טייטן געטייט ווערן. . און די קינדער פון ישראל זאלן היטן שבת, צו האלטן שבת אויף זייערע דור־דורות; אן אייביקער בונד. . צווישן מיר און צווישן די קינדער פון ישראל איז דאס א צייכן אויף אייביק, אז זעקס טעג האט גאט געמאכט דעם הימל און די ערד, און אויפן זיבעטן טאג האט ער אויפגעהערט און גערוט.
. און ער האט געגעבן משהן, ווי ער האט געענדיקט רעדן מיט אים אויפן בארג סיני, די צוויי לוחות פון געזעץ, שטיינערנע לוחות געשריבן מיט דעם פינגער פון גאט.

. און ווי דאס פאלק האט געזען, אז משה זאמט זיך אראפצונידערן פון בארג, אזוי האט דאס פאלק זיך איינגעזאמלט ארום אהרנען, און זיי האבן צו אים געזאגט שטיי אויף, מאך אונדז א גאט וואס זאל גיין פאר אונדז; ווארום דערדאזיקער מאן משה, וואס האט אונדז אויפגעבראכט פון לאנד מצרים, ווייסן מיר ניט וואס מיט אים איז געווארן.
. האט אהרן צו זיי געזאגט נעמט אראפ די גילדערנע אוירינגען וואס אין די אויערן פון אייערע ווייבער, אייערע זין, און אייערע טעכטער, און ברענגט צו מיר.
. האט דאס גאנצע פאלק אראפגענומען פון זיך די גילדערנע אוירינגען וואס אין זייערע אויערן, . און געבראכט צו אהרנען. און ער האט צוגענומען פון זייער האנט, און האט עס אויסגעפורעמט אין א פורעם, און האט דערפון געמאכט א געגאסן קאלב; און זיי האבן געזאגט דאס איז דיין גאט, ישראל, וואס האט דיך אויפגעבראכט פון לאנד מצרים.
. און ווי אהרן האט דאס געזען, אזוי האט ער געבויט פאר אים א מזבח, און אהרן האט אויסגערופן און געזאגט א יום־טוב צו יהוה איז מארגן. . און זיי האבן זיך געפעדערט אויף מארגן, און האבן אויפגעבראכט בראנדאפפער, און גענענט פרידאפפער; און דאס פאלק האט זיך געזעצט עסן און טרינקען, און זיי זיינען אויפגעשטאנען זיך לוסטיק צו מאכן.
. האט גאט גערעדט צו משהן גיי נידער אראפ, ווארום פארדארבן געווארן איז דיין פאלק, וואס דו האסט אויפגעבראכט פון לאנד מצרים; . זיי האבן זיך גיך אפגעקערט פון דעם וועג וואס איך האב זיי באפוילן; זיי האבן זיך געמאכט א געגאסן קאלב, און האבן זיך געבוקט צו אים, און געשלאכט צו אים, און געזאגט דאס איז דיין גאט, ישראל, וואס האט דיך אויפגעבראכט פון לאנד מצרים. . און גאט האט געזאגט צו משהן איך האב געזען דאסדאזיקע פאלק, ערשט עס איז א הארטנעקיק פאלק; . און אצונד לאז מיך, און מיין צארן וועט גרימען אויף זיי, און איך וועל זיי פארלענדן, און וועל דיך מאכן פאר א גרויס פאלק.
. האט משה געבעטן פאר יהוה זיין גאט, און ער האט געזאגט פאר וואס, גאט, זאל גרימען דיין צארן אויף דיין פאלק, וואס דו האסט ארויסגעצויגן פון לאנד מצרים מיט גרויס כוח און מיט א שטארקער האנט? . פאר וואס זאלן זאגן די מצרים, אזוי צו זאגן צום בייזן האט ער זיי ארויסגעצויגן, כדי זיי צו הרגען אין די בערג, און זיי צו פארלענדן פון דעם געזיכט פון דער ערד? קער זיך אפ פון דיין גרימצארן, און האב חרטה אויף דעם בייז צו דיין פאלק. . דערמאן זיך אן אברהם, אן יצחק, און אן ישראל, דיינע קנעכט, וואס דו האסט זיי געשווארן ביי זיך, און האסט צו זיי גערעדט איך וועל מערן אייער זאמען אזוי ווי די שטערן פון הימל, און דאסדאזיקע גאנצע לאנד וואס איך האב געזאגט, וועל איך געבן צו אייער זאמען, און זיי וועלן עס ארבן אויף אייביק.
. האט גאט חרטה געהאט אויף דעם בייז וואס ער האט געזאגט צו טאן צו זיין פאלק.
. און משה האט זיך אומגעקערט, און האט אראפגענידערט פון בארג, מיט די צוויי לוחות פון געזעץ אין זיין האנט, לוחות באשריבן פון זייערע ביידע זייטן; פון דער זייט און פון יענער זייט זיינען זיי געווען באשריבן. . און די לוחות זיינען געווען די ארבעט פון גאט, און דער כתב איז געווען דער כתב פון גאט, אויסגעקריצט אויף די לוחות.
. און יהושוע האט געהערט דעם קול פון דעם פאלק אין זיין שאלן, און ער האט געזאגט צו משהן א קול פון מלחמה איז אין לאגער. . האט ער געזאגט עס איז ניט א קול פון געשריי פון גבורה, און ניט א קול פון געשריי פון שוואכקייט; א קול פון זינגען הער איך.
. און עס איז געווען, ווי ער האט גענענט צום לאגער, און האט געזען דאס קאלב און די טענץ, אזוי האט געגרימט דער צארן פון משהן, און ער האט א ווארף געטאן פון זיינע הענט די לוחות, און האט זיי צעבראכן אונטערן בארג. . און ער האט גענומען דאס קאלב, וואס זיי האבן געמאכט, און האט פארברענט אין פייער, און צעמאלן ביז וואנען עס איז געווארן דין, און האט צעשאטן אויפן וואסער, און געגעבן טרינקען די קינדער פון ישראל.
. און משה האט געזאגט צו אהרנען וואס האט דיר דאסדאזיקע פאלק געטאן, וואס דו האסט געבראכט אויף אים א גרויסע זינד?
. האט אהרן געזאגט זאל ניט גרימען דער צארן פון מיין האר; דו קענסט דאס פאלק, אז ער איז שלעכט. . האבן זיי צו מיר געזאגט מאך אונדז א גאט וואס זאל גיין פאר אונדז, ווארום דערדאזיקער מאן משה, וואס האט אונדז אויפגעבראכט פון לאנד מצרים, ווייסן מיר ניט וואס מיט אים איז געווארן. . האב איך צו זיי געזאגט ווער עס האט גאלד, נעמט אראפ פון זיך; און זיי האבן מיר געגעבן, און איך האב עס אריינגעווארפן אין פייער, און עס איז ארויסגעקומען דאסדאזיקע קאלב.
. און משה האט געזען דאס פאלק, אז עס איז צעווילדערט, ווייל אהרן האט עס צעווילדערט, צו שאנד ביי זייערע פיינט. . האט משה זיך געשטעלט אין טויער פון לאגער, און האט געזאגט ווער פאר יהוה, צו מיר! האבן זיך איינגעזאמלט צו אים אלע קינדער פון לוי. . און ער האט צו זיי געזאגט אזוי האט געזאגט יהוה דער גאט פון ישראל טוט אן איטלעכער זיין שווערד אויף זיין דיך, גייט דורך הין און צוריק פון טויער צו טויער אין לאגער, און הרגעט איטלעכער זיין ברודער, און איטלעכער זיין חבר, און איטלעכער זיין קרוב.
. האבן די קינדער פון לוי געטאן אזוי ווי דאס ווארט פון משהן, און עס זיינען געפאלן פון פאלק אין יענעם טאג ארום דריי טויזנט מאן. . און משה האט געזאגט דערפילט אייער האנט היינט צו גאט, ווייל איטלעכער איז געווען אקעגן זיין זון, און אקעגן זיין ברודער, און כדי אייך היינט צו געבן א ברכה.
. און עס איז געווען אויף מארגן, האט משה געזאגט צום פאלק איר האט געזינדיקט א גרויסע זינד; און אצונד וועל איך ארויפגיין צו גאט, אפשר וועל איך מכפר זיין אויף אייער זינד.
. האט משה זיך אומגעקערט צו גאט, און האט געזאגט איך בעט דיך, דאסדאזיקע פאלק האט געזינדיקט א גרויסע זינד, און זיי האבן זיך געמאכט א גאט פון גאלד. . איז, אצונד, אויב דו וועסט פארגעבן זייער זינד –, און אויב ניט, מעק מיך אויס, איך בעט דיך, פון דיין בוך וואס דו האסט געשריבן.
. האט גאט געזאגט צו משהן ווער עס האט געזינדיקט צו מיר, אים וועל איך אויסמעקן פון מיין בוך. . און אצונד גיי פיר דאסדאזיקע פאלק אהין ווו איך האב דיר געזאגט; זע, מיין מלאך וועט גיין דיר פארויס; אבער אין דעם טאג, וואס איך רעכן זיך, וועל איך זיך רעכענען מיט זיי פאר זייער זינד.
. און גאט האט געפלאגט דאס פאלק פאר וואס זיי האבן געמאכט דאס קאלב, וואס אהרן האט געמאכט.

. און גאט האט גערעדט צו משהן קום, גיי ארויף פון דאנען, דו און דאס פאלק וואס דו האסט אויפגעבראכט פון לאנד מצרים, צו דעם לאנד וואס איך האב געשווארן צו אברהמען, צו יצחקן, און צו יעקבן, אזוי צו זאגן צו דיין זאמען וועל איך עס געבן – . און איך וועל שיקן דיר פארויס א מלאך, און וועל פארטרייבן דעם כנעני, דעם אמורי, און דעם חתי, און דעם פרזי, דעם חוי, און דעם יבוסי – . צו א לאנד וואס פליסט מיט מילך און האניק – ווארום איך וועל ניט ארויפגיין צווישן דיר, ווייל א הארטנעקיק פאלק ביסטו; איך קען דיך נאך פארלענדן אויפן וועג.
. האט דאס פאלק געהערט דעם דאזיקן שלעכטן אנזאג, און זיי האבן געטרויערט, און האבן קיינער ניט אנגעטאן זיין צירונג אויף זיך.
. און גאט האט געזאגט צו משהן זאג צו די קינדער פון ישראל איר זייט א הארטנעקיק פאלק; איין רגע ווען איך זאל ארויפגיין צווישן דיר, וועל איך דיך פארלענדן. און אצונד נעם אראפ דיין צירונג פון זיך, און איך וועל באטראכטן, וואס איך זאל טאן צו דיר. . האבן די קינדער פון ישראל זיך אויסגעטאן זייער צירונג פון בארג חורב אן.
. און משה פלעגט נעמען דאס געצעלט, און פלעגט עס זיך אויפשטעלן אויסן לאגער, ווייט פון לאגער, און פלעגט עס רופן אוהל־מועד. און עס איז געווען, איטלעכער וואס האט געזוכט גאט, פלעגט ארויסגיין צום אוהל־מועד וואס אויסן לאגער. . און עס איז געווען, ווי משה איז ארויסגעגאנגען צום געצעלט, אזוי פלעגט דאס גאנצע פאלק זיך אויפשטעלן, און שטיין איטלעכער אין איינגאנג פון זיין געצעלט, און נאכקוקן משהן, ביז ער גייט אריין אין געצעלט. . און עס איז געווען, ווי משה איז אריינגעגאנגען אין געצעלט, פלעגט אראפנידערן דער וואלקנזייל, און שטיין ביים איינגאנג פון געצעלט, און גאט פלעגט רעדן מיט משהן. . און דאס גאנצע פאלק פלעגט זען דעם וואלקנזייל שטיין ביים איינגאנג פון געצעלט, און דאס גאנצע פאלק פלעגט אויפשטיין, און זיך בוקן איטלעכער ביים איינגאנג פון זיין געצעלט.
. און גאט פלעגט רעדן צו משהן פנים אל פנים, אזוי ווי א מענטש רעדט צו זיין חבר. און ער פלעגט זיך אומקערן אין לאגער, אבער זיין באדינער יהושוע דער זון פון נון, א יונגער מאן, פלעגט ניט אפטרעטן פון געצעלט.
. און משה האט געזאגט צו גאט זע, דו זאגסט צו מיר ברענג אויף דאסדאזיקע פאלק, אבער דו האסט מיך ניט געלאזט וויסן, וועמען דו וועסט שיקן מיט מיר. דו האסט דאך געזאגט איך האב דיך דערקענט מיטן נאמען, און האסט אויך געפונען לייטזעליקייט אין מיינע אויגן. . און אצונד, אויב, איך בעט דיך, איך האב געפונען לייטזעליקייט אין דיינע אויגן, לאז מיך וויסן, איך בעט דיך, דיינע וועגן, אז איך זאל דיך קענען, כדי איך זאל געפינען לייטזעליקייט אין דיינע אויגן; און זע אז דאסדאזיקע פאלק איז דאך דיין פאלק.
. האט ער געזאגט מיין פנים וועט מיטגיין, און איך וועל דיך בארוען.
. האט ער צו אים געזאגט אויב דיין פנים גייט ניט מיט אונדז, זאלסטו אונדז ניט אויפברענגען פון דאנען. . ווארום מיט וואס דען זאל דערקענט ווערן, אז איך האב געפונען לייטזעליקייט אין דיינע אויגן, איך און דיין פאלק, אויב ניט דורך דיין גיין מיט אונדז, אז מיר זאלן זיין אויסגעצייכנט, איך און דיין פאלק, פון אלעם פאלק וואס אויפן געזיכט פון דער ערד?
. האט גאט געזאגט צו משהן אויך די דאזיקע זאך וואס דו האסט געזאגט, וועל איך טאן, ווייל דו האסט געפונען לייטזעליקייט אין מיינע אויגן, און איך האב דיך דערקענט מיטן נאמען.
. האט ער געזאגט לאז מיך זען דיין פראכט, איך בעט דיך.
. האט ער געזאגט איך וועל מאכן פארבייגיין אל מיין גוטסקייט פאר דיין פנים, און איך וועל אויסרופן פאר דיר דעם נאמען יהוה; און איך וועל לייטזעליקן וועמען איך וועל לייטזעליקן, און וועל דערבארימען וועמען איך וועל דערבארימען. . און ער האט געזאגט קענסט ניט זען מיין פנים, ווארום א מענטש קען מיך ניט זען און בלייבן לעבן. . און גאט האט געזאגט אן איז אן ארט ביי מיר; זאלסטו זיך שטעלן אויפן פעלז. . און עס וועט זיין, ווען מיין פראכט גייט פארביי, וועל איך דיך אריינטאן אין א שפאלט פון דעם פעלז, און איך וועל ארויפדעקן מיין האנט אויף דיר, ביז איך וועל פארבייגיין. . און אז איך וועל אפטאן מיין האנט, וועסטו זען מיין רוקן; אבער מיין פנים קען ניט געזען ווערן.

. און גאט האט געזאגט צו משהן האק דיר אויס צוויי שטיינערנע לוחות אזוי ווי די ערשטע, און איך וועל אויפשרייבן אויף די לוחות די ווערטער וואס זיינען געווען אויף די ערשטע לוחות, וואס דו האסט צעבראכן. . און זיי אנגעברייט אין דער פרי, און גיי ארויף אין דער פרי אויפן בארג סיני, און שטעל זיך פאר מיר דארטן אויפן שפיץ בארג. . און קיין מענטש זאל ניט ארויפגיין מיט דיר, און קיין מענטש זאל אויך ניט געזען ווערן אויפן גאנצן בארג; אפילו די שאפ און די רינדער זאלן זיך ניט פיטערן אקעגן יענעם בארג.
. האט ער אויסגעהאקט צוויי שטיינערנע לוחות אזוי ווי די ערשטע; און משה האט זיך געפעדערט אין דער פרי, און איז ארויפגעגאנגען אויפן בארג סיני, אזוי ווי גאט האט אים באפוילן, און ער האט גענומען אין זיין האנט די צוויי שטיינערנע לוחות. . און יהוה האט אראפגענידערט אין דעם וואלקן; און ער האט זיך געשטעלט מיט אים דארטן; און ער האט גערופן דעם נאמען יהוה. . און יהוה איז פארבייגעגאנגען פאר זיין פנים, און האט אויסגערופן יהוה, יהוה איז א דערבארימדיקער און לייטזעליקער גאט, איינגעהאלטן אין צארן, און רייך אין גענאד און טריישאפט; . ער האלט גענאד ביזן טויזנטסטן גליד, ער פארטראגט זינד און פארברעכן און חטאים, נאר שענקען שענקט ער ניט; ער רעכנט זיך פאר די זינד פון די פאטערס, מיט די קינדער, און מיט די קינדסקינדער, מיטן דריטן און מיטן פירטן דור.
. האט משה זיך גענייגט אויף גיך צו דער ערד, און זיך געבוקט. . און ער האט געזאגט אויב, איך בעט דיך, איך האב געפונען לייטזעליקייט אין דיינע אויגן, גאט, זאל, איך בעט דיך, גאט גיין צווישן אונדז, ווארום א הארטנעקיק פאלק איז דאס; און זאלסט פארגעבן אונדזער זינד און אונדזער חטא, און אונדז מאכן פאר דיין ארב.
. האט ער געזאגט זע, איך שליס א בונד; אנטקעגן פאר דיין גאנצן פאלק וועל איך טאן ווונדער וואס זיינען ניט באשאפן געווארן אויף דער גאנצער ערד, און צווישן אלע אומות; און דאס גאנצע פאלק, וואס דו ביסט צווישן אים, וועט זען די טוונג פון גאט וואס איך טו מיט דיר, אז זי איז פארכטיק. . היט דיר וואס איך באפעל דיר היינט; זע, איך פארטרייב פון פאר דיר דעם אמורי, און דעם כנעני, און דעם חתי, און דעם פרזי, און דעם חוי, און דעם יבוסי. . היט זיך, זאלסט ניט שליסן א בונד דעם באוווינער פון דעם לאנד וואס דו קומסט דערויף, כדי ער זאל ניט זיין פאר א שטרויכלונג צווישן דיר. . נייערט זייערע מזבחות זאלט איר צעשטויסן, און זייערע זיילשטיינער זאלט איר צעברעכן, און זייערע געצנביימער זאלט איר אפהאקן. . ווארום טארסט זיך ניט בוקן צו אן אנדער גאט, ווייל יהוה – זיין נאמען איז צערענער, א צערנדיקער גאט איז ער. . טאמער וועסטו שליסן א בונד די באוווינער פון לאנד, און זיי וועלן זיין פארפירט נאך זייערע געטער, און שלאכטן צו זייערע געטער, וועלן זיי דיך רופן, און וועסט עסן פון זייער שלאכטאפפער; . און וועסט נעמען פון זייערע טעכטער פאר דיינע זין, און זייערע טעכטער וועלן זיין פארפירט נאך זייערע געטער, און וועלן פארפירן דיינע זין נאך זייערע געטער. . קיין געגאסענע געטער זאלסטו דיר ניט מאכן.
. דעם יום־טוב פון מצות זאלסטו היטן זיבן טעג זאלסטו עסן מצות, אזוי ווי איך האב דיר באפוילן, אין דער געשטעלטער צייט אין חודש אביב, ווארום אין חודש אביב ביסטו ארויסגעגאנגען פון מצרים.
. איטלעכס וואס עפנט דעם טראכט געהערט צו מיר; און פון אל דיין פי זאלסטו הייליקן דעם זכר, דעם ערשטלינג פון אקס און שעפס. . און דעם ערשטלינג פון אן אייזל זאלסטו אויסלייזן מיט א שעפס; און אויב דו וועסט ניט אויסלייזן, זאלסטו אים אפהאקן דאס געניק. יעטוועדער בכור פון דיינע זין זאלסטו אויסלייזן.
און מע זאל זיך ניט ווייזן פאר מיר מיט ליידיקן.
. זעקס טעג זאלסטו ארבעטן, און אויפן זיבעטן טאג זאלסטו רוען; אפילו אין אקערצייט און אין שניטצייט זאלסטו רוען.
. און דעם יום־טוב פון שבועות זאלסטו דיר מאכן, ביי די ערשטצייטיקע פון ווייצשניט; און דעם יום־טוב פון איינזאמלונג ביים אומדריי פון יאר.
. דריי מאל אין יאר זאלן אלע דיינע מאנספארשוינען זיך ווייזן פאר דעם האר יהוה, דעם גאט פון ישראל. . ווארום איך וועל פאריאגן די פעלקער פון פאר דיר, און וועל דערברייטערן דיין געמארק; און קיינער וועט ניט גלוסטן דיין לאנד, ווען דו גייסט ארויף זיך ווייזן פאר יהוה דיין גאט דריי מאל אין יאר.
. זאלסט ניט מקריב זיין מיט געזייערטן ברויט דאס בלוט פון מיין שלאכטאפפער, און דאס שלאכטאפפער פון דעם יום־טוב פון פסח זאל ניט איבערנעכטיקן ביז אין דער פרי.
. די ערשטע פריצייטיקע פון דיין ערד זאלסטו ברענגען אין הויז פון יהוה דיין גאט.
זאלסט ניט קאכן א ציקעלע אין זיין מוטערס מילך.
. און גאט האט געזאגט צו משהן שרייב דיר אויף די דאזיקע ווערטער, ווארום לויט די דאזיקע ווערטער האב איך געשלאסן א בונד מיט דיר און מיט ישראל. . און ער איז דארטן געווען מיט גאט פערציק טעג און פערציק נעכט; קיין ברויט האט ער ניט געגעסן, און קיין וואסער האט ער ניט געטרונקען. און ער האט אויפגעשריבן אויף די לוחות די ווערטער פון דעם בונד, די צען געבאט.
. און עס איז געווען, אז משה האט אראפגענידערט פון בארג סיני – און די צוויי לוחות פון געזעץ זיינען געווען אין משהס האנט, ווען ער האט אראפגענידערט פון בארג – האט משה ניט געוווסט, אז די הויט פון זיין פנים האט געשטראלט פון זיין רעדן מיט אים. . און אהרן און אלע קינדער פון ישראל האבן געזען משהן, ערשט די הויט פון זיין פנים שטראלט, און זיי האבן מורא געהאט צו גענענען צו אים. . האט זיי משה צוגערופן, און אהרן, און אלע פירשטן פון דער עדה האבן זיך אומגעקערט צו אים, און משה האט צו זיי גערעדט. . און דערנאך האבן גענענט אלע קינדער פון ישראל, און ער האט זיי באפוילן אלץ וואס גאט האט מיט אים גערעדט אויפן בארג סיני.
. און ווי משה האט געענדיקט רעדן מיט זיי, האט ער אנגעטאן אויף זיין פנים א צודעק. . און אז משה איז געקומען פאר גאט צו רעדן מיט אים, פלעגט ער אפטאן דעם צודעק ביז זיין ארויסגיין; און ער פלעגט ארויסגיין און רעדן צו די קינדער פון ישראל דאס וואס ער איז באפוילן געווארן. . און די קינדער פון ישראל פלעגן זען דעם פנים פון משהן, אז די הויט פון משהס פנים שטראלט; און משה פלעגט ווידער אנטאן דעם צודעק אויף זיין פנים, ביז ער איז אריינגעגאנגען צו רעדן מיט אים.
ויקהל
. און משה האט איינגעזאמלט די גאנצע עדה פון די קינדער פון ישראל, און האט צו זיי געזאגט דאס זיינען די ווערטער וואס גאט האט באפוילן זיי צו טאן . זעקס טעג זאל געטאן ווערן ארבעט, אבער אויפן זיבעטן טאג זאל אייך זיין הייליק, א שבת פון רוונג צו גאט; איטלעכער וואס טוט אין אים אן ארבעט, זאל געטייט ווערן. . איר זאלט ניט אנצינדן קיין פייער אין אלע אייערע וווינערטער אין טאג פון שבת.
. און משה האט געזאגט צו דער גאנצער עדה פון די קינדער פון ישראל, אזוי צו זאגן דאס איז די זאך וואס גאט האט באפוילן, אזוי צו זאגן . נעמט אייך אן אפשיידונג צו גאט, איטלעכער וואס זיין הארץ איז וויליק זאל זי ברענגען, די אפשיידונג פון גאט, גאלד, און זילבער, און קופער; . און בלאע וואל, און פורפל, און ווערמילרויט, און ליינען און ציגנהאר; . און רויטגעפארבטע ווידערפעלן, און תחש־פעלן, און שטים־האלץ; . און אייל פאר דער לייכטונג, און בשמים פאר דעם אייל פון זאלבונג, און פאר דעם וויירויך פון שמעקעדיקע געווירצן; . און אניקלשטיינער, און שטיינער צום איינפאסן, פארן אפוד און פארן חושן. . און אלע קלוגהארציקע צווישן אייך זאלן קומען און מאכן אלץ וואס גאט האט באפוילן . דעם משכן, זיין געצעלט, און זיין צודעק, זיינע האקן, און זיינע ברעטער, זיינע ריגלען, זיינע זיילן, און זיינע שוועלן; . דעם ארון און זיינע שטאנגען, דעם דעק און דעם פרוכת פון צווישנשייד; . דעם טיש און זיינע שטאנגען, און אלע זיינע כלים, און דאס ברויט פון אנגעזיכט; . און די מנורה פאר לייכטונג, און אירע כלים, און אירע רערלעך, און דאס אייל פאר לייכטונג; . און דעם מזבח פאר וויירויך און זיינע שטאנגען, און דאס אייל פון זאלבונג, און דעם וויירויך פון שמעקעדיקע געווירצן; און דעם טירפארהאנג צום איינגאנג פון משכן; . דעם מזבח פאר בראנדאפפער און די קופערנע זיף וואס צו אים, זיינע שטאנגען, און אלע זיינע כלים; דעם האנטפאס און זיין געשטעל; . די ארומהאנגען פון הויף, זיינע זיילן, און זיינע שוועלן, און דעם טויערפארהאנג פון הויף; . די פלעקלעך פון משכן, און די פלעקלעך פון הויף, און זייערע שטריק; . די געשטריקטע קליידער אויף צו דינען אין הייליקטום, די הייליקע קליידער פאר אהרן דעם כהן, און די קליידער פון זיינע זין, אויף צו טאן די כהונה.
. און די גאנצע עדה פון די קינדער פון ישראל איז ארויסגעגאנגען פון פאר משהן. . און זיי זיינען געקומען, איטלעכער איינער וואס זיין הארץ האט אים געטריבן, און איטלעכער וואס זיין גייסט האט אים באוויליקט; זיי האבן געבראכט די אפשיידונג פון גאט, פאר דער ארבעט פון אוהל־מועד, און פאר זיין גאנצן דינסט, און פאר די הייליקע קליידער. . און עס זיינען געקומען מענער מיט ווייבער, איטלעכער וואס זיין הארץ איז געווען וויליק; זיי האבן געבראכט נאזרינגען, און אוירינגען, און פינגערלעך, און האלדזבענדער – אלערליי גילדערנע זאכן; איטלעכער איינער וואס האט אויפגעהויבן אן אויפהייבונג פון גאלד צו גאט. . און איטלעכער איינער וואס ביי אים האט זיך געפונען בלאע וואל, און פורפל, און ווערמילרויט, און ליינען, און ציגנהאר, און רויטגעפארבטע ווידערפעלן, און תחש־פעלן, האט געבראכט. . איטלעכער וואס האט אפגעשיידט אן אפשיידונג פון זילבער און קופער, האט געבראכט די אפשיידונג פון גאט; און איטלעכער וואס ביי אים האט זיך געפונען שטים־האלץ פאר אלערליי מלאכות פון דער ארבעט, האט געבראכט. . און אלע קלוגהארציקע ווייבער האבן מיט זייערע הענט געשפונען, און האבן געבראכט דאס געשפינס, די בלאע וואל, און דעם פורפל, דאס ווערמילרויט, און דעם ליינען. . און אלע ווייבער וואס זייער הארץ האט זיי געטריבן מיט חכמה, האבן געשפונען די ציגנהאר. . און די פירשטן האבן געבראכט די אניקלשטיינער, און די שטיינער צום איינפאסן, פארן אפוד און פארן חושן; . און די בשמים, און דאס אייל, פאר לייכטונג, און פאר דעם אייל פון זאלבונג, און פאר דעם וויירויך פון שמעקעדיקע געווירצן. . די קינדער פון ישראל האבן געבראכט נדבות צו גאט – איטלעכער מאן און פרוי וואס זייער הארץ האט זיי באוויליקט צו ברענגען פאר דער גאנצער ארבעט, וואס גאט האט באפוילן דורך משהן צו מאכן.
. און משה האט געזאגט צו די קינדער פון ישראל זעט, גאט האט גערופן מיטן נאמען בצלאל דעם זון פון אורי דעם זון פון חורן, פון שבט יהודה. . און ער האט אים אנגעפילט מיטן גייסט פון גאט, אין חכמה, אין פארשטאנדיקייט, און אין קענשאפט, און אין יעטוועדער מלאכה; . און אויסצוקינצלען קונציקע זאכן, צו ארבעטן אין גאלד, און אין זילבער, און אין קופער; . און אין שניידונג פון שטיינער צום איינפאסן, און אין שניצונג פון האלץ, צו ארבעטן אין יעטוועדער קונציקער מלאכה. . אויך צו לערנען אנדערע האט ער אריינגעגעבן אין זיין הארצן, אים, און אהליאב דעם זון פון אחיסמכן, פון שבט דן. . ער האט זיי אנגעפילט מיט קלוגהארציקייט צו מאכן יעטוועדער מלאכה פונעם מיינסטער, און פונעם קינצלער, און פונעם שטיקער אין בלאער וואל און אין פורפל, אין ווערמילרויט און אין ליינען און פונעם וועבער – פון די וואס מאכן אלערליי מלאכות, און קינצלען אויס קונציקע זאכן.

. און בצלאל און אהליאב, און אלע קלוגהארציקע לייט, וואס גאט האט אריינגעגעבן חכמה און פארשטאנדיקייט אין זיי, צו וויסן ווי צו טאן יעטוועדער מלאכה פון דער ארבעט פון הייליקטום, זאלן מאכן אזוי ווי אלץ וואס גאט האט באפוילן.
. און משה האט גערופן בצלאלן, און אהליאבן, און איטלעכן קלוגהארציקן מאן, וואס גאט האט אריינגעגעבן חכמה אין זיין הארצן, איטלעכן וואס זיין הארץ האט אים געטריבן צו גענענען צו דער ארבעט, זי צו טאן. . און זיי האבן גענומען פון משהן די גאנצע אפשיידונג וואס די קינדער פון ישראל האבן געבראכט פאר דער מלאכה פון דער ארבעט פון הייליקטום, כדי זי צו מאכן. און די האבן נאך אלץ געהאלטן אין ברענגען צו אים נדבות, פרימארגן אין פרימארגן.
. זיינען געקומען אלע קלוגע לייט וואס האבן געמאכט די גאנצע ארבעט פון הייליקטום, איטלעכער מאן פון זיין ארבעט וואס ער האט געטאן, . און זיי האבן געזאגט צו משהן, אזוי צו זאגן דאס פאלק ברענגט מער ווי עס איז נייטיק צו דער ארבעט, פאר דער מלאכה וואס גאט האט באפוילן זי צו מאכן.
. האט משה באפוילן, און מע האט ארויסגעלאזט אן אויסרוף אין לאגער, אזוי צו זאגן קיין מאן און קיין פרוי זאל מער ניט מאכן ארבעט פאר דער הייליקער אפשיידונג. און דאס פאלק איז אפגעהאלטן געווארן פון ברענגען. . און דאס אויסגעארבעטע איז זיי געווען גענוג פאר דער גאנצער ארבעט, זי צו מאכן, און נאך איבערצולאזן.
. און אלע קלוגהארציקע צווישן די וואס האבן געטאן די ארבעט, האבן געמאכט דעם משכן אין צען פארהאנגען; פון געדרייטן ליינען, און בלאער וואל, און פורפל, און ווערמילרויט; מיט כרובים, קונציק אויסגעארבעט האט מען זיי געמאכט. . די לענג פון איטלעכן פארהאנג אכט און צוואנציק איילן, און די ברייט פון איטלעכן פארהאנג פיר איילן; איין מאס פאר אלע פארהאנגען. . און מע האט באהעפט פינף פארהאנגען איינעם צום אנדערן, אויך די אנדערע פינף פארהאנגען האט מען באהעפט איינעם צום אנדערן. . און מע האט געמאכט שלייפן פון בלאער וואל אויף דעם זוים פון איין פארהאנג אין עק פון איין באהעפטונג; אזוי האט מען געמאכט אויף דעם זוים פון דעם עקסטן פארהאנג אין דער צווייטער באהעפטונג. . פופציק שלייפן האט מען געמאכט אויף דעם איין פארהאנג, און פופציק שלייפן האט מען געמאכט אויף דעם ברעג פון דעם פארהאנג וואס אין דער צווייטער באהעפטונג; די שלייפן זיינען געווען איינער קעגן אנדערן. . און מע האט געמאכט פופציק גילדערנע האקן, און מע האט באהעפט די פארהאנגען איינעם צום אנדערן מיט די האקן, און דער משכן איז געווען איינס.
. און מע האט געמאכט פארהאנגען פון ציגנהאר פאר א געצעלט איבערן משכן; עלף פארהאנגען האט מען זיי געמאכט. . די לענג פון איטלעכן פארהאנג דרייסיק איילן, און די ברייט פון איטלעכן פארהאנג פיר איילן; איין מאס פאר די עלף פארהאנגען. . און מע האט באהעפט פינף פארהאנגען באזונדער, און זעקס פארהאנגען באזונדער. . און מע האט געמאכט פופציק שלייפן אויף דעם זוים פון דעם עקסטן פארהאנג אין איין באהעפטונג, און פופציק שלייפן האט מען געמאכט אויף דעם זוים פון דעם פארהאנג אין דער צווייטער באהעפטונג. . און מע האט געמאכט פופציק קופערנע האקן צו באהעפטן דאס געצעלט, אז עס זאל זיין איינס. . און מע האט געמאכט א צודעק פאר דעם געצעלט, פון רויטגעפארבטע ווידערפעלן, און א צודעק פון תחש־פעלן פון אויבן. . און מע האט געמאכט די ברעטער צום משכן, פון שטים־האלץ, שטייעדיק. . צען איילן די לענג פון א ברעט, און אן אייל און א האלב די ברייט פון איטלעכן ברעט. . צוויי צאפנס צו איטלעכן ברעט, איינער קעגן אנדערן אזוי ווי שטאפלען. אזוי האט מען געמאכט צו אלע ברעטער פון משכן. . און מע האט געמאכט די ברעטער פארן משכן צוואנציק ברעטער פאר דער דרום־זייט צו דרום. . און פערציק זילבערנע שוועלן האט מען געמאכט אונטער די צוואנציק ברעטער צו צוויי שוועלן אונטער איין ברעט פאר זיינע צוויי צאפנס, צו צוויי שוועלן אונטער איין ברעט פאר זיינע צוויי צאפנס. . און פאר דער צווייטער זייט פון משכן, צו צפון־זייט, האט מען געמאכט צוואנציק ברעטער, . און זייערע פערציק זילבערנע שוועלן צו צוויי שוועלן אונטער איין ברעט, צו צוויי שוועלן אונטער איין ברעט. . און פאר דער הינטערשטער זייט פון משכן, צו מערב, האט מען געמאכט זעקס ברעטער. . און צוויי ברעטער האט מען געמאכט פאר די ווינקלען פון דעם משכן, אויף דער הינטערשטער זייט. . און זיי זיינען געווען אריינגעפאסט אונטן, און דעס גלייכן זיינען זיי געווען אריינגעפאסט אויבן ביז צום ערשטן רינג; אזוי האט מען געמאכט ביי זיי ביידן, פאר די צוויי ווינקלען. . און עס זיינען געווען אכט ברעטער מיט זייערע זילבערנע שוועלן – זעכצן שוועלן צו צוויי שוועלן, צו צוויי שוועלן אונטער איין ברעט. . און מע האט געמאכט ריגלען פון שטים־האלץ פינף פאר די ברעטער פון איין זייט משכן, . און פינף ריגלען פאר די ברעטער פון דער צווייטער זייט משכן, און פינף ריגלען פאר די ברעטער פון משכן אויף דער הינטערשטער זייט, צו מערב. . און מע האט געמאכט דעם מיטלסטן ריגל דורכצוריגלען אין מיטן פון די ברעטער פון עק צו עק. . און די ברעטער האט מען איבערגעצויגן מיט גאלד, און מע האט געמאכט צו זיי רינגען פון גאלד, אויערן פאר די ריגלען; און מע האט איבערגעצויגן די ריגלען מיט גאלד.
. און מע האט געמאכט דעם פרוכת פון בלאער וואל, און פורפל, און ווערמילרויט, און געדרייטן ליינען; קונציק אויסגעארבעט האט מען אים געמאכט, מיט כרובים. . און מע האט געמאכט צו אים פיר זיילן פון שטים־האלץ, און זיי איבערגעצויגן מיט גאלד, מיט זייערע העקלעך פון גאלד; און מע האט אויסגעגאסן צו זיי פיר זילבערנע שוועלן.
. און מע האט געמאכט א פארהאנג פאר דעם איינגאנג פון געצעלט, פון בלאער וואל, און פורפל, און ווערמילרויט, און געדרייטן ליינען, געשטיקטע ארבעט; . און פינף זיילן צו אים, מיט זייערע העקלעך; און מע האט איבערגעצויגן זייערע קעף און זייערע רייפבענדער מיט גאלד. און זייערע פינף שוועלן זיינען געווען קופער.

. און בצלאל האט געמאכט דעם ארון פון שטים־האלץ, צוויי איילן און א האלב זיין לענג, און אן אייל און א האלב זיין ברייט, און אן אייל און א האלב זיין הייך. . און ער האט אים איבערגעצויגן מיט ריינעם גאלד פון אינעווייניק און פון אויסנווייניק, און געמאכט צו אים א גילדערנעם קראנץ רונד ארום. . און ער האט אויסגעגאסן צו אים פיר גילדערנע רינגען פאר זיינע פיר פיס; צוויי רינגען אויף זיין איין זייט, און צוויי רינגען אויף זיין צווייטער זייט. . און ער האט געמאכט שטאנגען פון שטים־האלץ, און זיי איבערגעצויגן מיט גאלד. . און ער האט אריינגעצויגן די שטאנגען אין די רינגען אויף די זייטן פון ארון, צו טראגן דעם ארון.
. און ער האט געמאכט א דעק פון ריינעם גאלד, צוויי איילן און א האלב זיין לענג, און אן אייל און א האלב זיין ברייט. . און ער האט געמאכט צוויי כרובים פון גאלד; געהאמערט האט ער זיי געמאכט, אויף ביידע עקן פון דעק . איין כרוב ביים עק פון דער זייט, און איין כרוב ביים עק פון דער אנדער זייט; פון דעק גופא האט ער געמאכט די כרובים אויף זיינע ביידע עקן. . און די כרובים האבן אויסגעשפרייט זייערע פליגלען צו דער הייך, שירעמענדיק מיט זייערע פליגלען איבער דעם דעק, מיט זייערע פנימער איינער קעגן אנדערן; צום דעק צו זיינען געווען די פנימער פון די כרובים.
. און ער האט געמאכט דעם טיש פון שטים־האלץ, צוויי איילן זיין לענג, און אן אייל זיין ברייט, און אן אייל און א האלב זיין הייך. . און ער האט אים איבערגעצויגן מיט ריינעם גאלד, און געמאכט צו אים א גילדערנעם קראנץ רונד ארום. . און ער האט געמאכט צו אים א לייסט פון א האנטברייט רונד ארום, און געמאכט א גילדערנעם קראנץ צו זיין לייסט רונד ארום. . און ער האט אויסגעגאסן פאר אים פיר גילדערנע רינגען, און ארויפגעטאן די רינגען אויף די פיר ווינקלען וואס אויף זיינע פיר פיס. . לעבן דעם לייסט זיינען געווען די רינגען, אויערן פאר די שטאנגען, צו טראגן דעם טיש. . און ער האט געמאכט די שטאנגען פון שטים־האלץ, און זיי איבערגעצויגן מיט גאלד, צו טראגן דעם טיש . און ער האט געמאכט די כלים וואס אויפן טיש, זיינע שיסלען, און זיינע שאלן, און זיינע בעכערס, און די קאנען וואס מיט זיי ווערט געגאסן, פון ריינעם גאלד.
. און ער האט געמאכט די מנורה פון ריינעם גאלד געהאמערט האט ער געמאכט די מנורה, איר פוסגעשטעל, און איר שטאם; אירע בעכערלעך – אירע קנעף און אירע בלומען – זיינען געווען פון איר גופא. . און זעקס רערן זיינען ארויסגעגאנגען פון אירע זייטן, דריי רערן פון דער מנורה פון איר איין זייט, און דריי רערן פון דער מנורה פון איר צווייטער זייט; . דריי מאנדלקווייטיקע בעכערלעך פון א קנאפ מיט א בלום אויף איין רער, און דריי מאנדלקווייטיקע בעכערלעך פון א קנאפ מיט א בלום אויפן אנדער רער; אזוי פאר די זעקס רערן וואס זיינען ארויסגעגאנגען פון דער מנורה. . און אויף דער מנורה אליין פיר מאנדלקווייטיקע בעכערלעך – אירע קנעף און אירע בלומען; . און א קנאפ אונטער צוויי רערן פון איר, און א קנאפ אונטער צוויי רערן פון איר, און א קנאפ אונטער צוויי רערן פון איר, פאר די זעקס רערן וואס זיינען ארויסגעגאנגען פון איר. . אירע קנעף און אירע רערן זיינען געווען פון איר גופא, אין גאנצן איין אויסהאמערונג פון ריינעם גאלד. . און ער האט געמאכט אירע זיבן רערלעך, און אירע צווענגלעך, און אירע אשפענדלעך, פון ריינעם גאלד. . פון א צענטנער ריינעם גאלד האט ער זי געמאכט מיט אלע אירע כלים.
. און ער האט געמאכט דעם מזבח פאר וויירויך, פון שטים־האלץ, אן אייל זיין לענג, און אן אייל זיין ברייט, פירעקעכדיק, און צוויי איילן זיין הייך; פון אים גופא זיינען געווען זיינע הערנער. . און ער האט אים איבערגעצויגן מיט ריינעם גאלד, זיין אויבערדעק, און זיינע ווענט רונד ארום, און זיינע הערנער; און ער האט געמאכט צו אים א גילדערנעם קראנץ רונד ארום. . און צוויי גילדערנע רינגען האט ער געמאכט צו אים אונטער זיין קראנץ אויף זיינע צוויי פלאנקען – אויף זיינע צוויי זייטן, פאר אויערן פאר די שטאנגען, אים צו טראגן אויף זיי. . און ער האט געמאכט די שטאנגען פון שטים־האלץ, און זיי איבערגעצויגן מיט גאלד.
. און ער האט געמאכט דאס הייליקע אייל פון זאלבונג, און דעם ריינעם וויירויך פון שמעקעדיקע געווירצן, אזוי ווי דער בשמים־מישער מאכט.

. און ער האט געמאכט דעם מזבח פאר בראנדאפפער, פון שטים־האלץ, פינף איילן זיין לענג, און פינף איילן זיין ברייט, פירעקעכדיק, און דריי איילן זיין הייך. . און ער האט געמאכט זיינע הערנער אויף זיינע פיר ווינקלען; פון אים גופא זיינען געווען זיינע הערנער; און ער האט אים איבערגעצויגן מיט קופער. . און ער האט געמאכט אלע כלים פון מזבח, די טעף, און די שופלען, און די שפרענגבעקנס, די גאפלען, און די פייערפאנען; אלע זיינע כלים האט ער געמאכט פון קופער. . און ער האט געמאכט צום מזבח א קופערנע זיף פון נעצארבעט אונטער זיין געזימס, פון אונטן ביז זיין העלפט. . און ער האט אויסגעגאסן פיר רינגען פאר די פיר עקן פון דער קופערנער זיף, אויערן פאר די שטאנגען. . און ער האט געמאכט די שטאנגען פון שטים־האלץ, און זיי איבערגעצויגן מיט קופער. . און ער האט אריינגעצויגן די שטאנגען אין די רינגען אויף די זייטן פון מזבח, אים צו טראגן אויף זיי; הויל אינעווייניק, פון ברעטער, האט ער אים געמאכט.
. און ער האט געמאכט דעם האנטפאס פון קופער, און זיין געשטעל פון קופער, פון די שפיגלען פון די ווייבער וואס פלעגן זיך איינזאמלען ביים איינגאנג פון אוהל־מועד.
. און ער האט געמאכט דעם הויף פאר דער דרום־זייט צו דרום, ארומהאנגען פון הויף פון געדרייטן ליינען, הונדערט איילן; . די זיילן דערצו צוואנציק, און זייערע שוועלן צוואנציק, פון קופער; די העקלעך פון די זיילן, און זייערע רייפבענדער, פון זילבער. . און פאר דער צפון־זייט, הונדערט איילן; די זיילן דערצו צוואנציק, און זייערע שוועלן צוואנציק, פון קופער; די העקלעך פון די זיילן, און זייערע רייפבענדער, פון זילבער. . און פאר דער מערב־זייט, ארומהאנגען פון פופציק איילן; די זיילן דערצו צען, און זייערע שוועלן צען; די העקלעך פון די זיילן, און זייערע רייפבענדער, פון זילבער. . און פאר דער מזרח־זייט צו זונאויפגאנג, פופציק איילן. . ארומהאנגען פאר איין זייט פון טויער , פופצן איילן; די זיילן דערצו דריי, און זייערע שוועלן דריי. . און אזוי אויף דער צווייטער זייט; אי אויף דער זייט אי אויף דער אנדער זייט פון טויער פון הויף ארומהאנגען פופצן איילן; די זיילן דערצו דריי, און זייערע שוועלן דריי. . אלע ארומהאנגען פון הויף רונד ארום, פון געדרייטן ליינען. . און די שוועלן צו די זיילן, פון קופער די העקלעך פון די זיילן, און זייערע רייפבענדער, פון זילבער; און דער איבערצוג פון זייערע קעף, פון זילבער; און זיי זיינען געווען ארומגערייפט מיט זילבער, אלע זיילן פון הויף. . און דער טויערפארהאנג פון הויף איז געווען געשטיקטע ארבעט, פון בלאער וואל, און פורפל, און ווערמילרויט, און געדרייטן ליינען; און צוואנציק איילן די לענג, און די הייך – פאר ברייט – פינף איילן, גלייך מיט די ארומהאנגען פון הויף. . און די זיילן דערצו פיר, און זייערע שוועלן פיר, פון קופער; זייערע העקלעך, פון זילבער, דער איבערצוג פון זייערע קעף, און זייערע רייפבענדער, פון זילבער; און אלע פלעקלעך פון משכן און פון הויף רונד ארום, פון קופער.
פקודי
. דאס זיינען די איבערציילונגען פון משכן, דעם משכן פון געזעץ, וואס זיינען איבערגעציילט געווארן לויט דעם מויל פון משהן דורך דער ארבעט פון די לויים אונטער דער האנט פון איתמר דעם זון פון אהרן דעם כהן. – . און בצלאל דער זון פון אורי דעם זון פון חורן, פון שבט יהודה, האט געמאכט אלץ וואס גאט האט באפוילן משהן. . און מיט אים איז געווען אהליאב דער זון פון אחיסמכן, פון שבט דן, א מיינסטער, און א קינצלער, און א שטיקער אין בלאער וואל, און אין פורפל, און אין ווערמילרויט, און אין ליינען. – . דאס גאנצע גאלד וואס איז פארטאן געווארן אויף דער ארבעט ביי דער גאנצער ארבעט פון הייליקטום, דאס גאלד פון דער אויפהייבונג, איז געווען ניין און צוואנציק צענטנער, און זיבן הונדערט און דרייסיק שקל, אויפן הייליקן שקל. . און דאס זילבער פון דער ציילונג פון דער עדה איז געווען הונדערט צענטנער, און טויזנט און זיבן הונדערט און פינף און זיבעציק שקל, אויפן הייליקן שקל. . א בקע אויף א קאפ, א האלבער שקל, אויפן הייליקן שקל, פאר איטלעכן וואס איז אריינגעגאנגען אין דער ציילונג, פון צוואנציק יאר אלט און העכער, פאר זעקס הונדערט טויזנט און דריי טויזנט און פינף הונדערט און פופציק. . און די הונדערט צענטנער זילבער זיינען געווען אויף אויסצוגיסן די שוועלן פון הייליקטום, און די שוועלן פון פרוכת; הונדערט שוועלן פון הונדערט צענטנער, א צענטנער אויף א שוועל. . און פון די טויזנט און זיבן הונדערט און פינף און זיבעציק האט מען געמאכט העקלעך צו די זיילן, און איבערגעצויגן זייערע קעף, און זיי ארומגערייפט. . און דאס קופער פון דער אויפהייבונג איז געווען זיבעציק צענטנער, און צוויי טויזנט און פיר הונדערט שקל. . און מע האט דערפון געמאכט די שוועלן פון דעם איינגאנג פון אוהל־מועד, און דעם קופערנעם מזבח, און די קופערנע זיף וואס צו אים, און אלע כלים פון מזבח, . און די שוועלן פון הויף רונד ארום, און די שוועלן פון דעם טויער פון הויף, און אלע פלעקלעך פון משכן, און אלע פלעקלעך פון הויף רונד ארום.

. און פון דער בלאער וואל, און דעם פורפל, און דעם ווערמילרויט, האט מען געמאכט די געשטריקטע קליידער אויף צו דינען אין הייליקטום, און געמאכט די הייליקע קליידער וואס פאר אהרנען, אזוי ווי גאט האט באפוילן משהן.
. און מע האט געמאכט דעם אפוד פון גאלד, בלאער וואל, און פורפל, און ווערמילרויט, און געדרייטן ליינען. . און מע האט אויסגעשלאגן בלעכן פון גאלד, און צעהאקט אויף פעדים, אויף אריינצוארבעטן אין דער בלאער וואל, און אין דעם פורפל, און אין דעם ווערמילרויט, און אין דעם ליינען, מיט קונציקער ארבעט. . אקסלבענדער האט מען צו אים געמאכט, באהעפטע; ביי זיינע ביידע עקן איז ער געווען באהעפט. . און זיין גארטלבאנד וואס אויף אים, איז געווען פון אים גופא, אזוי ווי זיין ארבעט, פון גאלד, בלאער וואל, און פורפל, און ווערמילרויט, און געדרייטן ליינען, אזוי ווי גאט האט באפוילן משהן. . און מע האט געמאכט די אניקלשטיינער איינגעראמט אין איינפאסונגען פון גאלד, אויסגעקריצט ווי אויסקריצונגען פון א זיגל, לויט די נעמען פון די קינדער פון ישראל. . און מע האט זיי ארויפגעטאן אויף די אקסלבענדער פון אפוד – שטיינער פון דערמאנונג פאר די קינדער פון ישראל, אזוי ווי גאט האט באפוילן משהן.
. און מע האט געמאכט דעם חושן קונציק אויסגעארבעט, אזוי ווי די ארבעט פון אפוד, פון גאלד, בלאער וואל, און פורפל, און ווערמילרויט, און געדרייטן ליינען. . פירעקעכדיק איז ער געווען; געטאפלט האט מען געמאכט דעם חושן, א שפאן זיין לענג, און א שפאן זיין ברייט, געטאפלט. . און מע האט אריינגעזעצט אין אים פיר ציילן שטיינער א צייל פון רובין, טאפאז, און שמאראק, איין צייל; . און די צווייטע צייל גארפונקל, סאפירשטיין, און דימענט; . און די דריטע צייל יאכצום, אגאט, און אמעטיסט; . און די פירטע צייל גאלדשטיין, אניקל, און יאשפיז; איינגעראמט אין איינפאסונגען פון גאלד אין זייערע איינזעצונגען. . און די שטיינער זיינען געווען לויט די נעמען פון די קינדער פון ישראל, צוועלף, לויט זייערע נעמען, ווי אויסקריצונגען פון א זיגל, איטלעכער לויט זיין נאמען, אקעגן די צוועלף שבטים. . און מע האט געמאכט צום חושן געדרייטע קייטן, פלעכטארבעט, פון ריינעם גאלד. . און מע האט געמאכט צוויי איינפאסונגען פון גאלד, און צוויי גילדערנע רינגען, און מע האט ארויפגעטאן די צוויי רינגען אויף די צוויי עקן פון חושן. . און מע האט אריינגעטאן די צוויי גילדערנע פלעכטן אין די צוויי רינגען אויף די עקן פון חושן. . און די צוויי עקן פון די צוויי פלעכטן האט מען ארויפגעטאן אויף די צוויי איינפאסונגען, און זיי ארויפגעטאן אויף די אקסלבענדער פון אפוד, אויף זיין פאדערזייט. . און מע האט געמאכט צוויי גילדערנע רינגען, און ארויפגעזעצט אויף די צוויי עקן פון חושן, ביי זיין זוים וואס צו דער זייט פון אפוד, אינעווייניק צו. . און מע האט געמאכט צוויי גילדערנע רינגען, און זיי ארויפגעטאן אויף די צוויי אקסלבענדער פון אפוד, פון אונטן, אויף זיין פאדערזייט, ביי זיין באהעפטונג, איבער דעם ארומבאנד פון אפוד. . און מע האט צוגעשנירט דעם חושן דורך זיינע רינגען צו די רינגען פון אפוד, מיט א שנור פון בלאער וואל, כדי ער זאל זיין אויף דעם ארומבאנד פון אפוד, און דער חושן זאל זיך ניט אראפרוקן פון אפוד; אזוי ווי גאט האט באפוילן משהן.
. און מע האט געמאכט דעם מאנטל פון אפוד, וועבארבעט, פון לויטער בלאער וואל. . און די עפענונג פון דעם מאנטל איז געווען אין זיין מיטן, אזוי ווי די עפענונג פון א פאנצערהעמד, מיט א זוים ביי זיין עפענונג רונד ארום, ער זאל זיך ניט צערייסן. . און מע האט געמאכט אויף די ברעגן פון דעם מאנטל מילגרוימען פון בלאער וואל, און פורפל, און ווערמילרויט, געצווערנט. . און מע האט געמאכט גלעקלעך פון ריינעם גאלד, און ארויפגעטאן די גלעקלעך צווישן די מילגרוימען אויף די ברעגן פון דעם מאנטל רונד ארום, צווישן די מילגרוימען . א גלעקל און א מילגרוים, א גלעקל און א מילגרוים, אויף די ברעגן פון דעם מאנטל רונד ארום, אויף צו דינען; אזוי ווי גאט האט באפוילן משהן.
. און מע האט געמאכט ליינענע העמדלעך, וועבארבעט, פאר אהרנען און פאר זיינע זין; . און די ליינענע הויב, און די שיינע היטלען פון ליינען, און די ליינענע הויזן פון געדרייטן ליינען; . און דעם גארטל פון געדרייטן ליינען, און בלאער וואל, און פורפל, און ווערמילרויט, געשטיקטע ארבעט, אזוי ווי גאט האט באפוילן משהן.
. און מע האט געמאכט דאס שטערנבלעך, די הייליקע קרוין, פון ריינעם גאלד, און אויפגעשריבן אויף אים א געשריפטס, ווי אויסקריצונגען פון א זיגל ״הייליק צו גאט״. . און מע האט ארויפגעטאן אויף אים א שנור פון בלאער וואל, כדי אים אנצוטאן אויף דער הויב פון אויבן, אזוי ווי גאט האט באפוילן משהן.
. אזוי איז פארענדיקט געווארן די גאנצע ארבעט פון דעם משכן פון אוהל־מועד; און די קינדער פון ישראל האבן געטאן אזוי ווי אלץ וואס גאט האט באפוילן משהן; גענוי אזוי האבן זיי געטאן.
. און זיי האבן געבראכט דעם משכן צו משהן דאס געצעלט און אלע זיינע זאכן, זיינע האקן, זיינע ברעטער, זיינע ריגלען, און זיינע זיילן, און זיינע שוועלן; . און דעם צודעק פון רויטגעפארבטע ווידערפעלן, און דעם צודעק פון תחש־פעלן, און דעם פרוכת פון צווישנשייד; . דעם ארון פון געזעץ, און זיינע שטאנגען, און דעם דעק; . דעם טיש אלע זיינע כלים, און דאס ברויט פון אנגעזיכט; . די ריינע מנורה, אירע רערלעך – די רערלעך אויף אנצוריכטן – און אלע אירע כלים, און דאס אייל פאר לייכטונג; . און דעם גילדערנעם מזבח, און דאס אייל פון זאלבונג, און דעם וויירויך פון שמעקעדיקע געווירצן, און דעם טירפארהאנג פון געצעלט; . דעם קופערנעם מזבח, און די קופערנע זיף וואס צו אים, זיינע שטאנגען, און אלע זיינע כלים; דעם האנטפאס און זיין געשטעל; . די ארומהאנגען פון הויף, זיינע זיילן, און זיינע שוועלן, און דעם פארהאנג צום טויער פון הויף, זיינע שטריק, און זיינע פלעקלעך, און אלע ארבעטגעצייג פון דעם משכן פון אוהל־מועד; . די געשטריקטע קליידער אויף צו דינען אין הייליקטום, די הייליקע קליידער פאר אהרן דעם כהן, און די קליידער פון זיינע זין, אויף צו טאן די כהונה.
. אזוי ווי אלץ וואס גאט האט באפוילן משהן, אזוי האבן די קינדער פון ישראל געמאכט די גאנצע ארבעט. . און משה האט געזען די גאנצע ארבעט, אז זיי האבן זי געמאכט; אזוי ווי גאט האט באפוילן, אזוי האבן זיי געמאכט; און משה האט זיי געבענטשט.

. און גאט האט גערעדט צו משהן, אזוי צו זאגן . אין ערשטן טאג פון ערשטן חודש זאלסטו אויפשטעלן דעם משכן פון אוהל־מועד. . און זאלסט אריינטאן אהין דעם ארון פון געזעץ, און פארהענגען דעם ארון מיטן פרוכת. . און זאלסט אריינברענגען דעם טיש, און אויסלייגן זיין אויסלייגונג; . און זאלסט אריינברענגען די מנורה, און אנצינדן אירע רערלעך. און זאלסט אוועקשטעלן דעם גילדערנעם מזבח פאר וויירויך, פאר דעם ארון פון געזעץ, און ארויפטאן דעם טירפארהאנג צום משכן. . און זאלסט אוועקשטעלן דעם מזבח פאר בראנדאפפער, פאר דעם איינגאנג פון דעם משכן פון אוהל־מועד. . און זאלסט אוועקשטעלן דעם האנטפאס צווישן אוהל־מועד און צווישן מזבח, און אריינטאן אהין וואסער. . און זאלסט אויפשטעלן דעם הויף רונד ארום, און ארויפטאן דעם טויערפארהאנג פון הויף.
. און זאלסט נעמען דאס אייל פון זאלבונג, און זאלבן דעם משכן, און אלץ וואס אין אים, און הייליקן אים און אלע זיינע זאכן, און ער זאל זיין הייליק. . און זאלסט זאלבן דעם מזבח פאר בראנדאפפער, און אלע זיינע כלים, און הייליקן דעם מזבח; און דער מזבח זאל זיין א הייליקסטע היילקייט. . און זאלסט זאלבן דעם האנטפאס און זיין געשטעל, און אים הייליקן.
. און זאלסט מאכן גענענען אהרנען און זיינע זין צום איינגאנג פון אוהל־מועד, און זיי וואשן מיט וואסער. . און זאלסט אנטאן אהרנען די הייליקע קליידער, און זאלסט אים זאלבן, און אים הייליקן, אז ער זאל זיין א כהן צו מיר. . און זאלסט מאכן גענענען זיינע זין, און זיי אנטאן העמדלעך. . און זאלסט זיי זאלבן, אזוי ווי דו האסט געזאלבט זייער פאטער, אז זיי זאלן זיין כהנים צו מיר; און זייער זאלבונג זאל זיי זיין פאר אן אייביקער כהונה אויף זייערע דור־דורות.
. און משה האט דאס געטאן; אזוי ווי אלץ וואס גאט האט אים באפוילן, אזוי האט ער געטאן.
. און עס איז געווען אין ערשטן חודש אין צווייטן יאר, אין ערשטן טאג פון חודש, איז אויפגעשטעלט געווארן דער משכן. . און משה האט אויפגעשטעלט דעם משכן ער האט אוועקגעלייגט זיינע שוועלן, און אריינגעטאן זיינע ברעטער, און אריינגעצויגן זיינע ריגלען, און אויפגעשטעלט זיינע זיילן. . און ער האט פארשפרייט דאס געצעלט איבערן משכן, און ארויפגעטאן דעם צודעק פון געצעלט אויבן איבער אים, אזוי ווי גאט האט משהן באפוילן.
. און ער האט גענומען און אריינגעלייגט דאס געזעץ אין דעם ארון, און ארויפגעטאן די שטאנגען אויפן ארון, און ארויפגעלייגט דעם דעק אויבן איבערן ארון. . און ער האט אריינגעבראכט דעם ארון אין משכן, און ארויפגעטאן דעם פרוכת פון צווישנשייד, און פארהאנגען דעם ארון פון געזעץ, אזוי ווי גאט האט משהן באפוילן.
. און ער האט אריינגעשטעלט דעם טיש אין אוהל־מועד, אין צפון־זייט משכן, דרויסן פון פרוכת. . און ער האט אויסגעלייגט אויף אים אן אויסלייגונג פון ברויט, פאר גאט, אזוי ווי גאט האט משהן באפוילן.
. און ער האט אוועקגעשטעלט די מנורה אין אוהל־מועד אקעגן דעם טיש אין דרום־זייט משכן. . און ער האט אנגעצונדן די רערלעך פאר גאט, אזוי ווי גאט האט משהן באפוילן.
. און ער האט אוועקגעשטעלט דעם גילדערנעם מזבח אין אוהל־מועד פארן פרוכת. . און ער האט גערייכערט אויף אים וויירויך פון שמעקעדיקע געווירצן, אזוי ווי גאט האט משהן באפוילן.
. און ער האט ארויפגעטאן דעם טירפארהאנג צום משכן. . און דעם מזבח פאר בראנדאפפער האט ער אוועקגעשטעלט ביים איינגאנג פון דעם משכן פון אוהל־מועד, און אויפגעבראכט אויף אים דאס בראנדאפפער און דאס שפייזאפפער, אזוי ווי גאט האט משהן באפוילן.
. און ער האט אוועקגעשטעלט דעם האנטפאס צווישן אוהל־מועד און צווישן מזבח, און אריינגעטאן אהין וואסער, זיך צו וואשן – . כדי משה און אהרן און זיינע זין זאלן דערפון וואשן זייערע הענט און זייערע פיס; . ווען זיי קומען אין אוהל־מועד, און ווען זיי גענענען צום מזבח, זאלן זיי זיך וואשן – אזוי ווי גאט האט משהן באפוילן.
. און ער האט אויפגעשטעלט דעם הויף רונד ארום דעם משכן און דעם מזבח, און ארויפגעטאן דעם טויערפארהאנג פון הויף.
און משה האט געענדיקט די ארבעט.
. און דער וואלקן האט איינגעדעקט דעם אוהל־מועד, און די פראכט פון גאט האט אנגעפילט דעם משכן. . און משה האט ניט געקענט אריינגיין אין אוהל־מועד, ווייל דער וואלקן האט אויף אים גערוט, און די פראכט פון גאט האט אנגעפילט דעם משכן.
. און ווען דער וואלקן האט זיך אויפגעהויבן פון משכן, פלעגן די קינדער פון ישראל ציען אויף אלע זייערע ציונגען. . און אז דער וואלקן פלעגט זיך ניט אויפהייבן, פלעגן זיי ניט ציען, ביז דעם טאג וואס ער האט זיך אויפגעהויבן. . ווארום דער וואלקן פון גאט איז געווען אויפן משכן ביי טאג, און א פייער פלעגט זיין דרינען ביי נאכט, פאר די אויגן פון דעם גאנצן הויז פון ישראל, אין אלע זייערע ציונגען.


ויקרא
. און גאט האט גערופן צו משהן, און האט צו אים גערעדט פון אוהל־מועד, אזוי צו זאגן . רעד צו די קינדער פון ישראל, און זאלסט זאגן צו זיי אז עמיצער פון אייך וועט ברענגען א קרבן צו גאט, זאלט איר פון פי, פון רינדער אדער פון שאף, ברענגען אייער קרבן.
. אויב א בראנדאפפער איז זיין קרבן, פון רינדער, זאל ער אים ברענגען א זכר אן א פעלער; צום איינגאנג פון אוהל־מועד זאל ער אים ברענגען, כדי ער זאל באוויליקט ווערן פאר גאט. . און ער זאל אנלענען זיין האנט אויפן קאפ פון בראנדאפפער, און עס וועט באוויליקט ווערן פון אים, מכפר צו זיין אויף אים. . און ער זאל שעכטן דאס יונגע רינד פאר גאט, און די קינדער פון אהרן, די כהנים, זאלן גענענען דאס בלוט, און שפרענגען דאס בלוט רונד ארום אויף דעם מזבח וואס ביים איינגאנג פון אוהל־מועד. . און ער זאל אפשינדן דאס בראנדאפפער, און עס צעשניידן אויף זיינע שטיקער. . און די קינדער פון אהרן דעם כהן זאלן ארויפטאן פייער אויפן מזבח, און אנלייגן האלץ אויפן פייער. . און די קינדער פון אהרן, די כהנים, זאלן אויסלייגן די שטיקער, דעם קאפ, און דאס פעטס, אויף דעם האלץ וואס איבער דעם פייער וואס אויפן מזבח. . און זיינע אינגעווייד און זיינע קני זאל ער אפשווענקען אין וואסער, און דער כהן זאל אלצדינג דעמפן אויפן מזבח פאר א בראנדאפפער, א פייעראפפער פאר א געשמאקן ריח צו גאט.
. און אויב זיין קרבן איז פון קליינפי, פון שעפסן אדער פון ציגן, פאר א בראנדאפפער, זאל ער אים ברענגען א זכר אן א פעלער. . און ער זאל אים שעכטן ביי דער צפון־זייט פון מזבח פאר גאט, און די קינדער פון אהרן, די כהנים, זאלן שפרענגען זיין בלוט אויפן מזבח רונד ארום. . און ער זאל אים צעשניידן אויף זיינע שטיקער; און דער כהן זאל זיי אויסלייגן מיטן קאפ און מיטן פעטס אויף דעם האלץ וואס איבער דעם פייער וואס אויפן מזבח. . און די אינגעווייד און די קני זאל ער אפשווענקען אין וואסער; און דער כהן זאל אלצדינג גענענען, און דעמפן אויפן מזבח. א בראנדאפפער איז דאס, א פייעראפפער פאר א געשמאקן ריח צו גאט.
. און אויב א בראנדאפפער פון עופות איז זיין קרבן צו גאט, זאל ער ברענגען זיין קרבן פון טורטלטויבן אדער פון יונגע טויבן. . און דער כהן זאל אים גענענען צום מזבח, און אפקנייפן זיין קאפ, און דעמפן אויפן מזבח; און זיין בלוט זאל אויסגעקוועטשט ווערן אויף דער וואנט פון מזבח. . און ער זאל אראפנעמען זיין וואליע מיט אירע פעדערן, און זי אוועקגעווארפן לעבן מזבח אין מזרח־זייט, אין ארט פון דער אש. . און ער זאל אים אויפרייסן פאר זיינע פליגלען, אבער ניט פאנאנדערשיידן; און דער כהן זאל אים דעמפן אויפן מזבח, אויף דעם האלץ וואס איבערן פייער. א בראנדאפפער איז דאס, א פייעראפפער פאר א געשמאקן ריח צו גאט.

. און אז עמיצער וועט ברענגען א שפייזאפפער צו גאט, זאל זיין קרבן זיין פון זעמלמעל, און ער זאל ארויפגיסן אויף אים אייל, און ארויפטאן אויף אים וויירויך. . און ער זאל עס ברענגען צו די קינדער פון אהרן, די כהנים; און ער זאל אנהויפן דערפון זיין פולן הויפן – פון זיין זעמלמעל, און פון זיין אייל, מיט זיין גאנצן וויירויך, און דער כהן זאל דעמפן זיין דערמאנונג אויפן מזבח, א פייעראפפער פאר א געשמאקן ריח צו גאט. . און דאס איבעריקע פון דעם שפייזאפפער איז פאר אהרנען און פאר זיינע קינדער; א הייליקסטע הייליקייט פון די פייעראפפער פון גאט.
. און אז דו וועסט ברענגען א שפייזאפפער געבאקן אין אן אויוון, זאל עס זיין פון זעמלמעל, אומגעזייערטע חלות פארמישט מיט אייל, אדער אומגעזייערטע קוכנס באשמירט מיט אייל.
. און אויב א שפייזאפפער אויף א באקפאן איז דיין קרבן, זאל עס זיין פון זעמלמעל פארמישט מיט אייל, אומגעזייערט. . זאלסט עס צעבראקן אין בראקן, אן ארויפגיסן דערויף אייל; א שפייזאפפער איז דאס.
. און אויב א שפייזאפפער אין א בראטפאן איז דיין קרבן, זאל עס געמאכט ווערן פון זעמלמעל מיט אייל.
. און זאלסט ברענגען דאס שפייזאפפער וואס ווערט געמאכט פון די דאזיקע, צו גאט; און מע זאל עס דערלאנגען צום כהן, און ער זאל עס גענענען צום מזבח. . און דער כהן זאל אראפהייבן פון דעם שפייזאפפער זיין דערמאנונג, און דעמפן אויפן מזבח – א פייעראפפער פאר א געשמאקן ריח צו גאט. . און דאס איבעריקע פון דעם שפייזאפפער איז פאר אהרנען און פאר זיינע קינדער; א הייליקסטע הייליקייט פון די פייעראפפער פון גאט. . קיין שפייזאפפער וואס איר וועט ברענגען צו גאט, זאל ניט געמאכט ווערן פון חמץ, ווארום פון קיין זויערטייג און קיין האניק טארט איר ניט דעמפן א פייעראפפער צו גאט. . פאר א גאב פון ערשטפרוכט מעגט איר זיי ברענגען צו גאט, אבער אויפן מזבח טארן זיי ניט ארויפקומען פאר א געשמאקן ריח. . און דיין איטלעך שפייזאפפער זאלסטו מיט זאלץ באזאלצן, און זאלסט ניט אויסלאזן פון דיין שפייזאפפער דאס זאלץ פון דיין גאטס בונד; מיט דיין איטלעכן קרבן זאלסטו מקריב זיין זאלץ.
. און אויב דו וועסט ברענגען א שפייזאפפער פון ערשטצייטיקע צו גאט, זאלסטו ברענגען זאנגען געברענט אין פייער, גריץ פון פרישע קערנער, פאר דעם שפייזאפפער פון דיינע ערשטצייטיקע. . און זאלסט ארויפגיסן אויף אים אייל, און ארויפטאן אויף אים וויירויך; א שפייזאפפער איז דאס. . און דער כהן זאל דעמפן זיין דערמאנונג, פון זיין גריץ, און פון זיין אייל, מיט זיין גאנצן וויירויך, א פייעראפפער צו גאט.
. און אויב א פרידאפפער איז זיין קרבן, אויב ער ברענגט פון רינדער, סיי א זכר, סיי א נקבה, זאל ער אן א פעלער אים ברענגען פאר גאט. . און ער זאל אנלענען זיין האנט אויפן קאפ פון זיין קרבן, און אים שעכטן ביים איינגאנג פון אוהל־מועד, און די קינדער פון אהרן, די כהנים, זאלן שפרענגען דאס בלוט אויפן מזבח רונד ארום. . און ער זאל גענענען פון דעם פרידאפפער, א פייעראפפער צו גאט, דאס פעטס וואס דעקט צו די אינגעווייד, . און דאס גאנצע פעטס וואס אויף די אינגעווייד, און ביידע נירן, און דאס פעטס וואס אויף זיי, וואס ביי די פלאנקען, און דאס רויטפלייש איבערן לעבער – ביי די נירן זאל ער עס אראפנעמען. . און די קינדער פון אהרן זאלן עס דעמפן אויפן מזבח איבער דעם בראנדאפפער וואס אויפן האלץ וואס איבערן פייער, א פייעראפפער פאר א געשמאקן ריח צו גאט.
. און אויב פון קליינפי איז זיין קרבן פאר א פרידאפפער צו גאט, א זכר אדער א נקבה, זאל ער אן א פעלער אים ברענגען. . אויב א שעפס ברענגט ער פאר זיין קרבן, זאל ער אים גענענען פאר גאט. . און ער זאל אנלענען זיין האנט אויפן קאפ פון זיין קרבן, און אים שעכטן פארן אוהל־מועד; און די קינדער פון אהרן זאלן שפרענגען זיין בלוט אויפן מזבח רונד ארום. . און ער זאל גענענען פון דעם פרידאפפער, א פייעראפפער צו גאט, זיין פעטס, דעם גאנצן וויידל – לעבן דעם רוקנביין זאל ער אים אראפנעמען – און דאס פעטס וואס דעקט צו די אינגעווייד, . און דאס גאנצע פעטס וואס אויף די אינגעווייד, און ביידע נירן, און דאס פעטס וואס אויף זיי, וואס ביי די פלאנקען, און דאס רויטפלייש איבערן לעבער – ביי די נירן זאל ער עס אראפנעמען . און דער כהן זאל עס דעמפן אויפן מזבח, א שפייז פון פייעראפפער צו גאט.
. און אויב א ציג איז זיין קרבן, זאל ער אים גענענען פאר גאט. . און ער זאל אנלענען זיין האנט אויף זיין קאפ, און אים שעכטן פארן אוהל־מועד; און די קינדער פון אהרן זאלן שפרענגען זיין בלוט אויפן מזבח רונד ארום. . און ער זאל גענענען דערפון זיין קרבן, א פייעראפפער צו גאט דאס פעטס וואס דעקט צו די אינגעווייד, . און דאס גאנצע פעטס וואס אויף די אינגעווייד, און ביידע נירן, און דאס פעטס וואס אויף זיי, וואס ביי די פלאנקען, און דאס רויטפלייש איבערן לעבער – ביי די נירן זאל ער עס אראפנעמען. . און דער כהן זאל עס דעמפן אויפן מזבח – א שפייז פון פייעראפפער פאר א געשמאקן ריח; דאס גאנצע פעטס צו גאט. . אן אייביק געזעץ אויף אייערע דור־דורות אין אלע אייערע וווינערטער קיין חלב און קיין בלוט זאלט איר ניט עסן.

. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
אז עמיצער וועט זינדיקן דורך א פארזע אין וואסערע עס איז פארבאטזאכן פון גאט וואס טארן ניט געטאן ווערן, און ער וועט טאן איינע פון זיי, . איז, אויב דאס וועט זינדיקן דער געזאלבטער כהן, צו דער פארשולדיקונג פון פאלק, זאל ער מקריב זיין פאר זיין זינד וואס ער האט געזינדיקט, א יונגן אקס אן א פעלער צו גאט פאר א זינדאפפער. . און ער זאל ברענגען דעם אקס צום איינגאנג פון אוהל־מועד פאר גאט, און זאל אנלענען זיין האנט אויפן קאפ פון דעם אקס, און שעכטן דעם אקס פאר גאט. . און דער געזאלבטער כהן זאל נעמען פון דעם בלוט פון אקס, און זאל עס ברענגען צום אוהל־מועד. . און דער כהן זאל איינטונקען זיין פינגער אין דעם בלוט, און שפריצן פון דעם בלוט זיבן מאל פאר גאט, פאר דעם פרוכת פון הייליקטום. . און דער כהן זאל ארויפטאן פון דעם בלוט אויף די הערנער פון דעם מזבח פאר וויירויך פון שמעקעדיקע געווירצן וואס פאר גאט אין אוהל־מועד, און דאס גאנצע בלוט פון אקס זאל ער אויסגיסן אן גרונט פון דעם מזבח פאר בראנדאפפער וואס ביים איינגאנג פון אוהל־מועד. . און דאס גאנצע פעטס פון דעם אקס פון זינדאפפער זאל ער פון אים אראפנעמען דאס פעטס וואס דעקט צו די אינגעווייד, און דאס גאנצע פעטס וואס אויף די אינגעווייד, . און ביידע נירן, און דאס פעטס וואס אויף זיי, וואס ביי די פלאנקען, און דאס רויטפלייש איבערן לעבער – ביי די נירן זאל ער עס אראפנעמען, . אזוי ווי עס ווערט אראפגענומען פון דעם אקס פון פרידאפפער; און דער כהן זאל עס דעמפן אויפן מזבח פאר בראנדאפפער. . און דאס פעל פון דעם אקס, און דאס גאנצע פלייש זיינס, מיט זיין קאפ, און מיט זיינע קני, און זיינע אינגעווייד, און זיין מיסט – . דעם גאנצן אקס זאל ער ארויסטראגן אויסן לאגער אין א ריינעם ארט, ווו מע שיט אויס די אש, און אים פארברענען אויף האלץ אין פייער; ווו מע שיט אויס די אש זאל ער פארברענט ווערן.
. און אויב די גאנצע עדה פון ישראל וועט פארזען, ווייל א זאך וועט זיין פארהוילן פון די אויגן פון קהל, און זיי וועלן טאן איינע פון אלע פארבאטזאכן פון גאט וואס טארן ניט געטאן ווערן, און וועלן זיך פארשולדיקן, . און זיי וועט באוווסט ווערן די זינד וואס זיי האבן זיך דערמיט פארזינדיקט, זאל קהל ברענגען א יונגן אקס פאר א זינדאפפער, און זיי זאלן אים צוברענגען פארן אוהל־מועד. . און די עלטסטע פון דער עדה זאלן אנלענען זייערע הענט אויפן קאפ פון אקס פאר גאט, און מע זאל שעכטן דעם אקס פאר גאט. . און דער געזאלבטער כהן זאל ברענגען פון דעם בלוט פון אקס צום אוהל־מועד. . און דער כהן זאל איינטונקען זיין פינגער אין דעם בלוט, און שפריצן זיבן מאל פאר גאט, פארנט פון פרוכת. . און ער זאל ארויפטאן פון דעם בלוט אויף די הערנער פון דעם מזבח וואס פאר גאט, וואס אין אוהל־מועד, און דאס גאנצע בלוט זאל ער אויסגיסן אן גרונט פון דעם מזבח פאר בראנדאפפער וואס ביים איינגאנג פון אוהל־מועד. . און דאס גאנצע פעטס זיינס זאל ער אראפנעמען פון אים, און דעמפן אויפן מזבח. . און ער זאל טאן מיט דעם אקס, אזוי ווי ער האט געטאן מיט דעם אקס פון זינדאפפער; גענוי אזוי זאל ער טאן מיט אים; און דער כהן זאל מכפר זיין אויף זיי, און זיי וועט פארגעבן ווערן. . און ער זאל ארויסטראגן דעם אקס אויסן לאגער, און אים פארברענען, אזוי ווי ער האט פארברענט דעם פריערדיקן אקס; א זינדאפפער פאר קהל איז דאס.
. אז א פירשט וועט זינדיקן, און וועט טאן דורך א פארזע איינע פון אלע פארבאטזאכן פון יהוה זיין גאט וואס טארן ניט געטאן ווערן, און וועט זיך פארשולדיקן; . אויב אים ווערט באוווסט זיין זינד וואס ער האט זיך דערין פארזינדיקט, זאל ער ברענגען פאר זיין קרבן א ציגנבאק, א זכר אן א פעלער. . און ער זאל אנלענען זיין האנט אויפן קאפ פון באק, און אים שעכטן אין דעם ארט ווו מע שעכט דאס בראנדאפפער פאר גאט; א זינדאפפער איז דאס. . און דער כהן זאל נעמען פון דעם בלוט פון זינדאפפער מיט זיין פינגער, און ארויפטאן אויף די הערנער פון דעם מזבח פאר בראנדאפפער; און דאס איבעריקע בלוט זיינס זאל ער אויסגיסן אן גרונט פון דעם מזבח פאר בראנדאפפער. . און דאס גאנצע פעטס זיינס זאל ער דעמפן אויפן מזבח, אזוי ווי דאס פעטס פון דעם פרידאפפער; און דער כהן זאל מכפר זיין אויף אים פון וועגן זיין זינד, און אים וועט פארגעבן ווערן.
. און אויב אן איינצלנער מענטש פון דעם פאלק פון לאנד וועט זינדיקן דורך א פארזע, מיט וואס ער וועט טאן איינע פון די פארבאטזאכן פון גאט וואס טארן ניט געטאן ווערן, און וועט זיך פארשולדיקן; . אויב מע מאכט אים וויסן זיין זינד וואס ער האט געזינדיקט, זאל ער ברענגען פאר זיין קרבן א ציג אן א פעלער, א זי, פאר דער זינד וואס ער האט געזינדיקט. . און ער זאל אנלענען זיין האנט אויפן קאפ פון דעם זינדאפפער, און שעכטן דאס זינדאפפער אין דעם ארט פון דעם בראנדאפפער. . און דער כהן זאל נעמען פון זיין בלוט מיט זיין פינגער, און ארויפטאן אויף די הערנער פון דעם מזבח פאר בראנדאפפער, און דאס גאנצע בלוט זיינס זאל ער אויסגיסן אן גרונט פון מזבח. . און דאס גאנצע פעטס זיינס זאל ער אראפנעמען, אזוי ווי דאס פעטס ווערט אראפגענומען פון דעם פרידאפפער; און דער כהן זאל עס דעמפן אויפן מזבח פאר א געשמאקן ריח צו גאט; און דער כהן זאל מכפר זיין אויף אים, און אים וועט פארגעבן ווערן.
. און אויב א שעפס וועט ער ברענגען זיין קרבן פאר א זינדאפפער, זאל ער ברענגען א זי אן א פעלער. . און ער זאל אנלענען זיין האנט אויפן קאפ פון זינדאפפער, און זאל עס שעכטן פאר א זינדאפפער, אין דעם ארט ווו מע שעכט דאס בראנדאפפער. . און דער כהן זאל נעמען פון דעם בלוט פון זינדאפפער מיט זיין פינגער, און ארויפטאן אויף די הערנער פון דעם מזבח פאר בראנדאפפער, און דאס גאנצע בלוט זיינס זאל ער אויסגיסן אן גרונט פון מזבח. . און דאס גאנצע פעטס זיינס זאל ער אראפנעמען, אזוי ווי דאס פעטס פון שעפס ווערט אראפגענומען פון דעם פרידאפפער; און דער כהן זאל עס דעמפן אויפן מזבח, אויף די פייעראפפער פון גאט; און דער כהן זאל מכפר זיין אויף אים פון וועגן זיין זינד וואס ער האט געזינדיקט, און אים וועט פארגעבן ווערן.
. און אז עמיצער וועט זינדיקן מיט וואס ער וועט הערן דעם קול פון באשווערונג, ווען ער איז אן עדות, סיי ער האט געזען, סיי ער ווייס עפעס – אויב ער וועט ניט אויסזאגן, און טראגן אויף זיך א זינד; . אדער אז עמיצער וועט זיך אנרירן אן עפעס אן אומריינער זאך, סיי אן דער נבלה פון אן אומריינער חיה, סיי אן דער נבלה פון אן אומריינער בהמה, סיי אן דער נבלה פון אן אומריינעם שרץ, און עס וועט זיין פארהוילן פון אים אז ער איז אומריין, און ער וועט זיך פארשולדיקן; . אדער אז ער וועט זיך אנרירן אן דער אומריינקייט פון א מענטשן, וואס נאר זיין אומריינקייט איז וואס ער איז אומריין דערמיט, און עס וועט זיין פארהוילן פון אים; און ער וועט זיך דערוויסן אז ער האט זיך פארשולדיקט; . אדער אז עמיצער וועט שווערן דורך ארויסרעדן מיט די ליפן צום גוטן אדער צום שלעכטן, וואס נאר א מענטש וועט ארויסרעדן מיט א שבועה, און עס וועט זיין פארהוילן פון אים; און ער וועט זיך דערוויסן אז ער איז שולדיק אין איינער פון די דאזיקע זאכן; . איז, אז ער פארשולדיקט זיך אין איינער פון דידאזיקע זאכן, זאל ער זיך מתוודה זיין אויף וואס ער האט געזינדיקט. . און ער זאל ברענגען זיין שולדאפפער צו גאט פאר זיין זינד וואס ער האט געזינדיקט, א זי פון קליינפי, א שעפס אדער א ציג, פאר א זינדאפפער; און דער כהן זאל מכפר זיין אויף אים פון וועגן זיין זינד.
. און אויב זיין האנט פארמאגט ניט גענוג אויף א לאם, זאל ער ברענגען פאר זיין שולדאפפער פאר וואס ער האט געזינדיקט, צוויי טורטלטויבן, אדער צוויי יונגע טויבן, צו גאט איינע פאר א זינדאפפער און איינע פאר א בראנדאפפער. . און ער זאל זיי ברענגען צום כהן; און ער זאל מקריב זיין די וואס פאר א זינדאפפער צוערשט, און אפקנייפן איר קאפ ביי איר געניק, אבער ניט פאנאנדערשיידן. . און ער זאל שפריצן פון דעם בלוט פון זינדאפפער אויף דער וואנט פון מזבח און דער רעשט פון דעם בלוט זאל אויסגעקוועטשט ווערן אן גרונט פון מזבח; א זינדאפפער איז דאס. . און די צווייטע זאל ער מאכן פאר א בראנדאפפער אזוי ווי דער דין; און דער כהן זאל מכפר זיין אויף אים פון וועגן זיין זינד וואס ער האט געזינדיקט, און אים וועט פארגעבן ווערן.
. און אויב זיין האנט פארמאגט ניט אויף צוויי טורטלטויבן, אדער אויף צוויי יונגע טויבן, זאל ער ברענגען פאר זיין קרבן פאר וואס ער האט געזינדיקט, א צענטל איפה זעמלמעל פאר א זינדאפפער; ער זאל ניט ארויפטאן אויף אים אייל. און ניט ארויפלייגן אויף אים וויירויך, ווארום א זינדאפפער איז דאס. . און ער זאל עס ברענגען צום כהן, און דער כהן זאל אנהויפן פון אים זיין פולן הויפן – זיין דערמאנונג – און דעמפן אויפן מזבח, אויף די פייעראפפער פון גאט; א זינדאפפער איז דאס. . און דער כהן זאל מכפר זיין אויף אים פאר זיין זינד וואס ער האט געזינדיקט אין איינער פון די דאזיקע זאכן, און אים וועט פארגעבן ווערן. און עס זאל געהערן צום כהן אזוי ווי א שפייזאפפער.
. און גאט האט גערעדט צו משהן, אזוי צו זאגן . אז עמיצער וועט פעלשן א פעלשונג, און וועט זינדיקן דורך א פארזע אקעגן די הייליקייטן פון גאט, זאל ער ברענגען זיין שולדאפפער צו גאט א ווידער פון די שאף, אן א פעלער, לויט דיין אפשאצונג אין זילבער־שקלים, אויפן הייליקן שקל, פאר א שולדאפפער. . און וואס ער האט פארשולדיקט קעגן דער הייליקייט זאל ער אפצאלן, און צולייגן דערצו א פינפטל דערפון, און דאס געבן צום כהן; און דער כהן זאל מכפר זיין אויף אים מיט דעם ווידער פון שולדאפפער, און אים וועט פארגעבן ווערן.
. און אויב עמיצער וועט זינדיקן, און וועט טאן איינע פון אלע פארבאטזאכן פון גאט וואס טארן ניט געטאן ווערן, ווייל ער האט ניט געוווסט, און ער וועט זיך פארשולדיקן און טראגן אויף זיך א זינד, . זאל ער ברענגען א ווידער פון די שאף, אן א פעלער, לויט דיין אפשאצונג, פאר א שולדאפפער, צום כהן; און דער כהן זאל מכפר זיין אויף אים, פאר דעם פארזע וואס ער האט פארזען, ווייל ער האט ניט געוווסט, און אים וועט פארגעבן ווערן. . א שולדאפפער איז דאס; פארשולדיקן האט ער זיך פארשולדיקט קעגן גאט
. און גאט האט גערעדט צו משהן, אזוי צו זאגן . אז עמיצער וועט זינדיקן, און וועט פעלשן א פעלשונג אן גאט, און וועט פארלייקענען זיין חבר אן איינלאג, אדער א משכון, אדער א גזלה, אדער ער וועט קריוודען זיין חבר; . אדער ער האט געפונען פארלארנס און פארלייקנט עס, און שווערט פאלש – אין איינער פון די אלע זאכן וואס א מענטש באגייט דערמיט א זינד; . איז, אז ער האט אזוי געזינדיקט און זיך פארשולדיקט, זאל ער אומקערן די גזלה וואס ער האט געגזלט, אדער די קריוודע וואס ער האט געקריוודעט, אדער דעם איינלאג וואס איז איינגעלייגט געווארן ביי אים, אדער דאס פארלארענע וואס ער האט געפונען, . אדער וואס נאר ער האט געשווארן דערויף פאלש; און ער זאל באצאלן דעם קרן דערפון, און א פינפטל דערפון צולייגן דערצו; צו דעם וועמען עס געהערט זאל ער עס אפגעבן אין דעם טאג וואס ער שפירט זיך שולדיק. . און ער זאל ברענגען זיין שולדאפפער צו גאט א ווידער פון די שאף, אן א פעלער, לויט דיין אפשאצונג, פאר א שולדאפפער צום כהן. . און דער כהן זאל מכפר זיין אויף אים פאר גאט, און אים וועט פארגעבן ווערן וואס נאר פון אלעם דעם ער האט געטאן זיך צו פארשולדיקן דערמיט.
צו
. און גאט האט גערעדט צו משהן, אזוי צו זאגן . באפעל אהרנען און זיינע זין, אזוי צו זאגן
דאס איז דער דין פון דעם בראנדאפפער דאס איז דאס וואס גייט ארויף אויפן בראנד אויפן מזבח אויף א גאנצע נאכט ביז אין דער פרי; און דאס פייער פון מזבח זאל געהאלטן ווערן אין ברענען דערויף. . און דער כהן זאל אנטאן זיין ליינען קלייד, און ליינענע הויזן זאל ער אנטאן אויף זיין לייב; און ער זאל אראפנעמען די אש אויף וואס דאס פייער האט פארצערט דאס בראנדאפפער אויפן מזבח, און ער זאל עס אהינטאן לעבן מזבח. . און ער זאל אויסטאן זיינע קליידער, און אנטאן אנדערע קליידער, און ארויסטראגן די אש אויסן לאגער אין א ריינעם ארט. . און דאס פייער אויפן מזבח זאל געהאלטן ווערן אין ברענען דערויף, עס זאל ניט פארלאשן ווערן. און דער כהן זאל אנצינדן דערויף האלץ פרימארגן אין פרימארגן; און ער זאל אויסלייגן דערויף דאס בראנדאפפער, און דעמפן דערויף דאס פעטס פון די פרידאפפער. . א פייער זאל תמיד געהאלטן ווערן אין ברענען אויפן מזבח; עס זאל ניט פארלאשן ווערן.
. און דאס איז דער דין פון דעם שפייזאפפער די קינדער פון אהרן זאלן עס גענענען פאר גאט פארנט פון מזבח. . און ער זאל אראפנעמען דערפון מיט זיין הויפן פון דעם זעמלמעל פון דעם שפייזאפפער, און פון זיין אייל, און דעם גאנצן וויירויך וואס אויפן שפייזאפפער; און ער זאל דעמפן זיין דערמאנונג אויפן מזבח פאר א געשמאקן ריח צו גאט. . און דאס איבעריקע פון אים זאלן עסן אהרן און זיינע זין; אומגעזייערט זאל עס געגעסן ווערן, אין א הייליקן ארט; אין הויף פון אוהל־מועד זאלן זיי עס עסן. . עס זאל ניט געבאקט ווערן געזייערט. פאר זייער חלק האב איך דאס זיי געגעבן פון מיינע פייעראפפער; א הייליקסטע הייליקייט איז דאס, אזוי ווי דאס זינדאפפער, און אזוי ווי דאס שולדאפפער. . יעטוועדער מאנספארשוין צווישן די קינדער פון אהרן מעג עס עסן; אן אייביק רעכט אויף אייערע דור־דורות פון די פייעראפפער פון גאט; אלץ וואס וועט זיך אנרירן אן דעם זאל ווערן הייליק.
. און גאט האט גערעדט צו משהן, אזוי צו זאגן . דאס איז דער קרבן פון אהרנען און זיינע זין, וואס זיי זאלן מקריב זיין צו גאט אין דעם טאג וואס ער ווערט געזאלבט א צענטל איפה זעמלמעל פאר א שפייזאפפער תמיד, א העלפט דערפון אין דער פרי, און א העלפט דערפון אין אוונט. . אויף א באקפאן, מיט אייל, זאל עס געמאכט ווערן; גוט דורכגעשלאגן זאלסטו עס ברענגען; א געבאקט שפייזאפפער אין בראקן זאלסטו עס מקריב זיין פאר א געשמאקן ריח צו גאט. . און דער כהן וואס איז דער געזאלבטער אויף זיין ארט פון צווישן זיינע זין, זאל עס מאכן; אן אייביק געזעץ; אין גאנצן צו גאט זאל עס געדעמפט ווערן. . און יעטוועדער שפייזאפפער פון א כהן זאל אין גאנצן פארברענט ווערן; עס זאל ניט געגעסן ווערן.
. און גאט האט גערעדט צו משהן, אזוי צו זאגן . רעד צו אהרנען און צו זיינע זין, אזוי צו זאגן
דאס איז דער דין פון דעם זינדאפפער אין דעם ארט ווו דאס בראנדאפפער ווערט געשאכטן, זאל געשאכטן ווערן דאס זינדאפפער פאר גאט; א הייליקסטע הייליקייט איז דאס. . דער כהן וואס ברענגט עס אויף פאר א זינדאפפער זאל עס עסן; אין א הייליקן ארט זאל עס געגעסן ווערן, אין הויף פון אוהל־מועד. . אלץ וואס וועט זיך אנרירן אן זיין פלייש, זאל ווערן הייליק; און אויב עס וועט ארויפשפריצן פון זיין בלוט אויף א בגד, זאלסטו דאס אויף וואס עס וועט ארויפשפריצן, וואשן אין א הייליקן ארט. . און די ליימענע כלי וואס עס ווערט געקאכט ווערן דערין, זאל צעבראכן ווערן; און אויב עס ווערט געקאכט אין א קופערנע כלי, זאל זי אויסגעשייערט ווערן, און אויסגעשווענקט ווערן מיט וואסער. . יעטוועדער מאנספארשוין צווישן די כהנים מעג דאס עסן; א הייליקסטע הייליקייט איז דאס. . אבער קיין זינדאפפער, וואס פון זיין בלוט ווערט געבראכט אין אוהל־מועד כדי מכפר צו זיין אין הייליקטום, זאל ניט געגעסן ווערן; אין פייער זאל עס פארברענט ווערן.

. און דאס איז דער דין פון דעם שולדאפפער א הייליקסטע הייליקייט איז דאס. . אין דעם ארט ווו מע שעכט דאס בראנדאפפער, זאל מען שעכטן דאס שולדאפפער; און זיין בלוט זאל מען שפרענגען אויפן מזבח רונד ארום. . און דאס גאנצע פעטס זיינס זאל מען מקריב זיין פון אים, דעם וויידל, און דאס פעטס וואס דעקט צו די אינגעווייד, . און ביידע נירן, און דאס פעטס וואס אויף זיי, וואס ביי די פלאנקען, און דאס רויטפלייש איבערן לעבער – ביי די נירן זאל מען עס אראפנעמען. . און דער כהן זאל עס דעמפן אויפן מזבח, א פייעראפפער צו גאט; א שולדאפפער איז דאס. . יעטוועדער מאנספארשוין צווישן די כהנים מעג עס עסן; אין א הייליקן ארט זאל עס געגעסן ווערן; א הייליקסטע הייליקייט איז דאס. . ווי דאס זינדאפפער אזוי דאס שולדאפפער, איין דין פאר זיי; דער כהן וואס איז דערמיט מכפר, צו אים זאל עס געהערן. . און דער כהן וואס איז מקריב עמיצנס א בראנדאפפער, זאל דאס פעל פון דעם בראנדאפפער וואס ער האט מקריב געווען, געהערן צו אים, צום כהן. . און איטלעך שפייזאפפער וואס ווערט געבאקן אין אויוון, און איטלעכס וואס ווערט געמאכט אין א בראטפאן, אדער אויף א באקפאן, זאל געהערן צו אים, צו דעם כהן וואס איז דאס מקריב. . און איטלעך שפייזאפפער פארמישט מיט אייל, אדער טרוקן, זאל געהערן צו אלע קינדער פון אהרן, צו איינעם אזוי ווי צום אנדערן.
. און דאס איז דער דין פון דעם פרידאפפער וואס עמיצער ברענגט צו גאט . אויב ער ברענגט עס פאר א דאנקגעבונג, זאל ער ברענגען מיט דעם דאנקאפפער אומגעזייערטע חלות פארמישט מיט אייל, און אומגעזייערטע קוכנס באשמירט מיט אייל, און זעמלמעל גוט דורכגעשלאגן, חלות פארמישט מיט אייל. . אין איינעם מיט חלות פון געזייערטן ברויט זאל ער ברענגען זיין אפפערגאב ביי זיין פרידאפפער פון דאנק. . און ער זאל דערפון ברענגען איינס פון איטלעכער אפפערגאב אן אפשיידונג צו גאט; צו דעם כהן וואס שפרענגט דאס בלוט פון דעם פרידאפפער, צו אים זאל עס געהערן. . און דאס פלייש פון זיין פרידאפפער פון דאנק מוז געגעסן ווערן אין דעם טאג פון זיין קרבן; ער זאל ניט איבערלאזן דערפון ביז אין דער פרי. . אויב אבער דאס שלאכטאפפער פון זיין קרבן איז א נדר, אדער א פרייוויליקע גאב, זאל עס געגעסן ווערן אין דעם טאג וואס ער איז מקריב זיין שלאכטאפפער; און אויך אויף מארגן מעג וואס בלייבט דערפון געגעסן ווערן. . אבער וואס בלייבט פון דעם פלייש פון דעם שלאכטאפפער אויפן דריטן טאג זאל אין פייער פארברענט ווערן. . און אויב געגעסן וועט געגעסן ווערן פון דעם פלייש פון זיין פרידאפפער אויפן דריטן טאג, וועט עס ניט באוויליקט ווערן; עס וועט ניט גערעכנט ווערן דעם וואס איז דאס מקריב; אן אומווערדיקייט וועט עס זיין, און דער מענטש וואס עסט דערפון וועט טראגן זיין זינד. . און דאס פלייש וואס וועט זיך אנרירן אן עפעס אומריינס, זאל ניט געגעסן ווערן; אין פייער זאל עס פארברענט ווערן. אבער אזוי דאס פלייש – מעג איטלעכער וואס איז ריין, עסן דאס פלייש. . און דער מענטש וואס וועט עסן פלייש פון א פרידאפפער וואס צו גאט, מיט זיין אומריינקייט אויף אים, יענע זעל זאל פארשניטן ווערן פון איר פאלק. . און אז עמיצער וועט זיך אנרירן אן עפעס אומריינס, אן דער אומריינקייט פון א מענטשן, אדער אן אן אומריינער בהמה, אדער אן וואסער עס איז אומריינעם שרץ, און ער וועט עסן פון דעם פלייש פון א פרידאפפער וואס צו גאט, זאל יענע זעל פארשניטן ווערן פון איר פאלק.
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
קיין חלב פון אן אקס, אדער א שעפס, אדער א ציג, זאלט איר ניט עסן. . און חלב פון א געפאלענער, און חלב פון א פארצוקטער, מעג פארטאן ווערן אויף אלערליי ארבעט; אבער עסן זאלט איר עס ניט עסן. . ווארום איטלעכער וואס עסט חלב פון א בהמה וואס מע איז מקריב פון איר א פייעראפפער צו גאט, זאל דער מענטש וואס עסט עס, פארשניטן ווערן פון זיין פאלק. . און קיין בלוט זאלט איר ניט עסן אין אלע אייערע וווינערטער, סיי פון אן עוף, סיי פון א בהמה. . איטלעכער מענטש וואס וועט עסן וואסער עס איז בלוט, יענע זעל זאל פארשניטן ווערן פון איר פאלק.
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
דער וואס איז מקריב זיין פרידאפפער צו גאט, ער זאל ברענגען זיין קרבן צו גאט פון זיין פרידאפפער. . זיינע הענט זאלן ברענגען די פייעראפפער פון גאט; דאס פעטס מיט דער ברוסט זאל ער ברענגען; די ברוסט, כדי זי אויפצוהייבן אן אויפהייבונג צו גאט. . און דער כהן זאל דעמפן דאס פעטס אויפן מזבח, און די ברוסט זאל געהערן צו אהרנען און צו זיינע קינדער. . און דעם רעכטן שענקל זאלט איר געבן אן אפשיידונג צום כהן פון אייערע פרידאפפער. . דער פון די קינדער פון אהרן וואס איז מקריב דאס בלוט פון דעם פרידאפפער און דאס פעטס, צו אים זאל געהערן דער רעכטער שענקל פאר א חלק. . ווארום די ברוסט פון אויפהייבונג און דעם שענקל פון אפשיידונג האב איך גענומען פון די קינדער פון ישראל, פון זייערע פרידאפפער, און האב זיי געגעבן צו אהרן דעם כהן און צו זיינע קינדער, פאר אן אייביקן רעכט, פון די קינדער פון ישראל.
. דאס איז דער טייל פון אהרנען, און דער טייל פון זיינע קינדער, פון די פייעראפפער פון גאט, אין דעם טאג וואס מע האט זיי געמאכט גענענען צו זיין כהנים צו גאט; . וואס גאט האט באפוילן זיי צו געבן פון די קינדער פון ישראל, אין דעם טאג וואס מע האט זיי געזאלבט; אן אייביק רעכט אויף זייערע דור־דורות.
. דאס איז דער דין פארן בראנדאפפער, פארן שפייזאפפער, און פארן זינדאפפער, און פארן שולדאפפער, און פארן קרבן פון דערפילונג, און פארן פרידאפפער; . וואס גאט האט באפוילן משהן אויפן בארג סיני, אין דעם טאג וואס ער האט באפוילן די קינדער פון ישראל מקריב צו זיין זייערע קרבנות צו גאט, אין מדבר סיני.

. און גאט האט גערעדט צו משהן, אזוי צו זאגן . נעם אהרנען און זיינע זין מיט אים, און די קליידער, און דאס אייל פון זאלבונג, און דעם אקס פון זינדאפפער, און די צוויי ווידערס, און דעם קארב אומגעזייערטן ברויט; . און די גאנצע עדה זאמל איין צום איינגאנג פון אוהל־מועד.
. האט משה געטאן אזוי ווי גאט האט אים באפוילן; און די עדה האט זיך איינגעזאמלט צום איינגאנג פון אוהל־מועד. . און משה האט געזאגט צו דער עדה דאס איז די זאך וואס גאט האט באפוילן צו טאן. . און משה האט געמאכט גענענען אהרנען און זיינע זין, און ער האט זיי געוואשן מיט וואסער. . און ער האט ארויפגעטאן אויף אים דאס העמדל, און אים ארומגעגורט מיטן גארטל, און אים אנגעקליידט דעם מאנטל, און ארויפגעטאן אויף אים דעם אפוד, און אים ארומגעגורט מיט דעם ארומבאנד פון אפוד, און אים אנגעבונדן דעם אפוד דערמיט. . און ער האט אנגעטאן אויף אים דעם חושן, און ארויפגעטאן אויפן חושן די אורים־ותומים. . און ער האט אים אנגעטאן די הויב אויפן קאפ, און ארויפגעטאן אויף דער הויב, אויף דער פאדערזייט, דאס גילדלערנע שטערנבלעך, די הייליקע קרוין, אזוי ווי גאט האט משהן באפוילן. . און משה האט גענומען דאס אייל פון זאלבונג, און האט געזאלבט דעם משכן און אלץ וואס אין אים, און האט זיי געהייליקט. . און ער האט געשפריצט דערפון אויפן מזבח זיבן מאל; און ער האט געזאלבט דעם מזבח, און אלע זיינע כלים, און דעם האנטפאס און זיין געשטעל, זיי צו הייליקן. . און ער האט ארויפגעגאסן פון דעם אייל פון זאלבונג אויף אהרנס קאפ, און האט אים געזאלבט, אים צו הייליקן. . און משה האט געמאכט גענענען אהרנס זין, און האט זיי אנגעטאן העמדלעך, און זיי אנגעגורט גארטלען, און זיי אנגעבונדן היטלען, אזוי ווי גאט האט משהן באפוילן. . און ער האט געמאכט גענענען דעם אקס פון זינדאפפער, און אהרן און זיינע זין האבן אנגעלענט זייערע הענט אויפן קאפ פון דעם אקס פון זינדאפפער. . און מע האט אים געשאכטן; און משה האט גענומען דאס בלוט, און האט ארויפגעטאן מיט זיין פינגער אויף די הערנער פון מזבח רונד ארום, און גערייניקט דעם מזבח, און דאס איבעריקע בלוט האט ער אויסגעגאסן אן גרונט פון מזבח, און אים געהייליקט, כדי מכפר צו זיין אויף אים. . און ער האט גענומען דאס גאנצע פעטס וואס אויף די אינגעווייד, און דאס רויטפלייש פון לעבער, און ביידע נירן און זייער פעטס, און משה האט עס געדעמפט אויפן מזבח. . און דעם אקס מיט זיין פעל, און זיין פלייש, און זיין מיסט, האט מען פארברענט אין פייער אויסן לאגער, אזוי ווי גאט האט משהן באפוילן. . און ער האט געמאכט גענענען דעם ווידער פון בראנדאפפער, און אהרן און זיינע זין האבן אנגעלענט זייערע הענט אויפן קאפ פון דעם ווידער. . און מע האט אים געשאכטן, און משה האט געשפרענגט דאס בלוט אויפן מזבח רונד ארום. . און דעם ווידער האט מען צעשניטן אויף זיינע שטיקער, און משה האט געדעמפט דעם קאפ און די שטיקער און דאס פעטס. . און די אינגעווייד און די קני האט מען אפגעשווענקט מיט וואסער, און משה האט געדעמפט דעם גאנצן ווידער אויפן מזבח; א בראנדאפפער איז דאס געווען, פאר א געשמאקן ריח א פייעראפפער איז דאס געווען צו גאט, אזוי ווי גאט האט משהן באפוילן. . און ער האט געמאכט גענענען דעם צווייטן ווידער, דעם ווידער פון דערפילונג, און אהרן און זיינע זין האבן אנגעלענט זייערע הענט אויפן קאפ פון דעם ווידער. . און מע האט אים געשאכטן, און משה האט גענומען פון זיין בלוט, און ארויפגעטאן אויף אהרנס רעכטן אויערלעפל, און אויפן דוימען פון זיין רעכטער האנט, און אויפן דוימען פון זיין רעכטן פוס. . און מע האט געמאכט גענענען אהרנס זין, און משה האט ארויפגעטאן פון דעם בלוט אויף זייער רעכטן אויערלעפל, און אויפן דוימען פון זייער רעכטער האנט, און אויפן דוימען פון זייער רעכטן פוס; און משה האט געשפרענגט דאס בלוט אויפן מזבח רונד ארום. . און ער האט גענומען דאס פעטס, און דעם וויידל, און דאס גאנצע פעטס וואס אויף די אינגעווייד, און דאס רויטפלייש פון לעבער, און ביידע נירן און זייער פעטס, און דעם רעכטן שענקל. . און פון דעם קארב אומגעזייערטן ברויט וואס פאר גאט, האט ער גענומען איין אומגעזייערטע חלה, און איין חלה ברויט אויף אייל, און איין קוכן, און האט ארויפגעטאן אויפן פעטס, און אויפן רעכטן שענקל. . און ער האט ארויפגעלייגט אלצדינג אויף די הענט פון אהרנען, און אויף די הענט פון זיינע זין, און האט זיי אויפגעהויבן אן אויפהייבונג פאר גאט. . און משה האט עס צוגענומען פון זייערע הענט, און געדעמפט אויפן מזבח איבערן בראנדאפפער; א דערפילונג זיינען זיי געווען, פאר א געשמאקן ריח; א פייעראפפער איז דאס געווען צו גאט. . און משה האט גענומען די ברוסט, און האט זי אויפגעהויבן אן אויפהייבונג פאר גאט; דאס איז געווען משהן צום חלק פון דעם ווידער פון דערפילונג, אזוי ווי גאט האט משהן באפוילן. . און משה האט גענומען פון דעם אייל פון זאלבונג, און פון דעם בלוט וואס אויפן מזבח, און האט געשפריצט אויף אהרנען, אויף זיינע קליידער, און אויף זיינע זין און אויף זיינע זינס קליידער מיט אים, און געהייליקט אהרנען, זיינע קליידער, און זיינע זין און זיינע זינס קליידער מיט אים. . און משה האט געזאגט צו אהרנען און צו זיינע זין קאכט דאס פלייש ביים איינגאנג פון אוהל־מועד, און דארטן זאלט איר עס עסן, מיט דעם ברויט וואס אין דעם קארב פון דערפילונג, לויט ווי איך האב באפוילן, אזוי צו זאגן אהרן און זיינע זין זאלן עס עסן. . און וואס בלייבט פון דעם פלייש און פון דעם ברויט, זאלט איר אין פייער פארברענען. . און פון דעם איינגאנג פון אוהל־מועד זאלט איר ניט ארויסגיין זיבן טעג, ביז דעם טאג וואס די טעג פון אייער דערפילונג ווערן פול; ווארום זיבן טעג וועט מען דערפילן אייער האנט. . אזוי ווי מע האט געטאן היינטיקן טאג, האט גאט באפוילן צו טאן, כדי מכפר צו זיין אויף אייך. . און אין דעם איינגאנג פון אוהל־מועד זאלט איר בלייבן טאג און נאכט זיבן טעג, און היטן די היטונג פון גאט, כדי איר זאלט ניט שטארבן; ווארום אזוי בין איך באפוילן געווארן.
. און אהרן און זיינע זין האבן געטאן אלע זאכן וואס גאט האט באפוילן דורך משהן.
שמיני
. און עס איז געווען אויפן אכטן טאג, האט משה גערופן אהרנען, און זיינע זין, און די עלטסטע פון ישראל. . און ער האט געזאגט צו אהרנען נעם דיר א קאלב, א יונג רינד, פאר א זינדאפפער, און א ווידער פאר א בראנדאפפער, אן א פעלער, און זיי מקריב פאר גאט. . און צו די קינדער פון ישראל זאלסטו רעדן, אזוי צו זאגן נעמט א ציגנבאק פאר א זינדאפפער; און א קאלב און א שעפס, יאריקע אן א פעלער, פאר בראנדאפפער; . און אן אקס און א ווידער פאר פרידאפפער, צו שלאכטן פאר גאט; און א שפייזאפפער פארמישט מיט אייל; ווארום היינט טוט זיך גאט באווייזן צו אייך.
. האבן זיי געבראכט וואס משה האט באפוילן פארן אוהל־מועד, און די גאנצע עדה האט גענענט, און זיך געשטעלט פאר גאט. . און משה האט געזאגט דאס איז די זאך וואס גאט האט באפוילן איר זאלט טאן, כדי די פראכט פון גאט זאל זיך באווייזן צו אייך. . און משה האט געזאגט צו אהרנען גענען צום מזבח, און מאך דיין זינדאפפער און דיין בראנדאפפער, און זיי מכפר אויף זיך און אויפן פאלק; און מאך דעם קרבן פון פאלק, און זיי מכפר אויף זיי, אזוי ווי גאט האט באפוילן.
. האט אהרן גענענט צום מזבח, און האט געשאכטן דאס קאלב פון זינדאפפער וואס פאר אים. . און די זין פון אהרנען האבן גענענט צו אים דאס בלוט, און ער האט איינגעטונקט זיין פינגער אין דעם בלוט, און ארויפגעטאן אויף די הערנער פון מזבח, און דאס איבעריקע בלוט האט ער אויסגעגאסן אן גרונט פון מזבח. . און דאס פעטס, און די נירן, און דאס רויטפלייש פון לעבער, פון דעם זינדאפפער, האט ער געדעמפט אויפן מזבח, אזוי ווי גאט האט באפוילן משהן. . און דאס פלייש און דאס פעל האט מען פארברענט אין פייער אויסן לאגער. . און ער האט געשאכטן דאס בראנדאפפער, און די זין פון אהרנען האבן אים דערלאנגט דאס בלוט, און ער האט עס געשפרענגט אויפן מזבח רונד ארום. . און זיי האבן אים דערלאנגט דאס בראנדאפפער אין זיינע שטיקער, און דעם קאפ, און ער האט עס געדעמפט אויפן מזבח. . און ער האט אפגעשווענקט די אינגעווייד און די קני, און געדעמפט איבער דעם בראנדאפפער אויפן מזבח. . און ער האט געמאכט גענענען דעם קרבן פון פאלק; און ער האט גענומען דעם באק פון זינדאפפער וואס פארן פאלק, און האט אים געשאכטן, און אים אויפגעבראכט פאר א זינדאפפער אזוי ווי דאס ערשטע. . און ער האט געמאכט גענענען דאס בראנדאפפער, און האט עס געמאכט אזוי ווי דער דין. . און ער האט געמאכט גענענען דאס שפייזאפפער, און האט אנגעפילט זיין האנט דערפון, און געדעמפט אויפן מזבח, אחוץ דעם בראנדאפפער פון אין דער פרי. . און ער האט געשאכטן דעם אקס און דעם ווידער, דאס פרידאפפער וואס פארן פאלק; און די זין פון אהרנען האבן אים דערלאנגט דאס בלוט, און ער האט עס געשפרענגט אויפן מזבח רונד ארום. . און דאס פעטס פון דעם אקס און פון דעם ווידער, דעם וויידל, און דאס וואס דעקט צו די אינגעווייד , און די נירן, און דאס רויטפלייש פון לעבער – . דאס פעטס האבן זיי ארויפגעטאן אויף די ברוסטן, און ער האט געדעמפט דאס פעטס אויפן מזבח. . און די ברוסטן און דעם רעכטן שענקל האט אהרן אויפגעהויבן אן אויפהייבונג פאר גאט, אזוי ווי משה האט באפוילן. . און אהרן האט אויפגעהויבן זיינע הענט צום פאלק, און האט זיי געבענטשט; און ער האט אראפגענידערט פון מאכן דאס זינדאפפער און דאס בראנדאפפער און דאס פרידאפפער. . און משה און אהרן זיינען אריינגעגאנגען אין אוהל־מועד, און זיינען ארויסגעגאנגען און האבן געבענטשט דאס פאלק; און די פראכט פון גאט האט זיך באוויזן צום גאנצן פאלק. . און א פייער איז ארויסגעגאנגען פון פאר גאט, און האט פארצערט אויפן מזבח דאס בראנדאפפער און דאס פעטס. און דאס גאנצע פאלק האט געזען, און זיי האבן אויסגעשריען, און זיינען געפאלן אויף זייער פנים.

. און די זין פון אהרנען, נדב און אביהוא, האבן גענומען איטלעכער זיין פייערפאן, און האבן אריינגעלייגט דערין פייער, און ארויפגעטאן דערויף וויירויך, און געבראכט פאר גאט פרעמד פייער, וואס ער האט זיי ניט באפוילן. . איז ארויס א פייער פון פאר גאט, און האט זיי פארצערט, און זיי זיינען געשטארבן פאר גאט. . און משה האט געזאגט צו אהרנען דאס איז וואס גאט האט גערעדט, אזוי צו זאגן דורך מיינע נאנטע וועל איך געהייליקט ווערן, און פארן גאנצן פאלק וועל איך געערלעכט ווערן.
און אהרן האט געשוויגן. . און משה האט גערופן מישאל און אלצפן, די זין פון עוזיאל, אהרנס פעטער, און האט צו זיי געזאגט גענענט, טראגט ארויס אייערע ברידער פון פאר דעם הייליקטום אויסן לאגער. . האבן זיי גענענט, און האבן זיי ארויסגעטראגן אין זייערע העמדלעך אויסן לאגער, אזוי ווי משה האט גערעדט.
. און משה האט געזאגט צו אהרנען, און צו אלעזרן און צו איתמרן, זיינע זין אייערע קעפ זאלט איר ניט לאזן פארוואקסן, און אייערע קליידער זאלט איר ניט איינרייסן, כדי איר זאלט ניט שטארבן, און אויף דער גאנצער עדה וועט ער צערענען; נאר אייערע ברידער, דאס גאנצע הויז פון ישראל, זאלן באוויינען די פארברענונג וואס גאט האט פארברענט. . און פון איינגאנג פון אוהל־מועד זאלט איר ניט ארויסגיין, כדי איר זאלט ניט שטארבן; ווארום דאס אייל פון גאטס זאלבונג איז אויף אייך.
און זיי האבן געטאן אזוי ווי דאס ווארט פון משהן.
. און גאט האט גערעדט צו אהרנען, אזוי צו זאגן . וויין און שטארק געטראנק זאלסטו ניט טרינקען, דו און דיינע זין מיט דיר, ווען איר גייט אריין אין אוהל־מועד, כדי איר זאלט ניט שטארבן; אן אייביק געזעץ אויף אייערע דור־דורות; . כדי איר זאלט אפשיידן צווישן הייליקן און אומהייליקן, און צווישן אומריינעם און ריינעם; . און לערנען די קינדער פון ישראל אלע געזעצן וואס גאט האט זיי געהייסן דורך משהן.
. און משה האט גערעדט צו אהרנען, און צו אלעזרן און צו איתמרן, זיינע געבליבענע זין נעמט דאס שפייזאפפער וואס בלייבט פון די פייעראפפער פון גאט, און עסט עס אומגעזייערט לעבן מזבח; ווארום א הייליקסטע הייליקייט איז דאס. . און איר זאלט עס עסן אין א הייליקן ארט, ווייל דיין רעכט און דיינע קינדערס רעכט איז דאס פון די פייעראפפער פון גאט; ווארום אזוי בין איך באפוילן געווארן. . און די ברוסט פון אויפהייבונג און דעם שענקל פון אפשיידונג זאלט איר עסן אין א ריינעם ארט, דו, און דיינע זין און דיינע טעכטער מיט דיר; ווארום ווי דיין רעכט און דיינע קינדערס רעכט זיינען זיי געגעבן געווארן פון די פרידאפפער פון די קינדער פון ישראל. . דעם שענקל פון אפשיידונג און די ברוסט פון אויפהייבונג זאלן זיי ברענגען מיט די פייעראפפער פון פעטס, כדי זיי אויפצוהייבן אן אויפהייבונג פאר גאט; און עס זאל געהערן צו דיר, און צו דיינע קינדער מיט דיר, פאר אן אייביקן רעכט, אזוי ווי גאט האט באפוילן.
. און משה האט נאכפרעגן זיך נאכגעפרעגט וועגן דעם באק פון זינדאפפער, ערשט ער איז פארברענט געווארן. האט ער געצערנט אויף אלעזרן און אויף איתמרן, אהרנס געבליבענע זין, אזוי צו זאגן . פאר וואס האט איר ניט געגעסן דאס זינדאפפער אין הייליקן ארט? ווארום א הייליקסטע הייליקייט איז דאס, און ער האט דאס אייך געגעבן, כדי צו נעמען אויף זיך די זינד פון דער עדה, מכפר צו זיין אויף זיי פאר גאט. . זיין בלוט איז דאך ניט געבראכט געווארן אינעווייניק אין הייליקטום; עסן האט איר עס געזאלט עסן אין הייליקטום, אזוי ווי איך האב באפוילן.
. האט אהרן גערעדט צו משהן אט האבן זיי היינט געבראכט זייער זינדאפפער און זייער בראנדאפפער פאר גאט, און מיר האט אזוי וואס געטראפן, און אז איך וואלט געגעסן דאס זינדאפפער היינט, וואלט עס דען וווילגעפעלן אין די אויגן פון גאט? . און משה האט צוגעהערט, און עס איז וווילגעפעלן אין זיינע אויגן.

. און גאט האט גערעדט צו משהן און צו אהרנען, זיי אזוי צו זאגן. רעדט צו די קינדער פון ישראל, אזוי צו זאגן דאס זיינען די לעבעדיקע זאכן וואס איר מעגט עסן פון אלע בהמות וואס אויף דער ערד. . איטלעכע וואס איז באקלויט מיט קלויען, און די קלויען זיינען ביי איר צעשפאלטן, וואס איז מעלה־גרה צווישן בהמות, זי מעגט איר עסן. . אבער די דאזיקע טארט איר ניט עסן פון די וואס זיינען מעלה־גרה, און פון די וואס זיינען באקלויט מיט קלויען דעם קעמל, ווייל מעלה־גרה איז ער, אבער מיט קלויען איז ער ניט באקלויט; ער איז אומריין פאר אייך. . און דעם קיניגל, ווייל מעלה־גרה איז ער, אבער מיט קלויען איז ער ניט באקלויט; ער איז אומריין פאר אייך. . און דעם האז, ווייל מעלה־גרה איז ער, אבער מיט קלויען איז ער ניט באקלויט; ער איז אומריין פאר אייך. . און דעם חזיר, ווייל באקלויט מיט קלויען איז ער, און די קלויען זיינען ביי אים צעשפאלטן, אבער ער איז ניט מעלה־גרה; ער איז אומריין פאר אייך. . פון זייער פלייש טארט איר ניט עסן, און אן זייער נבלה טארט איר זיך ניט אנרירן; אומריין זיינען זיי פאר אייך.
. די דאזיקע מעגט איר עסן פון אלץ וואס אין וואסער אלץ וואס האט פלוספעדערן און שופן אין וואסער, אין די ימען און אין די טייכן, זיי מעגט איר עסן. . און אלץ וואס האט ניט פלוספעדערן און שופן, אין די ימען און אין די טייכן, פון אלע ווידמענונגען פון וואסער, און פון אלע לעבעדיקע באשעפענישן וואס אין וואסער, זיי זיינען אן אומווערדיקייט פאר אייך. . און אן אומווערדיקייט זאלן זיי אייך זיין; פון זייער פלייש זאלט איר ניט עסן, און זייער נבלה זאלט איר פאראומווערדיקן. . אלץ וואס האט ניט קיין פלוספעדערן און שופן אין וואסער, דאס איז אן אומווערדיקייט פאר אייך.
. און די דאזיקע זאלט איר פאראומווערדיקן פון פויגלען; זיי טארן ניט געגעסן ווערן; אן אומווערדיקייט זיינען זיי דעם אדלער, און דעם ביינברעכער, און דעם שווארצאדלער; . און די וויי, און דעם פאלקפויגל לויט זיינע מינים; . יעטוועדער ראב לויט זיינע מינים; . און דעם שטרויספויגל, און דעם נאכטשפארבער, און דעם ים־פויגל, און דעם שפארבער לויט זיינע מינים; . און די אייל, און דעם פישפרעסער, און די שטאקאייל; . און דעם אוהו, און דעם פעליקאן, און דעם גייער; . און דעם שטארך, דעם בושל לויט זיינע מינים, און דעם אויערהאן, און די פלעדערמויז.
. און יעטוועדער געפליגלטע ווידעמנונג וואס גייט אויף פיר, זי איז אן אומווערדיקייט פאר אייך. . אבער דאס מעגט איר עסן פון אלע געפליגלטע ווידמענונגען וואס גייען אויף פיר דאס וואס האט געלענקען איבער זיינע פיס, צו שפרינגען מיט זיי אויף דער ערד. . די דאזיקע פון זיי מעגט איר עסן דעם היישעריק לויט זיינע מינים, און דעם גראזפרעסער לויט זיינע מינים, און דעם שפרינגהיישעריק לויט זיינע מינים, און דעם גריל לויט זיינע מינים. . אבער יעטוועדער אנדערע געפליגלטע ווידמענונג וואס האט פיר פיס, זי איז אן אומווערדיקייט פאר אייך.
. און פון די דאזיקע וועט איר ווערן אומריין; איטלעכער וואס רירט זיך אן אן זייער נבלה, זאל זיין אומריין ביזן אוונט. . און איטלעכער וואס טראגט עפעס פון זייער נבלה, זאל וואשן זיינע קליידער, און זיין אומריין ביזן אוונט. . איטלעכער בהמה וואס איז באקלויט מיט קלויען, אבער דורכגעשפאלטן זיינען זיי ניט דורכגעשפאלטן ביי איר, אדער זי איז ניט מעלה־גרה, זיי זיינען אומריין פאר אייך; איטלעכער וואס רירט זיך אן זיי אן, זאל ווערן אומריין. . און אלע וואס גייען אויף זייערע לאפעס, צווישן אלע חיות וואס גייען אויף פיר, זיי זיינען אומריין פאר אייך; איטלעכער וואס רירט זיך אן אן זייער נבלה, זאל זיין אומריין ביזן אוונט. . און דער וואס טראגט זייער נבלה, זאל וואשן זיינע קליידער, און זיין אומריין ביזן אוונט; אומריין זיינען זיי פאר אייך.
. און דאס איז וואס איז אומריין פאר אייך צווישן די שרצים וואס קריכן אויף דער ערד; דאס וויזעלע, און די מויז, און די שילדקרעט לויט אירע מינים; . און די גראבמויז, און דער לאנדקראקאדיל, און דער עקדעש, און דער זאמדעקדעש, און דער כאמעלעאן. . דאס זיינען די וואס זיינען אומריין פאר אייך צווישן אלע שרצים; איטלעכער וואס רירט זיך אן זיי אן ווען זיי זיינען טויט, זאל זיין אומריין ביזן אוונט. . און אלץ וואס עפעס פון זיי וועט פאלן דערויף ווען זיי זיינען טויט, זאל ווערן אומריין, סיי וואסער עס איז הילצערנע כלי, אדער א בגד, אדער א פעל, אדער א זאק, איטלעכע כלי וואס דערמיט ווערט געטאן ארבעט, זאל אריינגעטאן ווערן אין וואסער, און זיין אומריין ביזן אוונט, און ווערן ריין. . און איטלעכע ליימענע כלי וואס אין איר וועט אריינפאלן עפעס פון זיי, זאל אלץ וואס אין איר ווערן אומריין, און זי זאלט איר צעברעכן. . איטלעך עסנווארג דערין וואס ווערט געגעסן, וואס דערויף איז געקומען וואסער, זאל ווערן אומריין; און יעטוועדער געטראנק וואס ווערט געטרונקען אין אלע אזעלכע כלים, זאל ווערן אומריין. . און אלץ וואס עפעס פון זייער נבלה וועט פאלן דערויף, זאל ווערן אומריין; אויב א באקאויוון אדער א קאכאויוון, זאל עס צעבראכן ווערן; אומריין זיינען זיי, און אומריין זאלן זיי אייך זיין. . אבער א קוואל אדער א גרוב ווו וואסער איז איינגעזאמלט, זאל בלייבן ריין; נאר דער וואס רירט זיך אן אן זייער נבלה, זאל ווערן אומריין. . און אויב פון זייער נבלה וועט פאלן אויף וואסער עס איז זאמען פון זריעה וואס ווערט געזייט, איז ער ריין. . אויב אבער אויפן זאמען איז ארויפגעטאן געווארן וואסער, און עפעס פון זייער נבלה וועט פאלן דערויף, איז ער אומריין פאר אייך.
. און אז איינע פון די בהמות וואס זיינען פאר אייך צום עסן וועט אוועקפאלן, זאל דער וואס רירט זיך אן אן איר נבלה, זיין אומריין ביזן אוונט. . און דער וואס עסט פון איר נבלה, זאל וואשן זיינע קליידער, און זיין אומריין ביזן אוונט; און דער וואס טראגט איר נבלה, זאל וואשן זיינע קליידער, און זיין אומריין ביזן אוונט. . און יעטוועדער שרץ וואס קריכט אויף דער ערד, איז אן אומווערדיקייט; ער זאל ניט געגעסן ווערן. . אלץ וואס גייט אויפן בויך, און אלץ וואס גייט אויף פיר, און אלץ וואס איז פילפיסיק, אלע שרצים וואס קריכן אויף דער ערד, זיי זאלט איר ניט עסן, ווארום אן אומווערדיקייט זיינען זיי. . איר זאלט ניט פאראומווערדיקן אייער זעל מיט קיין שרץ וואס קריכט, און איר זאלט זיך ניט פאראומרייניקן מיט זיי, און ווערן אומריין דורך זיי. . ווארום איך בין יהוה אייער גאט, און איר זאלט זיך הייליקן און זיין הייליק, ווארום איך בין הייליק; און איר זאלט ניט פאראומרייניקן אייער זעל מיט קיין שרץ וואס ווידמענט זיך אויף דער ערד. . ווארום איך בין יהוה וואס האט אייך אויפגעבראכט פון לאנד מצרים, אייך צו זיין צום גאט; דרום זאלט איר זיין הייליק, ווייל איך בין הייליק.
. דאס איז דער דין פון בהמות, און פויגלען, און יעטוועדער לעבעדיקער באשעפעניש וואס ווידמענט זיך אין וואסער, און וועגן יעטוועדער באשעפעניש וואס קריכט אויף דער ערד, . כדי אפצושיידן צווישן אומריינעם און ריינעם, און צווישן דער לעבעדיקער זאך וואס מעג געגעסן ווערן, און דער לעבעדיקער זאך וואס טאר ניט געגעסן ווערן.
תזריע
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
א פרוי אז זי וועט געלעגן ווערן, און געבערן א יינגל, זאל זי זיין אומריין זיבן טעג; אזוי ווי די טעג פון דער אפזונדערונג אין איר קראנקשאפט זאל זי זיין אומריין. . און אויפן אכטן טאג זאל געמלט ווערן דאס פלייש פון זיין פארהויט. . און דרייסיק טעג מיט דריי טעג זאל זי בלייבן אין דעם בלוט פון רייניקונג; אן קיין הייליקער זאך זאל זי זיך ניט אנרירן, און אין הייליקטום זאל זי ניט קומען, ביז די טעג פון איר רייניקונג ווערן פול. . אויב אבער זי וועט געבערן א מיידל, זאל זי זיין אומריין צוויי וואכן, אזוי ווי אין איר אפזונדערונג, און זעכציק טעג מיט זעקס טעג זאל זי בלייבן אין דעם בלוט פון רייניקונג. . און אז די טעג פון איר רייניקונג ווערן פול, ביי א יינגל אדער ביי א מיידל, זאל זי ברענגען א יאריקן שעפס פאר א בראנדאפפער, און א יונגע טויב, אדער א טורטלטויב, פאר א זינדאפפער, צום איינגאנג פון אוהל־מועד, צום כהן. . און ער זאל עס מקריב זיין פאר גאט, און מכפר זיין אויף איר, און זי וועט ווערן ריין פון איר בלוטקוואל.
דאס איז דער דין פון א קימפעטארין, ביי א יינגל אדער ביי א מיידל. . און אויב איר האנט פארמאגט ניט גענוג אויף א לאם, זאל זי נעמען צוויי טורטלטויבן, אדער צוויי יונגע טויבן, איינע פאר א בראנדאפפער, און איינע פאר א זינדאפפער; און דער כהן זאל מכפר זיין אויף איר, און זי וועט ווערן ריין.

. און גאט האט גערעדט צו משהן און צו אהרנען, אזוי צו זאגן
. א מענטש, אז אויף דער הויט פון זיין לייב וועט זיין א געשווילעכץ, אדער א גרינד, אדער א פלעק, און וועט ווערן אויף דער הויט פון זיין לייב ווי אן אויסשלאג פון צרעת, זאל ער געבראכט ווערן צו אהרן דעם כהן, אדער צו איינעם פון זיינע קינדער די כהנים. . און דער כהן זאל באקוקן דעם אויסשלאג אויף דער הויט פון לייב, און אויב די האר אויפן אויסשלאג איז געווארן ווייס, און דאס אויסזען פון דעם אויסשלאג איז טיפער פון דער הויט, איז דאס די פלאג פון צרעת; און אז דער כהן וועט אים זען, זאל ער אים מאכן פאר אומריין. . אויב אבער דאס איז א ווייסער פלעק אויף דער הויט פון זיין לייב, און זיין אויסזען איז ניט טיפער פון דער הויט, און די האר אויף אים איז ניט געווארן ווייס, זאל דער כהן איינשליסן דעם וואס האט דעם אויסשלאג אויף זיבן טעג. . און אז דער כהן וועט אים באקוקן אויפן זיבעטן טאג, ערשט דער אויסשלאג איז געבליבן ביי זיין אויסזען, דער אויסשלאג האט זיך ניט פארשפרייט אויף דער הויט, זאל אים דער כהן איינשליסן א צווייט מאל אויף זיבן טעג. . און אז דער כהן וועט אים באקוקן אויפן זיבעטן טאג א צווייט מאל, ערשט דער אויסשלאג איז מאט, און דער אויסשלאג האט זיך ניט פארשפרייט אויף דער הויט, זאל אים דער כהן מאכן פאר ריין; א גרינד איז דאס; און ער זאל וואשן זיינע קליידער, און זיין ריין. . אויב אבער שפרייטן וועט זיך פארשפרייטן דער גרינד אויף דער הויט נאכדעם ווי ער האט זיך געוויזן צום כהן פאר זיין רייניקונג, זאל ער זיך ווייזן צום כהן א צווייט מאל. . און אז דער כהן וועט זען, ערשט דער גרינד האט זיך פארשפרייט אויף דער הויט, זאל דער כהן אים מאכן פאר אומריין; צרעת איז דאס.
. אז די פלאג פון צרעת וועט זיין אויף א מענטשן, זאל ער געבראכט ווערן צום כהן. . און אז דער כהן וועט זען, ערשט א ווייסע געשווילעכץ איז אויף דער הויט, און זי האט פארקערט די האר אין ווייס, און אן אנוווקס פון ווילדפלייש איז אויף דער געשווילעכץ, . איז דאס אן אלטע צרעת אויף דער הויט פון זיין לייב, און דער כהן זאל אים מאכן פאר אומריין; ער דארף אים ניט איינשליסן, ווארום ער איז אומריין. . און אויב אויסברעכן וועט אויסברעכן די צרעת אויף דער הויט, און די צרעת וועט באדעקן די גאנצע הויט פון דעם וואס האט דעם אויסשלאג פון קאפ ביז די פיס, ווו נאר די אויגן פון כהן גיבן א קוק, . איז, אז דער כהן וועט זען, ערשט די צרעת האט באדעקט זיין גאנצן לייב, זאל ער מאכן דעם וואס האט דעם אויסשלאג פאר ריין; ער איז אין גאנצן געווארן ווייס, איז ער ריין. . אבער דעם טאג וואס עס באווייזט זיך אויף אים ווילדפלייש, זאל ער ווערן אומריין. . און אז דער כהן וועט זען דאס ווילדפלייש, זאל ער אים מאכן פאר אומריין; ווילדפלייש דאס איז אומריין; צרעת איז דאס. . אויב אבער דאס ווילדפלייש וועט ווידער ווערן ווייס, זאל ער קומען צום כהן. . און אז דער כהן וועט אים באקוקן, ערשט דער אויסשלאג איז געווארן ווייס, זאל דער כהן מאכן דעם וואס האט דעם אויסשלאג, פאר ריין; ער איז ריין.
. און א לייב, אז ביי אים אויף זיין הויט וועט זיין אן אויסשיט, און ער וועט פארהיילט ווערן, . און אויף דעם ארט פון דעם אויסשיט וועט ווערן א ווייסע געשווילעכץ, אדער א רויטלעך ווייסער פלעק, זאל ער באוויזן ווערן צום כהן. . און אז דער כהן וועט זען, ערשט דאס אויסזען דערפון איז נידעריקער פון דער הויט, און די האר דערויף איז געווארן ווייס, זאל דער כהן אים מאכן פאר אומריין; די פלאג פון צרעת איז דאס, וואס האט אויסגעבראכן אויף דעם אויסשיט. . און אז דער כהן וועט עס באקוקן, ערשט ווייסע האר איז דערויף ניטא, און עס איז ניט נידעריקער פון דער הויט, און עס איז מאט, זאל אים דער כהן איינשליסן אויף זיבן טעג. . אויב אבער שפרייטן וועט עס זיך פארשפרייטן אויף דער הויט, זאל דער כהן אים מאכן פאר אומריין; די פלאג איז דאס. . און אויב דער פלעק שטייט אויף זיין ארט, ער האט זיך ניט פארשפרייט, איז דאס דער צייכן פון דעם אויסשיט, און דער כהן זאל אים מאכן פאר ריין.
. אדער א לייב, אז אויף זיין הויט וועט זיין א ברען פון פייער, און דער אנוווקס פון דעם ברען וועט ווערן א רויטלעך ווייסער אדער א ווייסער פלעק, . און דער כהן וועט עס באקוקן, ערשט די האר אויף דעם פלעק איז געווארן ווייס, און דאס אויסזען דערפון איז טיפער פון דער הויט, איז דאס א צרעת וואס האט אויסגעבראכן אויפן ברען, און דער כהן זאל אים מאכן פאר אומריין; די פלאג פון צרעת איז דאס. . אויב אבער דער כהן וועט עס באקוקן, ערשט ווייסע האר איז אויפן פלעק ניטא, און עס איז ניט נידעריקער פון דער הויט, און עס איז מאט, זאל אים דער כהן איינשליסן אויף זיבן טעג. . און דער כהן זאל אים באקוקן אויפן זיבעטן טאג; אויב שפרייטן האט עס זיך פארשפרייט אויף דער הויט, זאל אים דער כהן מאכן פאר אומריין; די פלאג פון צרעת איז דאס. . אויב אבער דער פלעק שטייט אויף זיין ארט, עס האט זיך ניט פארשפרייט אויף דער הויט, און עס איז מאט, איז דאס א געשווילעכץ פון דעם ברען, און דער כהן זאל אים מאכן פאר ריין; ווארום דער צייכן פון דעם ברען איז דאס.
. און א מאן אדער א פרוי, אז ביי זיי וועט זיין אן אויסשלאג אויפן קאפ אדער אין בארד, . און דער כהן וועט באקוקן דעם אויסשלאג, ערשט דאס אויסזען דערפון איז טיפער פון דער הויט, און דערויף איז געלע דינע האר, זאל דער כהן אים מאכן פאר אומריין; שלעכטע קרעץ איז דאס, צרעת פון קאפ אדער פון בארד איז דאס. . און אז דער כהן וועט באקוקן דעם אויסשלאג פון די שלעכטע קרעץ, ערשט זיין אויסזען איז ניט טיפער פון דער הויט, און שווארצע האר איז דערויף ניטא, זאל דער כהן איינשליסן דעם וואס האט דעם אויסשלאג פון די שלעכטע קרעץ, אויף זיבן טעג. . און אז דער כהן וועט באקוקן דעם אויסשלאג אויפן זיבעטן טאג, ערשט די שלעכטע קרעץ האבן זיך ניט פארשפרייט, און געלע האר איז דערויף ניטא, און דאס אויסזען פון די שלעכטע קרעץ איז ניט טיפער פון דער הויט, . זאל ער זיך אפגאלן, און די שלעכטע קרעץ זאל ער ניט אפגאלן; און דער כהן זאל איינשליסן דעם וואס האט די שלעכטע קרעץ א צווייט מאל אויף זיבן טעג. . און אז דער כהן וועט באקוקן די שלעכטע קרעץ אויפן זיבעטן טאג, ערשט די שלעכטע קרעץ האבן זיך ניט פארשפרייט אויף דער הויט, און זייער אויסזען איז ניט טיפער פון דער הויט, זאל אים דער כהן מאכן פאר ריין; און ער זאל וואשן זיינע קליידער, און זיין ריין. . אויב אבער שפרייטן וועלן זיך פארשפרייטן די שלעכטע קרעץ אויף דער הויט נאך זיין רייניקונג, . און דער כהן וועט אים באקוקן, ערשט די שלעכטע קרעץ האבן זיך פארשפרייט אויף דער הויט, דארף דער כהן ניט זוכן קיין געלע האר ער איז אומריין. . אויב אבער די שלעכטע קרעץ זיינען געבליבן ביי זייער אויסזען, און שווארצע האר איז אויסגעוואקסן דערויף, זיינען די שלעכטע קרעץ פארהיילט; ער איז ריין, און דער כהן זאל אים מאכן פאר ריין.
. און א מאן, אז זיין קאפ וועט אויסקריכן, האט ער א פליך; ער איז ריין. . און אויב זיין קאפ וועט אויסקריכן צו דער זייט פון זיין פנים, האט ער א פאדערפליך; ער איז ריין. . אויב אבער אויף דעם הינטערפליך אדער אויף דעם פאדערפליך וועט זיין א רויטלעך ווייסער אויסשלאג, איז דאס א צרעת וואס ברעכט אויס אויף זיין פאדערפליך אדער אויף זיין הינטערפליך. . און אז דער כהן וועט אים באקוקן, ערשט די געשווילעכץ פון דעם אויסשלאג איז רויטלעך ווייס אויף זיין הינטערפליך אדער אויף זיין פאדערפליך, אזוי ווי דאס אויסזען פון צרעת אויף דער הויט פון לייב, . איז ער א מאן א מצורע; אומריין איז ער; פאר אומריין זאל אים מאכן דער כהן; ער האט די פלאג אויף זיין קאפ.
. און דער מצורע וואס די פלאג איז אויף אים, זיינע קליידער זאלן זיין צעריסן, און זיין קאפ זאל זיין פארוואקסן, און זיין אויבערשטע ליפ זאל ער פארדעקן, און «טמא! טמא!» זאל ער אויסרופן. . אלע טעג וואס די פלאג איז אויף אים, זאל ער זיין אומריין; אומריין איז ער; אליין זאל ער זיצן, אויסן לאגער זאל זיין זיין וווינונג.
. און אז די פלאג פון צרעת וועט זיין אין א בגד, אין א וואלענעם בגד, אדער אין א פלאקסענעם בגד, . אדער אין גרונטוועב, אדער אין דורכווארף, פון פלאקס, צי פון וואל, אדער אין א פעל, אדער אין וואסער עס איז ארבעט פון פעל; . אן דער אויסשלאג וועט זיין גרינלעך אדער רויטלעך אין דעם בגד, אדער אין דעם פעל, אדער אין דעם גרונטוועב, אדער אין דעם דורכווארף, אדער אין וואסער עס איז זאך פון פעל, איז דאס די פלאג פון צרעת, און עס זאל באוויזן ווערן צום כהן. . און אז דער כהן וועט באקוקן דעם אויסשלאג, זאל ער איינשליסן דאס וואס האט דעם אויסשלאג, אויף זיבן טעג. . און אז ער וועט זען דעם אוסישלאג אויפן זיבעטן טאג, אז דער אויסשלאג האט זיך פארשפרייט אין דעם בגד, אדער אין דעם גרונטוועב, אדער אין דעם דורכווארף, אדער אין דעם פעל – וואס נאר פאר אן ארבעט עס איז געמאכט פון פעל – איז דער אויסשלאג אן עסיקע צרעת; אומריין איז ער. . און מע זאל פארברענען דעם בגד, אדער דעם גרונטוועב, אדער דעם דורכווארף, פון וואל צי פון פלאקס, אדער וואס נאר פאר א זאך פון פעל וואס דער אויסשלאג וועט זיין דערין; ווארום אן עסיקע צרעת איז דאס; אין פייער מוז עס פארברענט ווערן. . אויב אבער דער כהן וועט זען, ערשט דער אויסשלאג האט זיך ניט פארשפרייט אין דעם בגד, אדער אין דעם גרונטוועב, אדער אין דעם דורכווארף , אדער אין וואסער עס איז זאך פון פעל, . זאל דער כהן הייסן מע זאל וואשן דאס וואס דער אויסשלאג איז דערין, און ער זאל עס איינשליסן א צווייט מאל אויף זיבן טעג. . און אז דער כהן וועט זען, נאכדעם ווי מע האט געוואשן דעם אויסשלאג, ערשט דער אויסשלאג האט ניט געביטן זיין אנבליק, הגם דער אויסשלאג האט זיך ניט פארשפרייט, איז דאס אומריין; אין פייער זאלסטו עס פארברענען. אן אויסעסונג איז דאס, סיי דאס איז אויף דער לינקער זייט, סיי אויף דער רעכטער. . און אויב דער כהן וועט זען, ערשט דער אויסשלאג איז געווארן מאט נאכדעם ווי מע האט אים געוואשן, זאל ער אים אראפרייסן פון דעם בגד, אדער פון דעם פעל, אדער פון דעם גרונטוועב, אדער פון דעם דורכווארף. . און אויב ער וועט זיך ווידער באווייזן אין דעם בגד, אדער אין דעם גרונטוועב, אדער אין דעם דורכווארף, אדער אין וואסער עס איז זאך פון פעל – ברעכט דאס אויס; זאלסטו אין פייער פארברענען דאס וואס דער אויסשלאג איז דערין. . און דער בגד, אדער דער גרונטוועב, אדער דער דורכווארף, אדער וואסער עס איז זאך פון פעל, וואס דו וועסט וואשן און דער אויסשלאג וועט זיך אפטאן דערפון, זאל געוואשן ווערן א צווייט מאל, און זיין ריין.
. דאס איז דער דין פון דער פלאג פון צרעת אין א בגד פון וואל אדער פלאקס, אדער אין גרונטוועב, אדער אין דורכווארף, אדער אין וואסער עס איז זאך פון פעל, דאס צו מאכן פאר ריין, אדער דאס צו מאכן פאר אומריין.
מצורע
. און גאט האט גערעדט צו משהן, אזוי צו זאגן . דאס זאל זיין דער דין פון מצורע אין טאג פון זיין רייניקונג ער זאל געבראכט ווערן צום כהן. . און דער כהן זאל ארויסגיין אויסן לאגער, און אז דער כהן וועט זען, ערשט די פלאג פון צרעת איז פארהיילט אויפן מצורע, . זאל דער כהן הייסן מע זאל נעמען פאר דעם וואס רייניקט זיך צוויי לעבעדיקע ריינע פויגלען, און צעדערהאלץ, און ווערמילרויט, און אזוב־גראז. . און דער כהן זאל הייסן מע זאל שעכטן איין פויגל אין א ליימענער כלי איבער לעבעדיקע וואסער. . דעם לעבעדיקן פויגל, אים זאל ער נעמען, און דאס צעדערהאלץ, און דאס ווערמילרויט, און דאס אזוב־גראז, און איינטונקען זיי און דעם לעבעדיקן פויגל אין דעם בלוט פון דעם פויגל וואס איז געשאכטן געווארן איבערן לעבעדיקן וואסער. . און ער זאל שפריצן אויף דעם וואס רייניקט זיך פון דער צרעת, זיבן מאל, און אים מאכן ריין; און ער זאל אוועקלאזן דעם לעבעדיקן פויגל אויפן פרייען פעלד. . און דער וואס רייניקט זיך, זאל וואשן זיינע קליידער, און אפגאלן זיינע גאנצע האר, און זיך באדן אין וואסער, און ווערן ריין; און דערנאך מעג ער אריינקומען אין לאגער, אבער ער זאל זיצן דרויסן פון זיין געצעלט זיבן טעג. . און עס זאל זיין אויפן זיבעטן טאג, זאל ער אפגאלן זיינע גאנצע האר, זיין קאפ, און זיין בארד, און די ברעמען פון זיינע אויגן – זיינע גאנצע האר זאל ער אפגאלן; און ער זאל וואשן זיינע קליידער, און באדן זיין לייב אין וואסער, און זיין ריין. . און אויפן אכטן טאג זאל ער נעמען צוויי שעפסן אן א פעלער, און איין שאף א יאריקע אן א פעלער, און דריי צענטל זעמלמעל פאר א שפייזאפפער, פארמישט מיט אייל, און איין לוג אייל. . און דער כהן וואס רייניקט, זאל אוועקשטעלן דעם מאן וואס רייניקט זיך, און זיי, פאר גאט, ביים איינגאנג פון אוהל־מועד. . און דער כהן זאל נעמען איין שעפס און אים ברענגען פאר א שולדאפפער מיט דעם לוג אייל, און ער זאל זיי אויפהייבן אן אויפהייבוגן פאר גאט. . און ער זאל שעכטן דעם שעפס אין דעם ארט ווו מע שעכט דאס זינדאפפער און דאס בראנדאפפער, אין א הייליקן ארט; ווארום אזוי ווי דאס זינדאפפער איז דאס שולדאפפער פארן כהן; א הייליקסטע הייליקייט איז דאס. . און דער כהן זאל נעמען פון דעם בלוט פון שולדאפפער, און דער כהן זאל ארויפטאן אויפן רעכטן אויערלעפל פון דעם וואס רייניקט זיך, און אויפן דוימען פון זיין רעכטער האנט, און אויפן דוימען פון זיין רעכטן פוס. . און דער כהן זאל נעמען פון דעם לוג אייל, און ארויפגיסן אויף דער לינקער האנטפלעך פון כהן. . און דער כהן זאל איינטונקען זיין רעכטן פינגער אין דעם אייל וואס אויף זיין לינקער האנטפלעך, און שפריצן פון דעם אייל מיט זיין פינגער זיבן מאל פאר גאט. . און פון דעם רעשט אייל וואס אויף זיין האנטפלעך זאל דער כהן ארויפטאן אויפן רעכטן אויערלעפל פון דעם וואס רייניקט זיך, און אויפן דוימען פון זיין רעכטער האנט, און אויפן דוימען פון זיין רעכטן פוס, איבערן בלוט פון שולדאפפער. . און וואס בלייבט איבער פון דעם אייל וואס אויף דעם כהנס האנטפלעך, זאל ער ארויפטאן אויפן קאפ פון דעם וואס רייניקט זיך; און דער כהן זאל מכפר זיין אויף אים פאר גאט. . און דער כהן זאל מאכן דאס זינדאפפער, און מכפר זיין אויף דעם וואס רייניקט זיך פון זיין אומרייניקייט; און דערנאך זאל ער שעכטן דאס בראנדאפפער. . און דער כהן זאל אויסברענגען דאס בראנדאפפער און דאס שפייזאפפער אויפן מזבח; און דער כהן זאל מכפר זיין אויף אים, און ער וועט זיין ריין.
. און אויב ער איז ארים, און זיין האנט פארמאגט ניט, זאל ער נעמען איין שעפס, א שולדאפפער, פאר אן אויפהייבונג, מכפר צו זיין אויף אים, און איין צענטל זעמלמעל פארמישט מיט אייל, פאר א שפייזאפפער, און א לוג אייל; . און צוויי טורטלטויבן, אדער צוויי יונגע טויבן, לויט ווי זיין האנט פארמאגט; און איינע זאל זיין א זינדאפפער, און איינע א בראנדאפפער. . און ער זאל זיי ברענגען אויפן אכטן טאג פון זיין רייניקונג צום כהן, צום איינגאנג פון אוהל־מועד, פאר גאט. . און דער כהן זאל נעמען דעם שעפס פון שולדאפפער, און דעם לוג אייל, און דער כהן זאל זיי אויפהייבן אן אויפהייבונג פאר גאט. . און ער זאל שעכטן דעם שעפס פון שולדאפפער; און דער כהן זאל נעמען פון דעם בלוט פון שולדאפפער, און ארויפטאן אויפן רעכטן אויערלעפל פון דעם וואס רייניקט זיך, און אויפן דוימען פון זיין רעכטער האנט, און אויפן דוימען פון זיין רעכטן פוס. . און פון דעם אייל זאל דער כהן ארויפגיסן אויף דער לינקער האנטפלעך פון כהן. . און דער כהן זאל שפריצן מיט זיין רעכטן פינגער פון דעם אייל וואס אויף זיין לינקער האנטפלעך, זיבן מאל פאר גאט. . און דער כהן זאל ארויפטאן פון דעם אייל וואס אויף זיין האנטפלעך אויפן רעכטן אויערלעפל פון דעם וואס רייניקט זיך, און אויפן דוימען פון זיין רעכטער האנט, און אויפן דוימען פון זיין רעכטן פוס, אין דעם ארט פון דעם בלוט פון שולדאפפער. . און וואס בלייבט איבער פון דעם אייל וואס אויף דעם כהנס האנטפלעך, זאל ער ארויפטאן אויפן קאפ פון דעם וואס רייניקט זיך, מכפר צו זיין אויף אים פאר גאט. . און ער זאל מאכן איינע פון די טורטלטויבן, אדער פון די יונגע טויבן – פון וואס זיין האנט פארמאגט; . אזוי ווי זיין האנט פארמאגט – איינע פאר א זינדאפפער, און איינע פאר א בראנדאפפער, מיט דעם שפייזאפפער; און דער כהן זאל מכפר זיין אויף דעם וואס רייניקט זיך פאר גאט.
. דאס איז דער דין פון דעם וואס אויף אים איז די פלאג פון צרעת, וואס זיין האנט פארמאגט ניט ביי זיין רייניקונג.
. און גאט האט גערעדט צו משהן און צו אהרנען, אזוי צו זאגן
. אז איר וועט קומען אין לאנד כנען וואס איך גיב אייך צום אייגנטום, און איך וועל ברענגען א פלאג פון צרעת אין א הויז פון דעם לאנד פון אייער אייגנטום, . זאל קומען דער וואס דאס הויז געהערט צו אים, און ער זאל דערציילן דעם כהן, אזוי צו זאגן אזוי ווי אן אויסשלאג ווייזט מיר אויס אין הויז. . און דער כהן זאל הייסן מע זאל אויסראמען דאס הויז איידער דער כהן וועט קומען באקוקן דעם אויסשלאג, כדי אלץ וואס אין הויז זאל ניט ווערן אומריין; און דערנאך זאל דער כהן קומען באקוקן דאס הויז. . און אז ער וועט באקוקן דעם אויסשלאג, ערשט דער אויסשלאג אויף די ווענט פון הויז איז גרינלעכע און רויטלעכע גריבלעך, און זייער אויסזען איז נידעריקער פון דער וואנט, . זאל דער כהן ארויסגיין פון הויז אין איינגאנג פון הויז, און פארשליסן דאס הויז אויף זיבן טעג. . און דער כהן זאל צוריקקומען אויפן זיבעטן טאג, און אז ער וועט זען, ערשט דער אויסשלאג האט זיך פארשפרייט אויף די ווענט פון הויז, . זאל דער כהן הייסן מע זאל ארויסנעמען די שטיינער וואס אויף זיי איז דער אויסשלאג, און מע זאל זיי אוועקווארפן אויסן שטאט אין אן אומריינעם ארט. . און דאס הויז זאל ער לאזן ארומהאקן פון אינעווייניק רונד ארום, און די ליים וואס מע האקט אויס, זאל מען אויסשיטן אויסן שטאט אין אן אומריינעם ארט. . און מע זאל נעמען אנדערע שטיינער, און אריינשטעלן אויף דעם ארט פון יענע שטיינער, און מע זאל נעמען אנדערע ליים, און פארקלעפן דאס הויז. . און אויב דער אויסשלאג וועט ווידער אויסברעכן אין הויז נאכדעם ווי מע האט ארויסגענומען די שטיינער, און נאכן ארומהאקן דאס הויז, און נאכן פארקלעפן, . און דער כהן וועט קומען און זען, ערשט דער אויסשלאג האט זיך פארשפרייט אין הויז, איז דאס אן עסיקע צרעת אין הויז; אומריין איז דאס. . און מע זאל צעברעכן דאס הויז, זיינע שטיינער, און זיין האלץ, און די גאנצע ליים פון הויז, און ארויסטראגן אויסן שטאט אין אן אומריינעם ארט. . און דער וואס קומט אריין אין הויז אלע טעג וואס מע האלט עס אפגעשלאסן, זאל זיין אומריין ביזן אוונט. . און דער וואס ליגט אין דעם הויז, זאל וואשן זיינע קליידער; און דער וואס עסט אין דעם הויז, זאל וואשן זיינע קליידער. . און אויב קומען וועט קועמן דער כהן און וועט זען, ערשט דער אויסשלאג האט זיך ניט פארשפרייט אין הויז נאכן פארקלעפן דאס הויז, זאל דער כהן מאכן דאס הויז פאר ריין, ווארום דער אויסשלאג האט זיך פארהיילט. . און ער זאל נעמען אויף צו רייניקן דאס הויז, צוויי פויגלען, און צעדערהאלץ, און ווערמילרויט, און אזוב־גראז. . און ער זאל שעכטן איין פויגל אין א ליימענער כלי איבער לעבעדיקע וואסער. . און ער זאל נעמען דאס צעדערהאלץ, און דאס אזוב־גראז, און דאס ווערמילרויט, און דעם לעבעדיקן פויגל, און ער זאל זיי איינטונקען אינעם בלוט פון דעם געשאכטענעם פויגל, און אינעם לעבעדיקן וואסער, און שפריצן אויפן הויז זיבן מאל. . און ער זאל רייניקן דאס הויז מיטן בלוט פון דעם פויגל, און מיטן לעבעדיקן וואסער, און מיטן לעבעדיקן פויגל, און מיטן צעדערהאלץ, און מיטן אזוב־גראז, און מיטן ווערמילרויט. . און ער זאל אוועקלאזן דעם לעבעדיקן פויגל אויסן שטאט אויפן פרייען פעלד; און ער זאל מכפר זיין אויפן הויז, און עס וועט זיין ריין.
. דאס איז דער דין פאר יעטוועדער פלאג פון צרעת, און פאר שלעכטע קרעץ, . און פאר צרעת פון א בגד, און פאר א הויז, . און פאר א געשווילעכץ, און פאר א גרינד, און פאר א פלעק; . כדי צו לערנען ווען עס איז אומריין, און ווען עס איז ריין. דאס איז דער דין פון צרעת.

. און גאט האט גערעדט צו משהן און צו אהרנען, אזוי צו זאגן . רעדט צו די קינדער פון ישראל, און איר זאלט זאגן צו זיי
יעטוועדער מאן, אז ער וועט זיין פלוסיק פון זיין לייב, איז זיין פליסונג אומריין. . און דאס זאל זיין זיין אומריינקייט אין זיין פליסונג סיי זיין לייב רינט מיט זיין פליסונג, סיי זיין לייב איז פארשטאפט פון זיין פליסונג, איז דאס זיין אומריינקייט. . איטלעך געלעגער וואס דער פלוסיקער וועט דערויף ליגן, זאל זיין אומריין, און איטלעכע זאך וואס ער וועט דערויף זיצן, זאל זיין אומריין. . און א מאן וואס וועט זיך אנרירן אן זיין געלעגער, זאל וואשן זיינע קליידער, און זיך באדן אין וואסער, און זיין אומריין ביזן אוונט. . און דער וואס זיצט אויף א זאך וואס דער פלוסיקער איז דערויף געזעסן, זאל וואשן זיינע קליידער, און זיך באדן אין וואסער, און זיין אומריין ביזן אוונט. . און דער וואס רירט זיך אן אן דעם לייב פון פלוסיקן, זאל וואשן זיינע קליידער, און זיך באדן אין וואסער, און זיין אומריין ביזן אוונט. . און אז דער פלוסיקער וועט ארויפשפייען אויף א ריינעם, זאל יענער וואשן זיינע קליידער, און זיך באדן אין וואסער, און זיין אומריין ביזן אוונט. . און יעטוועדער רייטזאך וואס דער פלוסיקער וועט רייטן דערויף, זאל זיין אומריין. . און איטלעכער וואס רירט זיך אן אן וואס נאר עס איז געווען אונטער אים, זאל זיין אומריין ביזן אוונט; און דער וואס טראגט עס, זאל וואשן זיינע קליידער, און זיך באדן אין וואסער, און זיין אומריין ביזן אוונט. און איטלעכער וואס דער פלוסיקער וועט זיך אן אים אנרירן, אווו ער האט ניט אפגעשווענקט זיינע הענט אין וואסער, זאל וואשן זיינע קליידער, און זיך באדן אין וואסער, און זיין אומריין ביזן אוונט. . און א ליימענע כלי וואס דער פלוסיקער וועט זיך אן איר אנרירן, זאל צעבראכן ווערן; און יעטוועדער הילצערנע כלי זאל אפגעשווענקט ווערן אין וואסער.
. און אז דער פלוסיקער וועט ריין ווערן פון זיין פליסונג, זאל ער זיך ציילן זיבן טעג פון זיין ריין ווערן, און וואשן זיינע קליידער, און באדן זיין לייב אין לעבעדיקע וואסער, און זיין ריין. . און אויפן אכטן טאג זאל ער זיך נעמען צוויי טורטלטויבן, אדער צוויי יונגע טויבן, און ער זאל קומען פאר גאט צום איינגאנג פון אוהל־מועד, און זיי געבן צום כהן. . און דער כהן זאל זיי מאכן איינע א זינדאפפער, און איינע א בראנדאפפער, און דער כהן זאל מכפר זיין אויף אים פאר גאט פון וועגן זיין פליסונג.
. און א מאן, אז פון אים וועט ארויסגיין א פלוס פון זאמען, זאל ער באדן אין וואעסר זיין גאנצן לייב, און זיין אומריין ביזן אוונט. . און יעטוועדער בגד, און יעטוועדער פעל, וואס דערויף וועט זיין פלוס פון זאמען, זאל געוואשן ווערן אין וואסער, און זיין אומריין ביזן אוונט. . און א פרוי, אז א מאן וועט ליגן מיט איר א ביישלאף פון זאמען, זאלן זיי זיך באדן אין וואסער, און זיין אומריין ביזן אוונט.
. און א פרוי, אז זי וועט זיין פלוסיק – בלוט וועט זיין איר פליסונג פון איר לייב – זאל זי זיבן טעג זיין אין איר אפזונדערונג, און איטלעכער וואס רירט זיך אן איר אן, זאל זיין אומריין ביזן אוונט. . און אלץ וואס זי וועט ליגן דערויף אין איר אפזונדערונג, זאל זיין אומריין; און אלץ וואס זי וועט זיצן דערויף, זאל זיין אומריין. . און איטלעכער וואס רירט זיך אן אן איר געלעגער, זאל וואשן זיינע קליידער, און זיך באדן אין וואסער, און זיין אומריין ביזן אוונט. . און איטלעכער וואס רירט זיך אן אן עפעס א זאך וואס זי זיצט דערויף, זאל וואשן זיינע קליידער, און זיך באדן אין וואסער, און זיין אומריין ביזן אוונט. . אפילו אויב ער איז אויף דעם געלעגער אדער אויף דער זאך וואס זי זיצט דערויף, ווען ער רירט זיך אן דעם אן, זאל ער נאר זיין אומריין ביזן אוונט. . און אויב ליגן וועט ליגן מיט איר א מאן, און איר אומרייניקייט וועט זיין אויף אים, זאל ער זיין אומריין זיבן טעג, און איטלעך געלעגער וואס ער וועט ליגן דערויף, זאל זיין אומריין.
. און א פרוי, אז איר בלוטפליסונג וועט פליסן פיל טעג, ניט אין דער צייט פון איר אפזונדערונג, אדער זי וועט זיין פלוסיק איבער דער צייט פון איר אפזונדערונג, זאל זי אלע טעג פון איר אומריינער פליסונג זיין אזוי ווי אין די טעג פון איר אפזונדערונג; זי איז אומריין. . איטלעך געלעגער וואס זי וועט ליגן דערויף אלע טעג פון איר פליסונג, זאל איר זיין אזוי ווי דאס געלעגער פון איר אפזונדערונג; און איטלעכע זאך וואס זי וועט זיצן דערויף, זאל זיין אומריין אזוי ווי די אומריינקייט פון איר אפזונדערונג. . און איטלעכער וואס רירט זיך אן זיי אן, זאל ווערן אומריין; און ער זאל וואשן זיינע קליידער, און זיך באדן אין וואסער, און זיין אומריין ביזן אוונט. . און אז זי ווערט ריין פון איר פליסונג, זאל זי זיך ציילן זיבן טעג, און דערנאך זאל זי זיין ריין. . און אויפן אכטן טאג זאל זי זיך נעמען צוויי טורטלטויבן, אדער צוויי יונגע טויבן, און זיי ברענגען צום כהן, צום איינגאנג פון אוהל־מועד. . און דער כהן זאל מאכן איינע א זינדאפפער, און איינע א בראנדאפפער, און דער כהן זאל מכפר זיין אויף איר פאר גאט פון וועגן איר אומריינער פליסונג.
. און איר זאלט אפשיידן די קינדער פון ישראל פון זייער אומריינקייט, כדי זיי זאלן ניט שטארבן דורך זייער אומריינקייט, אז זיי וועלן פאראומרייניקן מיין משכן וואס צווישן זיי.
. דאס איז דער דין פון דעם פלוסיקן, און פון דעם וואס פון אים גייט ארויס א פלוס פון זאמען, צו ווערן אומריין דורך דעם; . און פון דער קראנקער אין איר אפזונדערונג, און פון דעם וואס איז פלוסיק מיט א פליסונג, סיי א מאנספארשוין, און סיי א פרוי; און פון א מאן וואס וועט ליגן מיט אן אומריינער.
אחרי מות
. און גאט האט גערעדט צו משהן נאך דעם טויט פון אהרנס צוויי זין, ווען זיי האבן גענענט פאר גאט, און זיינען געשטארבן; . און גאט האט געזאגט צו משהן רעד צו דיין ברודער אהרנען, אז ער זאל ניט אריינגיין צו יעטוועדער צייט אין הייליקטום אינעווייניק פון פרוכת, פארן דעק וואס איבערן ארון, כדי ער זאל ניט שטארבן; ווארום איך באווייז זיך אין וואלקן איבערן דעק. . דערמיט זאל אהרן קומען אין הייליקטום מיט א יונגן אקס פאר א זינדאפפער, און א ווידער פאר א בראנדאפפער. . א הייליק ליינען העמדל זאל ער אנטאן, און ליינענע הויזן זאלן זיין אויף זיין לייב, און מיט א ליינענעם גארטל זאל ער זיך ארומגורטן, און מיט א ליינענער הויב זאל ער זיך באהויבן; הייליקע קליידער זיינען דאס, און ער זאל באדן זיין לייב אין וואסער, און זיי אנטאן. . און פון דער עדה פון די קינדער פון ישראל זאל ער נעמען צוויי ציגנבעק פאר א זינדאפפער, און איין ווידער פאר א בראנדאפפער. . און אהרן זאל מאכן גענענען דעם אקס פון זינדאפפער וואס פאר אים, און ער זאל מכפר זיין אויף זיך און אויף זיין הויזגעזינט. . און ער זאל נעמען די צוויי בעק, און זיי אוועקשטעלן פאר גאט ביים איינגאנג פון אוהל־מועד. . און אהרן זאל ארויפטאן אויף ביידע בעק גורלות, איין גורל פאר יהוה, און איין גורל פאר עזאזל. . און אהרן זאל מאכן גענענען דעם באק וואס אויף אים איז ארויף דער גורל פאר יהוה, און אים מאכן פאר א זינדאפפער. . און דער באק וואס אויף אים איז ארויף דער גורל פאר עזאזל, זאל אוועקגעשטעלט ווערן א לעבעדיקער פאר גאט, מכפר צו זיין איבער אים, אים אוועקצושיקן צו עזאזל אין מדבר. . און אהרן זאל מאכן גענענען דעם אקס פון זינדאפפער וואס פאר אים, און מכפר זיין אויף זיך און אויף זיין הויזגעזינט; און ער זאל שעכטן דעם אקס פון זינדאפפער וואס פאר אים. . און ער זאל נעמען א פולע פייערפאן פייערקוילן פון דעם מזבח, פון פאר גאט, און זיינע פולע הויפנס דינעם וויירויך פון שמעקעדיקע געווירצן, און ברענגען אינעווייניק פון פרוכת. . און ער זאל ארויפטאן דעם וויירויך אויפן פייער פאר גאט, און דער וואלקן פון דעם וויירויך זאל פארדעקן דעם דעק וואס איבערן געזעץ, כדי ער זאל ניט שטארבן. . און ער זאל נעמען פון דעם בלוט פון אקס, און שפריצן מיט זיין פינגער אויפן דעק צו מזרח; און פארן דעק זאל ער שפריצן פון דעם בלוט זיבן מאל מיט זיין פינגער. . און ער זאל שעכטן דעם באק פון זינדאפפער וואס פארן פאלק, און ברענגען זיין בלוט אינעווייניק פון פרוכת, און טאן מיט זיין בלוט אזוי ווי ער האט געטאן מיט דעם בלוט פון אקס, און עס שפריצן אויפן דעק און פארן דעק. . און ער זאל מכפר זיין אויף דעם הייליקטום פון וועגן די אומריינקייטן פון די קינדער פון ישראל, און פון וועגן זייערע פארברעכן אין אלע זייערע חטאים; און אזוי זאל ער טאן צום אוהל־מועד וואס רוט ביי זיי אין מיטן פון זייערע אומריינקייטן. . און קיין מענטש זאל ניט זיין אין אוהל־מועד, ווען ער קומט מכפר צו זיין אין הייליקטום, ביז ער גייט ארויס. און ער זאל מכפר זיין אויף זיך, און אויף זיין הויזגעזינט, און אויף דער גאנצער איינזאמלונג פון ישראל. . און ער זאל ארויסגיין צום מזבח וואס פאר גאט, און מכפר זיין אויף אים; און ער זאל נעמען פון דעם בלוט פון אקס, און פון דעם בלוט פון באק, און ארויפטאן אויף די הערנער פון מזבח רונד ארום. . און ער זאל שפריצן אויף אים פון דעם בלוט מיט זיין פינגער זיבן מאל, און אים רייניקן, און אים הייליקן פון די אומריינקייטן פון די קינדער פון ישראל. . און אז ער וועט ענדיקן מכפר זיין אויפן הייליקטום, און אויפן אוהל־מועד, און אויפן מזבח, זאל ער מאכן גענענען דעם לעבעדיקן באק. . און אהרן זאל אנלענען זיינע ביידע הענט אויפן קאפ פון דעם לעבעדיקן באק, און זיך מתוודה זיין איבער אים אויף אלע זינד פון די קינדער פון ישראל, און אויף אלע זייערע פארברעכן אין אלע זייערע חטאים; און ער זאל זיי ארויפטאן אויפן קאפ פון דעם באק, און אים אוועקשיקן דורך דער האנט פון אן אומיסטנעם מענטשן אין מדבר. . און דער באק זאל אוועקטראגן אויף זיך אלע זייערע זינד אין אן אפגעשניטענעם לאנד; און ער זאל אוועקלאזן דעם באק אין דער מדבר. . און אהרן זאל אריינגיין אין אוהל־מועד, און אויסטאן די ליינענע קליידער וואס ער האט אנגעטאן ביי זיין אריינגיין אין הייליקטום, און ער זאל זיי דארטן לאזן. . און ער זאל באדן זיין לייב אין וואסער אין א הייליקן ארט, און אנטאן זיינע קליידער, און ארויסגיין, און מאכן זיין בראנדאפפער און דאס בראנדאפפער פון פאלק, און מכפר זיין אויף זיך און אויפן פאלק. . און דאס פעטס פון דעם זינדאפפער זאל ער דעמפן אויפן מזבח. . און דער וואס באלייט דעם באק צו עזאזל, זאל וואשן זיינע קליידער, און באדן זיין לייב אין וואסער, און דערנאך מעג ער אריינקומען אין לאגער. . און דעם אקס פון זינדאפפער, און דעם באק פון זינדאפפער, וואס זייער בלוט איז געבראכט געווארן, מכפר צו זיין אין הייליקטום, זאל מען ארויסטראגן אויסן לאגער, און פארברענען אין פייער זייערע פעלן, און זייער פלייש, און זייער מיסט. . און דער וואס פארברענט זיי, זאל וואשן זיינע קליידער, און באדן זיין לייב אין וואסער, און דערנאך מעג ער אריינקומען אין לאגער.
. און דאס זאל אייך זיין צום אייביקן געזעץ אין זיבעטן חודש, אין צענטן טאג פון חודש, זאלט איר פייניקן אייער זעל, און קיין ארבעט זאלט איר ניט טאן, סיי דער איינגעבארענער, און סיי דער פרעמדער וואס האלט זיך אויף צווישן אייך. . ווארום אין דעם דאזיקן טאג וועט מען מכפר זיין אויף אייך, אייך צו רייניקן; פון אלע אייערע זינד וועט איר ריין ווערן פאר גאט. . א שבת פון רוונג איז דאס פאר אייך, און איר זאלט פייניקן אייער זעל; אן אייביק געזעץ. . און דער כהן וואס מע וועט אים זאלבן, און וואס מע וועט דערפילן זיין האנט צו זיין א כהן אויף זיין פאטערס ארט, זאל מכפר זיין; און ער זאל אנטאן די ליינענע קליידער, די הייליקע קליידער. . און ער זאל מכפר זיין אויפן קדשי־קדשים, און אויפן אוהל־מועד; אויך אויפן מזבח זאל ער מכפר זיין, און אויף די כהנים, און אויף דעם גאנצן פאלק פון דער איינזאמלונג זאל ער מכפר זיין. . און דאס זאל אייך זיין צום אייביקן געזעץ, מכפר צו זיין אויף די קינדער פון ישראל פון וועגן אלע זייערע זינד, איין מאל אין יאר.
און ער האט געטאן אזוי ווי גאט האט באפוילן משהן.

. און גאט האט גערעדט צו משהן, אזוי צו זאגן . רעד צו אהרנען, און צו זיינע זין, און צו אלע קינדער פון ישראל, און זאלסט זאגן צו זיי דאס איז די זאך וואס גאט האט באפוילן, אזוי צו זאגן
. יעטוועדער מאן פון דעם הויז פון ישראל וואס וועט שעכטן אן אקס, אדער א שעפס, אדער א ציג, אין לאגער, אדער וואס וועט שעכטן אויסן לאגער, . און צום איינגאנג פון אוהל־מועד האט ער עס ניט געבראכט, מקריב צו זיין פאר א קרבן צו גאט, פארן משכן פון גאט, זאל עס ווי בלוט גערעכנט ווערן יענעם מאן; בלוט האט ער פארגאסן; און יענער מענטש זאל פארשניטן ווערן פון צווישן זיין פאלק. . כדי די קינדער פון ישראל זאלן ברענגען זייערע שלאכטאפפער, וואס זיי שלאכטן אויפן פרייען פעלד – זיי זאלן זי ברענגען צו גאט, צום איינגאנג פון אוהל־מועד, צום כהן, און זיי שלאכטן פרידאפפער צו גאט. . און דער כהן זאל שפרענגען דאס בלוט אויפן מזבח פון גאט, ביים איינגאנג פון אוהל־מועד, און דעמפן דאס פעטס פאר א געשמאקן ריח צו גאט. . און זיי זאלן מער ניט שלאכטן זייערע שלאכטאפפער צו די שדים, וואס זיי זיינען פארפירט נאך זיי. אן אייביק געזעץ זאל דאס זיי זיין אויף זייערע דור־דורות.
. און זאלסט זאגן צו זיי יעטוועדער מאן פון דעם הויז פון ישראל, אדער פון דעם פרעמדן וואס וועט זיך אויפהאלטן צווישן זיי, וואס וועט אויפברענגען א בראנדאפפער אדער א שלאכטאפפער, . און צום אוהל־מועד וועט ער עס ניט ברענגען, דאס צו מאכן צו גאט, יענער מענטש זאל פארשניטן ווערן פון זיין פאלק.
. און יעטוועדער מאן פון דעם הויז פון ישראל, אדער פון דעם פרעמדן וואס האלט זיך אויף צווישן זיי, וואס וועט עסן וואסער עס איז בלוט, וועל איך קערן מיין פנים קעגן דעם מענטשן וואס עסט דאס בלוט, און איך וועל אים פארשניידן פון צווישן זיין פאלק. . ווארום דאס לעבן פון דעם פלייש איז אין דעם בלוט, און איך האב עס אייך געגעבן אויפן מזבח מכפר צו זיין אויף אייערע נפשות; ווארום דאס איז דאס בלוט וואס איז מכפר, מיט דעם לעבן וואס אין אים . . דרום זאג איך צו די קינדער פון ישראל קיין נפש פון אייך זאל ניט עסן בלוט; אויך דער פרעמדער וואס האלט זיך אויף צווישן אייך, זאל ניט עסן בלוט.
. און יעטוועדער מאן פון די קינדער פון ישראל, אדער פון דעם פרעמדן וואס האלט זיך אויף צווישן זיי, וואס וועט פאנגען א געפאנג פון א חיה אדער א פויגל וואס מעג געגעסן ווערן, זאל אויסגיסן זיין בלוט, און עס צודעקן מיט ערד. . ווארום דאס לעבן פון יעטוועדער פלייש – זיין בלוט דאס איז זיין לעבן; דרום זאג איך צו די קינדער פון ישראל דאס בלוט פון קיין פלייש זאלט איר ניט עסן, ווארום דאס לעבן פון יעטוועדער פלייש דאס איז זיין בלוט; איטלעכער וואס עסט עס, זאל פארשניטן ווערן. . און יעטוועדער מענטש וואס וועט עסן געפאלנס אדער פארצוקטס, סיי דער איינגעבארענער, און סיי דער פרעמדער, זאל וואשן זיינע קליידע, און באדן זיין לייב אין וואסער, און זיין אומריין ביזן אוונט, און ווערן ריין. . און אויב ער וועט זיי ניט וואשן, און זיין לייב ניט באדן, וועט ער טראגן זיין זינד.

. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
איך בין יהוה אייער גאט. . אזוי ווי די מעשים פון לאנד מצרים וואס איר זייט דערין געזעסן, זאלט איר ניט טאן; און אזוי ווי די מעשים פון לאנד כנען, וואס איך ברענג אייך אהין, זאלט איר ניט טאן; און אין זייערע חוקים זאלט איר ניט גיין. . מיינע געזעצן זאלט איר טאן, און מיינע חוקים זאלט איר היטן צו גיין אין זיי; איך בין יהוה אייער גאט. . און איר זאלט היטן מיינע חוקים און מיינע געזעצן, וואס אז א מענטש טוט זיי, לעבט ער דורך זיי איך בין יהוה.
. איר זאלט ניט גענענען קיין איינער צו א שום לייבנאנטער זיינער, צו אנטפלעקן די שאנד איך בין יהוה.
. די שאנד פון דיין פאטער, און די שאנד פון דיין מוטער, זאלסטו ניט אנטפלעקן זי איז דיין מוטער, טארסטו ניט אנטפלעקן איר שאנד.
. די שאנד פון דיין פאטערס ווייב זאלסטו ניט אנטפלעקן; די שאנד פון דיין פאטער איז דאס.
. די שאנד פון דיין שוועסטער, דיין פאטערס טאכטער, אדער דיין מוטערס טאכטער, געבארן אין הויז, אדער געבארן פון אויסן – זייער שאנד זאלסטו ניט אנטפלעקן.
. די שאנד פון דיין זונס טאכטער, אדער פון דיין טאכטערס טאכטער – זייער שאנד זאלסטו ניט אנטפלעקן, ווארום דיין שאנד זיינען זיי.
. די שאנד פון דער טאכטער פון דיין פאטערס ווייב, געבארן פון דיין פאטער – זי איז דיין שוועסטער, זאלסטו ניט אנטפלעקן איר שאנד.
. די שאנד פון דיין פאטערס שוועסטער זאלסטו ניט אנטפלעקן; דיין פאטערס לייבנאנטע איז זי.
. די שאנד פון דיין מוטערס שוועסטער זאלסטו ניט אנטפלעקן, ווארום דיין מוטערס לייבנאנטע איז זי.
. די שאנד פון דיין פאטערס ברודער זאלסטו ניט אנטפלעקן צו זיין ווייב זאלסטו ניט גענענען; דיין מומע איז זי.
. די שאנד פון דיין שנור זאלסטו ניט אנטפלעקן; דיין זונס ווייב איז זי, טארסטו ניט אנטפלעקן איר שאנד.
. די שאנד פון דיין ברודערס ווייב זאלסטו ניט אנטפלעקן; די שאנד פון דיין ברודער איז דאס.
. די שאנד פון א פרוי מיט איר טאכטער זאלסטו ניט אנטפלעקן. איר זונס טאכטער, אדער איר טאכטערס טאכער, זאסלטו ניט נעמען, צו אנטפלעקן איר שאנד; אירע לייבנאנטע זיינען זיי, איז דאס א שענדלעכקייט.
. און א פרוי צו איר שוועסטער זאלסטו ניט נעמען צו זיין א מיטווייב, צו אנטפלעקן איר שאנד לעבן יענער ביי איר לעבן.
. און צו א פרוי אין דער אפזונדערונג פון איר אומריינקייט זאלסטו ניט גענענען צו אנטפלעקן איר שאנד.
. און מיט דער ווייב פון דיין חבר זאלסטו ניט האבן א ביישלאף פון זאמען, זיך צו פאראומרייניקן מיט איר.
. און פון דיינע קינדער זאלסטו ניט געבן אויף מקריב זיין צו מולך, און זאלסט ניט פארשוועכן דעם נאמען פון דיין גאט איך בין יהוה.
. און מיט א מאנספארשוין זאלסטו ניט ליגן אזוי ווי מע ליגט מיט א פרוי; אן אומווערדיקייט איז דאס.
. און מיט קיין בהמה זאלסטו ניט ליגן, זיך צו פאראומרייניקן מיט איר; און א פרוי זאל ניט שטיין פאר א בהמה צו ליגן מיט איר; א פארמישונג איז דאס.
. איר זאלט אייך ניט פאראומרייניקן מיט אלע די דאזיקע, ווארום מיט אלע די דאזיקע האבן זיך פאראומרייניקט די פעלקער וואס איך טרייב ארויס פון פאר אייך. . און דאס לאנד איז געווארן אומריין, און איך האב זיך אפגערעכנט מיט איר פאר אירע זינד, און דאס לאנד האט ארויסגעשפיגן אירע באוווינער. . דרום זאלט איר היטן מיינע חוקים און מיינע געזעצן, און איר זאלט ניט טאן פון אלע די דאזיקע אומווערדיקייטן, סיי דער איינגעבארענער, און סיי דער פרעמדער וואס האלט זיך אויף צווישן אייך – . ווארום אלע די דאזיקע אומווערדיקייטן האבן געטאן די מענטשן פון לאנד וואס פאר אייך, און דאס לאנד איז געווארן אומריין – . כדי דאס לאנד זאל אייך ניט אויסשפייען, אז איר וועט עס פאראומרייניקן, אזוי ווי עס האט אויסגעשפיגן דאס פאלק וואס פאר אייך. . ווארום איטלעכער וואס וועט טאן פון אלע דידאזיעק אומווערדיקייטן – די נפשות וואס טוען עס, זאלן פארשניטן ווערן פון צווישן זייער פאלק. . און איר זאלט היטן מיין היטונג, ניט צו טאן פון די אומווערדיקע איינפירן וואס זיינען געטאן געווארן פאר אייך, און איר זאלט אייך ניט פאראומרייניקן מיט זיי איך בין יהוה אייער גאט.
קדושים
. און גאט האט גערעדט צו משהן, אזוי צו זאגן . רעד צו דער גאנצער עדה פון די קינדער פון ישראל, און זאלסט זאגן צו זיי
הייליק זאלט איר זיין, ווארום איך יהוה אייער גאט בין הייליק. . איר זאלט איטלעכער האבן אפשיי פאר זיין מוטער און זיין פאטער, און מיינע שבתים זאלט איר היטן איך בין יהוה אייער גאט.
. איר זאלט אייך ניט קערן צו די געצן, און געגאסענע געטער זאלט איר אייך ניט מאכן איך בין יהוה אייער גאט.
. און אז איר וועט שלאכטן א פרידאפפער צו גאט, זאלט איר עס שלאכטן אז איר זאלט באוויליקט ווערן. . אין דעם טאג פון אייער שלאכטונג זאל עס געגעסן ווערן, און אויף מארגן; און וואס בלייבט איבער ביז אויפן דריטן טאג, זאל אין פייער פארברענט ווערן. . און אויב געגעסן וועט עס געגעסן ווערן אויפן דריטן טאג, איז דאס אן אומווערדיקייט; עס וועט ניט באוויליקט ווערן. . און דער וואס עסט דאס, וועט טראגן זיין זינד, ווארום א הייליקייט פון גאט האט ער פארשוועכט; און יענע זעל זאל פארשניטן ווערן פון איר פאלק.
. און אז איר שניידט דעם שניט פון אייער לאנד, זאלסטו ניט דערענדיקן שניידן דעם עק פון דיין פעלד, און דעם נאכקלייב פון דיין שניט זאלסטו ניט נאכקלייבן. . און דיין וויינגארטן זאלסטו ניט ארומקלייבן ריין, און דאס אראפגעפאלענע פון דיין וויינגארטן זאלסטו ניט אויפקלייבן; פארן ארימאן און פארן פרעמדן זאלסטו זיי איבערלאזן איך בין יהוה אייער גאט.
. איר זאלט ניט גנבען, און איר זאלט ניט פארלייקענען, און איר זאלט ניט זאגן ליגן איינער דעם אנדערן. . און איר זאלט ניט שווערן ביי מיין נאמען צום פאלשן, און פארשוועכן דעם נאמען פון דיין גאט איך בין יהוה.
. זאלסט ניט דריקן דיין חבר, און ניט באגזלען. זאלסט ניט לאזן איבערנעכטיקן דעם לוין פון א געדונגענעם ביי דיר ביז אין דער פרי. . זאלסט ניט שילטן א טויבן, און פאר א בלינדן זאלסטו ניט לייגן א שטרויכלונג; און זאלסט מורא האבן פאר דיין גאט איך בין יהוה.
. איר זאלט ניט טאן אן עוולה אין א משפט; זאלסט ניט שוינען דעם פנים פון אן ארימאן, און ניט שאנעווען דעם פנים פון א גרויסן מאן; מיט גערעכטיקייט זאלסטו משפטן דיין חבר. . זאלסט ניט ארומגיין מיט רכילות צווישן דיין פאלק; זאלסט ניט שטיין רויק ביי דעם בלוט פון דיין חבר איך בין יהוה.
. זאלסט ניט פיינט האבן דיין ברודער אין דיין הארצן; אויסרעדן זאלסטו אויסרעדן דיין חבר, כדי זאלסט ניט טראגן איבער אים א זינד. . זאלסט זיך ניט נוקם זיין, און ניט האלטן א שנאה אויף די קינדער פון דיין פאלק; נייערט זאלסט ליב האבן דיין חבר אזוי ווי זיך אליין איך בין יהוה.
. מיינע געזעצן זאלט איר היטן. דיין בהמה זאלסטו ניט פארן געמישט; דיין פעלד זאלסטו ניט פארזייען געמישט; און א בגד פון געמישטן געוואנט, שעטנז, זאל ניט ארויפקומען אויף דיר.
. און אז א מאן וועט ליגן מיט א פרוי א ביישלאף פון זאמען, און זי איז א דינסט וואס איז באשטימט פאר א מאן, אבער אויסגעלייזט איז זי ניט אויסגעלייזט געווארן, און פריישאפט איז איר ניט געגעבן געווארן, זאל זיין אן אויספארשונג; זיי זאלן ניט געטייט ווערן, ווארום זי איז ניט באפרייט געווארן. . און ער זאל ברענגען זיין שולדאפפער צו גאט, צום איינגאנג פון אוהל־מועד; א ווידער פאר א שולדאפפער. . און דער כהן זאל מכפר זיין אויף אים מיט דעם ווידער פון שולדאפפער פאר גאט, וועגן זיין זינד וואס ער האט געזינדיקט; און אים וועט פארגעבן ווערן פאר זיין זינד וואס ער האט געזינדיקט.
. און אז איר וועט קומען אין דעם לאנד, און וועט פלאנצן אלערליי עסביימער, זאלט איר לאזן זייער פרוכט אומבאשניטן; דריי יאר זאל עס אייך זיין אומבאשניטן, עס זאל ניט געגעסן ווערן. . און אויפן פירטן יאר זאל זייער גאנצע פרוכט זיין הייליק פאר א לויבגעבונג צו גאט. . און אויפן פינפטן יאר מעגט איר עסן זייער פרוכט, כדי אייך זאל צוקומען זייער איינטראג איך בין יהוה אייער גאט.
. איר זאלט ניט עסן מיטן בלוט.
איר זאלט ניט צויבערן און ניט ווארזאגן.
. איר זאלט ניט אפשניידן רונד די ברעגן פון אייער קאפ; און זאלסט ניט פארדארבן די ברעגן פון דיין בארד.
. און א שניט נאך א טויטן זאלט איר ניט מאכן אויף אייער לייב, און אן אויסגעשטאכן געשריפטס זאלט איר אויף זיך ניט מאכן איך בין יהוה.
. זאלסט ניט פארשוועכן דיין טאכטער זי צו מאכן פאר א זונה, כדי דאס לאנד זאל ניט אויסגעלאסן ווערן, און דאס לאנד וועט פול ווערן מיט שענדלעכקייט.
. מיינע שבתים זאלט איר היטן, און פאר מיין הייליקטום זאלט איר האבן אפשיי איך בין יהוה.
. איר זאלט אייך ניט קערן צו גייסטער, און ביי רוחות זאלט איר ניט פרעגן, זיך צו פאראומרייניקן מיט זיי איך בין יהוה אייער גאט.
. פאר א גרייז זאלסטו אויפשטיין, און זאלסט שאנעווען דעם פנים פון א זקן, און מורא האבן פאר דיין גאט איך בין יהוה.
. און אז ביי דיר וועט זיך אויפהאלטן א פרעמדער אין אייער לאנד. זאלסטו אים ניט קריוודען. . אזוי ווי אן איינגעבארענער פון אייך זאל אייך זיין דער פרעמדער וואס האלט זיך אויף ביי אייך; און זאלסט אים ליב האבן אזוי ווי זיך אליין; ווארום פרעמדע זייט איר געווען אין לאנד מצרים איך בין יהוה אייער גאט.
. איר זאלט ניט טאן אן עוולה אין א משפט, אין מעסטשטאק, אין וואג, אדער אין מאס. . א ריכטיקע וואגשאל, ריכטיקע וואגשטיינער, א ריכטיקע איפה, און א ריכטיקער הין, זאל ביי אייך זיין איך בין יהוה אייער גאט, וואס האב אייך ארויסגעצויגן פון לאנד מצרים. . און איר זאלט היטן אלע מיינע חוקים, און אלע מיינע געזעצן, און זיי טאן איך בין יהוה.

. און גאט האט גערעדט צו משהן, אזוי צו זאגן . אויך זאלסטו זאגן צו די קינדער פון ישראל
יעטוועדער מאן פון די קידנער פון ישראל, אדער פון דעם פרעמדן וואס האלט זיך אויף אין ישראל, וואס וועט געבן פון זיינע קינדער צו מולך, זאל טייטן געטייט ווערן; דאס פאלק פון לאנד זאל אים פארווארפן מיט שטיינער. . און איך וועל קערן מיין פנים קעגן יענעם מענטשן, און וועל אים פארשניידן פון צווישן זיין פאלק, ווייל ער האט געגעבן פון זיינע קינדער צו מולך, כדי צו פאראומרייניקן מיין הייליקטום, און צו פארשוועכן מיין הייליקן נאמען. . און אויב פארהוילן וועט פארהוילן דאס פאלק פון לאנד זייערע אויגן פון יענעם מענטשן, ווען ער גיט פון זיינע קינדער צו מולך, אים ניט צו טייטן, . וועל איך קערן מיין פנים קעגן יענעם מענטשן, און קעגן זיין משפחה, און איך וועל אים, און אלע וואס זיינען פארפירט נאך אים צו זיין פארפירט נאך מולך, פארשניידן פון צווישן זייער פאלק. . און די זעל וואס וועט זיך ווענדן צו גייסטער און צו רוחות, צו זיין פארפירט נאך זיי, וועל איך קערן מיין פנים קעגן יענער זעל, און וועל אים פארשניידן פון צווישן זיין פאלק. . און איר זאלט אייך הייליקן, און זיין הייליק, ווארום איך בין יהוה אייער גאט. . און איר זאלט היטן מיינע געזעצן און זיי טאן איך בין יהוה וואס הייליקט אייך. . ווארום יעטוועדער איינער וואס וועט שילטן זיין פאטער אדער זיין מוטער, זאל טייטן געטייט ווערן; זיין פאטער אדער זיין מוטער האט ער געשאלטן, זיין בלוט אויף אים! . און א מאן וואס וועט מזנה זיין מיט אן אשת־איש – אז ער וועט מזנה זיין מיט זיין חברס ווייב, זאל טייטן געטייט ווערן אי דער מאן, אי די פרוי, וואס האט מזנה געווען. . און א מאן, אז ער וועט ליגן מיט זיין פאטערס ווייב, האט ער די שאנד פון זיין פאטער אנטפלעקט; טייטן געטייט ווערן זאלן זיי ביידע; זייער בלוט אויף זיי! . און אז א מאן וועט ליגן מיט זיין שנור, זאלן זיי טייטן געטייט ווערן ביידע; א פארמישונג זיינען זיי באגאנגען, זייער בלוט אויף זיי! . און אז א מאן וועט ליגן מיט א מאנספארשוין אזוי ווי מע ליגט מיט א פרוי האבן זיי ביידע אן אומווערדיקייט געטאן; טייטן זאלן זיי געטייט ווערן; זייער בלוט אויף זיי! . און אז א מאן וועט נעמען א פרוי מיט איר מוטער, איז דאס א שענדלעכקייט; אין פייער זאל מען פארברענען אי אים, אי זיי, כדי עס זאל ניט זיין קיין שענדלעכקייט צווישן אייך. . און א מאן וואס וועט ליגן מיט א בהמה, זאל ער טייטן געטייט ווערן, און די בהמה זאלט איר הרגען. . און אז א פרוי וועט גענענען צו וואסער עס איז בהמה צו ליגן מיט איר, זאלסטו הרגען אי די פרוי, אי די בהמה; טייטן מוזן זיי געטייט ווערן, זייער בלוט אויף זיי! . און אז א מאן וועט נעמען זיין שוועסטער, זיין פאטערס טאכטער, אדער זיין מוטערס טאכטער, און ער וועט זען איר שאנד, און זי וועט זען זיין שאנד, איז דאס א שאנדהאפטיקייט, און זיי זאלן פארשניטן ווערן פאר די אויגן פון די קינדער פון זייער פאלק; די שאנד פון זיין שוועסטער האט ער אנטפלעקט, זאל ער טראגן זיין זינד. . און אז א מאן וועט ליגן מיט א פרוי אין איר קראנקשאפט, און וועט אנטפלעקן איר שאנד – ער האט אנטבלויזט איר קוואל, און זי האט אנטפלעקט דעם קוואל פון איר בלוט, זאלן זיי ביידע פארשניטן ווערן פון צווישן זייער פאלק. און די שאנד פון . דיין מוטערס שוועסטער, אדער פון דיין פאטערס שוועסטער, זאלסטו ניט אנטפלעקן; ווארום זיין לייבנאנטע אנטבלויזט ער; זיי זאלן טראגן זייער זינד. . און אז א מאן וועט ליגן מיט זיין מומען, האט ער די שאנד פון זיין פעטער אנטפלעקט; זיי זאלן טראגן זייער זינד; אן קינדער זאלן זיי שטארבן. . און אז א מאן וועט נעמען זיין ברודערס ווייב, איז דאס אן אומרייניקייט; די שאנד פון זיין ברודער האט ער אנטפלעקט; אן קינדער זאלן זיי בלייבן.
. און איר זאלט היטן אלע מיינע חוקים, און אלע מיינע געזעצן, און זיי טאן, כדי דאס לאנד וואס איך ברענג אייך אהין, זיך צו באזעצן דרינען, זאל אייך ניט ארויסשפייען. . און איר זאלט ניט גיין אין די איינפירן פון דעם פאלק וואס איך פארטרייב פון פאר אייך; ווארום דאס אלץ האבן זיי געטאן, און איך האב מיך פארעקלט מיט זיי. . און איך האב געזאגט צו אייך איר וועט ארבן זייער ערד, און איך וועל זי אייך געבן זי צו ארבן – א לאנד וואס פליסט מיט מילך און האניק. איך בין יהוה אייער גאט וואס האב אייך אפגעשיידט פון די אומות. . דרום זאלט איר אפשיידן צווישן דער ריינער בהמה און דער אומריינער, און צווישן דעם אומריינעם פויגל און דעם ריינעם, און איר זאלט ניט פאראומווערדיקן אייער זעל מיט א בהמה, אדער מיט א פויגל, אדער מיט וואס נאר די ערד ווידמענט, וואס איך האב אפגעשיידט צו מאכן אומריין פאר אייך. . און איר זאלט מיר זיין הייליק, ווארום איך יהוה בין הייליק, און איך האב אייך אפגעשיידט פון די אומות, צו געהערן צו מיר.
 . און א מאן אדער א פרוי, אז זיי וועלן זיך פארנעמען מיט א גייסט אדער א רוח, זאלן זיי טייטן געטייט ווערן; מיט שטיינער זאל מען זיי פארווארפן; זייער בלוט אויף זיי!
אמור
. און גאט האט געזאגט צו משהן רעד צו די כהנים, די זין פון אהרנען, און זאלסט זאגן צו זיי
קיינער זאל זיך ניט פאראומרייניקן אן א טויטן צווישן זיין פאלק; . סיידן אן זיינעם א לייב־קרוב וואס איז נאנט צו אים, אן זיין מוטער, און אן זיין פאטער, און אן זיין זון, און אן זיין טאכטער, און אן זיין ברודער; . און אן זיין שוועסטער א יונגפרוי, וואס איז נאנט צו אים, וואס האט נאך ניט געהאט א מאן – אן איר מעג ער זיך פאראומרייניקן. . דער האר צווישן זיין פאלק טאר זיך ניט פאראומרייניקן זיך צו פארשוועכן. . זיי זאלן ניט מאכן א פליך אויף זייער קאפ, און די ברעגן פון זייער בארד זאלן זיי ניט אפגאלן, און אויף זייער לייב זאלן זיי ניט איינשניידן אן איינשניידונג. . הייליק זאלן זיי זיין צו זייער גאט, און זיי זאלן ניט פארשוועכן דעם נאמען פון זייער גאט, ווארום די פייעראפפער פון יהוה, די שפייז פון זייער גאט, זיינען זיי מקריב, דרום מוזן זיי זיין הייליק. . א ווייב א זונה אדער א פארשוועכטע זאלן זיי ניט נעמען, און א ווייב געגט פון איר מאן זאלן זיי ניט נעמען; ווארום ער איז הייליק צו זיין גאט. . און זאלסט אים האלטן הייליק, ווארום די שפייז פון דיין גאט איז ער מקריב; הייליק זאל ער דיר זיין, ווארום הייליק בין איך יהוה, וואס הייליק אייך.
. און די טאכטער פון א מאן א כהן, אז זי וועט זיך פארשוועכן מזנה צו זיין, פארשוועכט זי איר פאטער; אין פייער זאל זי פארברענט ווערן.
. און דער כהן וואס איז דער גרעסטער פון זיינע ברידער, וואס אויף זיין קאפ איז ארויפגעגאסן געווארן דאס אייל פון זאלבונג, און מע האט דערפילט זיין האנט אנצוטאן די קליידער, זאל ניט לאזן פארוואקסן זיין קאפ, און ניט איינרייסן זיינע קליידער; . און צו קיין לייב פון א מת זאל ער ניט צוגיין; אפילו אן זיין פאטער און אן זיין מוטער זאל ער זיך ניט פאראומרייניקן. . און פון הייליקטום זאל ער ניט ארויסגיין, און ניט פארשוועכן דאס הייליקטום פון זיין גאט, ווארום די קרוין פון דעם אייל פון גאטס זאלבונג איז אויף אים איך בין יהוה. . און א ווייב אין איר יונגפרוישאפט זאל ער נעמען. . אן אלמנה, אדער א גרושה, אדער א פארשוועכטע, א זונה, די דאזיקע זאל ער ניט נעמען; נאר בלויז א יונגפרוי פון זיין פאלק זאל ער נעמען פאר א ווייב. . און ער זאל ניט פארשוועכן זיין זאמען צווישן זיין פאלק, ווארום איך יהוה הייליק אים.
. און גאט האט גערעדט צו משהן, אזוי צו זאגן . רעד צו אהרנען, אזוי צו זאגן
איטלעכער פון דיין זאמען אויף זייערע דור־דורות, וואס אין אים וועט זיין א מום, זאל ניט גענענען מקריב צו זיין די שפייז פון זיין גאט. . ווארום איטלעכער מאן וואס אין אים איז דא א מום, טאר ניט גענענען א מאן א בלינדער, אדער א הינקעדיקער, אדער מיט אן איינגעפאלענער נאז, אדער מיט איין גליד צו לאנג, . אדער א מאן וואס ביי אים וועט זיין צעבראכן א פוס, אדער צעבראכן א האנט, . אדער א הויקער, אדער א קארליק, אדער מיט א בעלם אויף זיין אויג, אדער מיט טרוקענע קרעץ, אדער פייכטע קרעץ, אדער א געבריכטער. . איטלעכער מאן פון דעם זאמען פון אהרן דעם כהן, וואס אין אים איז דא א מום, זאל ניט גענענען מקריב צו זיין די פייעראפפער פון גאט; א מום איז דא אין אים, טאר ער ניט גענענען מקריב צו זיין די שפייז פון זיין גאט. . די שפייז פון זיין גאט, פון הייליקסטן הייליקן אזוי ווי פון הייליקן, מעג ער עסן. . אבער צום פרוכת טאר ער ניט קומען, און צום מזבח טאר ער ניט גענענען, ווייל א מום איז דא אין אים; און ער זאל ניט פארשוועכן מיינע הייליקייטן, ווארום איך יהוה הייליק זיי.
. און משה האט דאס גערעדט צו אהרנען, און צו זיינע זין, און צו אלע קינדער פון ישראל.

. און גאט האט גערעדט צו משהן, אזוי צו זאגן . רעד צו אהרנען און צו זיינע זין, אז זיי זאלן זיך האלטן אפגעשיידט פון די הייליקע זאכן פון די קינדער פון ישראל, וואס זיי הייליקן צו מיר, און זיי זאלן ניט פארשוועכן מיין הייליקן נאמען איך בין יהוה. . זאג צו זיי
איטלעכער מאן פון אל אייער זאמען אויף אייערע דור־דורות וואס וועט גענענען צו די הייליקע זאכן, וואס די קינדער פון ישראל וועלן הייליקן צו גאט, מיט זיין אומריינקייט אויף אים, יענע זעל זאל פארשניטן ווערן פון פאר מיר איך בין יהוה. . יעטוועדער מאן פון דעם זאמען פון אהרן וואס איז א מצורע אדער א פלוסיקער, טאר פון די הייליקע זאכן ניט עסן, ביז ער וועט ריין ווערן. און דער וואס רירט זיך אן אן עמיצן וואס איז אומריין פון א טויטן; אדער א מאן וואס פון אים וועט ארויסגיין א פלוס פון זאמען; . אדער א מאן וואס וועט זיך אנרירן אן וואסער עס איז שרץ וואס מע ווערט פון אים אומריין, אדער אן א מענטשן וואס מע ווערט פון אים אומריין, וואס נאר זיין אומריינקייט איז – . דער מענטש וואס וועט זיך אנרירן אן זיי, זאל זיין אומריין ביזן אוונט, און ער זאל ניט עסן פון די הייליקע זאכן, סיידן ער האט געבאדן זיין לייב אין וואסער. . און אז די זון וועט אונטערגיין, זאל ער זיין ריין, און דערנאך מעג ער עסן פון די הייליקע זאכן, ווארום דאס איז זיין ברויט. . געפאלנס און פארצוקטס זאל ער ניט עסן, צו ווערן אומריין דערמיט איך בין יהוה. . און זיי זאלן היטן מיין היטונג, כדי זיי זאלן ניט טראגן וועגן דעם א זינד און שטארבן דורך דעם, אז זיי וועלן עס פארשוועכן איך יהוה הייליק זיי. . און קיין פרעמדער טאר ניט עסן הייליקס; א וווינער ביי א כהן, אדער א געדונגענער, טאר ניט עסן הייליקס. . און אז א כהן וועט קויפן עמיצן אין איינקויף פאר זיין געלט, מעג ער עסן דערפון; און די וואס זיינען געבארן אין זיין הויז, זיי מעגן עסן פון זיין ברויט. . און די טאכטער פון א כהן אז זי וועט נעמען א מאן א פרעמדן, טאר זי פון דער הייליקער אפשיידונג ניט עסן. . אבער די טאכטער פון א כהן, אז זי וועט ווערן אן אלמנה, אדער א גרושה, און קיין קינדער האט זי ניט, און זי וועט זיך אומקערן צו איר פאטערס הויז אזוי ווי אין איר יוגנט, מעג זי עסן פון איר פאטערס ברויט; אבער קיין פרעמדער טאר דערפון ניט עסן. . און אז עמיצער וועט עסן הייליקס דורך א פארזע, זאל ער צולייגן דערצו א פינפטל דערפון, און אפצאלן דאס הייליקע צום כהן. . און זיי זאלן ניט פארשוועכן די הייליקע זאכן פון די קינדער פון ישראל, וואס זיי שיידן אפ צו גאט, . און זיי מאכן טראגן א זינד פון פארשולדיקונג, אז זיי וועלן עסן זייערע הייליקע זאכן; ווארום איך יהוה הייליק זיי.
. און גאט האט גערעדט צו משהן, אזוי צו זאגן . רעד צו אהרנען און צו זיינע זין, און צו אלע קינדער פון ישראל, און זאלסט זאגן צו זיי
אז עמיצער א מאן פון דעם הויז פון ישראל, אדער פון דעם פרעמדן אין ישראל, וועט ברענגען זיין קרבן, פון אלע זייערע נדרים, אדער פון אלע זייערע פרייוויליקע גאבן, וואס זיי וועלן ברענגען צו גאט פאר א בראנדאפפער, . כדי איר זאלט באוויליקט ווערן, מוז עס זיין א זכר אן א פעלער, פון רינדער, פון שעפסן, אדער פון ציגן. . קיינס וואס אין אים איז דא א מום זאלט איר ניט ברענגען, ווארום עס וועט אייך ניט זיין צו באוויליקונג. . און אז א מאן וועט ברענגען א פרידאפפער צו גאט, לויט א קלאר ארויסגערעדטן נדר, אדער פאר א פרייוויליקער גאב, פון רינדער, אדער פון שאף, מוז עס זיין ניט געפעלערט, כדי באוויליקט צו ווערן; קיין מום זאל אין אים ניט זיין. . א בלינדס, אדער א געשעדיקטס, אדער א פארקריפלטס, אדער מיט א גוז, אדער מיט טרוקענע קרעץ, אדער פייכטע קרעץ – די דאזיקע זאלט איר ניט ברענגען צו גאט, און ניט מאכן פון זיי א פייעראפפער אויפן מזבח צו גאט. . און אן אקס אדער א לאם מיט איין גליד צו לאנג אדער צו קורץ, דאס מעגסטו מאכן א פרייוויליקע גאב, אבער פאר א נדר וועט עס ניט באוויליקט ווערן. . און אזא וואס זיינע געשלעכטגלידער זיינען צעדריקט, אדער צעהאקט, אדער אנגעריסן, אדער אויסגעשניטן, זאלט איר ניט ברענגען צו גאט; און איר זאלט אין אייער לאנד ניט מאכן אזוי־וואס. . אפילו פון דער האנט פון א פרעמדן זאלט איר ניט ברענגען די שפייז פון אייער גאט פון אלע די דאזיקע, ווארום זייער פארדארבונג איז אין זיי, א מום איז אין זיי; זיי וועלן ניט באוויליקט ווערן פון אייך.
. און גאט האט גערעדט צו משהן, אזוי צו זאגן
. א רינד, אדער א שעפס, אדער א ציג, אז עס וועט געבארן ווערן, זאל עס זיבן טעג זיין אונטער זיין מוטער, און פון אכטן טאג אן און ווייטער וועט עס באוויליקט ווערן פאר א קרבן, א פייעראפפער צו גאט. . און א רינד צי א שאף, זאלט איר עס ניט שעכטן אין איין טאג מיט זיין קינד. . און אז איר וועט שלאכטן א דאנקאפפער צו גאט, זאלט איר עס שלאכטן אז איר זאלט באוויליקט ווערן. . אין דעם אייגענעם טאג זאל עס געגעסן ווערן; איר זאלט ניט איבערלאזן דערפון ביז אין דער פרי איך בין יהוה. . און איר זאלט היטן מיינע געבאט און זיי טאן איך בין יהוה. . און איר זאלט ניט פארשוועכן מיין הייליקן נאמען, כדי איך זאל זיין געהייליקט צווישן די קינדער פון ישראל איך בין יהוה וואס הייליקט אייך; . דער וואס האט אייך ארויסגעצויגן פון לאנד מצרים, אייך צו זיין צום גאט איך בין יהוה.

. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
די יום־טובים פון גאט וואס איר זאלט זיי אויסרופן פאר הייליקע צונויפרופונגען – דאס זיינען מיינע יום־טובים . זעקס טעג זאל געטאן ווערן ארבעט, אבער אויפן זיבעטן טאג איז א שבת פון רוונג, א הייליקע צונויפרופונג; קיין ארבעט זאלט איר ניט טאן; דאס איז שבת צו גאט אין אלע אייערע וווינערטער.
. דאס זיינען די יום־טובים פון גאט, די הייליקע צונויפרופונגען, וואס איר זאלט זיי אויסרופן אין זייער געשטעלטער צייט. . אין ערשטן חודש, אין פערצנטן טאג פון חודש, אקעגן אוונט, איז דער קרבן־פסח צו גאט. . און אויפן פופצנטן טאג פון דעם דאזיקן חודש, איז דער יום־טוב פון מצות צו גאט; זיבן טעג זאלט איר עסן מצות. . אין ערשטן טאג זאל א הייליקע צונויפרופונג זיין ביי אייך; קיין דינסטארבעט זאלט איר ניט טאן. . און איר זאלט ברענגען א פייעראפפער צו גאט זיבן טעג; אויפן זיבעטן טאג איז א הייליקע צונויפרופונג; קיין דינסטארבעט זאלט איר ניט טאן.
. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז איר וועט קומען אין דעם לאנד וואס איך גיב אייך, און איר וועט שניידן איר שניט, זאלט איר ברענגען א גארב פון אייער ערשטן שניט צום כהן. . און ער זאל אויפהייבן די גארב פאר גאט, כדי איר זאלט באוויליקט ווערן; אויף מארגן נאך דעם רוטאג זאל זי דער כהן אויפהייבן. . און איר זאלט מאכן, אין דעם טאג וואס איר הייבט אויף די גארב, א שעפס אן א פעלער, א יאריקן, פאר א בראנדאפפער צו גאט; . און א שפייזאפפער דערצו, צוויי צענטל זעמלמעל פארמישט מיט אייל, א פייעראפפער צו גאט פאר א געשמאקן ריח; און א גיסאפפער דערצו, וויין א פערטל הין. . און ברויט, און געברענטע קערנער, און פריש זאנגען, זאלט איר ניט עסן ביז דעם דאזיקן אייגענעם טאג, ביז איר ברענגט דעם קרבן פון אייער גאט; אן אייביק געזעץ אויף אייערע דור־דורות אין אלע אייערע וווינערטער.
. און איר זאלט אייך ציילן פון אויף מארגן נאך דעם רוטאג, פון דעם טאג וואס איר ברענגט די גארב פון אויפהייבונג; זיבן גאנצע וואכן זאלן עס זיין; . ביז אויף מארגן נאך דער זיבעטער וואך זאלט איר אפציילן פופציק טעג, און ברענגען א שפייזאפפער פון דער נייער תבואה צו גאט. . איר זאלט ברענגען פון אייערע וווינערטער צוויי ברויטן פאר אן אויפהייבונג; פון צוויי צענטל זעמלמעל זאלן זיי זיין, געזייערט זאלן זיי געבאקט ווערן, אן ערשטגאב צו גאט. . און איר זאלט ברענגען מיטן ברויט זיבן שעפסן יאריקע אן א פעלער, און איין יונגן אקס, און צוויי ווידערס; זיי זאלן זיין א בראנדאפפער צו גאט, מיט זייערע שפייזאפפער און זייערע גיסאפפער – א פייעראפפער פאר א געשמאקן ריח צו גאט. . און איר זאלט מאכן איין ציגנבאק פאר א זינדאפפער, און צוויי שעפסן יאריקע פאר א פרידאפפער. . און דער כהן זאל זיי אויפהייבן מיט דעם ברויט פון דעם ערשטצייטיקן, אן אויפהייבונג פאר גאט, מיט די צוויי שעפסן; הייליק זאלן זיי זיין צו גאט, פארן כהן. . און איר זאלט מאכן אן אויסרופונג אין דעם דאזיקן אייגענעם טאג; א הייליקע צונויפרופונג זאל זיין ביי אייך; קיין דינסטארבעט זאלט איר ניט טאן. אן אייביק געזעץ אין אלע אייערע וווינערטער אויף אייערע דור־דורות.
. און אז איר שניידט דעם שניט פון אייער לאנד, זאלסטו ניט דערענדיקן דעם עק פון דיין פעלד ביי דיין שניידן, און דעם נאכקלייב פון דיין שניט זאלסטו ניט נאכקלייבן; פארן ארימאן און פארן פרעמדן זאלסטו זיי איבערלאזן איך בין יהוה אייער גאט.
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
אין זיבעטן חודש, אין ערשטן טאג פון חודש, זאל זיין ביי אייך א רואונג, א דערמאנונג דורך שאלונג, א הייליקע צונויפרופונג. . קיין דינסטארבעט זאלט איר ניט טאן, און איר זאלט ברענגען א פייעראפפער צו גאט.
. און גאט האט גערעדט צו משהן, אזוי צו זאגן
. אבער אין צענטן טאג פון דעם דאזיקן זיבעטן חודש איז דער טאג פון פארגעבונג; א הייליקע צונויפרופונג זאל זיין ביי אייך, און איר זאלט פייניקן אייער זעל, און ברענגען א פייעראפפער צו גאט. . און קיין ארבעט זאלט איר ניט טאן אין דעם דאזיקן אייגענעם טאג, ווייל א טאג פון פארגעבונג איז דאס, מכפר צו זיין אויף אייך פאר יהוה אייער גאט. . ווארום יעטוועדער זעל וואס וועט זיך ניט פייניקן אין דעם דאזיקן אייגענעם טאג, זאל פארשניטן ווערן פון איר פאלק. . און יעטוועדער מענטש וואס וועט טאן עפעס אן ארבעט אין דעם דאזיקן אייגענעם טאג, יענע זעל וועל איך אונטערברענגען פון צווישן איר פאלק. . קיין ארבעט זאלט איר ניט טאן; אן אייביק געזעץ אויף אייערע דור־דורות אין אלע אייערע וווינערטער. . א שבת פון רואונג איז עס פאר אייך; און איר זאלט פייניקן אייער זעל; אין ניינטן טאג פון חודש אין אוונט, פון אוונט ביז אוונט, זאלט איר האלטן אייער שבת.
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן
אין פופצנטן טאג פון דעם דאזיקן זיבעטן חודש איז דער יום־טוב פון סוכות זיבן טעג צו גאט. . אין ערשטן טאג איז א הייליקע צונויפרופונג; קיין דינסטארבעט זאלט איר ניט טאן. . זיבן טעג זאלט איר ברענגען א פייעראפפער צו גאט; אויפן אכטן טאג זאל א הייליקע צונויפרופונג זיין ביי אייך, און איר זאלט ברענגען א פייעראפפער צו גאט; א הייליקע איינזאמלונג איז דאס; קיין דינסטארבעט זאלט איר ניט טאן.
. דאס זיינען די יום־טובים פון גאט, וואס איר זאלט זיי אויסרופן פאר הייליקע צונויפרופונגען, צו ברענגען א פייעראפפער צו גאט, א בראנדאפפער, און א שפייזאפפער, א שלאכטאפפער, און גיסאפפער; וואס פאר איטלעכן טאג, אין זיין טאג. . אחוץ די שבתים פון גאט, און אחוץ אייערע גאבן, און אחוץ אלע אייערע נדרים, און אחוץ אלע אייערע פרייוויליקע קרבנות, וואס איר וועט געבן צו גאט.
. אבער אין דעם פופצנטן טאג פון זיבעטן חודש, ווען איר זאמלט איין דעם איינטראג פון לאנד, זאלט איר פייערן דעם פייערטאג פון גאט זיבן טעג; אין ערשטן טאג זאל זיין א רואונג, און אויפן אכטן טאג א רואונג. . און איר זאלט אייך נעמען אין ערשטן טאג פרוכט פון א שיינעם בוים, טייטלבלעטער, און צווייגן פון א געדיכטן בוים, און ווערבעס פון טייך, און איר זאלט זיך פרייען פאר יהוה אייער גאט זיבן טעג. . און איר זאלט עס פייערן א פייערטאג צו גאט זיבן טעג אין יאר; אן אייביק געזעץ אויף אייערע דור־דורות; אין זיבעטן חודש זאלט איר עס פייערן. . אין סוכות זאלט איר זיצן זיבן טעג; אלע איינגעבארענע אין ישראל זאלן זיצן אין סוכות. . כדי אייערע דור־דורות זאלן וויסן, אז אין ביידלעך האב איך געמאכט זיצן די קינדער פון ישראל, ווען איך האב זיי ארויסגעוציגן פון לאנד מצרים איך בין יהוה אייער גאט.
. און משה האט אנגעזאגט די קינדער פון ישראל די יום־טובים פון גאט.

. און גאט האט גערעדט צו משהן, אזוי צו זאגן . באפעל די קינדער פון ישראל, זיי זאלן דיר ברענגען ריינע געשלאגענע בוימל פאר דער לייכטונג, אויף אנצוצינדן א ליכט תמיד. . דרויסן פון דעם פרוכת פון געזעץ אין אוהל־מועד זאל עס אהרן צוריכטן אויף פון אוונט ביז אין דער פרי פאר גאט תמיד; אן אייביק געזעץ אויף אייערע דור־דורות. . אין דער ריינער מנורה זאל ער צוריכטן די רערלעך פאר גאט תמיד.
. און זאלסט נעמען זעמלמעל, און אויסבאקן דערפון צוועלף חלות; פון צוויי צענטל זאל זיין יעטוועדער קהלה. . און זאלסט זיי לייגן אין צוויי רייען, זעקס אין א ריי, אויפן ריינעם טיש פאר גאט. . און זאלסט ארויפטאן אויף איטלעכער ריי לויטערן וויירויך, כדי עס זאל זיין צו דעם ברויט פאר א דערמאנונג, א פייעראפפער צו גאט. . שבת אין שבת זאל ער עס אויסלייגן פאר גאט תמיד; פון די קינדער פון ישראל אן אייביקער בונד. . און עס זאל געהערן צו אהרנען און צו זיינע קינדער, און זיי זאלן עס עסן אין א הייליקן ארט, ווארום א הייליקסטע הייליקייט איז דאס, וואס געהערט צו אים פון די פייעראפפער פון גאט; אן אייביק רעכט.
. און דער זון פון א פרוי פון ישראל, וואס איז געווען דער זון פון א מאן א מצרי, איז ארויסגעגאנגען צווישן די קינדער פון ישראל; און דער זון פון דער פרוי פון ישראל און א מאן פון ישראל האבן זיך געקריגט אין לאגער. . און דער זון פון דער פרוי פון ישראל האט געלעסטערט דעם נאמען, און געשאלטן, און מע האט אים געבראכט צו משהן. און דער נאמען פון זיין מוטער איז געווען שלומית, די טאכטער פון דברין, פון שבט דן. . און מע האט אים אריינגעזעצט אין וואך, ביז מע וועט זיי באשיידן לויט דעם מויל פון גאט.
. האט גאט גערעדט צו משהן, אזוי צו זאגן . פיר ארויס דעם וואס האט געשאלטן, אויסן לאגער, און אלע וואס האבן געהערט זאלן אנלענען זייערע הענט אויף זיין קאפ, און די גאנצע עדה זאל אים פארשטיינען. . און צו די קינדער פון ישראל זאלסטו רעדן, אזוי צו זאגן יעטוועדער מאן וואס וועט שילטן זיין גאט, זאל טראגן זיין זינד. . און דער וואס לעסטערט דעם נאמען פון יהוה, זאל טייטן געטייט ווערן; פארשטיינען זאל אים פארשטיינען די גאנצע עדה; ווי דער פרעמדער אזוי דער איינגעבארענער, אז ער לעסטערט דעם נאמען, זאל ער געטייט ווערן.
. און אז א מאן וועט דערשלאגן עמיצן א מענטשן צום טויט, זאל ער טייטן געטייט ווערן. . און דער וואס דערשלאגט א בהמה צום טויט, זאל זי אפצאלן; א לעבן פאר א לעבן. . און אז א מאן וועט מאכן זיין חבר א מום, זאל געטאן ווערן צו אים אזוי ווי ער האט געטאן . א בראך פאר א בראך, אן אויג פאר אן אויג, א צאן פאר א צאן; אזוי ווי דער מום וואס ער וועט מאכן דעם מענטשן, אזוי זאל געמאכט ווערן צו אים. . יא, דער וואס דערשלאגט א בהמה מוז זי אפצאלן; און דער וואס דערשלאגט א מענטשן מוז געטייט ווערן. . איין געזעץ זאל זיין ביי אייך, ווי דער פרעמדער אזוי זאל זיין דער איינגעבארענער, ווארום איך בין יהוה אייער גאט.
. און משה האט גערעדט צו די קינדער פון ישראל, און זיי האבן ארויסגעפירט דעם וואס האט געשאלטן אויסן לאגער, און האבן אים פארווארפן מיט שטיינער; און די קינדער פון ישראל האבן געטאן אזוי ווי גאט האט באפוילן משהן.
בהר
. און גאט האט גערעדט צו משהן אויפן בארג סיני, אזוי צו זאגן . רעד צו די קינדער פון ישראל, און זאלסט זאגן צו זיי
אז איר וועט קומען אין דעם לאנד וואס איך גיב אייך, זאל דאס לאנד האלטן א שבת צו גאט. . זעקס יאר זאלסטו פארזייען דיין פעלד, און זעקס יאר זאלסטו ארומשניידן דיין וויינגארטן, און איינזאמלען דעם איינטראג דערפון. . אבער אויפן זיבעטן יאר זאל זיין א שבת פון רואונג פארן לאנד, א שבת צו גאט; דיין פעלד זאלסטו ניט פארזייען, און דיין וויינגארטן זאלסטו ניט ארומשניידן. . דעם נאכוווקס פון דיין שניט זאלסטו ניט שניידן, און די טרויבן פון דיינע ניט באשניטענע וויינשטאקן זאלסטו ניט הארבסטן; א יאר פון רואונג זאל עס זיין פארן לאנד. . און די שבת־פרוכט פון לאנד זאל זיין פאר אייך צום עסן פאר דיר, און פאר דיין קנעכט, און פאר דיין דינסט, און פאר דיין געדונגענעם, און פאר דיין איינגעוואנדערטן, וואס האלט זיך אויף ביי דיר; . און פאר דיין בהמה, און פאר דער חיה וואס אין דיין לאנד, זאל זיין איר גאנצער איינטראג צום עסן.
. און זאלסט דיר אפציילן זיבן שבתים יארן, זיבן מאל זיבן יאר; און די טעג פון די זיבן שבתים יארן וועלן דיר זיין ניין און פערציק יאר. . דענצמאל זאלסטו ארויסלאזן א שאלונג פון שופר; אין זיבעטן חודש, אין צענטן טאג פון חודש, אום יום־כפור, זאלט איר ארויסלאזן א שופר אין אייער גאנצן לאנד. . און איר זאלט הייליקן דאס פופציקסטע יאר, און אויסרופן א פריילאזונג אין לאנד פאר אלע אירע באוווינער; יובל זאל עס אייך זיין; און איר זאלט אייך אומקערן איטלעכער צו זיין אייגנטום, און איטלעכער צו זיין משפחה זאלט איר אייך אומקערן. . יובל זאל דאס פופציקסטע יאר אייך זיין; איר זאלט ניט זייען, און ניט שניידן זיינע נאכוווקסן, און ניט הארבסטן זיינע ניט באשניטענע וויינשטאקן. . ווארום יובל איז דאס; הייליק זאל עס אייך זיין; פון פעלד אראפ זאלט איר עסן זיין תבואה. . אין דעם דאזיקן יאר פון יובל זאלט איר אייך אומקערן איטלעכער צו זיין אייגנטום. . און אז איר וועט פארקויפן א פארקויפונג צו דיין חבר, אדער קויפן פון דער האנט פון דיין חבר, זאלט איר ניט נארן איינער דעם אנדערן. . לויט דער צאל פון די יארן נאכן יובל זאלסטו קויפן פון דיין חבר; לויט דער צאל פון תבואה־יארן זאל ער דיר פארקויפן. . לויט דער מערקייט פון די יארן זאלסטו מערן דעם מקח דערפון, און לויט דער מינערקייט פון די יארן זאלסטו מינערן דעם מקח דערפון; ווארום די צאל פון תבואות פארקויפט ער דיר. . און איר זאלט ניט נארן איינער דעם אנדערן, און זאלסט מורא האבן פאר דיין גאט, ווארום איך בין יהוה אייער גאט. . און איר זאלט טאן מיינע חוקים, און היטן מיינע געזעצן, און זיי טאן, כדי איר זאלט זיצן אויף אייער לאנד אין זיכערקייט. . און דאס לאנד וועט געבן איר פרוכט, און איר וועט עסן צו זאט, און וועט זיצן אין זיכערקייט דערויף. . און אז איר וועט זאגן וואס וועלן מיר עסן אין זיבעטן יאר? מיר וועלן דאך ניט זייען, און ניט איינזאמלען אונדזער תבואה? . וועל איך באפעלן מיין ברכה אויף אייך אין דעם זעקסטן יאר, און עס וועט ברענגען תבואה פאר דריי יאר. . און אז איר וועט זייען אויפן אכטן יאר, וועט איר עסן פון דער תבואה, דאס אלטע; ביזן ניינטן יאר, ביז עס קומט זיין תבואה, וועט איר עסן דאס אלטע. . און די ערד זאל ניט פארקויפט ווערן אויף אייביק, ווארום צו מיר געהערט די ערד; ווארום פרעמדע און איינגעוואנדערטע זייט איר ביי מיר. . און אין דעם גאנצן לאנד פון אייער אייגנטום זאלט איר געבן דער ערד אן אויסלייזונג.
. אז דיין ברודער וועט ארים ווערן, און וועט פארקויפן פון זיין אייגנטום, זאל קומען זיין קרוב וואס איז דער נענטסטער צו אים, און אויסלייזן דעם פארקויף פון זיין ברודער. . און אז א מאן וועט ניט האבן קיין אויסלייזער, אבער זיין האנט וועט ווערן פארמעגלעך, און ער וועט צונויפקריגן גענוג עס אויסצולייזן, . זאל ער בארעכענען די יארן פון זיין פארקויפונג, און צוריקצאלן דעם רעשט צו דעם מאן וואס ער האט צו אים פארקויפט; און ער זאל זיך אומקערן צו זיין אייגנטום. . אויב אבער זיין האנט קען ניט צונויפקריגן גענוג אים צוריקצוצאלן, זאל זיין פארקויף בלייבן אין דער האנט פון דעם וואס האט עס געקויפט, ביז דעם יאר פון יובל, און אום יובל זאל עס ארויסגיין; און ער זאל זיך אומקערן צו זיין אייגנטום.
. און אז א מאן וועט פארקויפן א וווינהויז אין א שטאט מיט א מויער, זאל זיין אויסלייזרעכט זיין ביז עס ענדיקט זיך דאס יאר פון זיין פארקויפונג; א יאר זאל זיין זיין אויסלייזרעכט. . אויב אבער עס וועט ניט אויסגעלייזט ווערן ביז עס ווערט פול דערויף א גאנץ יאר, זאל דאס הויז וואס אין דער שטאט וואס האט א מויער, בלייבן אויף אייביק ביי דעם וואס האט עס געקויפט, אויף זיינע דור־דורות; עס זאל ניט ארויסגיין אום יובל. . אבער די הייזער פון די דערפער, וואס האבן ניט קיין מויער רונד ארום, זאלן צוגערעכנט ווערן צום פעלד פון לאנד; זיי זאלן האבן אן אויסלייזונג, און אום יובל זאלן זיי ארויסגיין. . און די שטעט פון די לויים, די הייזער פון די שטעט פון זייער אייגנטום – די לויים האבן אן אייביק אויסלייזרעכט. . און אז מע וועט קויפן פון די לויים, זאל דאס פארקויפטע הויז אין דער שטאט פון זיין אייגנטום ארויסגיין אום יובל, ווארום די הייזער פון די שטעט פון די לויים דאס איז זייער אייגנטום צווישן די קינדער פון ישראל. . אבער דאס פעלד פון דעם פרייען פלאץ ארום זייערע שטעט קען ניט פארקויפט ווערן, ווארום אן אייביק אייגנטום איז דאס זיי.
. און אז דיין ברודער וועט ארים ווערן, און זיין האנט וועט זיין געפאלן ביי דיר, זאלסטו אים אויפהאלטן ווי א פרעמדן און איינגעוואנדערטן, אז ער זאל קענען לעבן ביי דיר. . זאלסט ניט נעמען פון אים צינזן אדער מערונג, און זאלסט מורא האבן פאר דיין גאט; כדי דיין ברודער זאל קענען לעבן ביי דיר. . זאלסט אים ניט געבן דיין געלט אויף צינזן, און דיין עסנווארג זאלסטו ניט געבן אויף מערונג. . איך בין יהוה אייער גאט וואס האב אייך ארויסגעצויגן פון לאנד מצרים, אייך צו געבן דאס לאנד כנען, אייך צו זיין צום גאט.
. און אז דיין ברודער וועט ארים ווערן ביי דיר, און וועט זיך פארקויפן צו דיר, זאלסטו ניט ארבעטן מיט אים אזוי ווי מע ארבעט מיט א קנעכט. . ווי א געדונגענער, ווי אן איינגעוואנדערטער, זאל ער זיין ביי דיר; ביז דעם יאר פון יובל זאל ער דינען ביי דיר. . דענצמאל זאל ער ארויסגיין פון דיר, ער און זיינע קינדער מיט אים, און ער זאל זיך אומקערן צו זיין משפחה, און צו דעם אייגנטום פון זיינע עלטערן זאל ער זיך אומקערן. . ווארום מיינע קנעכט זיינען זיי, וואס איך האב זיי ארויסגעצויגן פון לאנד מצרים; זיי טארן ניט פארקויפט ווערן ווי מע פארקויפט א קנעכט. . זאלסט ניט געוועלטיקן איבער אים מיט הארטיקייט, און זאלסט מורא האבן פאר דיין גאט. . און דיין קנעכט און דיין דינסט, וואס וועלן זיין ביי דיר – פון די פעלקער וואס ארום אייך, פון זיי זאלט איר קויפן א קנעכט אדער א דינסט. . און אויך פון די קינדער פון די איינגעוואנדערטע וואס האלטן זיך אויף ביי אייך, פון זיי קענט איר קויפן, און פון זייערע משפחות וואס ביי אייך, וואס זיי האבן געבארן אין אייער לאנד; און זיי קענען אייך ווערן צום אייגנטום. . און איר קענט זיי לאזן בירושה צו אייערע קינדער נאך אייך, צו ארבן פאר אן אייגנטום; אויף אייביק קענט איר ארבעטן מיט זיי; אבער איבער אייערע ברידער, די קינדער פון ישראל, איינער איבערן אנדערן, זאלט איר ניט געוועלטיקן מיט הארטיקייט.
. און אז די האנט פון דעם פרעמדן אדער דעם איינגעוואנדערטן ביי דיר וועט ווערן פארמעגלעך, און דיין ברודער וועט ארים ווערן לעבן אים, און וועט זיך פארקויפן צו דעם איינגעוואנדערטן פרעמדן ביי דיר, אדער צו אן אפשטאם פון א פרעמדנס משפחה, . קען ער, נאכדעם ווי ער האט זיך פארקויפט, האבן אן אויסלייזונג; איינער פון זיינע ברידער קען אים אויסלייזן; . אדער זיין פעטער, אדער זיין פעטערס זון קען אים אויסלייזן, אדער עמיצער א לייב־קרוב פון זיין משפחה קען אים אויסלייזן; אדער, אויב זיין האנט ווערט פארמעגלעך, קען ער זיך אליין אויסלייזן. . און ער זאל זיך אויסרעכענען מיט זיין קויפער, פון דעם יאר וואס ער האט זיך פארקויפט צו אים ביז דעם יאר פון יובל, און דאס געלט פון זיין פארקויפונג זאל אויסגעווארפן ווערן לויט דער צאל פון יארן; אזוי ווי די טעג פון א געדונגענעם זאל זיין וואס ער איז אפגעווען ביי אים. . סיי עס זיינען נאך דא פיל יארן, זאל ער לויט זיי צוריקצאלן פון זיין קויפגעלט פאר זיין אויסלייזונג, . און סיי עס זיינען געבליבן ווינציק יארן ביז דעם יאר פון יובל, זאל ער זיך מיט אים אויסרעכענען; ווי נאך זיינע יארן זאל ער צוריקצאלן פאר זיין אויסלייזונג. . אזוי ווי א געדונגענער פון יאר צו יאר זאל ער זיין ביי אים; ער זאל ניט געוועלטיקן איבער אים מיט הארטיקייט פאר דיינע אויגן. . און אויב ער וועט ניט אויסגעלייזט ווערן אויף די דאזיקע אופנים, זאל ער ארויסגיין אין יאר פון יובל, ער און זיינע קינדער מיט אים. . ווארום צו מיר זיינען די קינדער פון ישראל קנעכט; מיינע קנעכט זיינען זיי, וואס איך האב זיי ארויסגעצויגן פון לאנד מצרים איך בין יהוה אייער גאט.

. איר זאלט אייך ניט מאכן אפגעטער, און א געשניצטן געץ און א זיילשטיין זאלט איר אייך ניט אויפשטעלן, און א שטיינבילד זאלט איר ניט שטעלן אין אייער לאנד, זיך צו בוקן פאר אים, ווארום איך בין יהוה אייער גאט.
. מיינע שבתים זאלט איר היטן, און פאר מיין הייליקטום זאלט איר האבן אפשיי איך בין יהוה.
בחקותי
. אויב איר וועט גיין אין מיינע חוקים, און היטן מיינע געבאט, און זיי טאן, . וועל איך געבן אייערע רעגנס אין זייער צייט, און די ערד וועט געבן איר תבואה, און דער בוים פון פעלד וועט געבן זיין פרוכט. . און דרעשן וועט גרייכן ביי אייך ביז הארבסטן, און הארבסטן וועט גרייכן ביז זריעה־צייט; און איר וועט עסן אייער ברויט צו זאט, און זיצן אין זיכערקייט אין אייער לאנד. . און איך וועל געבן שלום אין לאנד, און איר וועט זיך לייגן, און קיינער וועט ניט שרעקן; און איך וועל אויסראטן א בייזע חיה פון לאנד, און א שווערד וועט ניט דורכגיין אין אייער לאנד. . און איר וועט נאכיאגן אייערע פיינט, און זיי וועלן פאלן פאר אייך דורכן שווערד. . און פינף פון אייך וועלן נאכיאגן הונדערט, און הונדערט פון אייך וועלן נאכיאגן צען טויזנט, און אייערע פיינט וועלן פאלן פאר אייך דורכן שווערד. . און איך וועל זיך קערן צו אייך, און וועל אייך פרוכפערן און אייך מערן, און איך וועל אויפשטעלן מיין בונד מיט אייך. . און איר וועט עסן אלטע, גאר אלטע תבואה , און איר וועט ארויסראמען די אלטע פון וועגן דער נייער. . און איך וועל מאכן מיין רואונג צווישן אייך, און מיין זעל וועט אייך ניט פאראומווערדיקן. . און איך וועל אומגיין צווישן אייך, און וועל אייך זיין צום גאט, און איר וועט מיר זיין צום פאלק. . איך בין יהוה אייער גאט, וואס האב אייך ארויסגעצויגן פון לאנד מצרים פון צו זיין קנעכט צו זיי, און איך האב צעבראכן די שטאנגען פון אייער יאך, און האב אייך געפירט מיט אן אויפגעהויבענעם קאפ.
. אויב אבער איר וועט ניט צוהערן צו מיר, און וועט ניט טאן אלע די דאזיקע געבאט, . און אויב מיינע חוקים וועט איר פאראכטן, און אויב מיינע געזעצן וועט פאראומווערדיקן אייער זעל, ניט צו טאן אלע מיינע געבאט, כדי איר זאלט פארשטערן מיין בונד, . וועל איך אויך טאן דאס דאזיקע צו אייך איך וועל אנזעצן אויף אייך א בהלה – די דער, און קדחת, וואס מאכן אויסגיין די אויגן און פארשמאכטן די זעל. און איר וועט זייען אייער זאמען אומנישט, ווארום אייערע פיינט וועלן עס אויפעסן. . און איך וועל קערן מיין פנים אקעגן אייך, און איר וועט געשלאגן ווערן פאר אייערע פיינט, און אייערע שונאים וועלן געוועלטיקן איבער אייך; און איר וועט לויפן ווען קיינער יאגט אייך ניט.
. און אויב איר וועט ביי אלעם דעם ניט צוהערן צו מיר, וועל איך אייך זיבן מאל מער שטראפן פאר אייערע זינד. . און איך וועל צעברעכן אייער שטאלצע מאכט, און וועל מאכן אייער הימל אזוי ווי אייזן, און אייער ערד אזוי ווי קופער. . און אייער כוח וועט אוועקגיין אומנישט, און אייער ערד וועט ניט געבן איר תבואה, און דער בוים פון לאנד וועט ניט געבן זיין פרוכט.
. און אויב איר וועט גיין מיר דערווידער, און וועט ניט וועלן צוהערן צו מיר, וועל איך זיבן מאל מערן אויף אייך שלעק, לויט אייערע זינד. . און איך וועל אנשיקן אויף אייך די חיה פון פעלד, און זי וועט אייך בארויבן פון קינדער, און פארשניידן אייערע בהמות, און אייך פארמינערן; און אייערע וועגן וועלן פארוויסט ווערן.
. און אויב איר וועט דערמיט מיר ניט אויסגעמוסרט ווערן, און איר וועט גיין מיר דערווידער, וועל איך אויך גיין אייך דערווידער, . און איך אויך וועל אייך שלאגן זיבן מאל פאר אייערע זינד. . און איך וועל ברענגען אויף אייך א שווערד, וואס וועט זיך נוקם זיין די נקמה פון דעם בונד, און איר וועט זיך פארקלייבן אין אייערע שטעט. און איך וועל אנשיקן א מגפה צווישן אייך, און איר וועט געגעבן ווערן אין דער האנט פון דעם פיינט. . אז איך וועל אייך צעברעכן דעם אונטערלען פון ברויט, וועלן צען ווייבער באקן אייער ברויט אין איין אויוון, און זיי וועלן אפברענגען אייער ברויט אויפן וואג, און איר וועט עסן און ניט זאט ווערן.
. און אויב איר וועט נאך דעם ניט צוהערן צו מיר, און איר וועט גיין מיר דערווידער, . וועל איך גיין אייך דערווידער מיט גרימצארן, און איך אויך וועל אייך שטראפן זיבן מאל פאר אייערע זינד. . און איר וועט עסן דאס פלייש פון אייערע זין, און דאס פלייש פון אייערע טעכטער וועט איר עסן. . און איך וועל פארטיליקן אייערע במות, און וועל פארשניידן אייערע זונזיילן, און אהינטאן אייערע פגרים אויף די פגרים פון אייערע געצן, און מיין זעל וועט אייך פאראומווערדיקן. . און איך וועל מאכן פון אייערע שטעט א חורבן, און וועל פארוויסטן אייערע הייליקטומען, און וועל ניט שמעקן אייערע געשמאקע ריחות. . און איך וועל פארוויסטן דאס לאנד, און אייערע פיינט וואס זיצן דערין, וועלן גאפן איבער איר. . און אייך וועל איך צעשפרייטן צווישן די פעלקער, און איך וועל ארויסציען נאך אייך א שווערד, און אייער לאנד וועט זיין א וויסטעניש און אייערע שטעט וועלן זיין א חורבן. . דענצמאל וועט דאס לאנד אפצאלן אירע שבתים – אלע טעג וואס עס וועט וויסט זיין, און איר וועט זיין אין דעם לאנד פון אייערע פיינט; דענצמאל וועט דאס לאנד רוען, און באצאלן אירע שבתים. . אלע טעג וואס עס וועט וויסט זיין, וועט עס רוען ווי עס האט ניט גערוט אין אייערע שבתים, ווען איר זייט געזעסן דערויף. . און די וואס וועלן בלייבן פון אייך, וועל איך אריינברענגען א שרעקעדיקייט אין זייער הארצן, אין די לענדער פון זייער פיינט, און זיי וועט נאכיאגן דער שארך פון א געטריבענעם בלאט, און זיי וועלן לויפן ווי מע לויפט פון שווערד, און פאלן ווען קיינער יאגט ניט. . און זיי וועלן געשטרויכלט ווערן איינער אן אנדערן, אזוי ווי פארן שווערד, ווען קיינער יאגט ניט; און איר וועט ניט האבן קיין תקומה פאר אייערע פיינט. . און איר וועט אונטערגיין צווישן די פעלקער, און דאס לאנד פון אייערע פיינט וועט אייך אויפעסן. . און די געבליבענע פון אייך וועלן איינגיין פאר זייער זינד אין די לענדער פון אייערע פיינט; און אויך פאר די זינד פון זייערע עלטערן וועלן זיי איינגיין אזוי ווי יענע. . און זיי וועלן זיך מודה זיין אויף זייערע זינד, און אויף די זינד פון זייערע עלטערן, אין זייער פעלשונג, וואס זיי האבן געפעלשט אן מיר, און אויך וואס זיי זיינען געגאנגען מיר דערווידער; . וואס דערפאר בין איך אויך זיי געגאנגען דערווידער, און האב זיי געבראכט אין דעם לאנד פון זייערע פיינט. אויב זייער אומבאשניטן הארץ וועט דענצמאל ווערן אונטערטעניק, און זיי וועלן דענצמאל האבן אפגעצאלט פאר זייערע זינד, . וועל איך זיך דערמאנען אן מיין בונד מיט יעקבן, און אויך אן מיין בונד מיט יצחקן, און אויך אן מיין בונד מיט אברהמען וועל איך זיך דערמאנען, און אן דעם לאנד וועל איך זיך דערמאנען. . ווארום דאס לאנד וועט זיין פארלאזן אן זיי, און וועט אפצאלן אירע שבתים, ווען עס וועט זיין וויסט אן זיי; און זיי וועלן אפצאלן פאר זייערע זינד; ווייל און באווייל מיינע געזעצן האבן זיי פאראכט, און מיינע חוקים האט פאראומווערדיקט זייער זעל. . אבער אפילו דענצמאל, ווען זיי וועלן זיין אין דעם לאנד פון זייערע פיינט, וועל איך זיי ניט פאראכטן, און וועל זיי ניט פאראומווערדיקן, זיי צו פארלענדן, צו פארשטערן מיין בונד מיט זיי, ווארום איך בין יהוה זייער גאט. . און איך וועל זיך דערמאנען פון זייערטוועגן אן דעם בונד מיט די ערשטע, וואס איך האב זיי ארויסגעצויגן פון לאנד מצרים פאר די אויגן פון די פעלקער, זיי צו זיין צום גאט איך בין יהוה.
. דאס זיינען די חוקים און די געזעצן און די לערנונגען וואס גאט האט געגעבן צווישן אים און צווישן די קינדער פון ישראל אויפן בארג סיני דורך דער האנט פון משהן.

. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז א מאן וועט קלאר ארויסרעדן א נדר פון נפשות צו גאט, לויט דיין שאצונג, . זאל דיין שאצונג זיין פאר א זכר פון צוואנציק יאר אלט און ביז זעכציק יאר אלט – זאל דיין שאצונג זיין פופציק שקל זילבער, אויפן הייליקן שקל. . און אויב דאס איז א נקבה, זאל דיין שאצונג זיין דרייסיק שקל. . און אויב פון פינף יאר אלט און ביז צוואנציק יאר אלט, זאל דיין שאצונג זיין, א זכר צוואנציק שקל, און פאר א נקבה צען שקל. . און אויב פון א חודש אלט און ביז פינף יאר אלט, זאל דיין שאצונג זיין, א זכר פינף שקל זילבער, און פאר א נקבה זאל דיין שאצונג זיין דריי שקל זילבער. . און אויב פון זעכציק יאר אלט און העכער, אויב א זכר, זאל דיין שאצונג זיין פופצן שקל, און פאר א נקבה צען שקל. . און אויב ער איז צו ארים פאר דיין שאצונג, זאל מען אים שטעלן פארן כהן, און דער כהן זאל אים אפשאצן; לויט ווי עס פארמאגט די האנט פון דעם וואס טוט דעם נדר, זאל אים אפשאצן דער כהן.
. און אויב דאס איז א בהמה וואס מע איז מקריב דערפון א קרבן צו גאט, זאל אלץ וואס ער גיט פון אזעלכע צו גאט, זיין הייליק. . ער טאר עס ניט טוישן און טאר דאס ניט אומבייטן, בעסערס אויף ערגערן, אדער ערגערס אויף בעסערן; און אויב אומבייטן וועט ער אומבייטן א בהמה פאר א בהמה, זאל אי זי אי איר אומבייט זיין הייליק. . און אויב דאס איז וואסער עס איז אומריינע בהמה, וואס מע איז דערפון ניט מקריב א קרבן צו גאט, זאל ער שטעלן די בהמה פארן כהן, . און דער כהן זאל זי אפשאצן, אויב זי איז גוט אדער שלעכט; אזוי ווי דו, דער כהן, שאצסט, אזוי זאל זיין. . און אויב אויסלייזן וויל ער זי אויסלייזן, זאל ער צולייגן א פינפטל דערפון צו דיין שאצונג.
. און אז א מאן וועט הייליקן זיין הויז הייליק צו גאט, זאל עס דער כהן אפשאצן, אויב עס איז גוט אדער שלעכט; אזוי ווי דער כהן וועט עס אפשאצן, אזוי זאל באשטיין. . און אויב דער וואס הייליקט עס וויל אויסלייזן זיין הויז, זאל ער צולייגן דערצו א פינפטל פון דעם געלט פון דיין שאצונג, און עס זאל בלייבן ביי אים.
. און אויב פון דעם פעלד פון זיין אייגנטום וועט א מאן הייליקן צו גאט, זאל דיין שאצונג זיין לויט דער זריעה דערפון די זריעה פון א חומר גערשטן אין פופציק שקל זילבער. . אויב ער וועט הייליקן זיין פעלד פון דעם יאר פון יובל, זאל עס באשטיין לויט דיין שאצונג. . און אויב ער וועט הייליקן זיין פעלד נאכן יובל, זאל אים דער כהן בארעכענען דאס געלט לויט דער צאל פון די יארן וואס זיינען געבליבן ביז דעם יאר פון יובל, און אן אראפרעכענונג זאל געמאכט ווערן פון דיין שאצונג. . און אויב אויסלייזן וויל אויסלייזן דאס פעלד דער וואס הייליקט עס, זאל ער צולייגן דערצו א פינפטל פון דעם געלט פון דיין שאצונג, און עס זאל זיך אפשטעלן ביי אים. . אויב אבער ער וועט ניט אויסלייזן דאס פעלד, אדער אויב מע האט פארקויפט דאס פעלד צו אן אנדער מענטשן, קען עס מער ניט אויסגעלייזט ווערן. . און דאס פעלד, ווען עס גייט ארויס אום יובל, זאל זיין הייליק צו גאט, אזוי ווי א פעלד פון חרם; צום כהן זאל געהערן דאס אייגנטום דערפון.
. און אויב ער וועט הייליקן צו גאט זיינס א געקויפט פעלד, וואס איז ניט פון דעם פעלד פון זיין אייגנטום, . זאל אים דער כהן בארעכענען דעם באטרעף פון דיין שאצונג ביז דעם יאר פון יובל, און ער זאל געבן דיין שאצונג אין דעם אייגענעם טאג, הייליק צו גאט. . אין יאר פון יובל זאל דאס פעלד זיך אומקערן צו דעם וואס ער האט עס פון אים געקויפט, וואס צו אים געהערט דאס אייגנטום פון דעם לאנד. . און דיין יעטוועדער שאצונג זאל זיין אויפן הייליקן שקל; צוואנציק גרה זאל זיין דער שקל.
. אבער א בכור צווישן בהמות, וואס געהערט דורך זיין בכורהשאפט צו גאט, אים דארף קיינער ניט הייליקן; סיי אן אקס, סיי א שעפס, געהערט ער צו גאט. . און אויב פון אן אומריינער בהמה, זאל מען אויסלייזן לויט דיין שאצונג, און צולייגן דערצו א פינפטל דערפון; און אויב ער וועט ניט אויסגעלייזט ווערן, זאל ער פארקויפט ווערן לויט דיין שאצונג.
. אבער קיין חרם וואס עמיצער וועט מאכן חרם צו גאט, פון אלץ וואס ער האט, פון מענטשן, אדער פון בהמות, אדער פון דעם פעלד פון זיין אייגנטום, קען ניט פארקויפט ווערן, און ניט אויסגעלייזט ווערן; איטלעכער חרם איז א הייליקסטע הייליקייט צו גאט. . קיין חרם וואס וועט געמאכט ווערן חרם פון מענטשן, קען ניט אויסגעלייזט ווערן; טייטן מוז ער געטייט ווערן.
. און איטלעכער מעשר פון דער ערד, פון זאמען פון דער ערד, פון פרוכט פון בוים, געהערט צו גאט; הייליק צו גאט. . און אויב אויסלייזן וויל א מאן אויסלייזן טייל פון זיין מעשר, זאל ער צולייגן דערצו א פינפטל דערפון. . און איטלעכער מעשר פון רינדער און שאף – פון אלץ וואס גייט אונטער דער רוט, זאל דער צענטער זיין הייליק צו גאט. . מען זאל ניט נאכזוכן אויב ער איז גוט אדער שלעכט, און מע זאל אים ניט אומבייטן; און אויב אומבייטן וועט מען אים אומבייטן, זאל אי ער אי זיין אומבייט זיין הייליק; ער קען ניט אויסגעלייזט ווערן.
. דאס זיינען די געבאט וואס גאט האט געבאטן משהן פאר די קינדער פון ישראל אויפן בארג סיני.


במדבר
. און גאט האט גערעדט צו משהן אין מדבר סיני, אין אוהל־מועד, אין ערשטן טאג פון צווייטן חודש, אין צווייטן יאר נאך זייער ארויסגיין פון לאנד מצרים, אזוי צו זאגן
. נעמט אויף דעם מספר פון דער גאנצער עדה פון די קינדער פון ישראל לויט זייערע משפחות, לויט זייערע פאטערהייזער, נאך דער צאל פון נעמען, יעטוועדער מאנספארשוין, לויט זייערע קעפ. . פון צוואנציק יאר אלט און העכער, איטלעכן אין ישראל וואס גייט ארויס אין חיל, זאלט איר זיי ציילן לויט זייערע מחנות, דו און אהרן. . און מיט אייך זאלן זיין צו מאן, צו מאן פון א שבט, א מאן וואס איז דער הויפט פון זיין פאטערהויז. . און דאס זיינען די נעמען פון די מענער וואס זאלן שטיין מיט אייך פון ראובן, אליצור דער זון פון שדיאורן. . פון שמעון, שלומיאל דער זון פון צורישדין. . פון יהודה, נחשון דער זון פון עמינדבן. . פון יששכר, נתנאל דער זון פון צוערן. . פון זבולון, אליאב דער זון פון חלונען. . פון די קינדער פון יוסף פון אפרים, אלישמע דער זון פון עמיהודן; פון מנשה, גמליאל דער זון פון פדהצורן. . פון בנימין, אבידן דער זון פון גדעונין. . פון דן, אחיעזר דער זון פון עמישדין. . פון אשר, פגעיאל דער זון פון עכרנען. . פון גד, אליסף דער זון פון דעואלן. . פון נפתלי, אחירע דער זון פון עיננען.
. די דאזיקע זיינען געווען גערופענע פון דער עדה, פירשטן פון זייערע פאטערשטאמען; די הויפטלייט פון די טויזנטן פון ישראל זיינען זיי געווען. . און משה און אהרן האבן גענומען די דאזיקע מענער וואס זיינען אנגערופן מיט די נעמען, . און זיי האבן איינגעזאמלט די גאנצע עדה אין ערשטן טאג פון צווייטן חודש; און זיי האבן אנגעגעבן זייער געבורט לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, לויט זייערע קעפ. . אזוי ווי גאט האט באפוילן משהן, האט ער זיי געציילט אין מדבר סיני.
. און די קינדער פון ראובן, ישראלס בכור, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, לויט זייערע קעפ, יעטוועדער מאנספארשוין פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט ראובן, זיינען געווען זעקס און פערציק טויזנט און פינף הונדערט.
. פון די קינדער פון שמעון, זייערע געבורטן לויט זייערע משפחות, לויט זייערע פאטערהייזער, זיינע געציילטע נאך דער צאל פון נעמען, לויט זייערע קעפ, יעטוועדער מאנספארשוין פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט שמעון, ניין און פופציק טויזנט און דריי הונדערט.
. פון די קינדער פון גד, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט גד, פינף און פערציק טויזנט און זעקס הונדערט און פופציק.
. פון די קינדער פון יהודה, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט יהודה, פיר און זיבעציק טויזנט און זעקס הונדערט.
. פון די קינדער פון יששכר, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט יששכר, פיר און פופציק טויזנט און פיר הונדערט.
. פון די קינדער פון זבולון, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט זבולון, זיבן און פופציק טויזנט און פיר הונדערט.
. פון די קינדער פון יוסף פון די קינדער פון אפרים, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט אפרים, פערציק טויזנט און פינף הונדערט.
. פון די קינדער פון מנשה, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט מנשה, צוויי און דרייסיק טויזנט און צוויי הונדערט.
. פון די קינדער פון בנימין, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט בנימין, פינף און דרייסיק טויזנט און פיר הונדערט.
. פון די קינדער פון דן, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט דן, צוויי און זעכציק טויזנט און זיבן הונדערט.
. פון די קינדער פון אשר, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט אשר, איין און פערציק טויזנט און פינף הונדערט.
. די קינדער פון נפתלי, זייערע געבורטן לויט זייערע משפחות, לויט זייערע פאטערהייזער, נאך דער צאל פון נעמען, פון צוואנציק יאר אלט און העכער, איטלעכער וואס גייט ארויס אין חיל – . זייערע געציילטע, פון שבט נפתלי, דריי און פופציק טויזנט און פיר הונדערט.
. דאס זיינען די געציילטע וואס משה און אהרן האבן געציילט, און די פירשטן פון ישראל; צוועלף מאן, צו איין מאן פון זיין פאטערהויז זיינען זיי געווען. . און אלע געציילטע פון די קינדער פון ישראל לויט זייערע פאטערהייזער, פון צוואנציק יאר אלט און העכער, איטלעכער וואס גייט ארויס אין חיל – אין ישראל, זיינען געווען . אלע געציילטע זיינען געווען זעקס מאל הונדערט טויזנט און דריי טויזנט און פינף הונדערט און פופציק. . אבער די לויים לויט זייער פאטערשטאם זיינען ניט געציילט געווארן צווישן זיי.
 . און גאט האט גערעדט צו משהן, אזוי צו זאגן . דעם שבט לוי אבער זאלסטו ניט ציילן, און זייער צאל זאלסטו ניט אויפנעמען צווישן די קינדער פון ישראל. . נאר דו שטעל די לויים איבער דעם משכן פון געזעץ, און איבער אלע זיינע כלים, און איבער אלץ וואס געהערט צו אים; זיי זאלן טראגן דעם משכן, און אלע זיינע כלים, און זיי זאלן אים באדינען; און רונד ארום דעם משכן זאלן זיי לאגערן. . און ביים ציען פון משכן זאלן אים די לויים אראפנעמען, און ביים רוען פון משכן זאלן אים די לויים אויפשטעלן, און דער פרעמדער וואס גענענט זאל געטייט ווערן. . און די קינדער פון ישראל זאלן לאגערן איטלעכער אין זיין לאגער, און איטלעכער ביי זיין פאן, לויט זייערע מחנות. . און די לויים זאלן לאגערן רונד ארום דעם משכן פון געזעץ, כדי עס זאל ניט זיין א צארן אויף דער עדה פון די קינדער פון ישראל. און די לויים זאלן היטן די היטונג פון דעם משכן פון געזעץ.
. און די קינדער פון ישראל האבן אזוי געטאן; אזוי ווי אלץ וואס גאט האט באפוילן משהן, אזוי האבן זיי געטאן.
. און גאט האט גערעדט צו משהן און צו אהרנען, אזוי צו זאגן
. איטלעכער ביי זיין פאן, לויט די צייכנס פון זייערע פאטערהייזער, זאלן לאגערן די קינדער פון ישראל; אקעגנאיבער רונד ארום דעם אוהל־מועד זאלן זיי לאגערן. . און די וואס לאגערן אין מזרח צו זונאויפגאנג זאלן זיין די פאן פון דעם לאגער פון יהודה לויט זייערע מחנות, מיט דעם פירשט פון די קינדער פון יהודה, נחשון דעם זון פון עמינדבן, . און זיין חיל – זייערע געציילטע, פיר און זיבעציק טויזנט און זעקס הונדערט. . און די וואס לאגערן לעבן אים שבט יששכר, מיט דעם פירשט פון די קינדער פון יששכר, נתנאל דעם זון פון צוערן, . און זיין חיל – זיינע געציילטע, פיר און פופציק טויזנט און פיר הונדערט; . שבט זבולון, מיט דעם פירשט פון די קינדער פון זבולון, אליאב דעם זון פון חלונען, . און זיין חיל – זיינע געציילטע, זיבן און פופציק טויזנט און פיר הונדערט. . אלע געציילטע פון דעם לאגער פון יהודה הונדערט און אכציק טויזנט און זעקס טויזנט און פיר הונדערט, לויט זייערע מחנות. זיי זאלן ציען צוערשט.
. די פאן פון דעם לאגער פון ראובן זאל זיין צו דרום, לויט זייערע מחנות, מיט דעם פירשט פון די קינדער פון ראובן, אליצור דעם זון פון שדיאורן, . און זיין חיל – זיינע געציילטע, זעקס און פערציק טויזנט און פינף הונדערט. . און די וואס לאגערן לעבן אים שבט שמעון, מיט דעם פירשט פון די קינדער פון שמעון, שלומיאל דעם זון פון צורישדין, . און זיין חיל – זייערע געציילטע, ניין און פופציק טויזנט און דריי הונדערט; . און שבט גד, מיט דעם פירשט פון די קינדער פון גד, אליסף דעם זון פון רעואלן, . און זיין חיל – זייערע געציילטע, פינף און פערציק טויזנט און זעקס הונדערט און פופציק.
. אלע געציילטע פון דעם לאגער פון ראובן, הונדערט טויזנט און איין און פופציק טויזנט און פיר הונדערט און פופציק, לויט זייערע מחנות. און זיי זאלן ציען די צווייטע.
. און דער אוהל־מועד, דער לאגער פון די לויים, זאל ציען אין מיטן פון די לאגערן; אזוי ווי זיי רוען, אזוי זאלן זיי ציען; איטלעכער אויף זיין ארט לויט זייערע פאנעס.
. די פאן פון דעם לאגער פון אפרים לויט זייער מחנות זאל זיין צו מערב, מיט דעם פירשט פון די קינדער פון אפרים, אלישמע דעם זון פון עמיהודן, . און זיין חיל – זייערע געציילטע, פערציק טויזנט און פינף הונדערט. . און לעבן אים שבט מנשה, מיט דעם פירשט פון די קינדער פון מנשה, גמליאל דעם זון פון פדהצורן, . און זיין חיל – זייערע געציילטע, צוויי און דרייסיק טויזנט און צוויי הונדערט; . און שבט בנימין, מיט דעם פירשט פון די קינדער פון בנימין, אבידן דעם זון פון גדעונין, . און זיין חיל – זייערע געציילטע, פינף און דרייסיק טויזנט און פיר הונדערט. . אלע געציילטע פון דעם לאגער פון אפרים, הונדערט טויזנט און אכט טויזנט און הונדערט, לויט זייערע מחנות. און זיי זאלן ציען די דריטע.
. די פאן פון דעם לאגער פון דן זאל זיין צו צפון, לויט זייערע מחנות, מיט דעם פירשט פון די קינדער פון דן, אחיעזר דעם זון פון עמישדין, . און זיין חיל – זייערע געציילטע, צוויי און זעכציק טויזנט און זיבן הונדערט. . און די וואס לאגערן לעבן אים שבט אשר, מיט דעם פירשט פון די קינדער פון אשר, פגעיאל דעם זון פון עכרנען, . און זיין חיל – זייערע געציילטע, איין און פערציק טויזנט און פינף הונדערט; . און שבט נפתלי, מיט דעם פירשט פון די קינדער פון נפתלי, אחירע דעם זון פון עיננען, . און זיין חיל – זייערע געציילטע, דריי און פופציק טויזנט און פיר הונדערט. . אלע געציילטע פון דעם לאגער פון דן, הונדערט טויזנט און זיבן און פופציק טויזנט און זעקס הונדערט. זיי זאלן ציען צולעצט לויט זייערע פאנעס.
. דאס זיינען די געציילטע פון די קינדער פון ישראל, לויט זייערע פאטערהייזער; אלע געציילטע פון די לאגערן, לויט זייערע מחנות, זיינען געווען זעקס מאל הונדערט טויזנט און דריי טויזנט און פינף הונדערט און פופציק. . אבער די לויים זיינען ניט געציילט געווארן צווישן די קינדער פון ישראל; אזוי ווי גאט האט באפוילן משהן.
. און די קינדער פון ישראל האבן געטאן אזוי ווי אלץ וואס גאט האט באפוילן משהן; אזוי האבן זיי גערוט לויט זייערע פאנעס, און אזוי האבן זיי געצויגן, איטלעכער לויט זיינע משפחות, ביי זיין פאטערהויז.

. און דאס זיינען די געבורטן פון אהרנען און פון משהן, ווען גאט האט גערעדט מיט משהן אויפן בארג סיני. . און דאס זיינען די נעמען פון אהרנס זין דער בכור נדב, און אביהוא, אלעזר, און איתמר. . דאס זיינען די נעמען פון אהרנס זין, די געזאלבטע כהנים וואס מע האט דערפילט זייער האנט צו טאן די כהונה. . און נדב און אביהוא זיינען געשטארבן פאר גאט ווען זיי האבן געבראכט פרעמד פייער פאר גאט, אין מדבר סיני, און קיין קינדער האבן זיי ניט געהאט; און אלעזר און איתמר זיינען געווארן כהנים לעבן זייער פאטער אהרנען.
. און גאט האט גערעדט צו משהן, אזוי צו זאגן . מאך גענענען דעם שבט לוי, און זאלסט אים שטעלן פאר אהרן דעם כהן, און זיי זאלן אים באדינען. . און זיי זאלן היטן זיין היטונג און די היטונג פון דער גאנצער עדה פארן אוהל־מועד, צו דינען דעם דינסט פון משכן. . און זיי זאלן היטן אלע כלים פון אוהל־מועד, און די היטונג פון די קינדער פון ישראל, צו דינען דעם דינסט פון משכן. . זאלסט געבן די לויים צו אהרנען און צו זיינע זין; אפגעגעבן זיינען זיי אפגעגעבן צו אים פון די קינדער פון ישראל. . און אהרנען און זיינע זין זאלסטו באפעלן, זיי זאלן היטן זייער כהונה, און דער פרעמדער וואס גענענט זאל געטייט ווערן.
. און גאט האט גערעדט צו משהן, אזוי צו זאגן . און איך, זע, האב גענומען די לויים פון צווישן די קינדער פון ישראל אנשטאט איטלעכן בכור וואס עפנט דעם טראכט צווישן די קינדער פון ישראל; און די לויים זאלן געהערן צו מיר. . ווארום צו מיר געהערט איטלעכער בכור; אין דעם טאג וואס איך האב דערשלאגן איטלעכן בכור אין לאנד מצרים האב איך געהייליקט צו מיר איטלעכן בכור אין ישראל, פון א מענטשן ביז א בהמה. צו מיר זאלן זיי געהערן איך בין יהוה.
. און גאט האט גערעדט צו משהן אין מדבר סיני, אזוי צו זאגן

. צייל די קינדער פון לוי לויט זייערע פאטערהייזער, לויט זייערע משפחות; איטלעכן מאנספארשוין פון א חודש אלט און העכער זאלסטו זיי ציילן.
. און משה האט זיי געציילט לויט דעם מויל פון גאט, אזוי ווי ער איז באפוילן געווארן. . און דאס זיינען געווען די זין פון לוין מיט זייערע נעמען גרשון, און קהת, און מררי. . און דאס זיינען די נעמען פון די זין פון גרשונען לויט זייערע משפחות לבני, און שמעי. . און די זין פון קהתן לויט זייערע משפחות עמרם, און יצהר, חברון, און עוזיאל. . און די זין פון מררין לויט זייערע משפחות מחלי, און מושי. דאס זיינען די משפחות פון לוי לויט זייערע פאטערהייזער.
. פון גרשונען די משפחה פון די לבנים, און די משפחה פון די שמעים; דאס זיינען די משפחות פון די גרשונים. . זייערע געציילטע לויט דער צאל פון אלע מאנספארשוינען פון א חודש אלט און העכער – זייערע געציילטע זיינען געווען זיבן טויזנט און פינף הונדערט. . די משפחות פון די גרשונים האבן געלאגערט הינטער דעם משכן צו מערב. . און דער פירשט פון דעם פאטערהויז פון די גרשונים איז געווען אליסף דער זון פון לאלן. . און די היטונג פון די קינדער פון גרשון ביים אוהל־מועד איז געווען דער משכן, און דאס געצעלט, זיין צודעק, און דער טירפארהאנג פון אוהל־מועד, . און די ארומהאנגען פון דעם הויף, און דער טירפארהאנג פון דעם הויף וואס רונד ארום דעם משכן און דעם מזבח, און זיינע שטריק, מיט אלע זיינע צובאהער.
. און פון קהתן די משפחה פון די עמרמים, און די משפחה פון די יצהרים, און די משפחה פון די חברונים, און די משפחה פון די עוזיאלים; דאס זיינען די משפחות פון די קהתים . לויט דער צאל פון אלע מאנספארשוינען פון א חודש אלט און העכער, אכט טויזנט און זעקס הונדערט וואס היטן די היטונג פון הייליקטום. . די משפחות פון די קינדער פון קהת האבן געלאגערט ביין זייט פון משכן, צו דרום. . און דער פירשט פון דעם פאטערהויז פון די משפחות פון די קהתים איז געווען אליצפן דער זון פון עוזיאלן. . און זייער היטונג איז געווען דער ארון, און דער טיש, און די מנורה, און די מזבחות, און די הייליקע כלים וואס מע דינט מיט זיי, און דער פארהאנג, און אלע זיינע צובאהער.
. און דער פירשט איבער די פירשטן פון די לויים איז געווען אלעזר דער זון פון אהרן דעם כהן, דער אויפזעער איבער די וואס היטן די היטונג פון דעם הייליקטום.
. פון מררין די משפחה פון די מחלים, און די משפחה פון די מושים; דאס זיינען די משפחות פון מררי. . און זייערע געציילטע לויט דער צאל פון אלע מאנספארשוינען פון א חודש אלט און העכער זיינען געווען זעקס טויזנט און צוויי הונדערט. . און דער פירשט פון דעם פאטערהויז פון די משפחות פון מררי איז געווען צוריאל דער זון פון אביחילן. זיי האבן געלאגערט ביין זייט פון משכן צו צפון. . און די געשטעלטע היטונג פון די קינדער פון מררי איז געווען די ברעטער פון משכן, און זיינע ריגלען, און זיינע זיילן, און זיינע שוועלן, און אלע זיינע כלים, און אלע זיינע צובאהער; . און די זיילן פון הויף רונד ארום, און זייערע שוועלן, און זייערע פלעקלעך, און זייערע שטריק.
. און די וואס האבן געלאגערט פאר דעם משכן צו מזרח, פאר דעם אוהל־מועד צו זונאויפגאנג, זיינען געווען משה, און אהרן און זיינע זין, וואס האבן געהיט די היטונג פון הייליקטום, פאר דער היטונג פון די קינדער פון ישראל; און דער פרעמדער וואס גענענט, האט געזאלט געטייט ווערן.
. אלע געציילטע פון די לויים, וואס משה און אהרן האבן געציילט לויט דעם מויל פון גאט, נאך זייערע משפחות, אלע מאנספארשוינען פון א חודש אלט און העכער, צוויי און צוואנציק טויזנט.
. און גאט האט געזאגט צו משהן צייל אלע ערשטגעבארענע מאנספארשוינען פון די קינדער פון ישראל פון א חודש אלט און העכער, און נעם אויף די צאל פון זייערע נעמען. . און זאלסט נעמען פאר מיר, גאט, די לויים אנשטאט אלע בכורים צווישן די קינדער פון ישראל, און די בהמות פון די לויים אנשטאט אלע בכורים צווישן די בהמות פון די קינדער פון ישראל.
. און משה האט איבערגעציילט, אזוי ווי גאט האט אים באפוילן, אלע בכורים צווישן די קינדער פון ישראל. . און אלע ערשטגעבארענע מאנספארשוינען, לויט דער צאל פון נעמען, פון א חודש אלט און העכער, נאך זייערע געציילטע, זיינען געווען צוויי און צוואנציק טויזנט און צוויי הונדערט און דריי און זיבעציק.
. און גאט האט גערעדט צו משהן, אזוי צו זאגן . נעם די לויים אנשטאט אלע בכורים צווישן די קינדער פון ישראל, און די בהמות פון די לויים אנשטאט זייערע בהמות, און די לויים זאלן געהערן צו מיר, גאט. . און צום אויסלייז פאר די צוויי הונדערט און דריי און זיבעציק פון די בכורים פון די קינדער פון ישראל וואס קומען אויס מער פון די לויים, . זאלסטו נעמען צו פינף, צו פינף שקל פון א קאפ; אויפן הייליקן שקל זאלסטו עס נעמען, צוואנציק גרה דער שקל. . און זאלסט געבן דאס געלט צו אהרנען און צו זיינע זין דעם אויסלייז פאר די וואס קומען אויס מער צווישן זיי.
. האט משה גענומען דאס אויסלייזגעלט פון די וואס זיינען אויסגעקומען מער ווי די וואס זיינען אויסגעלייזט געווארן דורך די לויים; . פון די בכורים פון די קינדער פון ישראל האט ער גענומען דאס געלט טויזנט און דריי הונדערט און פינף און זעכציק, אויפן הייליקן שקל. . און משה האט געגעבן דאס אויסלייזגעלט צו אהרנען און צו זיינע זין, לויט דעם מויל פון גאט, אזוי ווי גאט האט משהן באפוילן.

. און גאט האט גערעדט צו משהן און צו אהרנען, אזוי צו זאגן . נעם אויף די צאל פון די קינדער פון קהת פון צווישן די קינדער פון לוי, לויט זייערע משפחות, לויט זייערע פאטערהייזער, . פון דרייסיק יאר אלט און העכער, און ביז פופציק יאר אלט, איטלעכן וואס גייט אריין אין דינסט, צו טאן ארבעט אין אוהל־מועד. . דאס איז דער דינסט פון די קינדער פון קהת אין אוהל־מועד ארום די הייליקסטע הייליקייטן . אהרן און זיינע זין זאלן קומען ביים ציען פון לאגער, און זיי זאלן אראפנעמען דעם פרוכת פון צווישנשייד, און צודעקן דערמיט דעם ארון פון געזעץ. . און זיי זאלן ארויפטאן דערויף א צודעק פון תחש־פעל, און אריבערשפרייטן פון אויבן א טוך פון לויטער בלאער וואל, און אריינטאן זיינע שטאנגען. . און אויף דעם טיש פון אנגעזיכט זאלן זיי פארשפרייטן א טוך פון בלאער וואל, און ארויפטאן דערויף די שיסלען, און די שאלן, און די קאנען, און די בעכערס פאר גיסונג; און דאס שטענדיקע ברויט זאל בלייבן דערויף. . און זיי זאלן פארשפרייטן אויף זיי א טוך פון ווערמילרויט, און דאס אריבערדעקן מיט א צודעק פון תחש־פעל, און אריינטאן זיינע שטאנגען. . און זיי זאלן נעמען א טוך פון בלאער וואל, און אריבערדעקן די מנורה פאר לייכטונג, און אירע רערלעך, און אירע צווענגלעך, און אירע אשפענדלעך, און אלע אירע איילגעפעסן וואס מע באדינט זי מיט זיי. . און זיי זאלן אריינטאן זי און אלע אירע כלים אין א צודעק פון תחש־פעל, און ארויפטאן אויף א שטאנג. . און אויף דעם גילדערנעם מזבח זאלן זיי פארשפרייטן א טוך פון בלאער וואל, און אים אריבערדעקן מיט א צודעק פון תחש־פעל, און אריינטאן זיינע שטאנגען. . און זיי זאלן נעמען אלע כלים פון דינסט וואס מע דינט מיט זיי אין הייליקטום, און זיי אריינטאן אין א טוך פון בלאער וואל, און זיי אריבערדעקן מיט א צודעק פון תחש־פעל, און ארויפטאן אויף א שטאנג. . און זיי זאלן אפרייניקן די אש פון מזבח, און פארשפרייטן אויף אים א טוך פון פורפל. . און זיי זאלן ארויפטאן אויף אים אלע זיינע כלים וואס מע דינט מיט זיי אויף אים, די פייערפאנען, די גאפלען, און די שופלען, און די שפרענגבעקנס – אלע כלים פון מזבח; און זיי זאלן אריבערשפרייטן אויף אים א צודעק פון תחש־פעל, און אריינטאן זיינע שטאנגען. . און אז אהרן און זיינע זין האבן געענדיקט צודעקן דאס הייליקע, און אלע הייליקע כלים, ביים ציען פון לאגער, זאלן דערנאך קומען די קינדער פון קהת, זיי צו טראגן; אבער זיי זאלן זיך ניט אנרירן אן דעם הייליקן, ווארום זיי וועלן שטארבן. דאס איז וואס די קינדער פון קהת דארפן טראגן פון אוהל־מועד. . און די אויפזעונג פון אלעזר דעם זון פון אהרן דעם כהן זאל זיין איבער דעם אייל פאר לייכטונג, און דעם וויירויך פון שמעקעדיקע געווירצן, און דעם שטענדיקן שפייזאפפער, און דעם אייל פון זאלבונג; די אויפזעונג איבער דעם גאנצן משכן מיט אלץ וואס אין אים, סיי דאס הייליקטום, און סיי זיינע כלים.
. און גאט האט גערעדט צו משהן און צו אהרנען, אזוי צו זאגן . איר זאלט ניט לאזן פארשניטן ווערן דעם שבט פון די משפחות פון די קהתים, פון צווישן די לויים; . נייערט אזוי טוט מיט זיי, כדי זיי זאלן לעבן און ניט שטארבן, ווען זיי גענענען צו די הייליקסטע הייליקייטן אהרן און זיינע זין זאלן אריינגיין, און זיי שטעלן יעטוועדער איינעם אויף זיין דינסט, און ביי זיין משא. . און זיי זאלן ניט אריינגיין זען ווי מע צענעמט דאס הייליקטום, און שטארבן.
נשא
. און גאט האט גערעדט צו משהן, אזוי צו זאגן . נעם אויף די צאל אויך פון די קינדער פון גרשון לויט זייערע פאטערהייזער, לויט זייערע משפחות. . פון דרייסיק יאר אלט און העכער, ביז פופציק יאר אלט, זאלסטו זיי ציילן, איטלעכן וואס קומט דינען אין דינסט, צו טאן ארבעט אין אוהל־מועד. . דאס איז דער דינסט פון די משפחות פון די גרשונים ביים ארבעטן און ביים טראגן . זיי זאלן טראגן די פארהאנגען פון משכן, און דעם אוהל־מועד, זיין צודעק, און דעם צודעק פון תחש־פעל וואס אויבן איבער אים, און דעם טירפארהאנג פון אוהל־מועד . און די ארומהאנגען פון הויף, און דעם טירפארהאנג פון טויער פון דעם הויף וואס רונד ארום דעם משכן און דעם מזבח, און זייערע שטריק, און אלע זייערע ארבעטגעצייג; און אלץ וואס דארף דערמיט געטאן ווערן זאלן זיי טאן. . לויט דעם מויל פון אהרנען און זיינע זין זאל געשען דער גאנצער דינסט פון די קינדער פון די גרשונים, אין אל זייער טראגן, און אין אל זייער דינסט; און איר זאלט איבערגעבן אין זייער היטונג אלץ וואס זיי דארפן טראגן. . דאס איז דער דינסט פון די משפחות פון די קינדער פון די גרשונים אין אוהל־מועד; און זייער היטוגן זאל זיין אונטער דער האנט פון איתמר דעם זון פון אהרן דעם כהן.
. די קינדער פון מררי, זיי אויך זאלסטו ציילן לויט זייערע משפחות, לויט זייערע פאטערהייזער. . פון דרייסיק יאר אלט און העכער, און ביז פופציק יאר אלט, זאלסטו זיי ציילן, איטלעכן וואס גייט אריין אין דינסט צו טאן די ארבעט פון אוהל־מועד. . און דאס איז וואס זיי דארפן אפהיטן צו טראגן, לויט זייער גאנצן דינסט אין אוהל־מועד די ברעטער פון משכן, און זיינע ריגלען, און זיינע זיילן, און זיינע שוועלן; . און די זיילן פון הויף רונד ארום, און זייערע שוועלן, און זייערע פלעקלעך, און זייערע שטריק – אלע זייערע זאכן, און אלע זייערע צובאהער. און מיט די נעמען זאלט איר אויסציילן די זאכן וואס זיי דארפן אפהיטן צו טראגן. . דאס איז דער דינסט פון די משפחות פון די קינדער פון מררי, לויט אל זייער דינסט אין אוהל־מועד, אונטער דער האנט פון איתמר דעם זון פון אהרן דעם כהן.
. און משה און אהרן און די פירשטן פון דער עדה האבן געציילט די קינדער פון די קהתים לויט זייערע משפחות, און לויט זייערע פאטערהייזער, . פון דרייסיק יאר אלט און העכער, און ביז פופציק יאר אלט, איטלעכן וואס איז אריין אין דינסט צו דער ארבעט אין אוהל־מועד. . און זייערע געציילטע לויט זייערע משפחות, זיינען געווען צוויי טויזנט זיבן הונדערט און פופציק. . דאס זיינען די געציילטע פון די משפחות פון די קהתים, אלע וואס האבן געדינט אין אוהל־מועד, די וואס משה און אהרן האבן געציילט לויט דעם מויל פון גאט דורך משהן.
. און די געציילטע פון די קינדער פון גרשון לויט זייערע משפחות, און לויט זייערע פאטערהייזער, . פון דרייסיק יאר אלט און העכער, און ביז פופציק יאר אלט, איטלעכער וואס איז אריין אין דינסט צו דער ארבעט אין אוהל־מועד. . זייערע געציילטע לויט זייערע משפחות, לויט זייערע פאטערהייזער, זיינען געווען צוויי טויזנט און זעקס הונדערט און דרייסיק. . דאס זיינען די געציילטע פון די משפחות פון די קינדער פון גרשון, אלע וואס האבן געדינט אין אוהל־מועד, די וואס משה און אהרן האבן געציילט לויט דעם מויל פון גאט.
. און די געציילטע פון די משפחות פון די קינדער פון מררי לויט זייערע משפחות, לויט זייערע פאטערהייזער, . פון דרייסיק יאר אלט און העכער, און ביז פופציק יאר אלט, איטלעכער וואס איז אריין אין דינסט צו דער ארבעט אין אוהל־מועד . זייערע געציילטע לויט זייערע משפחות, זיינען געווען דריי טויזנט און צוויי הונדערט. . דאס זיינען די געציילטע פון די משפחות פון די קינדער פון מררי, וואס משה און אהרן האבן געציילט לויט דעם מויל פון גאט דורך משהן.
. אלע געציילטע וואס משה און אהרן און די פירשטן פון ישראל האבן געציילט פון די לויים לויט זייערע משפחות, און לויט זייערע פאטערהייזער, . פון דרייסיק יאר אלט און העכער, און ביז פופציק יאר אלט, איטלעכער וואס איז געקומען דינען דעם דינסט פון ארבעט, און דעם דיסנט פון טראגן, אין אוהל־מועד. . זייערע געציילטע זיינען געווען אכט טויזנט און פינף הונדערט און אכציק. . לויט דעם מויל פון גאט דורך משהן האט מען זיי געשטעלט יעטוועדער מאן אויף זיין דינסט און אויף זיין משא. אזוי איז געווען זייער ציילונג וואס גאט האט באפוילן משהן.

. און גאט האט גערעדט צו משהן, אזוי צו זאגן. באפעל די קינדער פון ישראל, זיי זאלן ארויסשיקן פון לאגער איטלעכן מצורע, און איטלעכן פלוסיקן, און איטלעכן וואס איז אומריין פון א טויטן לייב. . סיי א זכר סיי א נקבה זאלט איר ארויסשיקן, אויסן לאגער זאלט איר זיי ארויסשיקן, כדי זיי זאלן ניט פאראומרייניקן זייערע לאגערן וואס איך רו צווישן זיי.
. האבן די קינדער פון ישראל אזוי געטאן, און זיי האבן זיי ארויסגעשיקט אויסן לאגער; אזוי ווי גאט האט גערעדט צו משהן, אזוי האבן די קינדער פון ישראל געטאן.
. און גאט האט גערעדט צו משהן, אזוי צו זאגן . רעד צו די קינדער פון ישראל
א מאן אדער א פרוי, אז זיי וועלן באגיין עפעס א מענטשלעכע זינד, צו פעלשן א פעלשונג אן גאט, און יענע זעל וועט זיך פארשולדיקן, . זאלן זיי זיך מתוודה זיין אויף זייערע זינד וואס זיי האבן באגאנגען; און ער זאל אומקערן דעם קרן פון זיין פארשולדיקונג, און צאלייגן דערצו א פינפטל דערפון, און אפגעבן צו דעם קעגן וועמען ער האט זיך פארשולדיקט. . און אז דער מאן האט ניט קיין קרוב, וועמען אומצוקערן דאס פארשולדיקטע, זאל דאס פארשולדיקטע וואס דארף אומגעקערט ווערן, געהערן צו גאט, צום כהן; אחוץ דעם ווידער פון פארגעבונג, וואס דערמיט זאל מען מכפר זיין אויף אים.
. און יעטוועדער אפשיידונג, פון אלע געהייליקטע זאכן פון די קינדער פון ישראל, וואס זיי וועלן ברענגען צום כהן, זאל געהערן צו אים. . און די געהייליקטע זאכן פון איטלעכן זאלן געהערן צו אים וואס עמיצער וועט געבן צום כהן, זאל געהערן צו אים.
. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסטו זאגן צו זיי
אז עמיצן איינעמס ווייב וועט אראפ פון וועג, און וועט פעלשן א פעלשונג אן אים, . און א מאן וועט ליגן מיט איר א ביישלאף פון זאמען, און עס וועט זיין פארהוילן פון די אויגן פון איר מאן, ווייל זי איז פאראומרייניקט געווארן פארבארגענערהייט, און קיין עדות אקעגן איר איז ניטא, און זי איז ניט געכאפט געווארן; . און א גייסט פון אייפערזוכט וועט קומען אויף אים, און ער וועט ווערן אייפערזיכטיק אויף זיין ווייב, ווען זי איז פאראומרייניקט געווארן; אדער א גייסט פון אייפערזוכט וועט קומען אויף אים, און ער וועט ווערן אייפערזיכטיק אויף זיין ווייב, און זי איז ניט פאראומרייניקט געווארן; . זאל דער מאן ברענגען זיין ווייב צום כהן, און ברענגען איר קרבן מיט איר, א צענטל איפה גערשטענע מעל; ער זאל ניט ארויפגיסן דערויף אייל, און ניט ארויפטאן דערויף וויירויך, ווארום א שפייזאפפער פון אייפערזוכט איז דאס, א שפייזאפפער פון דערמאנונג, וואס דערמאנט א זינד. . און דער כהן זאל זי מאכן גענענען, און זי אוועקשטעלן פאר גאט. . און דער כהן זאל נעמען הייליקע וואסער אין א ליימענער כלי, און פון דעם שטויב פאס איז אויפן באדעם פון משכן זאל דער כהן נעמען, און אריינטאן אין דעם וואסער. . און דער כהן זאל שטעלן די פרוי פאר גאט, און צעשויבערן דעם קאפ פון דער פרוי, און געבן אויף אירע האנטפלעכן דאס שפייזאפפער פון דערמאנונג, דאס איז דאס שפייזאפפער פון אייפערזוכט; און אין דעם כהנס האנט זאל זיין דאס דאזיקע וואסער פון ביטערניש וואס מאכט פארשאלטן. . און דער כהן זאל זי באשווערן, און זאגן צו דער פרוי אויב קיין מאן איז ניט געלעגן מיט דיר, און אויב דו ביסט ניט אראפ פון וועג אין אומריינקייט הינטער דיין מאן, בלייב אומגעשאט פון דעם דאזיקן וואסער פון ביטערניש וואס מאכט פארשאלטן. . אויב אבער דו ביסט אראפ פון וועג הינטער דיין מאן, און אויב דו ביסט פאראומרייניקט געווארן, און א מאן איז געלעגן מיט דיר אחוץ דיין מאן – . און דער כהן זאל באשווערן די פרוי מיט א שבועה פון א קללה, און דער כהן זאל זאגן צו דער פרוי – זאל דיך גאט מאכן פאר א קללה און פאר א שבועה צווישן דיין פאלק, אז גאט וועט מאכן אוועקפאלן דיין דיך, און געשוועלן דיין בויך; . און דאס דאזיקע וואסער וואס מאכט פארשאלטן זאל אריין אין דיינע אינגעווייד, צו מאכן געשוועלן דעם בויך, און מאכן אוועקפאלן דעם דיך; און די פרוי זאל זאגן אמן! אמן! . און דער כהן זאל אויפשרייבן די דאזיקע קללות אויף א מגילה, און אפמעקן אין דעם וואסער פון ביטערניש. . און ער זאל געבן טרינקען דער פרוי דאס וואסער פון ביטערניש וואס מאכט פארשאלטן, און דאס וואסער וואס מאכט פארשאלטן וועט אריין אין איר פאר א ביטערניש. . און דער כהן זאל נעמען פון דער פרויס האנט דאס שפייזאפפער פון אייפערזוכט, און אויפהייבן דאס שפייזאפפער פאר גאט, און עס גענענען צום מזבח. . און דער כהן זאל אננעמען א הויפן פון דעם שפייזאפפער – זיין דערמאנונג, און דעמפן אויפן מזבח; און דערנאך זאל ער געבן טרינקען דער פרוי דאס וואסער. . און אז ער וועט איר געבן טרינקען דאס וואסער, איז, אויב זי איז פאראומרייניקט געווארן, און האט געפעלשט א פעלשונג אן איר מאן, וועט דאס וואסער וואס מאכט פארשאלטן, אריין אין איר פאר א ביטערניש, און איר בויך וועט געשוואלן ווערן, און איר דיך וועט אוועקפאלן; און די פרוי וועט ווערן פאר א קללה צווישן איר פאלק. . אויב אבער די פרוי איז ניט פאראומרייניקט געווארן, און זי איז ריין, וועט זי בלייבן אומגעשאט, און וועט אנטפאנגען זאמען.
. דאס איז דער זין פון אייפערזוכט אז א ווייב וועט אראפגיין פון וועג הינטער איר מאן, און וועט פאראומרייניקט ווערן, . אדער אז א גייסט פון אייפערזוכט וועט קומען אויף א מאן, און ער וועט ווערן אייפערזיכטיק אויף זיין ווייב, זאל ער שטעלן די ווייב פאר גאט, און דער כהן זאל טאן צו איר דעם דאזיקן דין. . און דער מאן וועט זיין ריין פון זינד, און יענע פרוי וועט טראגן איר זינד.
. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז א מאן אדער א פרוי וועט קלאר א נדר טאן דעם נדר פון א נזיר, זיך אפצושיידן צו גאט, . זאל ער פון וויין און שטארקן געטראנק זיך אפהאלטן; עסיק פון וויין און עסיק פון שטארקן געטראנק זאל ער ניט טרינקען, און קיין זאפט פון טרויבן זאל ער ניט טרינקען; און טרויבן פרישע אדער געטריקנטע זאל ער ניט עסן. . אלע טעג פון זיין נזירשאפט זאל ער פון אלץ וואס ווערט געמאכט פון וויינשטאק, פון קערנדלעך ביז א שאלעכץ ניט עסן. . אלע טעג פון זיין נדר פון נזירשאפט זאל א גאלמעסער ניט אריבערגיין איבער זיין קאפ; ביז עס ווערן פול די טעג וואס ער וועט זיך אפשיידן צו גאט, זאל ער זיין הייליק לאזן וואקסן ווילד די האר פון זיין קאפ. . אלע טעג וואס ער שיידט זיך אפ צו גאט, זאל ער צו דעם לייב פון א טויטן ניט צוגיין. . אן זיין פאטער און אן זיין מוטער, אן זיין ברודער און אן זיין שוועסטער, אפילו אן זיי זאל ער זיך ניט פאראומרייניקן, אז זיי שטארבן, ווארום די נזירשאפט פון זיין גאט איז אויף זיין קאפ. . אלע טעג פון זיין נזירשאפט איז ער הייליק צו גאט. . און אז עמיצער וועט שטארבן לעבן אים פלוצלינג אומגעריכט, און וועט פאראומרייניקן זיין נזיר־קאפ, זאל ער אפגאלן זיין קאפ אין דעם טאג וואס ער ווערט ריין אויפן זיבעטן טאג זאל ער אים אפגאלן. . און אויפן אכטן טאג זאל ער ברענגען צוויי טורטלטויבן, אדער צוויי יונגע טויבן, צום כהן, צום איינגאנג פון אוהל־מועד. . און דער כהן זאל מאכן איינע פאר א זינדאפפער, און איינע פאר א בראנדאפפער, און מכפר זיין אויף אים פאר וואס ער האט געזינדיקט אן דעם טויטן; און ער זאל הייליקן זיין קאפ אין יענעם טאג. . און ער זאל זיך אפשיידן צו גאט די טעג פון זיין נזיר־שאפט, און ברענגען א יאריקן שעפס פאר א שולדאפפער, און די פריערדיקע טעג זאלן אפפאלן, ווארום זיין נזירשאפט איז פאראומרייניקט געווארן.
. און דאס איז דער דין פון א נזיר אין דעם טאג וואס די טעג פון זיין נזירשאפט ווערן פול, זאל מען אים ברענגען צום איינגאנג פון אוהל־מועד; . און ער זאל גענענען זיין קרבן צו גאט, איין שעפס א יאריקן אן א פעלער פאר א בראנדאפפער, און איין שאף א יאריקע אן א פעלער פאר א זינדאפפער, און איין ווידער אן א פעלער פאר א פרידאפפער, . און א קארב אומגעזייערטן ברויט, חלות פון זעמלמעל פארמישט מיט אייל, און אומגעזייערטע קוכנס באשמירט מיט אייל, און זייער שפייזאפפער און זייערע גיסאפפער. . און דער כהן זאל עס גענענען פאר גאט, און מאכן זיין זינדאפפער און זיין בראנדאפפער. . און דעם ווידער זאל ער מאכן א פרידאפפער צו גאט, מיט דעם קארב אומגעזייערטן ברויט; און דער כהן זאל מאכן זיין שפייזאפפער און זיין גיסאפפער. . און דער נזיר זאל אפגאלן ביים איינגאנג פון אוהל־מועד זיין נזיר־קאפ, און נעמען די האר פון זיין נזיר־קאפ, און ארויפטאן אויף דעם פייער וואס אונטערן פרידאפפער. . און דער כהן זאל נעמען די שולטער, א געקאכטע, פון דעם ווידער, און איין אומגעזייערטע חלה פון דעם קארב, און איין אומגעזייערטן קוכן, און ארויפטאן אויף דעם נזירס הענט, נאך דעם ווי ער האט זיך אפגעגאלט זיינע נזיר־האר. . און דער כהן זאל זיי אויפהייבן אן אויפהייבונג פאר גאט; דאס איז הייליק צום כהן, מיט דער ברוסט פון אויפהייבונג, און מיט דעם שענקל פון אפשיידונג. און דערנאך מעג דער נזיר טרינקען וויין.
. דאס איז דער דין פון דעם נזיר וואס טוט א נדר, וועגן זיין קרבן צו גאט פאר זיין נזירשאפט, אחוץ וואס זיין האנט פארמאגט נאך צוצוגעבן ; אזוי ווי זיין נדר וואס ער וועט א נדר טאן, אזוי מוז ער טאן, לויט דעם דין פון זיין נזירשאפט.
. און גאט האט גערעדט צו משהן, אזוי צו זאגן. רעד צו אהרנען און צו זיינע זין, אזוי צו זאגן אזוי זאלט איר בענטשן די קינדער פון ישראל; זאגט צו זיי
. גאט זאל דיך בענטשן, און דיך היטן! . גאט זאל דערלייכטן זיין פנים צו דיר, און דיך לייטזעליקן! . גאט זאל אויפהייבן זיין פנים צו דיר, און דיר באשערן שלום!
. און זיי זאלן ארויפטאן מיין נאמען אויף די קינדער פון ישראל, און איך וועל זיי בענטשן.
. און עס איז געווען, אין דעם טאג וואס משה האט געענדיקט אויפשטעלן דעם משכן, און האט אים געזאלבט, און אים געהייליקט מיט אלע זיינע כלים, און דעם מזבח מיט אלע זיינע כלים – אז ער האט זיי געזאלבט און זיי געהייליקט, . האבן גענענט די פירשטן פון ישראל, די הויפט פון זייערע פאטערהייזער – זיי, די פירשטן פון די שבטים, זיי וואס זיינען געשטאנען ביי דער ציילונג; . און זיי האבן געבראכט זייער קרבן פאר גאט, זעקס צוגעדעקטע וועגן, און צוועלף רינדער א וואגן פאר צוויי פירשטן, און אן אקס פאר איטלעכן; און זיי האבן זיי גענענט צום משכן. . האט גאט געזאגט צו משהן, אזוי צו זאגן . נעם צו פון זיי, און עס זאל זיין אויף צו דינען דעם דינסט פון אוהל־מועד; און זאלסט עס געבן צו די לויים, איטלעכן לויט זיין דינסט. . האט משה גענומען די וועגן און די רינדער, און האט זיי געגעבן צו די לויים. . צוויי וועגן און פיר רינדער האט ער געגעבן צו די קינדער פון גרשון, לויט זייער דינסט. . און פיר וועגן און אכט רינדער האט ער געגעבן צו די קינדער פון מררי, לויט זייער דינסט אונטער דער האנט פון איתמר דעם זון פון אהרן דעם כהן. . אבער צו די קינדער פון קהת האט ער גארנישט געגעבן, ווארום דער דינסט פון די הייליקע זאכן איז געווען אויף זיי; אויפן אקסל האבן זיי געדארפט טראגן.
. און די פירשטן האבן געבראכט די באנייונג פון מזבח אין דעם טאג וואס ער איז געזאלבט געווארן – די פירשטן האבן געבראכט זייער קרבן פאר דעם מזבח. . און גאט האט געזאגט צו משהן צו איין פירשט א טאג, צו איין פירשט א טאג, זאלן זיי ברענגען זייער קרבן פאר דער באנייאונג פון מזבח.
. און דער וואס האט געבראכט זיין קרבן דעם ערשטן טאג איז געווען נחשון דער זון פון עמינדבן, פון שבט יהודה. . און זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון נחשון דעם זון פון עמינדבן.
. אויפן צווייטן טאג האט געבראכט נתנאל דער זון פון צוערן, דער פירשט פון יששכר. . ער האט געבראכט פאר זיין קרבן איין זילבערנע שיסל וואס איר וואג איז געווען הונדערט און דרייסיק שקל, איין זילבערנעם שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגן אקס, איין ווידער, איין שעפס א יאריקן, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון נתנאל דעם זון פון צוערן.
. אויפן דריטן טאג, דער פירשט פון די קינדער פון זבולון, אליאב דער זון פון חלונען. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמשט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אליאב דעם זון פון חלונען.
. אויפן פירטן טאג, דער פירשט פון די קינדער פון ראובן, אליצור דער זון פון שדיאורן. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אליצור דעם זון פון שדיאורן.
. אויפן פינפטן טאג, דער פירשט פון די קינדער פון שמעון, שלומיאל דער זון פון צורישדין. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקערער פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון שלומיאל דעם זון פון צורישדין.
. אויפן זעקסטן טאג, דער פירשט פון די קינדער פון גד, אליסף דער זון פון דעואלן. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אליסף דעם זון פון דעואלן.
. אויפן זיבעטן טאג, דער פירשט פון די קינדער פון אפרים, אלישמע דער זון פון עמיהודן. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אלישמע דעם זון פון עמיהודן.
. אויפן אכטן טאג, דער פירשט פון די קינדער פון מנשה, גמליאל דער זון פון פדהצורן. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון גמליאל דעם זון פון פדהצורן.
. אויפן ניינטן טאג, דער פירשט פון די קינדער פון בנימין, אבידן דער זון פון גדעונין. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אבידן דעם זון פון גדעונין.
. אויפן צענטן טאג, דער פירשט פון די קינדער פון דן, אחיעזר דער זון פון עמישדין. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אחיעזר דעם זון פון עמישדין.
. אויפן עלפטן טאג, דער פירשט פון די קינדער פון אשר, פגעיאל דער זון פון עכרנען. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון פגעיאל דעם זון פון עכרנען.
. אויפן צוועלפטן טאג, דער פירשט פון די קינדער פון נפתלי, אחירע דער זון פון עיננען. . זיין קרבן איז געווען איין זילבערנע שיסל וואס איר וואג איז געווען הונדערט און דרייסיק שקל, איין זילבערנער שפרענגבעקן פון זיבעציק שקל, אויפן הייליקן שקל; ביידע פול מיט זעמלמעל פארמישט מיט אייל, פאר א שפייזאפפער; . איין גילדערנע שאל פון צען שקל, פול מיט וויירויך; . איין יונגער אקס, איין ווידער, איין שעפס א יאריקער, פאר א בראנדאפפער; . איין ציגנבאק פאר א זינדאפפער; . און פאר א פרידאפפער, צוויי רינדער, פינף ווידערס, פינף בעק, פינף שעפסן יאריקע. דאס איז דער קרבן פון אחירע דעם זון פון עיננען.
. דאס איז געווען די באנייאונג פון דעם מזבח, אין דעם טאג וואס ער איז געזאלבט געווארן, פון די פירשטן פון ישראל צוועלף זילבערנע שיסלען, צוועלף זילבערנע שפרענגבעקנס, צוועלף גילדערנע שאלן; . איטלעכע שיסל הונדערט און דרייסיק שקל זילבער, און איטלעכער שפרענגבעקן זיבעציק; דאס גאנצע זילבער פון די כלים, צוויי טויזנט און פיר הונדערט, אויפן הייליקן שקל. . צוועלף גילדערנע שאלן פול מיט וויירויך, צו צען, צו צען שקל א שאל, אויפן הייליקן שקל; דאס גאנצע גאלד פון די שאלן, הונדערט און צוואנציק. . אלע רינדער פאר בראנדאפפער צוועלף אקסן; ווידערס צוועלף; שעפסן יאריקע צוועלף, מיט זייער שפייזאפפער, און ציגנבעק צוועלף, פאר זינדאפפער. . און אלע רינדער פאר פרידאפפער פיר און צוואנציק אקסן; ווידערס זעכציק, בעק זעכציק, שעפסן יאריקע זעכציק. דאס איז געווען די באנייאונג פון דעם מזבח נאך דעם ווי ער איז געזאלבט געווארן.
. און אז משה איז געקומען אין אוהל־מועד כדי גאט זאל רעדן מיט אים, האט ער געהערט דעם קול רעדן צו אים פון איבער דעם דעק וואס אויפן ארון פון געזעץ, פון צווישן די צוויי כרובים; אזוי האט ער גערעדט צו אים.

בהעלותך
. און גאט האט גערעדט צו משהן, אזוי צו זאגן . רעד צו אהרנען און זאלסט זאגן צו אים אז דו צינדסט אן די ליכט זאלן די זיבן רערלעך לייכטן פארנט צו פון דער מנורה. . און אהרן האט אזוי געטאן ער האט אנגעצונדן די רערלעך פארנט צו פון דער מנורה, אזוי ווי גאט האט באפוילן משהן.
. און אזוי איז געווען די ארבעט פון דער מנורה געהאמערט פון גאלד; ביז אויף איר פוסגעשטעל, ביז אויף אירע בלומען, איז זי געווען געהאמערט; אזוי ווי די זעונג וואס גאט האט באוויזן משהן, אזוי האט ער געמאכט די מנורה.
. און גאט האט גערעדט צו משהן, אזוי צו זאגן . נעם די לויים פון צווישן די קינדער פון ישראל, און זאלסט זיי רייניקן. . און אזוי זאלסטו טאן צו זיי, זיי צו רייניקן שפריץ אויף זיי וואסער פון רייניקונג, און זיי זאלן אריבערפירן א גאלמעסער איבער זייער גאנצן לייב, און וואשן זייערע קליידער, און זיך רייניקן. . און זיי זאלן נעמען א יונגען אקס, און דאס שפייזאפפער דערצו פון זעמלמעל פארמישט מיט אייל; און א צווייטן יונגן אקס זאלסטו נעמען פאר א זינדאפפער. . און זאלסט מאכן גענענען די לויים פארן אוהל־מועד; און זאלסט איינזאמלען די גאנצע עדה פון די קינדער פון ישראל. . און זאלסט מאכן גענענען די לויים פאר גאט, און די קינדער פון ישראל זאלן אנלענען זייערע הענט אויף די לויים. . און אהרן זאל אויפהייבן די לויים אן אויפהייבונג פאר גאט פון די קינדער פון ישראל, כדי זיי זאלן זיין אויף צו דינען דעם דינסט פון גאט. . און די לויים זאלן אנלענען זייערע הענט אויפן קאפ פון די אקסן; און מאך איינעם א זינדאפפער און איינעם א בראנדאפפער צו גאט, מכפר צו זיין אויף די לויים. . און זאלסט שטעלן די לויים פאר אהרנען און פאר זיינע זין, און זיי אויפהייבן אן אויפהייבונג צו גאט. . און זאלסט אפשיידן די לויים פון צווישן די קינדער פון ישראל, און די לויים זאלן געהערן צו מיר. . און דערנאך זאלן קומען די לויים צו באדינען דעם אוהל־מועד; און זאלסט זיי רייניקן, און זיי אויפהייבן אן אויפהייבונג. . ווארום אפגעגעבן זיינען זיי אפגעגעבן צו מיר פון צווישן די קינדער פון ישראל; אנשטאט איטלעכן וואס עפנט דעם טראכט, איטלעכן בכור פון די קינדער פון ישראל, האב איך זיי גענומען פאר מיר. . ווארום צו מיר געהערט איטלעכער בכור צווישן די קינדער פון ישראל, פון א מענטשן אדער פון א בהמה; אין דעם טאג וואס איך האב דערשלאגן אלע בכורים אין לאנד מצרים, האב איך זיי געהייליקט צו מיר. . און איך האב גענומען די לויים אנשטאט אלע בכורים צווישן די קינדער פון ישראל. . און איך האב געגעבן די לויים אפגעגעבענע צו אהרנען און צו זיינע קינדער פון צווישן די קינדער פון ישראל, צו דינען דעם דינסט פון די קינדער פון ישראל אין אוהל־מועד, און מכפר צו זיין אויף די קינדער פון ישראל, כדי עס זאל ניט זיין צווישן די קינדער פון ישראל א פלאג, אז די קינדער פון ישראל וועלן גענענען צום הייליקטום.
. און משה און אהרן און די גאנצע עדה פון די קינדער פון ישראל האבן אזוי געטאן צו די לויים; אזוי ווי אלץ וואס גאט האט באפוילן משהן וועגן די לויים, אזוי האבן די קינדער פון ישראל צו זיי געטאן. . און די לויים האבן זיך גערייניקט, און האבן געוואשן זייערע קליידער; און אהרן האט זיי אויפגעהייבן אן אויפהייבונג פאר גאט, און אהרן האט מכפר געווען אויף זיי, כדי זיי צו רייניקן. . און דערנאך זיינען געקומען די לויים צו דינען זייער דינסט אין אוהל־מועד, אונטער אהרנען און אונטער זיינע זין; אזוי ווי גאט האט באפוילן משהן וועגן די לויים, אזוי האבן זיי צו זיי געטאן.
. און גאט האט גערעדט צו משהן, אזוי צו זאגן . דאס איז וועגן די לויים פון פינף און צוואנציק יאר אלט און העכער זאל ער קומען צו דינען דעם דינסט ביי דער ארבעט פון אוהל־מועד. . און נאך פופציק יאר אלט זאל ער זיך אומקערן פון דעם ארבעטדינסט, און מער ניט דינען. . נאר ער זאל אונטערהעלפן זיינע ברידער אין אוהל־מועד צו היטן די היטונג, אבער קיין דינסט זאל ער מער ניט דינען. אזוי זאלסטו טאן מיט די לויים אין זייערע היטונגען.

. און גאט האט גערעדט צו משהן אין מדבר סיני, אין צווייטן יאר נאך זייער ארויסגיין פון לאנד מצרים, אין ערשטן חודש, אזוי צו זאגן . די קינדער פון ישראל זאלן מאכן דעם קרבן־פסח אין זיין געשטעלטער צייט. . אין פערצנטן טאג פון דעם דאזיקן חודש קעגן אוונט, אין זיין געשטעלטער צייט זאלט איר אים מאכן; לויט אלע זיינע דינים און לויט אלע זיינע געזעצן זאלט איר אים מאכן.
. האט משה גערעדט צו די קינדער פון ישראל, צו מאכן דעם קרבן־פסח. . און זיי האבן געמאכט דעם קרבן־פסח אין ערשטן חודש, אין פערצנטן טאג פון חודש קעגן אוונט, אין מדבר סיני; אזוי ווי אל וואס גאט האט באפוילן משהן, אזוי האבן די קינדער פון ישראל געטאן.
. אבער עס זיינען געווען מענער וואס זיינען געווען אומריין פון דעם טויטן לייב פון א מענטשן, און זיי האבן ניט געקענט מאכן דעם קרבן־פסח אין יענעם טאג; האבן זיי גענענט פאר משהן און פאר אהרנען אין יענעם טאג. . און יענע מענער האבן צו אים געזאגט מיר זיינען אומריין פון דעם טויטן לייב פון א מענטשן; פאר וואס זאלן מיר געמינערט ווערן, ניט מקריב צו זיין דעם קרבן פון גאט אין זיין געשטעלטער צייט צווישן די קינדער פון ישראל? . האט משה געזאגט צו זיי הארט, און איך וועל הערן וואס גאט וועט באפעלן וועגן אייך.
. און גאט האט גערעדט צו משהן, אזוי צו זאגן . רעד צו די קינדער פון ישראל, אזוי צו זאגן אז עמיצער איינער פון אייך, אדער פון אייערע קומעדיקע דורות וועט זיין אומריין פון א טויטן לייב, אדער זיין אין א ווייטן וועג, זאל ער פון דעסטוועגן מאכן א קרבן־פסח צו גאט. . אין צווייטן חודש, אין פערצנטן טאג, קעגן אוונט זאלן זיי אים מאכן; מיט מצות און ביטערע קרייטעכער זאלן זיי אים עסן. . זיי זאלן ניט איבערלאזן פון אים ביז אין דער פרי, און א ביין זאלן זיי ניט צעברעכן אין אים; לויט דעם גאנצן דין פון קרבן־פסח זאלן זיי אים מאכן. . אבער דער מאן וואס איז ריין, און אין וועג איז ער ניט, און ער פארמיידט זיך צו מאכן דעם קרבן־פסח, יענע זעל זאל פארשניטן ווערן פון איר פאלק; ווייל ער האט דעם קרבן פון גאט ניט מקריב געווען אין זיין געשטעלטער צייט, זאל יענער מאן טראגן זיין זינד.
. און אז ביי אייך וועט זיך אויפהאלטן א פרעמדער, און ער וועט מאכן א קרבן־פסח צו גאט, איז, אזוי ווי דער דין פון קרבן־פסח און אזוי ווי זיין געזעץ, אזוי זאל ער טאן; איין דין זאל זיין ביי אייך אי פאר דעם פרעמדן, אי פאר דעם איינגעבארענעם פון לאנד.
. און אין דעם טאג וואס מע האט אויפגעשטעלט דעם משכן, האט דער וואלקן צוגעדעקט דעם משכן, דאס געצעלט פון געזעץ; און אין אוונט פלעגט זיין איבערן משכן אזוי ווי דאס אויסזען פון פייער, ביז אין דער פרי. . אזוי פלעגט זיין תמיד דער וואלקן פלעגט אים צודעקן, און דאס אויסזען פון פייער ביי נאכט. . און וועדליק דער וואלקן פלעגט זיך אויפהייבן פון איבערן געצעלט, אזוי פלעגן דערנאך ציען די קינדער פון ישראל; און אין דעם ארט וואס דער וואלקן פלעגט דארטן רוען, דארטן פלעגן לאגערן די קינדער פון ישראל. . לויט דעם מויל פון גאט פלעגן ציען די קינדער פון ישראל, און לויט דעם מויל פון גאט פלעגן זיי לאגערן; כל־זמן דער וואלקן פלעגט רוען אויפן משכן, פלעגן זיי לאגערן. . און אז דער וואלקן האט זיך פארלענגערט אויפן משכן פיל טעג, האבן די קינדער פון ישראל געהיט די היטונג פון גאט, און פלעגן ניט ציען. . און א מאל פלעגט דער וואלקן זיין געציילטע טעג אויפן משכן; לויט דעם מויל פון גאט פלעגן זיי לאגערן, און לויט דעם מויל פון גאט פלעגן זיי ציען. . און א מאל פלעגט זיין דער וואלקן פון אוונט ביז אין דער פרי, און ווי דער וואלקן האט זיך אויפגעהויבן אין דער פרי, אזוי האבן זיי געצויגן; אדער א טאג מיט א נאכט, און ווי דער וואלקן האט זיך אויפגעהויבן, אזוי האבן זיי געצויגן. . צי צוויי טעג, צי א חודש, צי א יאר – אז דער וואלקן האט זיך פארלענגערט אויפן משכן צו רוען אויף אים, פלעגן די קינדער פון ישראל לאגערן און ניט ציען, און ווי ער האט זיך אויפגעהויבן, פלעגן זיי ציען. . לויט דעם מויל פון גאט פלעגן זיי לאגערן, און לויט דעם מויל פון גאט פלעגן זיי ציען; זיי האבן געהיט די היטונג פון גאט, לויט דעם מויל פון גאט דורך משהן.

. און גאט האט גערעדט צו משהן, אזוי צו זאגן . מאך דיר צוויי זילבערנע טרומייטן; געהאמערט זאלסטו זיי מאכן; און זיי זאלן דיר זיין פאר צונויפרופן די עדה, און פאר מאכן ציען די לאגערן. . און אז מע וועט בלאזן אין זיי, זאל זיך צונויפקומען צו דיר די גאנצע עדה צום איינגאנג פון אוהל־מועד. . און אויב מע וועט בלאזן אין איינעם, זאלן זיך צונויפקומען צו דיר די פירשטן, די הויפטלייט פון די טויזנטן פון ישראל. . און אז איר וועט בלאזן א שאלרוף, זאלן ציען די לאגערן וואס לאגערן צו מזרח. . און אז איר וועט בלאזן א צווייטן שאלרוף, זאלן ציען די לאגערן וואס לאגערן צו דרום; א שאלרוף זאל מען בלאזן פאר זייערע ציונגען. . אבער ביים איינזאמלען די איינזאמלונג זאלט איר בלאזן, אבער ניט ארויסלאזן א שאלרוף. . און אהרנס זין, די כהנים, זאלן בלאזן אין די טרומייטן; און דאס זאל אייך זיין פאר אן אייביקן געזעץ אויף אייערע דור־דורות. . און אז איר וועט גיין אויף מלחמה אין אייער לאנד אקעגן דעם שונא וואס דריקט אייך, זאלט איר שאלן אין די טרומייטן, און איר וועט דערמאנט ווערן פאר יהוה אייער גאט, און וועט געהאלפן ווערן פון אייערע פיינט. . און אין אייער טאג פון שמחה, און אין אייערע יום־טובים, און אין אייערע ראש־חודשן, זאלט איר בלאזן אין די טרומייטן אויף אייערע בראנדאפפער און אויף אייערע פרידאפפער; און זיי וועלן אייך זיין צו א דערמאנונג פאר אייער גאט; איך בין יהוה אייער גאט.
. און עס איז געווען אין צווייטן יאר, אין צווייטן חודש, אין צוואנציקסטן טאג פון חודש, האט זיך אויפגעהויבן דער וואלקן פון איבערן משכן פון געזעץ. . און די קינדער פון ישראל האבן געצויגן אויף זייערע ציונגען פון מדבר סיני; און דער וואלקן האט גערוט אין מדבר פארן. . אזוי האבן זיי געצויגן צום ערשטן מאל לויט דעם מויל פון גאט דורך משהן. . און צוערשט האט געצויגן די פאן פון דעם לאגער פון די קינדער פון יהודה, לויט זייערע מחנות; און איבער זיין מחנה איז געווען נחשון דער זון פון עמינדבן. . און איבער דער מחנה פון דעם שבט פון די קינדער פון יששכר, נתנאל דער זון פון צוערן. . און איבער דער מחנה פון דעם שבט פון די קינדער פון זבולון, אליאב דער זון פון חלונען. . און אז דער משכן איז פאנאנדערגענומען געווארן, האבן געצויגן די קינדער פון גרשון, און די קינדער פון מררי, די טרעגער פון דעם משכן. . און עס האט געצויגן די פאן פון דעם לאגער פון ראובן, לויט זייערע מחנות; און איבער זיין מחנה איז געווען אליצור דער זון פון שדיאורן, . און איבער דער מחנה פון דעם שבט פון די קינדער פון שמעון, שלומיאל דער זון פון צורישדין. . און איבער דער מחנה פון דעם שבט פון די קינדער פון גד, אליסף דער זון פון דעואלן. . און עס האבן געצויגן די קהתים, די טרעגער פון די הייליקע זאכן; און מע האט אויפגעשטעלט דעם משכן איידער זיי זיינען געקומען. . און עס האט געצויגן די פאן פון דעם לאגער פון די קינדער פון אפרים, לויט זייערע מחנות; און איבער זיין מחנה איז געווען אלישמע דער זון פון עמיהודן. . און איבער דער מחנה פון דעם שבט פון די קינדער פון מנשה, גמליאל דער זון פון פדהצורן. . און איבער דער מחנה פון דעם שבט פון די קינדער פון בנימין, אבידן דער זון פון גדעונין. . און עס האט געצויגן די פאן פון דעם לאגער פון די קינדער פון דן, די הינטערוואך פון אלע לאגערן לויט זייערע מחנות; און איבער זיין לאגער איז געווען אחיעזר דער זון פון עמישדין. . און איבער דער מחנה פון דעם שבט פון די קינדער פון אשר, פגעיאל דער זון פון עכרנען. . און איבער דער מחנה פון דעם שבט פון די קינדער פון נפתלי, אחירע דער זון פון עיננען. . דאס זיינען די ציונגען פון די קינדער פון ישראל לויט זייערע מחנות; אזוי האבן זיי געצויגן.
. און משה האט געזאגט צו חובב דעם זון פון רעואל דעם מדיני, משהס שווער מיר ציען צו דעם ארט וואס גאט האט געזאגט איך וועל אים געבן צו אייך; קום מיט אונדז, און מיר וועלן דיך באגיטיקן, ווארום גאט האט צוגעזאגט גוטס פאר ישראל. . האט ער צו אים געזאגט איך וועל ניט גיין; נייערט צו מיין לאנד און צו מיין אפשטאם וועל איך גיין. . האט ער געזאגט זאלסט אונדז ניט פארלאזן, איך בעט דיך; דערפאר ווייל דו ווייסט ווו מיר קענען לאגערן אין מדבר, און וועסט אונדז זיין פאר אויגן. . און עס וועט זיין, אז דו וועסט גיין מיט אונדז, איז, פון דעם גוטס וואס גאט וועט אונדז באגיטיקן, וועלן מיר דיך באגיטיקן.
. און זיי האבן געצויגן פון דעם בארג פון גאט דריי טעג וועגס, און דער ארון פון גאטס בונד האט געצויגן זיי פארויס דריי טעג וועגס, אויסצוזוכן פאר זיי א רוארט. . און דער וואלקן פון גאט איז געווען איבער זיי ביי טאג, ווען זיי האבן געצויגן פון לאגער. . און עס איז געווען, אז דער ארון האט געצויגן, האט משה געזאגט
שטיי אויף, גאט, און זאלן צעשפרייט ווערן דיינע פיינט, און זאלן אנטלויפן דיינע שונאים פאר דיר!
. און אז ער האט גערוט, האט ער געזאגט קער איין, גאט, צו די צענטויזנטן פון די משפחות פון ישראל!
. און דאס פאלק האט זיך באקלאגט אויף שלעכטס אין די אויערן פון גאט, און גאט האט געהערט, און זיין צארן האט געגרימט, און א פייער פון גאט האט געברענט צווישן זיי, און האט פארצערט ביים עק לאגער. . האט דאס פאלק געשריען צו משהן, און משה האט מתפלל געווען צו גאט, און דאס פייער האט זיך געזעצט. . און מע האט גערופן דעם נאמען פון יענעם ארט תבערה, ווייל א פייער פון גאט האט געברענט צווישן זיי.
. און די צונויפגעלאפענע וואס צווישן זיי האבן געגלוסט א גלוסטונג; און אויך די קינדער פון ישראל האבן ווידער געוויינט, און זיי האבן געזאגט ווען מע זאל אונדז געבן עסן פלייש! . מיר געדענקען די פיש וואס מיר פלעגן עסן אין מצרים אומזיסט, די פלוצערן, און די קירבעס, און דאס גרינס, און די ציבעלעס, און די קנאבל. . און אצונד איז אונדזער זעל פארטריקנט; ניטא קיין זאך; בלויז אויפן מן זיינען אונדזערע אויגן.
. און דער מן איז געווען אזוי ווי קאריאנדערזאמען, און זיין אנבליק אזוי ווי דער אנבליק פון בדולך. . דאס פאלק האט זיך פארשפרייט, און האט עס אויפגעקליבן, און געמאלן אין א האנטמיל, אדער געשטויסן אין א שטייסל, און געקאכט אין א טאפ, אדער געמאכט דערפון קוכנס און דער טעם דערפון איז געווען ווי דער טעם פון אן איילקיכל. . און ווי דער טוי האט אראפגענידערט אויפן לאגער ביי נאכט, פלעגט אראפנידערן דערויף דער מן.
. און משה האט געהערט דאס פאלק וויינען משפחות־ווייז, איטלעכער פאר דעם איינגאנג פון זיין געצעלט, און דער צארן פון גאט האט זייער געגרימט, און עס איז געווען שלעכט אין די אויגן פון משהן. . און משה האט געזאגט צו גאט פאר וואס טוסטו שלעכטס דיין קנעכט, און פאר וואס האב איך געפונען אומחן אין דיינע אויגן, ארויפצולייגן אויף מיר די לאסט פון דעם דאזיקן גאנצן פאלק? . האב איך דען געטראגן דאס דאזיקע גאנצע פאלק, צי איך האב עס געבארן, וואס דו זאגסט צו מיר טראג עס אין דיין בוזעם, אזוי ווי א דערציער טראגט א זויגעדיקן, צו דעם לאנד וואס דו האסט צוגעשווארן זייערע עלטערן? . פון וואנען האב איך פלייש, צו געבן דעם דאזיקן גאנצן פאלק, וואס זיי וויינען אויף מיר, אזוי צו זאגן גיב אונדז פלייש, מיר זאלן עסן? . איך אליין קען ניט טראגן דאס דאזיקע גאנצע פאלק, ווארום עס איז צו שווער פאר מיר. . און אויב דו טוסט אזוי צו מיר, הרגען הרגע מיך, איך בעט דיך, אויב איך האב געפונען לייטזעליקייט אין דיינע אויגן, און לאמיך ניט זען מיין אומגליק.
. האט גאט געזאגט צו משהן זאמל מיר איין זיבעציק מאן פון די עלטסטע פון ישראל, די וואס דו ווייסט אז זיי זיינען די עלטסטע פון פאלק, און זיינע אויפזעערס, און זאלסט זיי נעמען צום אוהל־מועד, און זיי זאלן זיך דארטן שטעלן מיט דיר. . און איך וועל אראפנידערן, און וועל דארטן רעדן מיט דיר, און וועל אפשיידן פון דעם גייסט וואס אויף דיר, און ארויפטאן אויף זיי, און זיי וועלן מיטטראגן מיט דיר די לאסט פון פאלק, און וועסט ניט דארפן טראגן דו אליין. . און צום פאלק זאלסטו זאגן ברייט אייך אן אויף מארגן, און איר וועט עסן פלייש; ווייל איר האט געוויינט אין די אויערן פון גאט, אזוי צו זאגן ווען מע זאל אונדז געבן עסן פלייש! ווארום אונדז איז געווען ווויל אין מצרים; דרום וועט אייך גאט געבן פלייש, און איר וועט עסן. . ניט איין טאג וועט איר עסן, און ניט צוויי טעג, און ניט פינף טעג, און ניט צען טעג, און ניט צוואנציק טעג; . ביז א חודש צייט, ביז וואנען עס וועט אייך קערן פון דער נאז, און וועט אייך זיין צום עקל; דערפאר וואס איר האט פאראכט גאט וואס איז צווישן אייך, און האט געוויינט פאר אים, אזוי צו זאגן נאך וואס גאר זיינען מיר ארויסגעגאנגען פון מצרים? . האט משה געזאגט זעקס הונדערט טויזנט פוסגייער איז דאס פאלק וואס איך בין צווישן אים, און דו זאגסט איך וועל זיי געבן פלייש, און זיי וועלן עסן א חודש צייט. . ווען שאף און רינדער זאלן געשאכטן ווערן פאר זיי, וועט זיי דען קלעקן? . אז אלע פישן פון ים זאלן איינגעזאמלט ווערן פאר זיי, וועט זיי דען קלעקן? האט גאט געזאגט צו משהן איז די האנט פון גאט קורץ? אצונד וועסטו זען, אויב מיין ווארט וועט דיר געשען אדער ניט.
. איז משה ארויסגעגאנגען, און האט גערעדט צום פאלק די ווערטער פון גאט; און ער האט איינגעזאמלט זיבעציק מאן פון די עלטסטע פון פאלק, און זיי געשטעלט רונד ארום געצעלט. . און גאט האט אראפגענידערט אין דעם וואלקן, און האט גערעדט צו אים, און האט גענומען פון דעם גייסט וואס אויף אים, און געגעבן אויף די זיבעציק מאן, די עלטסטע. און עס איז געווען, ווי דער גייסט האט אויף זיי גערוט, אזוי האבן זיי נביאות געזאגט; אבער ניט מער.
. און צוויי מענער זיינען איבערגעבליבן אין לאגער, דער נאמען פון איינעם אלדד, און דער נאמען פון צווייטן מידד; האט אויף זיי אויך גערוט דער גייסט – און זיי זיינען געווען צווישן די פארשריבענע, אבער זיי זיינען ניט ארויסגעגאנגען צום געצעלט – און זיי האבן נביאות געזאגט אין לאגער. . איז געלאפן דער יונג, און האט דערציילט משהן, און געזאגט אלדד און מידד זאגן נביאות אין לאגער. . האט זיך אפגערופן יהושוע דער זון פון נון, משהס באדינער פון זיין יוגנט אן, און האט געזאגט מיין האר משה, האלט זיי צוריק. . האט משה צו אים געזאגט נעמסטו זיך אן פאר מיר? הלוואי זאל דאס גאנצע פאלק פון גאט זיין נביאים, אז גאט זאל געבן זיין גייסט אויף זיי! . און משה איז צוריק אריין אין לאגער, ער און די עלטסטע פון ישראל.
. און א ווינט האט ארויסגעצויגן פון גאט, און האט געבראכט צופליען וואכטלפויגלען פון ים, און האט זיי צעווארפן לעבן לאגער ארום א טאג וועגס פון איין זייט, און ארום א טאג וועגס פון דער אנדער זייט, רונד ארום לאגער, און ארום צוויי איילן איבערן געזיכט פון דער ערד. . און דאס פאלק איז אויפגעשטאנען יענעם גאנצן טאג, און די גאנצע נאכט, און דעם גאנצן מארגעדיקן טאג, און זיי האבן אויפגעקליבן די וואכטלפויגלען; דער וואס האט צומינדסט געקליבן האט אויפגעקליבן צען הויפנס; און זיי האבן זיי זיך אויסגעשפרייט רונד ארום לאגער.
. דאס פלייש איז נאך געווען צווישן זייערע ציינער, איידער עס איז צעקייט געווארן, אזוי האט דער צארן פון גאט געגרימט אויפן פאלק, און גאט האט געשלאגן צווישן דעם פאלק זייער א גרויסן שלאק. . און מע האט גערופן דעם נאמען פון יענעם ארט קברות־התאוה, ווייל דארטן האט מען באגראבן דאס פאלק וואס האט געגלוסט.
. פון קברות־התאוה האט דאס פאלק געצויגן קיין חצרות; און זיי זיינען געבליבן אין חצרות.

. און מרים און אהרן האבן גערעדט אויף משהן פון וועגן דער כושישער ווייב וואס ער האט גענומען; ווארום ער האט גענומען א כושישע ווייב. . און זיי האבן געזאגט צי בלויז נאר מיט משהן האט גאט גערעדט? האט ער ניט אויך מיט אונדז גערעדט? און גאט האט געהערט.
. און דער מאן משה איז געווען זייער אן ענו, מער פון אלע מענטשן וואס אויפן געזיכט פון דער ערד.
. האט גאט פלוצלינג געזאגט צו משהן און צו אהרנען און צו מרימען גייט איר דריי ארויס צום אוהל־מועד. זיינען זיי דריי ארויסגעגאנגען. . און גאט האט אראפגענידערט אין א וואלקנזייל, און האט זיך געשטעלט ביים איינגאנג פון אוהל־מועד, און האט גערופן אהרנען און מרימען. זיינען זיי ביידע ארויסגעגאנגען. . און ער האט געזאגט הערט אקארשט צו מיינע ווערטער אז א נביא איז דא ביי אייך, טו איך, גאט, אין א זעונג זיך דערקענען צו אים; אין א חלום רעד איך מיט אים. . ניט אזוי איז מיין קנעכט משה; אין מיין גאנצן הויז איז ער באגלויבט. . מויל צו מויל רעד איך מיט אים, און באשיינפערלעך און ניט מיט רעטענישן, און די געשטאלט פון גאט קוקט ער אן. און ווי אזוי האט איר ניט מורא געהאט צו רעדן אויף מיין קנעכט, אויף משהן? . און דער צארן פון גאט האט געגרימט אויף זיי; און ער איז אוועקגעגאנגען. . און ווי דער וואלקן האט זיך אפגעטאן פון איבערן געצעלט, ערשט מרים איז מצורע ווייס ווי שניי. און אהרן האט זיך אומגעקערט צו מרימען, ערשט זי איז מצורע. . האט אהרן געזאגט צו משהן איך בעט דיך, מיין האר, זאלסט ניט ארויפטאן אויף אונדז א זינד, וואס מיר האבן זיך באנארישט און וואס מיר האבן געזינדיקט. . זאל זי, איך בעט דיך, ניט זיין אזוי ווי א טויטגעבארענער וואס זיין פלייש איז האלב צעגעסן ווען ער גייט ארויס פון זיין מוטערס טראכט. . און משה האט געשריען צו גאט, אזוי צו זאגן גאט, איך בעט דיך, הייל זי, איך בעט דיך. . האט גאט געזאגט צו משהן אז איר פאטער וואלט איר אין פנים געשפיגן, וואלט זי זיך ניט געשעמט זיבן טעג? זאל זי זיין איינגעשלאסן זיבן טעג אויסן לאגער, און דערנאך זאל זי אריינגענומען ווערן.
. איז מרים געווען איינגעשלאסן אויסן לאגער זיבן טעג; און דאס פאלק האט ניט געצויגן ביז מרים איז אריינגענומען געווארן. . און דערנאך האט דאס פאלק געצויגן פון חצרות, און זיי האבן גערוט אין מדבר פארן.
שלח
. און גאט האט גערעדט צו משהן, אזוי צו זאגן . שיק דיר מענטשן, זיי זאלן אויסקוקן דאס לאנד כנען, וואס איך גיב צו די קינדער פון ישראל; צו איין מאן, צו איין מאן פאר זיין פאטערשטאם זאלט איר שיקן; איטלעכער א פירשט צווישן זיי.
. און משה האט זיי געשיקט פון מדבר פארן לויט דעם מויל פון גאט; זיי אלע זיינען געווען מענטשן הויפטלייט פון די קינדער פון ישראל. . און דאס זיינען זייערע נעמען פאר שבט ראובן, שמוע דער זון פון זכורן. . פאר שבט שמעון, שפט דער זון פון חורין. . פאר שבט יהודה, כלב דער זון פון יפונהן. . פאר שבט יששכר, יגאל דער זון פון יוספן. . פאר שבט אפרים, הושע דער זון פון נון. . פאר שבט בנימין, פלטי דער זון פון רפואן. . פאר שבט זבולון, גדיאל דער זון פון סודין. . פאר שבט יוסף פאר שבט מנשה, גדי דער זון פון סוסין. . פאר שבט דן, עמיאל דער זון פון גמלין. . פאר שבט אשר, סתור דער זון פון מיכאלן. . פאר שבט נפתלי, נחבי דער זון פון ופסין. . פאר שבט גד, גאואל דער זון פון מכין. . דאס זיינען די נעמען פון די מענטשן וואס משה האט געשיקט אויסקוקן דאס לאנד. און משה האט גערופן הושע דעם זון פון נון, יהושוע. . און משה האט זיי געשיקט אויסקוקן דאס לאנד כנען, און האט צו זיי געזאגט גייט ארויף אהין קיין דרום, און גייט ארויף אין דעם געבערג. . און איר זאלט אנקוקן דאס לאנד, וואס דאס איז, און דאס פאלק וואס זיצט דערויף, אויב ער איז שטארק אדער שוואך, אויב ער איז ווינציק אדער פיל; . און ווי איז דאס לאנד וואס ער זיצט דרינען, אויב עס איז גוט אדער שלעכט, און ווי זיינען די שטעט וואס ער זיצט אין זיי, אין לאגערן אדער אין פעסטונגען; . און ווי איז די ערד, איז זי פעט אדער מאגער, איז דא אויף איר געהילץ אדער ניט. און איר זאלט אייך שטארקן, און ברענגען פון דער פרוכט פון לאנד. – און די טעג זיינען געווען די טעג פון ערשטע וויינטרויבן.
. זיינען זיי ארויסגעגאנגען, און האבן אויסגעקוקט דאס לאנד פון מדבר צן ביז רחוב, ווי מע קומט קיין חמת. . און זיי זיינען ארויפגעגאנגען קיין דרום, און זיינען געקומען ביז חברון; און דארטן זיינען געווען אחימן, ששי, און תלמי, קינדער פון ענק. – און חברון איז געבויט געווארן זיבן יאר פאר צוען אין מצרים. – . און זיי זיינען געקומען ביזן טאל אשכול, און האבן אפגעשניטן פון דארטן א צווייג מיט איין הענגל וויינטרויבן, און האבן עס געטראגן אויף א שטאנג זאלבעצווייט; אויך פון די מילגרוימען און פון די פייגן האבן זיי גענומען . – . יענעם ארט האט מען גערופן דער טאל אשכול פון וועגן דעם הענגל וואס די קינדער פון ישראל האבן אפגעשניטן פון דארטן. – . און זיי האבן זיך אומגעקערט פון אויסקוקן דאס לאנד צום סוף פון פערציק טעג. . און זיי זיינען געגאנגען און געקומען צו משהן און צו אהרנען, און צו דער גאנצער עדה פון די קינדער פון ישראל, אין מדבר פארן קיין קדש; און זיי האבן געבראכט אן ענטפער צו זיי און צו דער גאנצער עדה, און האבן זיי געוויזן די פרוכט פון לאנד. . און זיי האבן אים דערציילט, און געזאגט מיר זיינען געקומען אין דעם לאנד וווהין דו האסט אונדז געשיקט, און עס פליסט אויך מיט מילך און האניק; און דאס איז איר פרוכט. . אבער שטארק איז דאס פאלק וואס זיצט אין לאנד, און די שטעט זיינען באפעסטיקטע, גרויסע ביז גאר, און אויך די קינדער פון ענק האבן מיר דארטן געזען. . עמלק זיצט אין דרום־לאנד, און דער חתי, און דער יבוסי, און דער אמורי, זיצן אין דעם געבערג, און דער כנעני זיצט ביים ים און ביים ברעג ירדן. . האט כלב איינגעשטילט דאס פאלק אקעגן משהן, און ער האט געזאגט ארויפגיין וועלן מיר ארויפגיין, און מיר וועלן עס ארבן, ווארום בייקומען וועלן מיר עס בייקומען. . אבער די מענטשן וואס זיינען ארויפגעגאנגען מיט אים, האבן געזאגט מיר קענען ניט ארויפגיין קעגן דעם פאלק, ווארום ער איז שטארקער פון אונדז. . און זיי האבן ארויסגעלאזט א שלעכטן קלאנג אויף דעם לאנד וואס זיי האבן עס אויסגעקוקט, ביי די קינדער פון ישראל, אזוי צו זאגן דאס לאנד וואס מיר זיינען דורכגעגאנגען דורך דעם, כדי עס אויסצוקוקן, דאס איז א לאנד וואס עסט אויף אירע באוווינער, און דאס גאנצע פאלק, וואס מיר האבן געזען דרינען, זיינען מענטשן פון גרויסן וווקס. . און דארטן האבן מיר געזען די נפילים, די זין פון ענק וואס פון די נפילים; און מיר זיינען געווען ווי היישעריקן אין אונדזערע אויגן, און אזוי זיינען מיר געווען אין זייערע אויגן.

. האט די גאנצע עדה אויפגעהויבן און ארויסגעלאזט זייער קול; און דאס פאלק האט געוויינט אין יענער נאכט. . און אלע קינדער פון ישראל האבן געמורמלט אויף משהן און אויף אהרנען, און די גאנצע עדה האט צו זיי געזאגט הלוואי וואלטן מיר געשטארבן אין לאנד מצרים, אדער הלוואי וואלטן מיר געשטארבן אין דעם דאזיקן מדבר! . און נאך וואס ברענגט אונדז גאט אין דעם דאזיקן לאנד, צו פאלן דורכן שווערד, אונדזערע ווייבער און אונדזערע קליינע קינדער זאלן ווערן צו רויב? איז ניט בעסער פאר אונדז זיך אומצוקערן קיין מצרים? . און זיי האבן געזאגט איינער צום אנדערן לאמיר מאכן א הויפטמאן, און זיך אומקערן קיין מצרים. . זיינען משה און אהרן געפאלן אויף זייער פנים פאר דער גאנצער איינזאמלונג פון דער עדה פון די קינדער פון ישראל. . און יהושוע דער זון פון נון, און כלב דער זון פון יפונהן, פון די וואס האבן אויסגעקוקט דאס לאנד, האבן צעריסן זייערע קליידער, . און האבן געזאגט צו דער גאנצער עדה פון די קינדער פון ישראל, אזוי צו זאגן דאס לאנד, וואס מיר זיינען דורכגעגאנגען דורך דעם, כדי עס אויסצוקוקן, דאס לאנד איז זייער זייער גוט. . אויב גאט באגערט אונדז, וועט ער אונדז ברענגען אין דעם דאזיקן לאנד, און וועט עס אונדז געבן – א לאנד וואס זי פליסט מיט מילך און האניק. . איר זאלט נאר ניט ווידערשפעניקן אן גאט, און ניט מורא האבן פאר דעם פאלק פון לאנד, ווארום אונדזער ברויט זיינען זיי; זייער שאטן האט זיך אפגעטאן פון זיי, און גאט איז מיט אונדז; איר זאלט ניט מורא האבן פאר זיי. . האט די גאנצע עדה געזאגט, מע זאל זיי פארווארפן מיט שטיינער; אבער די פראכט פון גאט האט זיך באוויזן אין אוהל־מועד צו אלע קינדער פון ישראל.
. און גאט האט געזאגט צו משהן ביז וואנען וועט דאס דאזיקע פאלק מיך לעסטערן? און ביז וואנען וועלן זיי ניט גלויבן אין מיר, ביי אלדי צייכנס וואס איך האב געמאכט צווישן אים? . איך וועל אים שלאגן מיט פעסט, און וועל אים אויסראטן, און וועל דיך מאכן פאר א פאלק גרעסער און מאכטיקער פון אים. . האט משה געזאגט צו גאט אז די מצרים וועלן הערן – ווארום דו האסט דאך אויפגעבראכט מיט דיין שטארקייט דאס דאזיקע פאלק פון צווישן זיי – . וועלן זיי זאגן צו די באוווינער פון דעם דאזיקן לאנד, וואס האבן געהערט אז דו, יהוה, ביסט צווישן דעם דאזיקן פאלק; ווארום אויג אין אויג ביסט דו, יהוה, געזען געווארן, און דיין וואלקן שטייט איבער זיי, און אין א וואלקנזייל גייסטו זיי פארויס ביי טאג, און אין א פייערזייל ביי נאכט – . איז, אז דו וועסט טייטן דאס דאזיקע פאלק אזוי ווי איין מאן, אזוי וועלן זאגן די אומות וואס האבן געהערט דיין הערונג, אזוי צו זאגן . ווייל יהוה איז ניט ביכולת צו ברענגען דאס דאזיקע פאלק אין דעם לאנד וואס ער האט זיי צוגעשווארן, האט ער זיי אויסגעשאכטן אין מדבר. . דרום זאל אצונד גרויס זיין, איך בעט דיך, דער כוח פון גאט לויט ווי דו האסט גערעדט, אזוי צו זאגן . גאט איז איינגעהאלטן אין צארן און רייך אין גענאד, ער פארטראגט זינד און פארברעכן, נאר שענקען שענקט ער ניט; ער רעכנט זיך פאר די זינד פון די פאטערס מיט די קינדער, מיטן דריטן און מיטן פירטן דור. . פארגיב, איך בעט דיך, די זינד פון דעם דאזיקן פאלק, לויט דער גרויסקייט פון דיין חסד, און אזוי ווי דו האסט פארגעבן דעם דאזיקן פאלק פון מצרים און ביז אהער.
. האט גאט געזאגט איך האב פארגעבן אזוי ווי דיין ווארט. . אבער אזוי ווי איך לעב, און די פראכט פון גאט איז פול די גאנצע ערד, . אז די אלע מענטשן וואס האבן געזען מיין פראכט און מיינע צייכנס, וואס איך האב באוויזן אין מצרים און אין מדבר, און פון דעסטוועגן האבן זיי מיך געפרוווט שוין צען מאל, און ניט צוגעהערט צו מיין קול, . אויב זיי וועלן זען דאס לאנד, וואס איך האב צוגעשווארן זייערע עלטערן! יא, אלע וואס האבן מיך געלעסטערט, וועלן עס ניט אנזען. . נאר מיין קנעכט כלב, ווייל אין אים איז געווען אן אנדער גייסט, און ער איז געגאנגען געטריי נאך מיר, אים וועל איך ברענגען אין דעם לאנד, וואס ער איז אהין געגאנגען, און צו זיין זאמען וועט ער עס לאזן בירושה. . דער עמלקי און דער כנעני זיצן אין טאל; מארגן קערט אייך אום, און ציט אייך צום מדבר אויפן וועג צום ים־סוף.
. און גאט האט גערעדט צו משהן און צו אהרנען, אזוי צו זאגן . ביז וואנען נאך לאזן די דאזיקע בייזע עדה וואס מורמלען אקעגן מיר? איך האב געהערט די מורמלערייען פון די קינדער פון ישראל, וואס זיי מורמלען אקעגן מיר. . זאג צו זיי אזוי ווי איך לעב, זאגט גאט, אויב ניט ווי איר האט גערעדט אין מיינע אויערן, אזוי וועל איך טאן צו אייך! . אין דעם דאזיקן מדבר וועלן פאלן אייערע פגרים, און אלע אייערע געציילטע, לויט אייער גאנצער צאל, פון צוואנציק יאר אלט און העכער, ווייל איר האט געמורמלט אקעגן מיר. . איר וועט ניט קומען אין דעם לאנד וואס איך האב אויפגעהויבן מיין האנט אייך צו מאכן רוען דרינען, אחוץ כלב דער זון פון יפונהן, און יהושוע דער זון פון נון. . און אייערע קליינע קינדער וואס איר האט געזאגט, זיי וועלן זיין צו רויב, זיי וועל איך ברענגען אהין, און זיי וועלן דערקענען דאס לאנד, וואס איר האט פאראכט. אבער איר – אייערע פגרים וועלן פאלן אין דעם דאזיקן מדבר. . און אייערע קינדער וועלן אומוואנדערן אין מדבר פערציק יאר, און וועלן ליידן פאר אייערע אפקערונגען, ביז אייערע פגרים וועלן פארלענדט ווערן אין מדבר. . לויט דער צאל פון די טעג וואס איר האט אויסגעקוקט דאס לאנד – פערציק טעג, פאר א טאג א יאר, פאר א טאג א יאר, וועט איר טראגן אייערע זינד, פערציק יאר; און איר וועט דערשפירן מיין אומגענאד. . איך, יהוה, האב גערעדט; אויב איך וועל דאס ניט טאן צו דער דאזיקער גאנצער בייזער עדה, וואס האט זיך איינגעזאמלט אקעגן מיר! אין דעם דאזיקן מדבר וועלן זיי פארלענדט ווערן, און דא וועלן זיי שטארבן.
. און די מענטשן וואס משה האט געשיקט אויסקוקן דאס לאנד, און זיי זיינען צוריקגעקומען און האבן געמאכט מורמלען אקעגן אים די גאנצע עדה, מיט ארויסלאזן א שלעכטן קלאנג אויפן לאנד – . די מענטשן וואס האבן ארויסגעלאזט דעם שלעכטן קלאנג אויפן לאנד, זיינען געשטארבן אין א מגפה פאר גאט. . נאר יהושוע דער זון פון נון, און כלב דער זון פון יפונהן, זיינען געבליבן לעבן פון יענע מענטשן, וואס זיינען געגאנגען אויסקוקן דאס לאנד.
. און משה האט גערעדט די דאזיקע ווערטער צו אלע קינדער פון ישראל, און דאס פאלק האט זייער געטרויערט. . און זיי האבן זיך געפעדערט אין דער פרי, און זיינען ארויפגעגאנגען אויפן שפיץ בארג, אזוי צו זאגן אט זיינען מיר, און מיר וועלן ארויפגיין צו דעם ארט וואס גאט האט געזאגט; ווארום מיר האבן געזינדיקט. . האט משה געזאגט נאך וואס דען טרעט איר איבער דעם באפעל פון גאט, אז דאס וועט ניט באגליקן? . איר זאלט ניט ארויפגיין, אז גאט איז ניט צווישן אייך, כדי איר זאלט ניט געשלאגן ווערן פאר אייערע פיינט. . ווארום דער עמלקי און דער כנעני זיינען דארטן פאר אייך, און איר וועט פאלן דורכן שווערד; ווארום אזוי ווי איר האט אייך אפגעקערט פון הינטער גאט, וועט גאט ניט זיין מיט אייך.
. אבער זיי האבן זיך דערוועגט ארויפצוגיין אויפן שפיץ בארג; נאר דער ארון פון גאטס בונד און משה האבן זיך ניט גערירט פון לאגער. . און דער עמלקי און דער כנעני, וואס זיינען געזעסן אויף יענעם בארג, האבן אראפגענידערט, און האבן זיי געשלאגן און זיי צעקלאפט ביז חרמה.

. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז איר וועט קועמן אין דעם לאנד פון אייער באזעצונג וואס איך גיב אייך, . און איר וועט מאכן א פייעראפפער צו גאט, א בראנדאפפער אדער א שלאכטאפפער, לויט א קלאר ארויסגערעדטן נדר, אדער ווי א פרייוויליקע גאב, אדער אין אייערע יום־טובים, כדי צו מאכן א געשמאקן ריח צו גאט, פון רינדער אדער פון שאף, . זאל דער וואס ברענגט זיין קרבן צו גאט, ברענגען א שפייזאפפער פון א צענטל איפה זעמלמעל פארמישט מיט א פערטל הין אייל; . און וויין פאר א גיסאפפער, א פערטל הין, זאלסטו מאכן מיטן בראנדאפפער אדער צום שלאכטאפפער, פאר איטלעכן שעפס. . אויב צו א ווידער, זאלסטו מאכן א שפייזאפפער פון צוויי צענטל זעמלמעל פארמישט מיט אייל א דריטל הין; און וויין פאר א גיסאפפער, א דריטל הין, . זאלסטו ברענגען פאר א געשמאקן ריח צו גאט. . און אז דו וועסט מאכן א יונג רינד פאר א בראנדאפפער אדער א שלאכטאפפער, לויט א קלאר ארויסגערעדטן נדר, אדער פאר א פרידאפפער צו גאט, . זאל מען ברענגען מיטן יונגן רינד א שפייזאפפער פון דריי צענטל זעמלמעל פארמישט מיט אייל א האלבן הין; . און וויין זאלסטו ברענגען פאר א גיסאפפער א האלבן הין, א פייעראפפער פאר א געשמאקן ריח צו גאט. . אזוי זאל געטאן ווערן צו איטלעכן אקס, אדער צו איטלעכן ווידער, אדער צו א לאם פון שעפסן אדער פון ציגן. . ווי נאך דער צאל וואס איר וועט מאכן; אזוי זאלט איר טאן צו איטלעכן, לויט זייער צאל. . יעטוועדער איינגעבארענער זאל אזוי מאכן די דאזיקע, ביים ברענגען א פייעראפפער פאר א געשמאקן ריח צו גאט. . און אז ביי אייך וועט זיך אויפהאלטן א פרעמדער, אדער ווער נאר עס וועט זיין צווישן אייך, אין אייערע דור־דורות, און ער וועט מאכן א פייעראפפער פאר א געשמאקן ריח צו גאט, זאל ער טאן אזוי ווי איר טוט. . קהל! איין געזעץ זאל זיין פאר אייך און פאר דעם פרעמדן וואס האלט זיך אויף, אן אייביק געזעץ אויף אייערע דור־דורות; ווי איר, אזוי זאל זיין דער פרעמדער פאר גאט. . איין תורה און איין דין זאל זיין פאר אייך און פאר דעם פרעמדן וואס האלט זיך אויף ביי אייך.
. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז איר קומט אין דעם לאנד וואס איך ברענג אייך אהין, . איז, אז איר עסט פון דעם ברויט פון לאנד, זאלט איר אפשיידן אן אפשיידוגן צו גאט. . דאס ערשטע פון אייערע טייגמולטערס זאלט איר אפשיידן א כלה פאר אן אפשיידונג; ווי די אפשיידוגן פון שייער, אזוי זאלט איר עס אפשיידן. . פון דעם ערשטן פון אייערע טייגמולטערס זאלט איר געבן אן אפשיידונג צו גאט אויף אייערע דור־דורות.
. און אז איר וועט פארזען, און איר וועט ניט טאן אלע די דאזיקע געבאט וואס גאט האט אנגעזאגט משהן, . אלץ וואס גאט האט אייך באפוילן דורך משהן, פון דעם טאג וואס גאט האט עס באפוילן און ווייטער, אויף אייערע דור־דורות, . איז, אויב עס איז, פארהוילן פון די אויגן פון דער עדה, געטאן געווארן דורך א פארזע, זאל די גאנצע עדה מאכן איין יונגן אקס פאר א בראנדאפפער, פאר א געשמאקן ריח צו גאט, מיט זיין שפייזאפפער און זיין גיסאפפער, אזוי ווי דער דין; און איין ציגנבאק פאר א זינדאפפער. . און דער כהן זאל מכפר זיין אויף דער גאנצער עדה פון די קינדער פון ישראל, און זיי זאל פארגעבן ווערן, ווייל א פארזע איז דאס, און זיי האבן געבראכט זייער קרבן, א פייעראפפער צו גאט, און זייער זינדאפפער פאר גאט, פאר זייער פארזע. . און דער גאנצער עדה פון די קינדער פון ישראל, און דעם פרעמדן וואס האלט זיך אויף צווישן זיי, וועט פארגעבן ווערן, ווארום ביי דעם גאנצן פאלק איז דאס געווען דורך א פארזע.
. אויב אבער אן איינצלנער מענטש וועט זינדיקן דורך א פארזע, זאל ער ברענגען א יאריקע ציג פאר א זינדאפפער. . און דער כהן זאל מכפר זיין אויף דעם מענטשן וואס פארזעט, ווען ער זינדיקט דורך א פארזע פאר גאט; כדי מכפר צו זיין אויף אים, אז אים זאל פארגעבן ווערן. . פאר דעם איינגעבארענעם צווישן די קינדער פון ישראל, און פאר דעם פרעמדן וואס האלט זיך אויף צווישן זיי – איין געזעץ זאל זיין ביי אייך פאר דעם וואס טוט עפעס דורך א פארזע. . אבער דער מענטש וואס טוט מיט א הויכער האנט, פון די איינגעבארענע, אדער פון די פרעמדע, לעסטערט ער גאט, און יענע זעל זאל פארשניטן ווערן פון צווישן איר פאלק. . ווארום דאס ווארט פון גאט האט ער פאראכט, און זיין געבאט האט ער פארשטערט; פארשניטן מוז פארשניטן ווערן יענע זעל, איר זינד איז אויף איר.
. און ווען די קינדער פון ישראל זיינען געווען אין דער מדבר, האבן זיי געפונען א מאן קלייבנדיק האלץ אום שבת. . האבן די וואס האבן אים געפונען קלייבנדיק האלץ, אים געבראכט צו משהן און צו אהרנען און צו דער גאנצער עדה. . און מע האט אים אריינגעזעצט אין וואך, ווארום עס איז ניט באשיידט געווארן וואס אים זאל געטאן ווערן. . האט גאט געזאגט צו משהן טייטן זאל געטייט ווערן דער מאן; די גאנצע עדה זאל אים פארווארפן מיט שטיינער אויסן לאגער. . און די גאנצע עדה האט אים ארויסגעפירט אויסן לאגער, און זיי האבן אים פארווארפן מיט שטיינער, און ער איז געשטארבן; אזוי ווי גאט האט באפוילן משהן.
. און גאט האט געזאגט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי, זיי זאלן זיך מאכן פרענדז אויף די עקן פון זייערע קליידער, אויף זייערע דור־דורות; און זיי זאלן אריינטאן אין די פרענדז פון עק קלייד א בלאען פאדים. . און דאס זאל אייך זיין פאר ציצית, אז איר זאלט עס זען, און געדענקען אלע געבאט פון גאט, און זיי טאן, און איר זאלט ניט נאכגיין נאך אייער הארצן און נאך אייערע אויגן, וואס איר זייט פארפירט נאך זיי; . כדי איר זאלט געדענקען און טאן אלע מיינע געבאט, און זיין הייליק צו אייער גאט. . איך בין יהוה אייער גאט וואס האט אייך ארויסגעצויגן פון לאנד מצרים, אייך צו זיין צום גאט איך בין יהוה אייער גאט.
קרח
. און קרח דער זון פון יצהר, דעם זון פון קהת, דעם זון פון לוין, און דתן און אבירם, די זין פון אליאבן, און און דער זון פון פלתן, קינדער פון ראובן, האבן גענומען, . און זיך געשטעלט פאר משהן מיט צוויי הונדערט און פופציק מאן פון די קינדער פון ישראל, פירשטן פון דער עדה, גערופענע פון דער איינזאמלונג, מענטשן מיט א נאמען. . און זיי האבן זיך איינגעזאמלט אקעגן משהן און אקעגן אהרנען, און האבן צו זיי געזאגט גענוג אייך! ווארום די גאנצע עדה זיינען אלע הייליק, און גאט איז צווישן זיי, און פאר וואס נעמט איר זיך איבער אקעגן דעם קהל פון גאט? . און ווי משה האט עס געהערט, אזוי איז ער געפאלן אויף זיין פנים. . און ער האט גערעדט צו קרחן און צו זיין גאנצן געזעמל, אזוי צו זאגן אין דער פרי וועט גאט לאזן וויסן, ווער עס איז זיינער, און דעם וואס איז הייליק, וועט ער מאכן גענענען צו זיך; יא, דעם וועמען ער וועט אויסדערוויילן, וועט ער מאכן גענענען צו זיך. . דאס טוט נעמט אייך פייערפאנען, קרח מיט זיין גאנצן געזעמל, . און לייגט אריין אין זיי פייער, און טוט אויף זיי ארויף וויירויך פאר גאט, מארגן; און עס וועט זיין, דער מאן וואס גאט וועט אויסדערוויילן, ער איז דער הייליקער. גענוג אייך, קינדער פון לוי!
. און משה האט געזאגט צו קרחן הערט אקארשט, קינדער פון לוי. . ווינציק אייך וואס דער גאט פון ישראל האט אייך אפגעשיידט פון צווישן דער עדה פון די קינדער פון ישראל, אייך צו מאכן גענענען צו זיך, צו דינען דעם דינסט פון משכן פון גאט, און צו שטיין פאר דער עדה, זיי צו באדינען – . וואס ער האט געמאכט גענענען דיך און אלע דיינע ברידער, די קינדער פון לוי, מיט דיר, אז איר פארלאנגט אויך די כהונה? . פאר וואר, דו מיט דיין גאנצן געזעמל, דאס זייט איר איינגעזאמלט אקעגן גאט; ווארום וואס איז אהרן, אז איר זאלט מורמלען אקעגן אים?
. און משה האט געשיקט רופן דתן און אבירם, די זין פון אליאבן; אבער זיי האבן געזאגט מיר וועלן ניט ארויפקומען. . ווינציק וואס דו האסט אונדז אויפגעבראכט פון א לאנד וואס פליסט מיט מילך און האניק, אונדז צו טייטן אין דער מדבר, אז הערשעווען ווילסטו נאך הערשעווען איבער אונדז? . יא, האסט אונדז ניט געבראכט אין א לאנד וואס פליסט מיט מילך און האניק, אדער אונדז געגעבן א נחלה פון פעלד און וויינגארטן. ווילסטו די דאזיקע מענטשן די אויגן פארשטעכן? מיר וועלן ניט ארויפקומען. . האט משהן זייער געערגערט, און ער האט געזאגט צו גאט זאלסט זיך ניט קערן צו זייער אפפער; ניט אן איינציקן אייזל האב איך גענומען פון זיי, און ניט איך האב שלעכטס געטאן אן איינציקן פון זיי.
. און משה האט געזאגט צו קרחן דו מיט דיין גאנצן געזעמל זייט פאר גאט מארגן, דו און זיי, און אהרן. . און נעמט איטלעכער זיין פייערפאן, און איר זאלט ארויפלייגן דערויף וויירויך, און ברענגען פאר גאט איטלעכער זיין פייערפאן, צוויי הונדערט און פופציק פייערפאנען; אויך דו און אהרן, איטלעכער זיין פייערפאן.
. האבן זיי גענומען איטלעכער זיין פייערפאן, און זיי האבן ארויפגעלייגט אויף זיי פייער, און ארויפגעטאן אויף זיי וויירויך, און זיי האבן זיך געשטעלט ביים איינגאנג פון אוהל־מועד מיט משהן און אהרנען. . און קרח האט איינגעזאמלט אקעגן זיי די גאנצע עדה צום איינגאנג פון אוהל־מועד; און די פראכט פון גאט האט זיך באוויזן צו דער גאנצער עדה.
. און גאט האט גערעדט צו משהן און צו אהרנען, אזוי צו זאגן . שיידט אייך אפ פון צווישן דער דאזיקער עדה, און איך וועל זיי פארלענדן אין א רגע. . זיינען זיי געפאלן אויף זייער פנים, און האבן געזאגט גאט דו גאט פון די גייסטער פון אלע באשעפענישן, זאל איין מענטש זינדיקן, און אויף דער גאנצער עדה זאלסטו צערענען?
. האט גאט גערעדט צו משהן, אזוי צו זאגן . רעד צו דער עדה, אזוי צו זאגן ציט אפ פון ארום דער וווינונג פון קרחן, דתנען, און אבירמען. איז משה אויפגעשטאנען און איז געגאנגען צו דתנען און אבירמען, . און נאך אים זיינען געגאנגען די עלטסטע פון ישראל. . און ער האט גערעדט צו דער עדה, אזוי צו זאגן טרעט אפ, איך בעט אייך, פון לעבן די געצעלטן פון די דאזיקע שלעכטע מענטשן, און איר זאלט זיך ניט אנרירן אן אלץ וואס איז זייערס, כדי איר זאלט ניט אומגעבראכט ווערן דורך אלע זייערע זינד. . האבן זיי אפגעצויגן פון דער וווינונג פון קרחן, דתנען, און אבירמען, פון רונד ארום; און דתן און אבירם זיינען ארויסגעגאנגען, זיך שטעלנדיק אין איינגאנג פון זייערע געצעלטן, מיט זייערע ווייבער און זייערע זין און זייערע קליינע קינדער. . האט משה געזאגט דורך דעם וועט איר וויסן, אז גאט האט מיך געשיקט צו טאן אלע די דאזיקע טוונגען, אז דאס איז ניט פון מיין הארצן. . אויב אזוי ווי אלע מענטשן שטארבן, וועלן די דאזיקע שטארבן, און די באשערונג פון אלע מענטשן וועט זיי באשערט זיין, האט מיך גאט ניט געשיקט. . אויב אבער א באשאפונג וועט באשאפן גאט, און די ערד וועט אויפמאכן איר מויל, און וועט איינשלינגען זיי און אלץ וואס איז זייערס, און זיי וועלן אראפנידערן לעבעדיקערהייט אין אונטערערד, וועט איר וויסן, אז די דאזיקע מענטשן האבן געלעסטערט גאט.
. און עס איז געווען ווי ער האט געענדיקט רעדן אלע די דאזיקע ווערטער, אזוי האט זיך אויפגעשפאלטן די ערד וואס אונטער זיי. . און די ערד האט געעפנט איר מויל, און האט איינגעשלונגען זיי, און זייערע הייזער, און אלע מענטשן וואס האבן געהערט צו קרחן, און דעם גאנצן פארמעג. . און זיי און אלץ וואס איז זייערס האבן אראפגענידערט לעבעדיקערהייט אין אונטערערד, און די ערד האט זיי צוגעדעקט, און זיי זיינען אונטערגעגאנגען פון צווישן דער עדה. . און גאנץ ישראל וואס רונד ארום זיי זיינען אנטלאפן פון זייערע קולות, ווארום זיי האבן געזאגט די ערד וועט אונדז נאך איינשלינגען. . און א פייער איז ארויסגעגאנגען פון גאט, און האט פארצערט די צוויי הונדערט און פופציק מאן, וואס האבן אויפגעבראכט דעם וויירויך.
. און גאט האט גערעדט צו משהן, אזוי צו זאגן . זאג צו אלעזר דעם זון פון אהרן דעם כהן, ער זאל אויפהייבן די פייערפאנען פון צווישן דער פארברענונג, און דאס פייער ווארף אוועק; ווארום זיי זיינען געווארן הייליק. . די פייערפאנען פון די דאזיקע, וואס האבן פארזינדיקט זייערע נפשות, פון זיי זאל מען מאכן אויסגעשלאגענע בלעכן, אן איבערצוג צום מזבח, ווארום מע האט זיי געבראכט פאר גאט, און זיי זיינען געווארן הייליק; און זיי זאלן זיין פאר א צייכן צו די קינדער פון ישראל. . האט אלעזר דער כהן גענומען די קופערנע פייערפאנען, וואס די פארברענטע האבן געבראכט, און מע האט זיי אויסגעשלאגן פאר אן איבערצוג צום מזבח, . א דערמאנונג צי די קינדער פון ישראל, כדי א פרעמדער מענטש, וואס איז ניט פון דעם זאמען פון אהרן, זאל ניט גענענען צו רייכערן וויירויך פאר גאט, אז ער זאל ניט ווערן אזוי ווי קרח און אזוי ווי זיין געזעמל; אזוי ווי גאט האט גערעדט צו אים דורך משהן.
. און די גאנצע עדה פון די קינדער פון ישראל האט אויף מארגן געמורמלט אקעגן משהן און אקעגן אהרנען, אזוי צו זאגן איר האט געטייט דאס פאלק פון גאט. . און עס איז געווען, אז די עדה האט זיך איינגעזאמלט אקעגן משהן און אקעגען אהרנען, אזוי האבן זיי זיך אומגעקערט צום אוהל־מועד, ערשט א וואלקן האט אים צוגעדעקט, און די פראכט פון גאט האט זיך באוויזן. . און משה און אהרן זיינען צוגעגאנגען פארן אוהל־מועד, . און גאט האט גערעדט צו משהן, אזוי צו זאגן . שיידט אייך אפ פון צווישן דער דאזיקער עדה, און איך וועל זיי פארלענדן אין א רגע. זיינען זיי געפאלן אויף זייער פנים. . און משה האט געזאגט צו אהרנען נעם די פייערפאן, און לייג אויף איר ארויף פייער פון מזבח, און טו ארויף וויירויך, און טראג אויף גיך צו דער עדה, און זיי מכפר אויף זיי, ווארום א צארן איז ארויסגעגאנגען פון פאר גאט; די מגפה האט זיך אנגעהויבן. . האט אהרן גענומען, אזוי ווי משה האט געהייסן, און ער איז אריינגעלאפן אין מיטן פון דער עדה; ערשט די מגפה האט זיך אנגעהויבן אין פאלק. האט ער ארויפגעלייגט וויירויך, און מכפר געווען אויפן פאלק. . און ער איז געשטאנען צווישן די טויטע און צווישן די לעבעדיקע; און די מגפה איז פארהאלטן געווארן. . און די וואס זיינען געשטארבן אין דער מגפה, זיינען געווען פערצן טויזנט און זיבן הונדערט, אחוץ די וואס זיינען געשטארבן וועגן דער מעשה מיט קרחן. . און אהרן האט זיך אומגעקערט צו משהן, צום איינגאנג פון אוהל־מועד, ווען די מגפה איז פארהאלטן געווארן.
. און גאט האט גערעדט צו משהן, אזוי צו זאגן . רעד צו די קינדער פון ישראל, און נעם פון זיי צו שטעקן, צו שטעקן פון א פאטערהויז, פון אלע זייערע פירשטן לויט זייערע פאטערהייזער, צוועלף שטעקנס; איטלעכנס נאמען זאלסטו אויפשרייבן אויף זיין שטעקן. . און אהרנס נאמען זאלסטו אויפשרייבן אויף דעם שטעקן פון לוי, ווארום איין שטעקן זאל זיין פאר דעם הויפט פון זייערע פאטערהייזער. . און זאלסט זיי אוועקלייגן אין אוהל־מועד, פארן געזעץ, וואס איך אנטפלעק זיך צו אייך דארטן. . און עס וועט זיין, דער מאן וואס איך וועל אים אויסדערוויילן, וועט זיין שטעקן אויפשפראצן; און איך וועל איינשטילן פון ארום מיר די מורמלערייען פון די קינדער פון ישראל, וואס זיי מורמלען אקעגן אייך.
. האט משה גערעדט צו די קינדער פון ישראל, און אלע זייערע פירשטן האבן אים געגעבן צו שטעקן פון איטלעכן פירשט, צו שטעקן פון איטלעכן פירשט, לויט זייערע פאטערהייזער, צוועלף שטעקנס; און דער שטעקן פון אהרנען איז געווען צווישן זייערע שטעקנס. . און משה האט אוועקגעלייגט די שטעקנס פאר גאט, אין דעם געצעלט פון געזעץ. . און עס איז געווען אויף מארגן, אז משה איז געקומען אין דעם געצעלט פון געזעץ, ערשט דער שטעקן פון אהרנען פאר לויס הויז האט אויפגעשפראצט, און ארויסגעלאזט שפראצונג, און געבליט בליעכץ, און געצייטיקט מאנדלען. . האט משה ארויסגעטראגן אלע שטעקנס פון פאר גאט צו אלע קינדער פון ישראל, און זיי האבן איבערגעקוקט, און גענומען איטלעכער זיין שטעקן.
. און גאט האט געזאגט צו משהן קער אום אהרנס שטעקן פארן געזעץ, פאר א היטונג, פאר א צייכן צו די ווידערשפעניקע קינדער, כדי זאלסט מאכן אן ענד צו זייערע מורמלערייען ארום מיר, און זיי זאלן ניט שטארבן. . האט משה דאס געטאן; אזוי ווי גאט האט אים באפוילן, אזוי האט ער געטאן.
. האבן די קינדער פון ישראל געזאגט צו משהן, אזוי צו זאגן זע, מיר קומען אום, מיר גייען אונטער, אלע גייען מיר אונטער. . איטלעכער וואס גענענט – וואס גענענט צום משכן פון גאט, שטארבט; צי וועלן מיר אין גאנצן אומקומען?
. און גאט האט געזאגט צו אהרנען דו און דיינע זין און דאס הויז פון דיין פאטער מיט דיר, זאלט טראגן די זינד פון דעם הייליקטום, און דו און דיינע זין מיט דיר זאלט טראגן די זינד פון אייער כהונה. . און אויך דיינע ברידער, דעם שטאם לוי, דעם שבט פון דיין פאטער, מאך גענענען מיט דיר, און זיי זאלן זיין באהעפט צו דיר, און דיך באדינען; און דו און דיינע זין מיט דיר זאלט זיין פאר דעם געצעלט פון געזעץ. . און זיי זאלן היטן דיין היטונג, און די היטונג פון גאנצן געצעלט, אבער צו די הייליקע כלים און צום מזבח זאלן זיי ניט גענענען, כדי זיי זאלן ניט שטארבן, אי זיי אי איר. . און זיי זאלן זיין באהעפט צו דיר, און היטן די היטונג פון אוהל־מועד ביי איטלעכן דינסט פון געצעלט; און א פרעמדער זאל ניט גענענען צו אייך. . און איר זאלט היטן די היטונג פון הייליקטום, און די היטונג פון מזבח, כדי עס זאל מער ניט זיין א צארן אויף די קינדער פון ישראל. . און איך, זע, האב גענומען אייערע ברידער די לויים פון צווישן די קינדער פון ישראל; אייך א מתנה זיינען זיי געגעבן פאר גאט, צו דינען דעם דינסט פון אוהל־מועד. . און דו און דיינע זין מיט דיר זאלט אפהיטן אייער כהונה ביי איטלעכער זאך פון מזבח און אינעווייניק פון פרוכת, און טאן דעם דינסט; א דינסט פאר א מתנה גיב איך אייך די כהונה, און דער פרעמדער, וואס גענענט, זאל געטייט ווערן.
. און גאט האט גערעדט צו אהרנען און איך, זע, האב דיר געגעבן די היטונג פון מיינע אפשיידונגען; פון אלע געהייליקטע זאכן פון די קינדער פון ישראל האב איך זיי געגעבן פאר א חלק צו דיר און צו דיינע קינדער פאר אן אייביקן רעכט. . דאס זאל גהערן צו דיר פון די הייליקסטע הייליקייטן, פון די פייעראפפער אלע זייערע קרבנות, פון אלע זייערע שפייזאפפער, און פון אלע זייערע זינדאפפער, און פון אלע זייערע שולדאפפער, וואס זיי צאלן אפ צו מיר; א הייליקסטע הייליקייט איז דאס, פאר דיר און פאר דיינע קינדער. . אין א הייליקסטן ארט זאלסטו עס עסן; איטלעכער מאנספארשוין מעג עס עסן; הייליק זאל עס זיין פאר דיר. . און דאס געהערט צו דיר די אפשיידונג פון זייער גאב ביי אלע אויפהייבונגען פון די קינדער פון ישראל; צו דיר האב איך זיי געגעבן, און צו דיינע זין און צו דיינע טעכטער מיט דיר, פאר אן אייביקן רעכט; איטלעכער וואס איז ריין אין דיין הויז מעג עס עסן. . אל דאס בעסטע פון אייל, און אל דאס בעסטע פון וויין און תבואה, דאס ערשטע דערפון וואס זיי גיבן צו גאט, דאס האב איך געגעבן צו דיר. . די ערשטצייטיקע פון אלץ וואס אין זייער לאנד, וואס זיי ברענגען צו גאט, זאלן געהערן צו דיר; איטלעכער וואס איז ריין אין דיין הויז מעג עס עסן. . איטלעכע חרם־זאך אין ישראל זאל געהערן צו דיר. . איטלעכס וואס עפנט דעם טראכט, פון יעטוועדער באשעפעניש וואס מע ברענגט צו גאט, פון א מענטשן און פון א בהמה, זאל געהערן צו דיר; אבער אויסלייזן זאלסטו לאזן אויסלייזן דעם בכור פון א מענטשן; אויך דעם בכור פון אן אומריינער בהמה זאלסטו לאזן אויסלייזן. . און זייער אויסלייז – פון א חודש אלט זאלסטו לאזן אויסלייזן – זאל זיין לויט דיין שאצונג, פינף שקל זילבער, אויפן הייליקן שקל, דאס איז צוואנציק גרה. . אבער א בכור פון א רינד, אדער א בכור פון א שעפס, אדער א בכור פון א ציג, טארסטו ניט לאזן אויסלייזן; זיי זיינען הייליק. זייער בלוט זאלסטו שפרענגען אויפן מזבח, און זייער פעטס זאלסטו דעמפן פאר א פייעראפפער, פאר א געשמאקן ריח צו גאט. . און זייער פלייש זאל געהערן צו דיר; אזוי ווי די ברוסט פון אויפהייבונג, און אזוי ווי דער רעכטער שענקל, זאל עס געהערן צו דיר. . אלע אפשיידונגען פון די הייליקע זאכן וואס די קינדער פון ישראל שיידן אפ צו גאט, האב איך געגעבן צו דיר און צו דיינע זין און צו דיינע טעכטער מיט דיר, פאר אן אייביקן רעכט; אן אייביקער בונד פון זאלץ איז דאס פאר גאט, דיר און דיין זאמען מיט דיר.
. און גאט האט געזאגט צו אהרנען אין זייער לאנד זאלסטו ניט ארבן, און קיין חלק זאלסטו ניט האבן צווישן זיי; איך בין דיין חלק און דיין נחלה צווישן די קינדער פון ישראל. . און צו די קינדער פון לוי, זע, האב איך געגעבן יעטוועדער מעשר אין ישראל פאר אן ארב, פאר זייער דינסט וואס זיי דינען, דעם דינסט פון אוהל־מועד. . און די קינדער פון ישראל זאלן מער ניט גענענען צום אוהל־מועד, צו טראגן א חטא און שטארבן. . נייערט דער לוי, ער זאל דינען דעם דינסט פון אוהל־מועד; און זיי זאלן טראגן זייער זינד; אן אייביק געזעץ אויף זייערע דור־דורות. און צווישן די קינדער פון ישראל זאלן זיי ניט ארבן קיין ארבונג. . ווארום דעם מעשר פון די קינדער פון ישראל, וואס זיי שיידן אפ פאר אן אפשיידונג צו גאט, האב איך געגעבן צו די לויים פאר אן ארבונג; דרום האב איך וועגן זיי געזאגט צווישן די קינדער פון ישראל זאלן זיי ניט ארבן קיין ארבונג.
. און גאט האט גערעדט צו משהן, אזוי צו זאגן . און צו די לויים זאלסטו רעדן, און זאגן צו זיי אז איר וועט נעמען פון די קינדער פון ישראל דעם מעשר וואס איך האב אייך געגעבן פון זיי פאר אייער ארבונג, זאלט איר אפשיידן דערפון אן אפשיידוגן צו גאט, מעשר פון דעם מעשר. . און אייער אפשיידונג וועט אייך גערעכנט ווערן אזוי ווי די תבואה אויסן שייער, און ווי די שפע אויסן קעלטער. . אזוי זאלט איר אויך אפשיידן די אפשיידונג פון גאט פון אלע אייערע מעשרס, וואס איר וועט נעמען פון די קינדער פון ישראל, און איר זאלט געבן דערפון די אפשיידוגן פון גאט צו אהרן דעם כהן. . פון אלץ וואס ווערט אייך געגעבן זאלט איר אפשיידן די גאנצע אפשיידונג פון גאט, פון אלעם בעסטן דערפון, דאס הייליקע פון דעם. . און זאלסט זאגן צו זיי אז איר שיידט אפ פון דעם דאס בעסטע דערפון, זאל עס גערעכנט ווערן די לויים אזוי ווי דער איינטראג פון שייער, און אזוי ווי דער איינטראג פון קעלטער. . און איר מעגט עס עסן אין יעטוועדער ארט, איר און אייער הויזגעזינט, ווארום דאס איז אייך א לוין פאר אייער דינסט אין אוהל־מועד. . און איר וועט ניט טראגן וועגן דעם א זינד, ווען איר שיידט אפ פון דעם דאס בעסטע דערפון. און איר זאלט ניט פארשוועכן די הייליקייטן פון די קינדער פון ישראל, כדי איר זאלט ניט שטארבן.
חקת
. און גאט האט גערעדט צו משהן און צו אהרנען, אזוי צו זאגן
. דאס איז דאס געזעץ פון דער תורה, וואס גאט האט באפוילן, אזוי צו זאגן רעד צו די קינדער פון ישראל, זיי זאלן דיר ברענגען א רויטע קו, א גאנצע, וואס אין איר איז ניטא קיין מום, וואס אויף איר איז ניט ארויף קיין יאך. . און איר זאלט זי געבן צו אלעזר דעם כהן, און מע זאל זי ארויספירן אויסן לאגער, און זי שעכטן פאר אים. . און אלעזר דער כהן זאל נעמען פון איר בלוט מיט זיין פינגער, און שפריצן פון איר בלוט אקעגן דער פאדערזייט פון אוהל־מועד זיבן מאל. . און מע זאל פארברענען די קו פאר זיינע אויגן; איר פעל און איר פלייש און איר בלוט מיט איר מיסט זאל מען פארברענען. . און דער כהן זאל נעמען צעדערהאלץ, און אזוב־גראז, און ווערמילרויט, און אריינווארפן אין דער פארברענונג פון דער קו. . און דער כהן זאל וואשן זיינע קליידער, און באדן זיין לייב אין וואסער, און דערנאך מעג ער אריינקומען אין לאגער; און דער כהן זאל זיין אומריין ביזן אוונט. . אויך דער וואס פארברענט זי, זאל וואשן זיינע קליידער אין וואסער, און באדן זיין לייב אין וואסער, און זיין אומריין ביזן אוונט. . און א ריינער מאן זאל אויפזאמלען די אש פון דער קו, און אוועקלייגן אויסן לאגער אין א ריינעם ארט; און עס זאל געהאלטן ווערן פאר דער עדה פון די קינדער פון ישראל פאר שפרענגוואסער; א רייניקאפפער איז דאס. . און דער וואס זאמלט אויף די אש פון דער קו, זאל וואשן זיינע קליידער, און זיין אומריין ביזן אוונט. און עס זאל זיין פאר די קינדער פון ישראל, און פאר דעם פרעמדן וואס האלט זיך אויף צווישן זיי, פאר אן אייביקן געזעץ.
. דער וואס רירט זיך אן אן א מת, אן וואסער עס איז טויטן לייב פון א מענטשן, זאל זיין אומריין זיבן טעג. . ער זאל זיך רייניקן דערמיט אויפן דריטן טאג און אויפן זיבעטן טאג, און ווערן ריין; און אויב ער וועט זיך ניט רייניקן אויפן דריטן טאג און אויפן זיבעטן טאג, זאל ער ניט ווערן ריין. . איטלעכער וואס רירט זיך אן אן א מת, אן דעם לייב פון א מענטשן וואס איז געשטראבן, און ער וועט זיך ניט רייניקן, האט ער די רואונג פון גאט פאראומרייניקט, און יענע זעל זאל פארשניטן ווערן פון ישראל; אז שפרענגוואסער איז אויף אים ניט געשפרענגט געווארן, זאל ער זיין אומריין; זיין אומריינקייט איז נאך אויף אים.
 . דאס איז דער דין אז א מענטש וועט שטארבן אין א געצעלט, זאל איטלעכער וואס קומט אין געצעלט, און אלץ וואס אין געצעלט, זיין אומריין זיבן טעג. . און יעטוועדער אפענע כלי, וואס אויף איר איז ניטא אן ארומגעשנירט דעקל, איז אומריין. . און איטלעכער וואס וועט זיך אנרירן אויפן פרייען פעלד אן א דערשלאגענעם פון א שווערד, אדער אן א געשטארבענעם, אדער אן א ביין פון א מענטשן, אדער אן א קבר, זאל זיין אומריין זיבן טעג. . און מע זאל נעמען פאר דעם אומריינעם פון דער אש פון דעם פארברענטן רייניקאפפער, און ארויפגיסן דערויף לעבעדיקע וואסער אין א כלי. . און א ריינער מאן זאל נעמען אזוב־גראז, און איינטונקען אין דעם וואסער, און שפריצן אויפן געצעלט, און אויף אלע כלים, און אויף די נפשות וואס זיינען דארטן געווען, און אויף דעם וואס האט זיך אנגערירט אן דעם ביין, אדער אן דעם דערשלאגענעם, אדער אן דעם געשטארבענעם, אדער אן דעם קבר. . און דער וואס איז ריין זאל שפריצן אויף דעם אומריינעם אויפן דריטן טאג און אויפן זיבעטן טאג; און ער זאל אים רייניקן אויפן זיבעטן טאג; און ער זאל וואשן זיינע קליידער, און זיך באדן אין וואסער, און ווערן ריין אין אוונט. . און אז א מענטש וועט זיין אומריין, און וועט זיך ניט רייניקן, זאל יענע זעל פארשניטן ווערן פון צווישן דער עדה, ווארום דאס הייליקטום פון גאט האט ער פאראומרייניקט; שפרענגוואסער איז אויף אים ניט געשפרענגט געווארן, איז ער אומריין. . און עס זאל זיי זיין פאר אן אייביקן געזעץ. און דער וואס שפריצט דאס שפרענגוואסער, זאל וואשן זיינע קליידער; און דער וואס רירט זיך אן אן דעם שפרענגוואסער, זאל זיין אומריין ביזן אוונט. . און אלץ וואס דער אומריינער וועט זיך אנרירן אן דעם, זאל זיין אומריין; און דער מענטש וואס רירט זיך אן אים אן, זאל זיין אומריין ביזן אוונט.

. און די קינדער פון ישראל, די גאנצע עדה, זיינען געקומען אין מדבר צן, אין ערשטן חודש; און דאס פאלק איז געזעסן אין קדש; און מרים איז דארטן געשטארבן, און איז דארטן באגראבן געווארן.
. און די עדה האט ניט געהאט קיין וואסער, און זיי האבן זיך איינגעזאמלט אקעגן משהן און אקעגן אהרנען. . און דאס פאלק האט זיך געקריגט מיט משהן, און זיי האבן געזאגט, אזוי צו זאגן הלוואי וואלטן מיר אומגעקומען, ווען אונדזערע ברידער זיינען אומגעקומען פאר גאט! . און נאך וואס האט איר געבראכט די עדה פון גאט אין דעם דאזיקן מדבר, אז מיר און אונדזער פי זאלן דא אויסשטארבן? . און נאך וואס האט איר אונדז אויפגעבראכט פון מצרים, אונדז צו ברענגען אין דעם דאזיקן שלעכטן ארט, וואס איז ניט אן ארט פון זאמען, אדער פייגן, אדער וויינשטאקן, אדער מילגרוימען, און ווו וואסער צום טרינקען איז ניטא?
. זיינען משה און אהרן אוועקגעגאנגען פון פאר דער עדה צום איינגאנג פון אוהל־מועד, און זיי זיינען געפאלן אויף זייער פנים; און די פראכט פון גאט האט זיך באוויזן צו זיי. . און גאט האט גערעדט צו משהן, אזוי צו זאגן . נעם דעם שטעקן, און זאמל איין די עדה, דו און אהרן דיין ברודער, און איר זאלט רעדן צום פעלז פאר זייערע אויגן, אז ער זאל ארויסגעבן פון זיך וואסער; און וועסט זיי ארויסציען וואסער פון פעלז, און וועסט אנטרינקען די עדה און זייער פי. . האט משה גענומען דעם שטעקן פון פאר גאט, אזוי ווי ער האט אים באפוילן. . און משה און אהרן האבן איינגעזאמלט די עדה פאר דעם פעלז, און ער האט צו זיי געזאגט הערט אקארשט, איר ווידערשפעניקער, זאלן מיר פון דעם דאזיקן פעלז אייך ארויסציען וואסער? . און משה האט אויפגעהויבן זיין האנט, און האט געשלאגן דעם פעלז מיט זיין שטעקן צוויי מאל, און עס איז ארויס א סך וואסער, און די עדה און זייער פי האבן געטרונקען. . האט גאט געזאגט צו משהן און צו אהרנען ווייל איר האט ניט געגלויבט אין מיר, מיך צו הייליקן פאר די אויגן פון די קינדער פון ישראל, דרום וועט איר ניט ברענגען די דאזיקע עדה אין דעם לאנד וואס איך האב זיי געגעבן. . דאס איז דאס וואסער פון מריבה ווו די קינדער פון ישראל האבן געקריגט אקעגן גאט, און ער איז געהייליקט געווארן צווישן זיי.
. און משה האט געשיקט שלוחים פון קדש צו דעם מלך פון אדום אזוי זאגט דיין ברודער ישראל דו ווייסט אלדי מאטערניש וואס אונדז האט געטראפן; . ווי אונדזערע עלטערן האבן גענידערט קיין מצרים, און מיר זיינען געזעסן אין מצרים פיל טעג, און די מצרים האבן שלעכטס געטאן אונדז און אונדזערע עלטערן; . און מיר האבן געשריען צו גאט, און ער האט געהערט אונדזער קול, און האט געשיקט א מלאך, און אונדז ארויסגעצויגן פון מצרים; און אט זיינען מיר אין קדש, א שטאט ביים עק פון דיין געמארק. . לאז אונדז, איך בעט דיך, דורכגיין דורך דיין לאנד; מיר וועלן ניט דורכגיין דורך א פעלד אדער דורך א וויינגארטן, און מיר וועלן ניט טרינקען וואסער פון א ברונעם; אויף דעם מלכס וועג וועלן מיר גייען; מיר וועלן זיך ניט אפנייגן רעכטס אדער לינקס, ביז וואנען מיר וועלן דורכגיין דיין געמארק. . האט אדום צו אים געזאגט זאלסט ניט דורכגיין דורך מיר, ווארום מיטן שווערד וועל איך ארויסגיין אקעגן דיר. . האבן די קינדער פון ישראל צו אים געזאגט אויפן וועג וועלן מיר גיין, און אז מיר וועלן טרינקען דיין וואסער, איך און מיינע פי, וועל איך געבן געצאלט דערפאר; עס איז דאך גארנישט; לאמיך בלויז דורכגיין אויף מיינע פיס. . האט ער געזאגט דו קענסט ניט דורכגיין. און אדום איז ארויסגעגאנגען אקעגן אים מיט פיל פאלק, און מיט א שטארקער האנט. . און אדום האט ניט געוואלט לאזן ישראל דורכגיין דורך זיין געמארק, און ישראל האט זיך אפגענייגט פון אים.
. און זיי האבן אוועקגעצויגן פון קדש; און די קינדער פון ישראל, די גאנצע עדה, זיינען אנגעקומען צום בארג הור. . און גאט האט געזאגט צו משהן און צו אהרנען אויפן בארג הור, ביים געמארק פון לאנד אדום, אזוי צו זאגן . זאל אהרן איינגעזאמלט ווערן צו זיין פאלק; ווארום ער וועט ניט קומען אין דעם לאנד וואס איך האב געגעבן צו די קינדער פון ישראל, דערפאר וואס איר האט ווידערשפעניקט מיין מויל ביים וואסער פון מריבה. . נעם אהרנען און זיין זון אלעזרן, און ברענג זיי ארויף אויפן בארג הור; . און טו אויס אהרנען זיינע קליידער, און טו זיי אן זיין זון אלעזרן; און אהרן זאל איינגעזאמלט ווערן און שטארבן דארטן. . האט משה געטאן אזוי ווי גאט האט באפוילן; און זיי זיינען ארויפגעגאנגען אויפן בארג הור, פאר די אויגן פון דער גאנצער עדה. . און משה האט אויסגעטאן אהרנען זיינע קליידער, און האט זיי אנגעטאן זיין זון אלעזרן. און אהרן איז דארטן געשטארבן אויפן שפיץ בארג. און משה און אלעזר האבן אראפגענידערט פון בארג. . און די גאנצע עדה האט געזען אז אהרן איז פארגאנגען; און דאס גאנצע הויז פון ישראל האט באוויינט אהרנען דרייסיק טעג.

. און דער כנעני, דער מלך פון ערד, דער באוווינער פון דרום, האט געהערט אז ישראל איז אנגעקומען אויף דעם וועג פון אתרים, און ער האט מלחמה געהאלטן מיט ישראל, און געפאנגען פון זיי געפאנגענע. . האט ישראל א נדר געטאן צו גאט, און האט געזאגט אויב געבן וועסטו געבן דאס דאזיקע פאלק אין מיין האנט, וועל איך מאכן זייערע שטעט חרם. . און גאט האט צוגעהערט צו דעם קול פון ישראל, און ער האט איבערגעגעבן דעם כנעני, און זיי האבן געמאכט זיי און זייערע שטעט חרם. און מע האט גערופן דעם נאמען פון דעם ארט, חרמה.
. און זיי האבן געצויגן פון בארג הור אויפן וועג פון ים־סוף, כדי צו גיין ארום דעם לאנד אדום, און די זעל פון דעם פאלק איז געווארן אומגעדולדיק פון וועג. . און דאס פאלק האט גערעדט אקעגן גאט און אקעגן משהן נאך וואס האט איר אונדז אויפגעבראכט פון מצרים צו שטארבן אין דער מדבר? ווארום קיין ברויט איז ניטא, און קיין וואסער איז ניטא, און אונדזער זעל עקלט זיך מיט דער נישטיקער שפייז. . האט גאט אנגעשיקט אויפן פאלק פייערדיקע שלאנגען, און זיי האבן געביסן דאס פאלק, און עס איז געשטארבן א סך פאלק פון ישראל. . איז דאס פאלק געקומען צו משהן, און זיי האבן געזאגט מיר האבן געזינדיקט וואס מיר האבן גערעדט אקעגן גאט און אקעגן דיר; זיי מתפלל צו גאט, ער זאל אפטאן פון אונדז די שלאנגען. האט משה מתפלל געווען פארן פאלק. . און גאט האט געזאגט צו משהן מאך דיר א פייערדיקע שלאנג, און טו זי ארויף אויף א שטאנג; און עס וועט זיין, איטלעכער וואס ווערט געביסן, וועט זי זען, און וועט בלייבן לעבן. . האט משה געמאכט א קופערנע שלאנג, און האט זי ארויפגעטאן אויף א שטאנג; און עס איז געווען, אז א שלאנג האט עמיצן געביסן, אזוי האט ער א קוק געטאן אויף דער קופערנער שלאנג, און איז געבליבן לעבן.
. און די קינדער פון ישראל האבן אוועקגעצויגן, און גערוט אין אובות. . און זיי האבן געצויגן פון אובות, און גערוט אין עיי־עברים, אין דעם מדבר וואס פאר מואב, אקעגן זונאויפגאנג. . פון דארטן האבן זיי געצויגן, און גערוט אין טאל זרד. . פון דארטן האבן זיי געצויגן, און גערוט אויף יענער זייט ארנון וואס אין מדבר, וואס גייט ארויס פון דעם געמארק פון אמורי; . ווארום ארנון איז דער געמארק פון מואב, צווישן מואב און צווישן דעם אמורי. דרום ווערט געזאגט אין דעם בוך פון די מלחמות פון גאט
והב אין סופה, און די טאלן פון ארנון, . און דעם אראפגאנג פון די טאלן, וואס נייגט זיך צו דער וווינונג פון ער, און לענט זיך אן געמארק פון מואב.
. און פון דארטן קיין באר. דאס איז דער ברונעם, ווו גאט האט געזאגט צו משהן זאמל איין דאס פאלק, און איך וועל זיי געבן וואסער. . דענצמאל האט ישראל געזונגען דאס דאזיקע געזאנג
קוועל ארויף, ברונעם – זינגט צו אים – . דער ברונעם וואס געגראבן האבן אים הארן, אים אויסגעהאקט האבן פירשטן פון פאלק, מיטן צעפטער, מיט זייערע שטעקנס.
און פון מדבר קיין מתנה; . און פון מתנה קיין נחליאל, און פון נחליאל קיין במות; . און פון במות צו דעם טאל וואס אין פעלד פון מואב, ביים שפיץ פון פסגה, וואס קוקט אראפ אויף דער וויסטע.
. און ישראל האט געשיקט שלוחים צו סיחון דעם מלך פון אמורי, אזוי צו זאגן . לאמיך דורכגיין דורך דיין לאנד; מיר וועלן זיך ניט אפנייגן אין א פעלד אדער אין א וויינגארטן; מיר וועלן ניט טרינקען וואסער פון א ברונעם; אויף דעם מלכס וועג וועלן מיר גיין, ביז וואנען מיר וועלן דורכגיין דיין געמארק. . אבער סיחון האט ניט געלאזט ישראל דורכגיין דורך זיין געמארק, און סיחון האט איינגעזאמלט זיין גאנץ פאלק, און איז ארויסגעגאנגען אקעגן ישראל צום מדבר, און ער איז געקומען קיין יהץ, און האט מלחמה געהאלטן מיט ישראל. . און ישראל האט אים געשלאגן מיטן שארף פון שווערד, און איינגענומען זיין לאנד פון ארנון ביז יבוק, ביז די קינדער פון עמון; ווארום דער געמארק פון די קינדער פון עמון איז געווען שטארק. . און ישראל האט צוגענומען אלע די דאזיקע שטעט, און ישראל האט זיך באזעצט אין אלע שטעט פון אמורי, אין חשבון, און אין אלע אירע טעכטערשטעט. . ווארום חשבון איז געווען די שטאט פון סיחון דעם מלך פון אמורי, וואס האט מלחמה געהאלטן מיט דעם פריערדיקן מלך פון מואב, און האט אוועקגענומען זיין גאנץ לאנד פון זיין האנט, ביז ארנון. . דרום זאגן די שפרוכזאגער
קומט קיין חשבון! געבויט און אויפגעשטעלט זאל ווערן די שטאט פון סיחון! . ווארום א פייער איז ארויס פון חשבון, א פלאם פון דער שטאט פון סיחון; זי האט פארצערט ער פון מואב, די הארן פון די הייכן פון ארנון. . וויי צו דיר, מואב! פארלארן ביסטו, פאלק פון כמוש! ער האט געלאזט ווערן זיינע זין אנטרונענע, און זיינע טעכטער אין געפאנגענשאפט צו סיחון דעם מלך פון אמורי. . און מיר האבן זיי צעשאסן; פארלארן איז חשבון ביז דיבון; און מיר האבן פארוויסט ביז נופח וואס ביז מידבא.
. און ישראל האט זיך באזעצט אין לאנד פון דעם אמורי. . און משה האט געשיקט אויסקוקן יעזר, און זיי האבן באצווונגען אירע טעכטערשטעט, און פארטריבן דעם אמורי וואס איז דארטן געווען. . און זיי האבן זיך פארקערט, און זיינען ארויפגעגאנגען אויפן וועג פון בשן; איז ארויסגעגאנגען עוג דער מלך פון בשן אקעגן זיי, ער מיט זיין גאנצן פאלק, אויף מלחמה קיין אדרעי. . האט גאט געזאגט צו משהן זאלסט ניט מורא האבן פאר אים, ווארום אין דיין האנט האב איך געגעבן אים מיט זיין גאנצן פאלק און זיין לאנד, און וועסט טאן צו אים, אזוי ווי דו האסט געטאן צו סיחון דעם מלך פון אמורי, וואס איז געזעסן אין חשבון. . און זיי האבן געשלאגן אים מיט זיינע זין און זיין גאנצן פאלק, ביז אים ניט צו לאזן אן איבערבלייב; און זיי האבן געארבט זיין לאנד.

. און די קינדער פון ישראל האבן אוועקגעצויגן, און האבן גערוט אין די פלוינען פון מואב, אויף יענער זייט ירדן ביי יריחו.
בלק
. און בלק דער זון פון צפורן האט געזען אלץ וואס ישראל האט געטאן צום אמורי. . און מואב האט זיך זייער דערשראקן פאר דעם פאלק, ווייל זיי זיינען געווען פיל, און מואב איז געווען אין אנגסט פאר די קינדער פון ישראל. . האט מואב געזאגט צו די עלטסטע פון מדין אצונד וועט דאס געזעמל אפעסן אלץ וואס ארום אונדז, אזוי ווי אן אקס עסט אפ דאס גראז פון פעלד. און בלק דער זון פון צפורן איז געווען דער מלך פון מואב אין יענער צייט. . האט ער געשיקט שלוחים צו בלעם דער זון פון בעורן, קיין פתור וואס ביים טייך, אין דעם לאנד פון די קינדער פון זיין פאלק, אים צו רופן, אזוי צו זאגן אט איז א פאלק ארויסגעגאנגען פון מצרים; זע, ער האט פארדעקט דעם אנבליק פון דער ערד, און ער זיצט מיר אנטקעגן. . און אצונד קום, איך בעט דיך, שילט מיר דאס דאזיקע פאלק, ווארום ער איז שטארקער פון מיר. אפשר וועל איך אויספירן מיר זאלן אים שלאגן, און איך וועל אים פארטרייבן פון לאנד; ווארום איך ווייס, אז וועמען דו בענטשסט, דער איז געבנעטשט, און וועמען דו שילטסט, דער איז פארשאלטן.
 . זיינען די עלטסטע פון מואב און די עלטסטע פון מדין געגאנגען מיט צויבערלוין אין זייער האנט, און זיי זיינען געקומען צו בלעמען, און האבן גערעדט צו אים די ווערטער פון בלקן. . האט ער צו זיי געזאגט נעכטיקט דא די נאכט, און איך וועל אייך געבן אן ענטפער, אזוי ווי גאט וועט רעדן צו מיר. און די הארן פון מואב זיינען געבליבן ביי בלעמען. . איז גאט געקומען צו בלעמען, און האט געזאגט ווער זיינען די דאזיקע מענטשן ביי דיר? . האט בלעם געזאגט צו גאט בלק דער זון פון צפורן, דער מלך פון מואב, האט געשיקט צו מיר . אט איז דאס פאלק וואס איז ארויסגעגאנגען פון מצרים, און ער האט פארדעקט דעם אנבליק פון דער ערד. אצונד, קום שילט מיר אים; אפשר וועל איך קענען מלחמה האלטן אויף אים, און וועל אים פארטרייבן. . האט גאט געזאגט צו בלעמען זאלסט ניט גיין מיט זיי; זאלסט ניט שילטן דאס פאלק, ווארום ער איז געבענטשט. . איז בלעם אויפגעשטאנען אין דער פרי, און האט געזאגט צו די הארן פון בלקן גייט אין אייער לאנד, ווארום גאט וויל ניט מיך לאזן גיין מיט אייך. . זיינען אויפגעשטאנען די הארן פון מואב, און זיינען אוועקגעגאנגען צו בלקן, און האבן געזאגט בלעם האט ניט געוואלט גיין מיט אונדז.
. האט בלק ווידער א מאל געשיקט הארן, מער און אנגעזעענערע פון יענע. . און זיי זיינען געקומען צו בלעמען, און האבן צו אים געזאגט אזוי האט געזאגט בלק דער זון פון צפורן זאלסט זיך ניט פארמיידן, איך בעט דיך, פון קומען צו מיר. . ווארום זייער גרויס כבוד וועל איך דיר אנטאן, און אלץ וואס דו וועסט זאגן צו מיר, וועל איך טאן; נאר קום, איך בעט דיך, שילט מיר דאס דאזיקע פאלק. . האט געענטפערט בלעם און געזאגט צו די קנעכט פון בלקן ווען בלק זאל מיר געבן זיין הויז פול מיט זילבער און גאלד, קען איך ניט איבערטרעטן דעם באפעל פון יהוה מיין גאט, צו טאן קליינס אדער גרויס. . און אצונד, איך בעט אייך, בלייבט איר אויך דא די נאכט, און איך וועל געוואר ווערן וואס גאט וועט ווידער רעדן מיט מיר. . און גאט איז געקומען צו בלעמען ביי נאכט, און האט צו אים געזאגט אויב דיך צו רופן זיינען די מענטשן געקומען, שטיי אויף, גיי מיט זיי, אבער נאר די זאך וואס איך וועל רעדן צו דיר, דאס זאלסטו טאן. . איז בלעם אויפגעשטאנען אין דער פרי, און ער האט אנגעזאטלט זיין אייזעלין, און איז געגאנגען מיט די הארן פון מואב.
. און דער צארן פון גאט האט געגרימט וואס ער גייט, און א מלאך פון גאט האט זיך אים געשטעלט פאר א שטער אין וועג. – און ער איז געריטן אויף זיין אייזעלין, און זיינע צוויי יונגען זיינען געווען מיט אים. – . האט די אייזעלין דערזען דעם מלאך פון גאט שטיין אויפן וועג, מיט זיין שווערד ארויסגעצויגן אין זיין האנט, און די אייזעלין האט זיך אפגענייגט פון וועג, און איז געגאנגען אויפן פעלד; און בלעם האט געשלאגן די אייזעלין כדי זי צו פארקירעווען אויפן וועג. . האט דער מלאך פון גאט זיך געשטעלט אויף א שטעג פון די וויינגערטנער, מיט א צאם פון דער זייט און א צאם פון דער אנדער זייט. . און די אייזעלין האט געזען דעם מלאך פון גאט, און האט זיך צוגעדריקט צו דער וואנט, און צוגעדריקט בלעמס פוס צו דער וואנט; און ער האט זי ווידער געשלאגן. . איז דער מלאך פון גאט ווידער אוועק פארויס, און האט זיך געשטעלט אין אן ענגן ארט, ווו עס איז ניט געווען קיין וועג זיך אפצונייגן רעכטס אדער לינקס. . און די אייזעלין האט געזען דעם מלאך פון גאט, און האט זיך אנידערגעלייגט אונטער בלעמען; און דער צארן פון בלעמען האט געגרימט, און ער האט געשלאגן די אייזעלין מיטן שטעקן. . האט גאט געעפנט דאס מויל פון דער אייזעלין, און זי האט געזאגט צו בלעמען וואס האב איך דיר געטאן, וואס דו האסט מיר שוין דריי מאל געשלאגן? . האט בלעם געזאגט צו דער אייזעלין ווייל דו האסט געשפעט פון מיר; ווען איך האב א שווערד אין דער האנט, וואלט איך דיך אצונד געהרגעט. . האט די אייזעלין געזאגט צו בלעמען בין איך ניט דיין אייזעלין, וואס דו האסט געריטן אויף מיר דיין גאנץ לעבן ביז היינטיקן טאג? בין איך געוווינטלעך געוווינט געווען דיר אזוי צו טאן? האט ער געזאגט ניין. . און גאט האט אנטפלעקט די אויגן פון בלעמען, און ער האט דערזען דעם מלאך פון גאט שטיין אין וועג, מיט זיין שווערד ארויסגעצויגן אין זיין האנט. האט ער זיך גענייגט, און זיך געבוקט אויף זיין פנים. . און דער מלאך פון גאט האט צו אים געזאגט פאר וואס האסטו געשלאגן דיין אייזעלין שוין דריי מאל? זע, איך בין ארויסגעגאנגען פאר א שטער, ווארום דער וועג גייט מיר דערקעגן. . און די אייזעלין האט מיך געזען, און האט זיך אפגענייגט פאר מיר די דריי מאל; ווען זי וואלט זיך ניט אפגענייגט פון מיר, וואלט איך אצונד דיך זיכער געהרגעט, און זי וואלט איך געלאזט לעבן. . האט בלעם געזאגט צו דעם מלאך פון גאט איך האב געזינדיקט, ווארום איך האב ניט געוווסט, אז דו שטייסט מיר אנטקעגן אויפן וועג; און אצונד אויב עס איז שלעכט אין דיינע אויגן, וועל איך מיך אומקערן. . האט דער מלאך פון גאט געזאגט צו בלעמען גיי מיט די מענטשן, אבער נאר דאס ווארט וואס איך וועל רעדן צו דיר, דאס זאלסטו רעדן. איז בלעם געגאנגען מיט די הארן פון בלקן.
. און בלק האט געהערט אז בלעם קומט, און ער איז אים ארויסגעגאנגען אנטקעגן קיין עיר־מואב וואס ביים געמארק פון ארנון, וואס ביים עק געמארק. . און בלק האט געזאגט צו בלעמען האב איך ניט שיקן געשיקט צו דיר, דיך צו רופן? פאר וואס ביסטו ניט געקומען צו מיר? בין איך אין דער אמת ניט אימשטאנד דיר כבוד אנצוטאן? . האט בלעם געזאגט צו בלקן זע, איך בין געקומען צו דיר; אצונד, צי קען איך גאר עפעס רעדן? דאס ווארט וואס גאט וועט אריינטאן אין מיין מויל, דאס וועל איך רעדן. . און בלעם איז געגאנגען מיט בלקן, און זיי זיינען געקומען קיין קרית־חוצות. . און בלק האט געשלאכט רינדער און שאף, און האט געשיקט צו בלעמען, און צו די הארן וואס מיט אים. . און עס איז געווען אין דער פרי, האט בלק גענומען בלעמען, און האט אים ארויפגעפירט קיין במות־בעל, און ער האט פון דארטן געזען א טייל פון דעם פאלק.
. האט בלעם געזאגט צו בלקן בוי מיר דא זיבן מזבחות, און גרייט מיר דא צו זיבן אקסן און זיבן ווידערס. . האט בלק געטאן אזוי ווי בלעם האט גערעדט, און בלק און בלעם האבן אויפגעבראכט אן אקס און א ווידער אויף א מזבח. . און בלעם האט געזאגט צו בלקן שטעל זיך ביי דיין בראנדאפפער, און איך וועל גיין; אפשר וועט זיך מיר גאט טרעפן אנטקעגן, און וואס פאר א זאך ער וועט מיר ווייזן, וועל איך דיר דערציילן. און ער איז ארויפגעגאנגען אויף א הויכן ארט. . און גאט האט זיך געטראפן פאר בלעמען; און ער האט צו אים געזאגט די זיבן מזבחות האב איך צוגעגרייט, און האב אויפגעבראכט אן אקס און א ווידער אויף א מזבח. . האט גאט אריינגעטאן א ווארט אין בלעמס מויל, און האט געזאגט קער זיך אום צו בלקן, און אזוי זאלסטו רעדן. . האט ער זיך אומגעקערט צו אים, ערשט ער שטייט ביי זיין בראנדאפפער, ער און אלע הארן פון מואב. . האט ער אויפגעהויבן זיין שפרוך, און האט געזאגט
פון ארם טוט מיך פירן בלק, פון די מזרח־בערג דער מלך פון מואב קום שילט מיר יעקבן, און קום פלוך ישראלן. . ווי זאל איך שילטן וועמען גאט שילט ניט? און ווי זאל איך פלוכן וועמען יהוה פלוכט ניט? . ווארום פון שפיץ פון די פעלזן זע איך אים, און פון די הייכן קוק איך אים אן. זע, א פאלק וואס רוט באזונדער, און רעכנט זיך ניט צווישן די אומות. . ווער האט געציילט דעם שטויב פון יעקב, און בארעכנט דעם זאמען פון ישראל? זאל שטארבן מיין זעל דעם טויט פון די רעכטפארטיקע, און זאל מיין סוף זיין ווי זיינער!
. האט בלק געזאגט צו בלעמען וואס האסטו מיר געטאן? צו שילטן מיינע שונאים האב איך דיך גענומען, ערשט גאר בענטשן האסטו געבענטשט. . האט ער געענטפערט און האט געזאגט פאר וואר, דאס וואס גאט טוט אריין אין מיין מויל, דאס מוז איך היטן צו רעדן. . האט בלק געזאגט צו אים קום מיט מיר, איך בעט דיך, צו אן אנדער ארט, וואס דו וועסט אים זען פון דארטן; בלויז א טייל פון אים וועסטו זען, אבער אין גאנצן וועסטו אים ניט זען; און שילט מיר אים פון דארטן. . און ער האט אים גענומען צו דעם פעלד צופים אויפן שפיץ פסגה, און ער האט געבויט זיבן מזבכות, און אויפגעבראכט אן אקס און א ווידער אויף א מזבח. . און ער האט געזאגט צו בלקן שטעל זיך דא ביי דיין בראנדאפפער, און איך וועל גיין זיך טרעפן דארטן. . האט גאט זיך געטראפן פאר בלעמען, און ער האט אריינגעטאן א ווארט אין זיין מויל, און האט געזאגט קער זיך אום צו בלקן, און אזוי זאלסטו רעדן. . איז ער געקומען צו אים, ערשט ער שטייט ביי זיין בראנדאפפער, און די הארן פון מואב מיט אים; און בלק האט צו אים געזאגט וואס האט גאט גערעדט? . האט ער אויפגעהויבן זיין שפרוך, און האט געזאגט
שטיי אויף, בלק, און הער, פארנעם צו מיר, זון פון צפור . ניט א מאן איז גאט, ער זאל ליגן זאגן, ניט א מענטשנקינד, ער זאל חרטה האבן. אז ער זאגט, וועט ער דען ניט טאן? און אז ער רעדט, וועט ער עס ניט מקיים זיין? . זע, «בענטש!» האב איך פארנומען, און בענטשט ער, קען איך עס ניט אפהאלטן. . מע זעט ניט קיין אומרעכט אין יעקב, און מע מערקט ניט קיין עוולה אין ישראל. יהוה זיין גאט איז מיט אים, און די לייטזעליקייט פון מלך איז אויף אים. . גאט ציט זיי ארויס פון מצרים, ווי הערנער פון א וויזלטיר איז ער אים. . ווארום ניטא קיין כישוף אין יעקב, און קיין ווארזאגעניש אין ישראל. אצונד ווערט פון יעקב און ישראל געזאגט וואס גאט האט אויפגעטאן! . זע, א פאלק וואס שטייט אויף ווי א לייבינטע, און הייבט זיך אויף ווי א לייב; ער לייגט זיך ניט ביז ער עסט רויב, און בלוט פון דערשלאגענע טרינקט ער.
. האט בלק געזאגט צו בלעמען ניט שילטן זאלסטו אים שילטן, און ניט בענטשן זאלסטו אים בענטשן. . האט בלעם געענטפערט און האט געזאגט צו בלקן האב איך ניט גערעדט צו דיר, אזוי צו זאגן אלץ וואס גאט וועט רעדן, דאס וועל איך טאן? . האט בלק געזאגט צו בלעמען קום איך בעט דיך, איך וועל דיך נעמען צו אן אנדער ארט; אפשר וועט וווילגעפעלן אין די אויגן פון גאט, און וועסט מיר אים שילטן פון דארטן. . און בלק האט גענומען בלעמען צום שפיץ פעור, וואס קוקט אראפ אויף דער וויסטע. . האט בלעם געזאגט צו בלקן בוי מיר דא זיבן מזבחות, און גרייט מיר דא צו זיבן אקסן און זיבן ווידערס. . און בלק האט געטאן אזוי ווי בלעם האט געזאגט, און ער האט אויפגעבראכט אן אקס און א ווידער אויף א מזבח.

. און בלעם האט געזען אז עס איז וווילגעפעלן אין די אויגן פון גאט צו בענטשן ישראל, און ער איז ניט געגאנגען אזוי ווי די פריערדיקע מאל, אנטקעגן כישוף־צייכנס, נאר ער האט געקערט זיין פנים צום מדבר. . און בלעם האט אויפגעהויבן זיינע אויגן, און האט געזען ישראל רוען לויט זיינע שבטים, און דער גייסט פון גאט איז געקומען אויף אים. . און ער האט אויפגעהויבן זיין שפרוך, און האט געזאגט
אזוי רעדט בלעם דער זון פון בעור, און אזוי רעדט דער מאן מיטן אפענעם אויג; . אזוי רעדט דער וואס הערט גאטס ווערטער, וואס די זעונג פון שדי טוט ער זען, געפאלן, מיט אויגן אנטפלעקטע
. ווי שיין זיינען דיינע געצעלטען, יעקב, דיינע וווינונגען, ישראל! . ווי טייטלביימער זיינען זיי אויסגעשטרעקט, ווי גערטנער ביים טייך, ווי אלאען וואס גאט האט געפלאנצט, ווי צעדערן ביים וואסער. . וואסער וועט רינען פון זיין צווייג, און זיין זאמען וועט זיין ביי פיל וואסער; און העכער פון אגגן וועט זיין זיין מלך, און דערהויבן וועט זיין זיין מלוכה. . גאט ציט אים ארויס פון מצרים, ווי הערנער פון א וויזלטיר איז ער אים; ער וועט פארצערן די פעלקער, זיינע פיינט, און זייערע ביינער צעקנאקן; און זיינע פיילן וועלן דורכלעכערן. . ער קניט, ער לייגט זיך ווי א לייב, און ווי א לייבינטע – ווער קען אים אויפרייצן? געבענטשט די וואס בענטשן דיך, און פארשאלטן די וואס שילטן דיך!
. האט דער צארן פון בלקן געגרימט אויף בלעמען, און ער האט א פאטש געטאן מיט זיינע הענט; און בלק האט געזאגט צו בלעמען צו שילטן מיינע שונאים האב איך דיך גערופן, ערשט גאר בענטשן האסטו געבענטשט שוין דריי מאל. . און אצונד אנטלויף דיר אין דיין היים; איך האב געקלערט, גרויס כבוד וועל איך דיר אנטאן, ערשט גאט האט דיך פארמיטן פון כבוד. . האט בלעם געזאגט צו בלקן האב איך ניט גערעדט נאך צו דיינע שלוחים, וואס דו האסט געשיקט צו מיר, אזוי צו זאגן. ווען בלק זאל מיר געבן זיין הויז פול מיט זילבער און גאלד, קען איך ניט איבערטרעטן דעם באפעל פון גאט, צו טאן גוטס אדער שלעכטס פון מיין אייגענעם הארצן; וואס גאט וועט רעדן, וואס וועל איך רעדן? . און אצונד זע, איך גיי צו מיין פאלק; קום, לאמיך דיר באשיידן וואס דאס דאזיקע פאלק וועט טאן צו דיין פאלק אין סוף פון די טעג. . און ער האט אויפגעהויבן זיין שפרוך, און האט געזאגט
אזוי רעדט בלעם דער זון פון בעור, און אזוי רעדט דער מאן מיטן אפענעם אויג; . אזוי רעדט דער וואס הערט גאטס ווערטער, און ווייס דעם מיין פון דעם העכסטן – די זעונג פון שדי טוט ער זען, געפאלן, מיט אויגן אנטפלעקטע . איך זע אים, אבער ניט אצונד, איך קוק אים אן, אבער ניט נאנט; א שטערן טרעט ארויס פון יעקב, און א צעפטער וועט אויפשטיין פון ישראל, און וועט צעהאקן די ווינקלען פון מואב, און צעברעכן אלע קינדער פון שת. . און אדום וועט ווערן אן ארב, און אן ארב וועט ווערן שעיר, זיין פיינט; און ישראל וועט אויפטאן גבורות. . און פון יעקב וועט איינער געוועלטיקן, און אונטערברענגען אן איבערבלייב פון שטאט.
. און ער האט געזען עמלק, און האט אויפגעהויבן זיין שפרוך, און האט געזאגט
דער אנהייב פון פעלקער איז עמלק, און זיין סוף איז צום אונטערגאנג.
. און ער האט געזען דעם קיני, און האט אויפגעהויבן זיין שפרוך, און האט געזאגט
פעסט איז דיין וווינונג, און געמאכט אין פעלז איז דיין נעסט; . אבער צום פארטיליקן וועט זיין קין; איידער וואס וועט אשור דיך פאנגען.
. און ער האט אויפגעהויבן זיין שפרוך, און האט געזאגט
וויי, ווער קען לעבן ווען ער וועט דאס דאזיקע טאן! . אבער שיפן וועלן קומען פון דעם ברעג פון די כתים, און זיי וועלן פייניקן אשור, און פייניקן עבר; און ער אויך איז צום אונטערגאנג.
. און בלעם איז אויפגעשטאנען און איז אוועקגעגאנגען, און האט זיך אומגעקערט צו זיין היים, און אויך בלק איז געגאנגען אויף זיין וועג.
. און ישראל איז געזעסן אין שטים, און דאס פאלק האט גענומען מזנה זיין מיט די טעכטער פון מואב. . און זיי האבן גערופן דאס פאלק צו די שלאכטאפפער פון זייערע געטער, און דאס פאלק האט געגעסן, און האט זיך געבוקט צו זייערע געטער. . און ישראל האט זיך באהעפט אן דעם בעל פון פעור, און דער צארן פון גאט האט געגרימט אויף ישראל. . האט גאט געזאגט צו משהן נעם אלע הויפטלייט פון דעם פאלק, און הענג זיי אויף פאר גאט אקעגן דער זון, און דער גרימצארן פון גאט וועט זיך אפקערן פון ישראל. . און משה האט געזאגט צו די ריכטער פון ישראל הרגעט איטלעכער זיינע מענטשן וואס האבן זיך באהעפט אן דעם בעל פון פעור.
. ערשט א מאן פון די קינדער פון ישראל איז געקומען, און האט געבראכט צו זיינע ברידער א מדינית פאר די אויגן פון משהן, און פאר די אויגן פון דער גאנצער עדה פון די קינדער פון ישראל, בעת זיי האבן געוויינט ביים איינגאנג פון אוהל־מועד. . האט דערזען פינחס דער זון פון אלעזר, דעם זון פון אהרן דעם כהן, און ער איז אויפגעשטאנען פון צווישן דער עדה, און האט גענומען א שפיז אין זיין האנט; . און ער איז אריינגעגאנגען נאך דעם מאן פון ישראל אין דער קאמער, און האט זיי ביידן דורכגעשטאכן, דעם מאן פון ישראל, און די פרוי דורך איר בויך. און די מגפה איז פארהאלטן געווארן פון די קינדער פון ישראל. . און די וואס זיינען געשטארבן אין דער מגפה, זיינען געווען פיר און צוואנציק טויזנט.
פינחס
. און גאט האט גערעדט צו משהן, אזוי צו זאגן . פינחס דער זון פון אלעזר, דעם זון פון אהרן דעם כהן, האט אפגעקערט מיין גרימצארן פון די קינדער פון ישראל מיט וואס ער האט זיך אנגענומען פון מיינעטוועגן צווישן זיי, און איך האב ניט פארלענדט די קינדער פון ישראל אין מיין צארן. . דרום זאג זע, איך גיב אים מיין בונד פון שלום. . און עס זאל זיין אים און זיין זאמען נאך אים א בונד פון אייביקער כהונה, דערפאר וואס ער האט זיך אנגענומען פון זיין גאטס וועגן, און האט מכפר געווען אויף די קינדער פון ישראל.
. און דער נאמען פון דעם דערשלאגענעם מאן פון ישראל, וואס איז דערשלאגן געווארן מיט דער מדינית, איז געווען זמרי דער זון פון סלואן, א פירשט פון א פאטערהויז ביי די שמעונים. . און דער נאמען פון דער דערשלאגענער מדינישער פרוי איז געווען כזבי די טאכטער פון צורן, וואס איז געווען א פאלקהויפטמאן פון א פאטערהויז אין מדין.
. און גאט האט גערעדט צו משהן, אזוי צו זאגן . איר זאלט פיינטן די מדינים, און זיי שלאגן, . ווארום זיי האבן אייך געפיינט מיט זייערע תחבולות וואס זיי האבן אויסגעקלערט אקעגן אייך אין דער מעשה פון פעור, און אין דער מעשה מיט כזבי דער טאכטער פון דעם פירשט פון מדין, זייער שוועסטער וואס איז דערשלאגן געווארן אין טאג פון דער מגפה, אין דער מעשה פון פעור.
. און עס איז געווען נאך דער מגפה,
. האט גאט געזאגט צו משהן און צו אלעזר דעם זון פון אהרן דעם כהן, אזוי צו זאגן . נעמט אויף די צאל פון דער גאנצער עדה פון די קינדער פון ישראל, פון צוואנציק יאר אלט און העכער, לויט זייערע פאטערהייזער, איטלעכן וואס גייט ארויס אין חיל אין ישראל.
. און משה און אלעזר דער כהן האבן גערעדט מיט זיי אין די פלוינען פון מואב ביים ירדן לעבן יריחו, אזוי צו זאגן . מע זאל אויפנעמען פון צוואנציק יאר אלט און העכער, אזוי ווי גאט האט באפוילן משהן, און די קינדער פון ישראל וואס זיינען ארויסגעגאנגען פון לאנד מצרים.
. ראובן, דער בכור פון ישראלן די קינדער פון ראובן חנוך – די משפחה פון די חנוכים; פון פלואן די משפחה פון די פלואים; . פון חצרונען די משפחה פון די חצרונים; פון כרמין די משפחה פון די כרמים. . דאס זיינען די משפחות פון די ראובנים; און זייערע געציילטע זיינען געווען דריי און פערציק טויזנט און זיבן הונדערט און דרייסיק. . און די זין פון פלואן אליאב. און די זין פון אליאבן . נמואל, און דתן, און אבירם. דאס זיינען דתן און אבירם, די גערופענע פון דער עדה, וואס האבן געקריגט אקעגן משהן און אקעגן אהרנען אין קרחס געזעמל, ווען זיי האבן געקריגט אקעגן גאט; . און די ערד האט געעפנט איר מויל, און האט איינגעשלונגען זיי און קרחן, ווען דאס געזעמל איז אומגעקומען; ווען א פייער האט פארצערט די צוויי הונדערט און פופציק מאן, און זיי זיינען געווארן פאר א צייכן. . אבער קרחס זין זיינען ניט אומגעקומען.
. די קינדער פון שמעון לויט זייערע משפחות פון נמואלן די משפחה פון די נמואלים; פון ימינען די משפחה פון די ימינים; פון יכינען די משפחה פון די יכינים; . פון זרחן די משפחה פון די זרכים; פון שאולן די משפחה פון די שאולים. . דאס זיינען די משפחות פון די שמעונים, צוויי און צוואנציק טויזנט און צוויי הונדערט.
. די קינדער פון גד לויט זייערע משפחות פון צפונען די משפחה פון די צפונים; פון חגין די משפחה פון די חגים; פון שונין די משפחה פון די שונים; . פון אזנין די משפחה פון די אזנים; פון ערין די משפחה פון די ערים; . פון ארודן די משפחה פון די ארודים; פון אראלין די משפחה פון די אראלים. . דאס זיינען די משפחות פון די קינדער פון גד לויט זייערע געציילטע, פערציק טויזנט און פינף הונדערט.
. די זין פון יהודהן ער און אונן. און ער און אונן זיינען געשטארבן אין לאנד כנען. . און די קינדער פון יהודה לויט זייערע משפחות זיינען געווען פון שלהן די משפחה פון די שלונים; פון פרצן די משפחה פון פרצים; פון זרחן די משפחה פון די זרחים. . און די קינדער פון פרץ זיינען געווען פון חצרונען די משפחה פון די חצרונים; פון חמולן די משפחה פון די חמולים. . דאס זיינען די משפחות פון יהודה לויט זייערע געציילטע, זעקס און זיבעציק טויזנט און פינף הונדערט.
. די קינדער פון יששכר לויט זייערע משפחות תולע – די משפחה פון די תולעים; פון פווהן די משפחה פון די פונים; . פון ישובן די משפחה פון די ישובים; פון שמרונען די משפחה פון די שמרונים. . דאס זיינען די משפחות פון יששכר לויט זייערע געציילטע, פיר און זעכציק טויזנט און דריי הונדערט.
. די קינדער פון זבולון לויט זייערע משפחות פון סרדן די משפחה פון די סרדים; פון אלונען די משפחה פון די אלונים; פון יחלאלן די משפחה פון די יחלאלים. . דאס זיינען די משפחות פון די זבולונים לויט זייערע געציילטע, זעכציק טויזנט און פינף הונדערט.
. די קינדער פון יוסף לויט זייערע משפחות מנשה און אפרים. . די קינדער פון מנשה פון מכירן די משפחה פון די מכירים; און מכיר האט געבארן גלעדן; פון גלעדן די משפחה פון די גלעדים. . דאס זיינען די קינדער פון גלעד איעזר – די משפחה פון די איעזרים; פון חלקן די משפחה פון די חלקים; . און אשריאל – די משפחה פון די אשריאלים; און שכם – די משפחה פון די שכמים; . און שמידע – די משפחה פון די שמידעים; און חפר – די משפחה פון די חפרים. . און צלפחד דער זון פון חפרן, ער האט ניט געהאט קיין זין, נאר בלויז טעכטער; און די נעמען פון צלפחדס טעכטער זיינען געווען מחלה, און נועה, חגלה, מלכה, און תרצה. . דאס זיינען די משפחות פון מנשה; און זייערע געציילטע זיינען געווען צוויי און פופציק טויזנט און זיבן הונדערט.
. דאס זיינען די קינדער פון אפרים לויט זייערע משפחות פון שותלחן די משפחה פון די שותלחים; פון בכרן די משפחה פון די בכרים; פון תחנען די משפחה פון די תחנים. . און דאס זיינען די קינדער פון שותלח פון ערנען די משפחה פון די ערנים. . דאס זיינען די משפחות פון די קינדער פון אפרים לויט זייערע געציילטע, צוויי און דרייסיק טויזנט און פינף הונדערט. דאס זיינען די קינדער פון יוסף לויט זייערע משפחות.
. די קינדער פון בנימינען לויט זייערע משפחות פון בלען די משפחה פון די בלעים; פון אשבלן די משפחה פון די אשבלים; פון אחירמען די משפחה פון די אחירמים; . פון שפופמען די משפחה פון די שפמים; פון חופמען די משפחה פון די חופמים. . און די זין פון בלען זיינען געווען ארד און נעמן. פון ארדן די משפחה פון די ארדים; פון נעמנען די משפחה פון די נעמנים. . דאס זיינען די קינדער פון בנימין לויט זייערע משפחות; און זייערע געציילטע זיינען געווען פינף און פערציק טויזנט און זעקס הונדערט.
. דאס זיינען די קינדער פון דן לויט זייערע משפחות פון שוחמען די משפחה פון די שוחמים. דאס זיינען די משפחות פון דן לויט זייערע משפחות. . אלע משפחות פון די שוחמים לויט זייערע געציילטע זיינען געווען פיר און זעכציק טויזנט און פיר הונדערט.
. די קינדער פון אשר לויט זייערע משפחות פון ימנהן די משפחה פון ימנה; פון ישוין די משפחה פון די ישוים; פון בריעהן די משפחה פון די בריעים. . פון די זין פון בריעהן פון חברן די משפחה פון די חברים; פון מלכיאלן די משפחה פון די מלכיאלים. . און דער נאמען פון אשרס טאכטער איז געווען שרח. . דאס זיינען די משפחות פון די קינדער פון אשר לויט זייערע געציילטע, דריי און פופציק טויזנט און פיר הונדערט.
. די קינדער פון נפתלי לויט זייערע משפחות פון יחצאלן די משפחה פון די יחצאלים; פון גונין די משפחה פון די גונים; . פון יצרן די משפחה פון די יצרים; פון שלמען די משפחה פון די שלמים. . דאס זיינען די משפחות פון נפתלי לויט זייערע משפחות; און זייערע געציילטע זיינען געווען פינף און פערציק טויזנט און פיר הונדערט.
. דאס זיינען די געציילטע פון די קינדער פון ישראל, זעקס הונדערט טויזנט און טויזנט זיבן הונדערט און דרייסיק.
. און גאט האט גערעדט צו משהן, אזוי צו זאגן . צו די דאזיקע זאל איינגעטיילט ווערן דאס לאנד פאר א נחלה לויט דער צאל פון נעמען. . דעם מערערן זאלסטו געבן מער נחלה, און דעם ווינציקערן זאלסטו געבן ווינציקער נחלה; . איטלעכן לויט זיינע געציילטע זאל געגעבן ווערן זיין נחלה. אבער דורך גורל זאל צעטיילט ווערן דאס לאנד; לויט די נעמען פון זייערע פאטערשטאמען זאלן זיי ארבן. . לויטן גורל זאל זייער נחלה אויסגעטיילט ווערן, סיי דעם מערערן סיי דעם ווינציקערן.
. און דאס זיינען די געציילטע פון די לויים לויט זייערע משפחות פון גרשונען די משפחה פון די גרשונים; פון קהתן די משפחה פון די קהתים; פון מררין די משפחה פון די מררים. . דאס זיינען די משפחות פון לוי די משפחה פון די לבנים, די משפחה פון די חברונים, די משפחה פון די מחלים, די משפחה פון די מושים, די משפחה פון די קרחים. און קהת האט געבארן עמרמען. . און דער נאמען פון עמרמס ווייב איז געווען יוכבד, לויס טאכטער וואס איז געבארן געווארן ביי לוין אין מצרים; און זי האט פון עמרמען געבארן אהרנען און משהן, און זייער שוועסטער מרים. . און ביי אהרנען זיינען געבארן געווארן נדב, און אביהוא, אלעזר, און איתמר. . און נדב און אביהוא זיינען געשטארבן ווען זיי האבן געבראכט פרעמד פייער פאר גאט.
. און זייערע געציילטע זיינען געווען דריי און צוואנציק טויזנט, אלע מאנספארשוינען פון א חודש אלט און העכער; ווארום זיי זיינען ניט געציילט געווארן צווישן די קינדער פון ישראל, ווייל זיי איז ניט געגעבן געווארן קיין נחלה צווישן די קינדער פון ישראל.
 . דאס זיינען די וואס זיינען געציילט געווארן פון משהן און אלעזר דעם כהן, וואס האבן געציילט די קינדער פון ישראל אין די פלוינען פון מואב ביים ירדן לעבן יריחו. . און צווישן די דאזיקע איז ניט געווען קיינער פון די וואס זיינען געציילט געווארן פון משהן און אהרן דעם כהן, וואס האבן געציילט די קינדער פון ישראל אין מדבר סיני. . ווארום גאט האט וועגן זיי געזאגט שטארבן אין מדבר וועלן זיי שטארבן; און קיינער פון זיי איז ניט געבליבן אחוץ כלב דער זון פון יפונהן, און יהושוע דער זון פון נון.

. האבן גענענט די טעכטער פון צלפחד דעם זון פון חפר, דעם זון פון גלעד, דעם זון פון מכיר, דעם זון פון מנשהן, פון די משפחות פון מנשה, יוספס זון – און דאס זיינען געווען די נעמען פון זיינע טעכטער מחלה, נועה, און חגלה, און מלכה, און תרצה – . און זיי האבן זיך געשטעלט פאר משהן און פאר אלעזר דעם כהן, און פאר די פירשטן און דער גאנצער עדה, ביים איינגאנג פון אוהל־מועד, אזוי צו זאגן . אונדזער פאטער איז געשטארבן אין דער מדבר, און ער איז ניט געווען צווישן דעם געזעמל וואס האט זיך איינגעזאמלט אקעגן גאט אין קרחס געזעמל, נייערט אין זיין אייגענער זינד איז ער געשטארבן; און קיין זין האט ער ניט געהאט. . פאר וואס זאל געמינערט ווערן דער נאמען פון אונדזער פאטער פון צווישן זיין משפחה, ווייל ער האט ניט קיין זון? גיב אונדז אן אייגנטום צווישן די ברידער פון אונדזער פאטער.
. האט משה געבראכט זייער משפט פאר גאט. . און גאט האט געזאגט צו משהן, אזוי צו זאגן . גערעכט טענהן די טעכטער פון צלפחדן געבן זאלסטו זיי געבן אן אייגנטום פון א נחלה צווישן די ברידער פון זייער פאטער, און זאלסט מאכן איבערגיין די נחלה פון זייער פאטער צו זיי. . און צו די קינדער פון ישראל זאלסטו רעדן, אזוי צו זאגן אז א מאן וועט שטארבן, און ער האט ניט קיין זון, זאלט איר מאכן איבערגיין זיין נחלה צו זיין טאכטער. . און אויב ער האט ניט קיין טאכטער, זאלט איר געבן זיין נחלה צו זיינע ברידער. . און אויב ער האט ניט קיין ברידער, זאלט איר געבן זיין נחלה צו די ברידער פון זיין פאטער. . און אויב זיין פאטער האט ניט קיין ברידער, זאלט איר געבן זיין נחלה צו זיין נענטסטן קרוב פון זיין משפחה, און ער זאל זי ירשען. און דאס זאל זיין די קינדער פון ישראל פאר א רעכט־געזעץ, אזוי ווי גאט האט באפוילן משהן.
. און גאט האט געזאגט צו משהן גיי ארויף אויף דעם דאזיקן בארג עברים, און קוק אן דאס לאנד, וואס איך האב געגעבן צו די קינדער פון ישראל. . און אז דו וועסט עס האבן אנגעקוקט, וועסט דו אויך איינגעזאמלט ווערן צו דיין פאלק, אזוי ווי דיין ברודער אהרן איז איינגעזאמלט געווארן. . אזוי ווי איר האט ווידערשפעניקט מיין באפעל, אין מדבר צן ביי דעם קריג פון דער עדה, מיך צו הייליקן ביים וואסער פאר זייערע אויגן. דאס איז דאס וואסער פון מריבת־קדש אין מדבר צן.
. האט משה גערעדט צו גאט, אזוי צו זאגן . זאל יהוה דער גאט פון די גייסטער פון אלע באשעפענישן אויפזעצן א מאן איבער דער עדה, . וואס זאל ארויסגיין זיי פארויס, און וואס זאל אריינקומען זיי פארויס, און וואס זאל זיי ארויספירן, און וואס זאל זיי אריינברענגען, כדי די עדה פון גאט זאל ניט זיין אזוי ווי שאף וואס האבן ניט קיין פאסטוך.
. האט גאט געזאגט צו משהן נעם דיר יהושוע דעם זון פון נון, א מאן וואס אין אים איז דא גייסט, און זאלסט אנלענען דיין האנט אויף אים. . און זאלסט אים שטעלן פאר אלעזר דעם כהן, און פאר דער גאנצער עדה, און זאלסט אים איבערגעבן דיין צוואה פאר זייערע אויגן. . און זאלסט ארויפטאן פון דיין גלאנץ אויף אים, כדי די גאנצע עדה פון די קינדער פון ישראל זאלן געהארכן. . און ער זאל שטיין פאר אלעזר דעם כהן, און ער וועט פרעגן פאר אים דעם באשייד פון די אורים פאר גאט. לויט זיין מויל זאלן זיי ארויסגיין, און לויט זיין מויל זאלן זיי אריינקומען, ער און גאנץ ישראל מיט אים – די גאנצע עדה.
. האט משה געטאן אזוי ווי גאט האט אים באפוילן, און ער האט גענומען יהושוען, און האט אים געשטעלט פאר אלעזר דעם כהן, און פאר דער גאנצער עדה. . און ער האט אנגעלענט זיינע הענט אויף אים, און האט אים איבערגעגעבן זיין צוואה, אזוי ווי גאט האט גערעדט דורך משהן.

. און גאט האט גערעדט צו משהן, אזוי צו זאגן . באפעל די קינדער פון ישראל, און זאלסט זאגן צו זיי מיין קרבן, מיין שפייז פון מיינע פייעראפפער, פאר א געשמאקן ריח צו מיר, זאלט איר היטן מקריב צו זיין צו מיר אין זיין געשטעלטער צייט. . און זאלסט זאגן צו זיי דאס איז דאס פייעראפפער וואס איר זאלט מקריב זיין צו גאט צוויי שעפסן יאריקע, אן א פעלער, א טאג, א שטענדיק בראנדאפפער. . איין שעפס זאלסטו מאכן אין דער פרי, און דעם צווייטן זאלסטו מאכן קעגן אוונט. . און א צענטל איפה זעמלמעל פאר א שפייזאפפער, פארמישט מיט געשלאגענעם אייל, א פערטל הין. . א שטענדיק בראנדאפפער, אזוי ווי עס איז געמאכט געווארן ביים בארג סיני, פאר א געשמאקן ריח, א פייעראפפער צו גאט. . און זיין גיסאפפער א פערטל הין צו דעם איין שעפס; אין הייליקטום זאלסטו גיסן דאס גיסאפפער פון שטארקן געטראנק צו גאט. . און דעם צווייטן שעפס זאלסטו מאכן קעגן אוונט; אזוי ווי דאס שפייזאפפער פון אין דער פרי, און אזוי ווי זיין גיסאפפער, זאלסטו מאכן, א פייעראפפער פאר א געשמאקן ריח צו גאט.
. און אין טאג פון שבת צוויי שעפסן יאריקע אן א פעלער, און צוויי צענטל זעמלמעל, א שפייזאפפער, פארמישט מיט אייל, מיט זיין גיסאפפער; . א בראנדאפפער פון שבת אין שבת, אחוץ דעם שטענדיקן בראנדאפפער און זיין גיסאפפער.
. און אין אייערע ראש־חודשן זאלט איר מקריב זיין א בראנדאפפער צו גאט צוויי יונגע אקסן, און איין ווידער; זיבן שעפסן יאריקע, אן א פעלער. . און דריי צענטל זעמלמעל, א שפייזאפפער, פארמישט מיט אייל, צו איטלעכן אקס, און צוויי צענטל זעמלמעל, א שפייזאפפער, פארמישט מיט אייל, צו דעם איין ווידער; . און צו צענטל, צו צענטל זעמלמעל, א שפייזאפפער, פארמישט מיט אייל, צו איטלעכן שעפס. א בראנדאפפער פאר א געשמאקן ריח, א פייעראפפער צו גאט. . און זייערע גיסאפפער א האלבער הין וויין זאל זיין צו אן אקס, און א דריטל הין צו א ווידער, און א פערטל הין צו א שעפס. דאס איז דאס בראנדאפפער פון ראש־חודש אין ראש־חודש פאר די חדשים פון יאר. . און איין ציגנבאק פאר א זינדאפפער צו גאט, אחוץ דעם שטענדיקן בראנדאפפער, זאל געמאכט ווערן, מיט זיין גיסאפפער.
. און אין ערשטן חודש, אין פערצנטן טאג פון חודש, זאל זיין א קרבן־פסח צו גאט. . און אין פופצנטן טאג פון דעם דאזיקן חודש, זאל זיין א יום־טוב. זיבן טעג זאל געגעסן ווערן מצות. . אין ערשטן טאג זאל זיין א הייליקע צונויפרופונג; קיין דינסטארבעט זאלט איר ניט טאן. . און איר זאלט מקריב זיין א פייעראפפער, א בראנדאפפער צו גאט צוויי יונגע אקסן, און איין ווידער, און זיבן שעפסן יאריקע; אן א פעלער זאלן זיי ביי אייך זיין. . און זייער שפייזאפפער זעמלמעל פארמישט מיט אייל; דריי צענטל צו אן אקס, און צוויי צענטל צו א ווידער, זאלט איר מאכן. . צו צענטל, צו צענטל זאלסטו מאכן פאר איטלעכן שעפס פון די זיבן שעפסן. . און איין באק א זינדאפפער, מכפר צו זיין אויף אייך. . אחוץ דעם בראנדאפפער פון אין דער פרי, וואס פארן שטענדיקן בראנדאפפער, זאלט איר מאכן די דאזיקע. . אזוי ווי די דאזיקע זאלט איר מאכן טעגלעך זיבן טעג, א שפייז פון פייעראפפער פאר א געשמאקן ריח צו גאט. אחוץ דעם שטענדיקן בראנדאפפער זאל עס געמאכט ווערן, מיט זיין גיסאפפער. . און אויפן זיבעטן טאג זאל זיין א הייליקע צונויפרופונג ביי אייך; קיין דינסטארבעט זאלט איר ניט טאן.
. און אין טאג פון די ערשטצייטיקע, ווען איר ברענגט א שפייזאפפער פון נייער תבואה צו גאט, אין אייער שבועות, זאל זיין א הייליקע צונויפרופונג ביי אייך; קיין דינסטארבעט זאלט איר ניט טאן. . און איר זאלט מקריב זיין א בראנדאפפער פאר א געשמאקן ריח צו גאט צוויי יונגע אקסן, איין ווידער, זיבן שעפסן יאריקע. . און זייער שפייזאפפער זעמלמעל פארמישט מיט אייל, דריי צענטל צו איטלעכן אקס, צוויי צענטל צו דעם איין ווידער; . צו צענטל, צו צענטל פאר איטלעכן שעפס פון די זיבן שעפסן. . איין ציגנבאק, מכפר צו זיין אויף אייך. . אחוץ דעם שטענדיקן בראנדאפפער און זיין שפייזאפפער זאלט איר זיי מאכן – אן א פעלער זאלן זיי ביי אייך זיין – מיט זייערע גיסאפפער.

. און אין זיבעטן חודש, אין ערשטן טאג פון חודש, זאל זיין א הייליקע צונויפרופונג ביי אייך, קיין דינסטארבעט זאלט איר ניט טאן; א טאג פון שאלונג זאל עס אייך זיין. . און איר זאלט מאכן א בראנדאפפער פאר א געשמאקן ריח צו גאט איין יונגן אקס, איין ווידער, זיבן שעפסן יאריקע, אן א פעלער. . און זייער שפייזאפפער זעמלמעל פארמישט מיט אייל, דריי צענטל צו דעם אקס, צוויי צענטל צו דעם ווידער, . און איין צענטל צו איטלעכן שעפס פון די זיבן שעפסן. . און איין ציגנבאק א זינדאפפער, מכפר צו זיין אויף אייך. . אחוץ דעם בראנדאפפער פון ראש־חודש און זיין שפייזאפפער, און דעם שטענדיקן בראנדאפפער און זיין שפייזאפפער, און זייערע גיסאפפער, לויט זייער דין, פאר א געשמאקן ריח, א פייעראפפער צו גאט.
. און אין צענטן טאג פון דעם דאזיקן זיבעטן חודש זאל זיין א הייליקע צונויפרופונג ביי אייך; און איר זאלט פייניקן אייער זעל; קיין ארבעט זאלט איר ניט טאן. . און איר זאלט מקריב זיין א בראנדאפפער צו גאט פאר א געשמאקן ריח איין יונגן אקס, איין ווידער, זיבן שעפסן יאריקע; אן א פעלער זאלן זיי ביי אייך זיין. . און זייער שפייזאפפער זעמלמעל פארמישט מיט אייל, דריי צענטל צו דעם אקס, צוויי צענטל צו דעם איין ווידער; . צו צענטל, צו צענטל פאר איטלעכן שעפס פון די זיבן שעפסן. . איין ציגנבאק א זינדאפפער. אחוץ דעם זינדאפפער פון פארגעבונג, און דעם שטענדיקן בראנדאפפער און זיין שפייזאפפער, און זייערע גיסאפפער.
. און אין פופצנטן טאג פון זיבעטן חודש זאל זיין א הייליקע צונויפרופונג ביי אייך; קיין דינסטארבעט זאלט איר ניט טאן. און איר זאלט פייערן א פייערטאג צו גאט זיבן טעג. . און איר זאלט מקריב זיין א בראנדאפפער פאר א געשמאקן ריח צו גאט דרייצן יונגע אקסן, צוויי ווידערס, פערצן שעפסן יאריקע; אן א פעלער זאלן זיי זיין. . און זייער שפייזאפפער זעמלמעל פארמישט מיט אייל, דריי צענטל צו איטלעכן אקס פון די דרייצן אקסן, צוויי צענטל צו איטלעכן ווידער פון די צוויי ווידערס, . און צו צענטל, צו צענטל פאר איטלעכן שעפס פון די פערצן שעפסן. . און איין ציגנבאק א זינדאפפער. אחוץ דעם שטענדיקן בראנדאפפער. זיין שפייזאפפער און זיין גיסאפפער.
. און אויפן צווייטן טאג צוועלף יונגע אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל, אזוי ווי דער דין. . און איין ציגנבאק א זינדאפפער. אחוץ דעם שטענדיקן בראנדאפפער און זיין שפייזאפפער, און זייערע גיסאפפער.
. און אויפן דריטן טאג עלף יונגע אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל אזוי ווי דער דין. . און איין באק א זינדאפפער. אחוץ דעם שטענדיקן בראנדאפפער און זיין שפייזאפפער און זיין גיסאפפער.

. און אויפן פירטן טאג צען אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל אזוי ווי דער דין. . און איין ציגנבאק א זינדאפפער. אחוץ דעם שטענדיקן בראנדאפפער, זיין שפייזאפפער, און זיין גיסאפפער.
. און אויפן פינפטן טאג ניין אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל אזוי ווי דער דין. . און איין באק א זינדאפפער. אחוץ דעם שטענדיקן בראנדאפפער און זיין שפייזאפפער, און זיין גיסאפפער.
. און אויפן זעקסטן טאג אכט אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל אזוי ווי דער דין. . און איין באק א זינדאפפער. אחוץ דעם שטענדיקן בראנדאפפער, זיין שפייזאפפער, און זיינע גיסאפפער.
. און אויפן זיבעטן טאג זיבן אקסן, צוויי ווידערס, פערצן שעפסן יאריקע, אן א פעלער. . און זייער שפייזאפפער און זייערע גיסאפפער, צו די אקסן, צו די ווידערס, און צו די שעפסן, לויט זייער צאל אזוי ווי זייער דין. . און איין באק א זינדאפפער. אחוץ דעם שטענדיקן בראנדאפפער, זיין שפייזאפפער, און זיין גיסאפפער.
. אויפן אכטן טאג זאל זיין א הייליקע איינזאמלונג ביי אייך; קיין דינסטארבעט זאלט איר ניט טאן. . און איר זאלט מקריב זיין א בראנדאפפער, א פייעראפפער פאר א געשמאקן ריח צו גאט איין אקס, איין ווידער, זיבן שעפסן יאריקע, אן א פעלער. . זייער שפייזאפפער און זייערע גיסאפפער, צו דעם אקס, צו דעם ווידער, און צו די שעפסן, לויט זייער צאל אזוי ווי דער דין. . און איין באק א זינדאפפער. אחוץ דעם שטענדיקן בראנדאפפער, און זיין שפייזאפפער, און זיין גיסאפפער.
. די דאזיקע זאלט איר מאכן צו גאט אין אייערע יום־טובים, אחוץ אייערע נדרים, און אייערע פרייוויליקע גאבן, פון אייערע בראנדאפפער, און פון אייערע שפייזאפפער און פון אייערע גיסאפפער, און פון אייערע פרידאפפער.

. און משה האט אנגעזאגט די קינדער פון ישראל, אזוי ווי אלץ וואס גאט האט משהן באפוילן.
מטות
. און משה האט גערעדט צו די הויפטלייט פון די שבטים פון די קינדער פון ישראל, אזוי צו זאגן דאס איז די זאך וואס גאט האט באפוילן
. אז א מאן וועט טאן א נדר צו גאט, אדער שווערן א שבועה, צו אסרן אויף זיך אן איסור, זאל ער ניט פארשוועכן זיין ווארט; אזוי ווי אלץ וואס גייט ארויס פון זיין מויל, זאל ער טאן. . און אז א ווייבספארשוין וועט טאן א נדר צו גאט, און וועט אסרן אויף זיך אן איסור, אין איר פאטערס הויז, אין איר יוגנט, . און איר פאטער וועט הערן איר נדר, אדער איר איסור וואס זי האט געאסרט אויף זיך, און איר פאטער וועט איר צושווייגן, זאלן אלע אירע נדרים באשטיין, און איטלעכער איסור וואס זי האט געאסרט אויף זיך, זאל באשטיין. . אויב אבער איר פאטער האט איר געווערט אין דעם טאג וואס ער האט געהערט, זאלן אלע אירע נדרים, און אירע איסורים וואס זי האט געאסרט אויף זיך, ניט באשטיין; און גאט וועט איר פארגעבן, ווייל איר פאטער האט איר געווערט. . און אויב זי וועט נעמען א מאן, ווען אירע נדרים זיינען אויף איר, אדער דער ארויסרעד פון אירע ליפן, וואס זי האט געאסרט אויף זיך, . און איר מאן וועט הערן – אין וואסער טאג ער וועט הערן – און ער וועט איר צושווייגן, זאלן באשטיין אירע נדרים, און אירע איסורים וואס זי האט געאסרט אויף זיך, זאלן באשטיין. . אויב אבער איר מאן וועט איר ווערן אין דעם טאג וואס ער הערט, זאל ער פארשטערן איר נדר וואס אויף איר, און דעם ארויסרעד פון אירע ליפן, וואס זי האט געאסרט אויף זיך, און גאט וועט איר פארגעבן. . אבער דער נדר פון אן אלמנה און א גרושה, אלץ וואס זי האט געאסרט אויף זיך, זאל באשטיין פאר איר. . און אויב א פרוי האט א נדר געטאן אין הויז פון איר מאן, אדער זי האט געאסרט אויף זיך אן איסור דורך א שבועה, . און איר מאן האט געהערט, און האט איר צוגעשוויגן, און איר ניט געווערט, זאלן אלע אירע נדרים באשטיין, און איטלעכער איסור וואס זי האט געאסרט אויף זיך, זאל באשטיין. . אויב אבער פארשטערן וועט זיי פארשטערן איר מאן אין דעם טאג וואס ער הערט, זאל קיין ארויסלאז פון אירע ליפן, פון אירע נדרים, אדער פון אן איסור אויף זיך, ניט באשטיין; איר מאן האט זיי פארשטערט, און גאט וועט איר פארגעבן. . איטלעכער נדר, און איטלעכער געשווארענער איסור, אויף צו פייניקן די זעל, קען איר מאן עס לאזן באשטיין, און איר מאן קען עס פארשטערן. . אויב אבער צושווייגן וועט איר צושווייגן איר מאן א מעת־לעת, האט ער געמאכט באשטיין אלע אירע נדרים, אדער אלע אירע איסורים וואס אויף איר; ער האט זיי געמאכט באשטיין ווייל ער האט איר צוגעשוויגן אין דעם טאג וואס ער האט געהערט. . און אויב פארשטערן וועט ער זיי פארשטערן לאנג נאך דעם ווי ער האט געהערט, וועט ער טראגן איר זינד.
. דאס זיינען די געזעצן וואס גאט האט באפוילן משהן, צווישן א מאן און זיין ווייב, צווישן א פאטער און זיין טאכטער, אין איר יוגנט, אין איר פאטערס הויז.

. און גאט האט גערעדט צו משהן, אזוי צו זאגן . זיי זיך נוקם די נקמה פון די קינדער פון ישראל אן די מדינים; דערנאך וועסטו איינגעזאמלט ווערן צו דיין פאלק.
. האט משה גערעדט צום פאלק, אזוי צו זאגן באוואפנט פון אייך מענער צום חיל, און זאלן זיי גיין אויף מדין אויסצופירן די נקמה פון גאט אויף מדין. . צו טויזנט פון א שבט, צו טויזנט פון א שבט, פון אלע שבטים פון ישראל, זאלט איר שיקן אין חיל.
. זיינען צוגעשטעלט געווארן פון די טויזנטן פון ישראל צו טויזנט פון א שבט, צוועלף טויזנט באוואפנטע חיל. . און משה האט זיי געשיקט אין חיל צו טויזנט פון א שבט, זיי מיט פינחס דעם זון פון אלעזר דעם כהן, אין חיל, מיט די הייליקע כלים און די שאלטרומייטן אין זיין האנט. . און זיי האבן מלחמה געהאלטן אויף מדין, אזוי ווי גאט האט באפוילן משהן, און זיי האבן אויסגעהרגעט יעטוועדער מאנספארשוין. . אויך די מלכים פון מדין האבן זיי געהרגעט צווישן זייערע דערשלאגענע אוי, און רקם, און צור, און חור, און רבע, די פינף מלכים פון מדין; אויך בלעם דעם זון פון בעורן האבן זיי געהרגעט מיטן שווערד. . און די קינדער פון ישראל האבן געפאנגען די ווייבער פון מדין, און זייערע קליינע קינדער; און אלע זייערע בהמות, און אלע זייערע פי, און זייער גאנצן פארמעג, האבן זיי אוועקגערויבט. . און אלע זייערע שטעט אין זייערע וווינערטער, און אלע זייערע לאגערדערפער, האבן זיי פארברענט אין פייער. . און זיי האבן גענומען דעם גאנצן זאקרויב, און דעם גאנצן טרייברויב, פון מענטשן און פון בהמות, . און האבן געבראכט די געפאנגענע און דעם טרייברויב און דעם זאקרויב צו משהן און צו אלעזר דעם כהן, און צו דער עדה פון די קינדער פון ישראל, אין לאגער, אויף די פלוינען פון מואב וואס ביים ירדן לעבן יריחו.
. זיינען משה, און אלעזר דער כהן, און אלע פירשטן פון דער עדה, ארויסגעגאנגען זיי אנטקעגן אויסן לאגער. . און משה האט געצערנט אויף די אויפגעזעצטע איבערן חיל, די עלטסטע פון טויזנט, און די עלטסטע פון הונדערט, וואס זיינען געקומען פון מלחמה־דינסט. . און משה האט צו זיי געזאגט האט איר געלאזט לעבן אלע ווייבספארשוינען? . דאס האבן זיי דאך, אויף דעם אנרעד פון בלעמען, געבראכט די קינדער פון ישראל צו באגיין א פעלשונג אן גאט, אין דער מעשה פון פעור, און די מגפה איז געווען אויף דער עדה פון גאט. . און אצונד הרגעט יעטוועדער מאנספארשוין צווישן די קליינע קינדער, און הרגעט יעטוועדער ווייבספארשוין וואס ווייס פון א מאן דורך ליגן מיט א מאנספארשוין. . און אלע קינדער צווישן די ווייבספארשוינען וואס ווייסן ניט פון ליגן מיט א מאנספארשוין, זאלט איר לאזן לעבן פאר אייך. . און איר, לאגערט אויסן לאגער זיבן טעג; איטלעכער וואס האט געהרגעט א נפש, און איטלעכער וואס האט זיך אנגערירט אן א דערשלאגענעם, רייניקט אייך אויפן דריטן טאג און אויפן זיבעטן טאג, איר און אייערע געפאנגענע. . און יעטוועדער בגד, און יעטוועדער זאך פון פעל, און אלץ וואס איז געמאכט פון ציגנהאר, און יעטוועדער הילצערנע כלי, זאלט איר אייך רייניקן.
. און אלעזר דער כהן האט געזאגט צו די חילס־לייט וואס זיינען געגאנגען אין מלחמה דאס איז דאס געזעץ פון דער תורה וואס גאט האט באפוילן משהן . אבער דאס גאלד, און דאס זילבער, דאס קופער, דאס אייזן, דאס צין, און דאס בליי, . אלץ וואס קען קומען אין פייער, זאלט איר מאכן דורכגיין דורך פייער, און עס וועט ווערן ריין; נאר עס מוז גערייניקט ווערן מיט שפרענגוואסער. און אלץ וואס קען ניט קומען אין פייער, זאלט איר מאכן דורכגיין דורך וואסער. . און איר זאלט וואשן אייערע קליידער אויפן זיבעטן טאג, און איר וועט ווערן ריין, און דערנאך מעגט איר אריינקומען אין לאגער.
. און גאט האט געזאגט צו משהן, אזוי צו זאגן . נעם אויף די צאל פון דעם געפאנגענעם טרייברויב, פון מענטשן און פון בהמות, דו און אלעזר דער כהן, און די הויפטלייט פון די פאטערהייזער פון דער עדה. . און זאלסט צעטיילן דעם טרייברויב אין העלפט, צווישן די מלחמה־האלטערס וואס זיינען ארויסגעגאנגען אין חיל, און צווישן דער גאנצער עדה. . און זאלסט אפשיידן אן אפגאב צו גאט פון די מלחמה־לייט וואס זיינען ארויסגעגאנגען אין חיל; איין שטיק פון פינף הונדערט, פון די מענטשן, און פון די רינדער, און פון די אייזלען, און פון די שאף. . פון זייער העלפט זאלט איר עס נעמען; און זאלסט עס געבן צו אלעזר דעם כהן, אן אפשיידונג צו גאט. . און פון דער העלפט פון די קינדער פון ישראל זאלסטו נעמען איינס ארויסגענומען פון פופציק, פון די מענטשן, פון די רינדער, פון די אייזלען, און פון די שאף – פון אלע בהמות; און זאלסט זיי געבן צו די לויים, וואס היטן די היטונג פון דעם משכן פון גאט.
. און משה און אלעזר דער כהן האבן געטאן אזוי ווי גאט האט באפוילן משהן. . און דער טרייברויב וואס איז געבליבן נאך דעם רויב וואס דאס חיל־פאלק האט גערויבט, איז געווען שאף, זעקס הונדערט טויזנט און זיבעציק טויזנט און פינף טויזנט; . און רינדער, צוויי און זיבעציק טויזנט; . און אייזלען, איין און זעכציק טויזנט; . און נפשות פון מענטשן, פון ווייבספארשוינען וואס האבן ניט געוווסט פון ליגן מיט א מאנספארשוין – אלע נפשות, צוויי און דרייסיק טויזנט. . און א העלפט, דער חלק פון די וואס זיינען ארויסגעגאנגען אין חיל – די צאל פון די שאף, איז געווען דריי הונדערט טויזנט און דרייסיק טויזנט און זיבן טויזנט און פינף הונדערט. . און די אפגאב צו גאט פון די שאף איז געווען זעקס הונדערט און פינף און זיבעציק. . און די רינדער, זעקס און דרייסיק טויזנט, און די אפגאב פון זיי צו גאט, צוויי און זיבעציק. . און אייזלען, דרייסיק טויזנט און פינף הונדערט; און די אפגאב פון זיי צו גאט, איין און זעכציק. . און נפשות פון מענטשן, זעכצן טויזנט; און די אפגאב פון זיי צו גאט, צוויי און דרייסיק נפשות. . און משה האט איבערגעגעבן די אפגאב פון גאטס אפשיידונג צו אלעזר דעם כהן, אזוי ווי גאט האט משהן באפוילן. . און פון דער העלפט פון די קינדער פון ישראל, וואס משה האט אראפגענומען ביי די מענער וואס זיינען געווען אין חיל – . און די העלפט פון דער עדה איז געווען פון די שאף, דריי הונדערט טויזנט און דרייסיק טויזנט און זיבן טויזנט און פינף הונדערט; . און רינדער, זעקס און דרייסיק טויזנט; . און אייזלען, דרייסיק טויזנט און פינף הונדערט; . און נפשות פון מענטשן, זעכצן טויזנט – . פון דער העלפט פון די קינדער פון ישראל האט משה גענומען איינס ארויסגענומען פון פופציק, פון די מענטשן, און פון די בהמות, און ער האט זיי געגעבן צו די לויים, וואס היטן די היטונג פון דעם משכן פון גאט, אזוי ווי גאט האט משהן באפוילן.
. און די אויפגעזעצטע וואס איבער די טויזנטן פון חיל, די עלטסטע פון טויזנט, און די עלטסטע פון הונדערט, האבן גענענט צו משהן; . און זיי האבן געזאגט צו משהן דיינע קנעכט האבן אויפגענומען די צאל פון די מלחמה־לייט וואס אונטער אונדזער האנט, און קיינער פון אונדז איז ניט געמינערט געווארן. . האבן מיר געבראכט א מתנה צו גאט, איטלעכער וואס ער האט געפונען, גילדערנע זאכן, ארעמבענדער, און האנטקייטלעך, פינגערלעך, אוירינגען, און האלדזבענדער, מכפר צו זיין אויף אונדזער זעל פאר גאט.
. האבן משה און אלעזר דער כהן צוגענומען פון זיי דאס גאלד, אלערליי אויסגעארבעטע זאכן. . און דאס גאנצע גאלד פון דער אפשיידונג וואס זיי האבן אפגעשיידט צו גאט, איז געווען זעכצן טויזנט זיבן הונדערט און פופציק שקל, פון די עלטסטע פון טויזנט, און פון די עלטסטע פון הונדערט. – . די חילס־לייט האבן גערויבט איטלעכער פאר זיך. – . און משה און אלעזר דער כהן האבן צוגענומען דאס גאלד פון די עלטסטע פון טויזנט און פון הונדערט, און האבן עס געבראכט אין אוהל־מועד, א דערמאנונג אן די קינדער פון ישראל פאר גאט.

. און די קינדער פון ראובן און די קינדער פון גד האבן געהאט פיל פי, זייער א סך, און זיי האבן געזען דאס לאנד יעזר און דאס לאנד גלעד, ערשט דער ארט איז אן ארט פאר פי. . זיינען די קינדער פון גד און די קינדער פון ראובן געקומען, און זיי האבן געזאגט צו משהן, און צו אלעזר דעם כהן, און צו די פירשטן פון דער עדה, אזוי צו זאגן . עטרות, און דיבון, און יעזר, און נמרה, און חשבון, און אלעלה, און שבם, און נבו, און בעון, . דאס לאנד וואס גאט האט געשלאגן פאר דער עדה פון ישראל, איז א לאנד פאר פי, און דיינע קנעכט האבן פי. . און זיי האבן געזאגט אויב מיר האבן געפונען לייטזעליקייט אין דיינע אויגן, זאל דאס דאזיקע לאנד געגעבן ווערן דיינע קנעכט צום אייגנטום; זאלסט אונדז ניט אריבערפירן דעם ירדן.
. האט משה געזאגט צו די קינדער פון גד און צו די קינדער פון ראובן אייערע ברידער זאלן גיין אין מלחמה, און איר זאלט זיצן דא? . און פאר וואס זאלט איר אפקערן דאס הארץ פון די קינדער פון ישראל פון אריבערצוגיין אין דעם לאנד וואס גאט האט זיי געגעבן? . אזוי האבן געטאן אייערע עלטערן, ווען איך האב זיי געשיקט פון קדש־ברנע אנצוקוקן דאס לאנד. . ווארום זיי זיינען ארויפגעגאנגען ביזן טאל אשכול, און האבן אנגעקוקט דאס לאנד, און זיי האבן אפגעקערט דאס הארץ פון די קינדער פון ישראל, ניט צו גיין אין דעם לאנד, וואס גאט האט זיי געגעבן. . און דער צארן פון גאט האט געגרימט אין יענעם טאג, און ער האט געשווארן, אזוי צו זאגן . אויב די מענטשן וואס זיינען ארויפגעגאנגען פון מצרים, פון צוואנציק יאר אלט און העכער, וועלן אנזען די ערד, וואס איך האב צוגעשווארן צו אברהמען, צו יצחקן, און צו יעקבן! ווייל זיי זיינען ניט געגאנגען געטריי נאך מיר. . אחוץ כלב דער זון פון יפונהן, דער קנזי, און יהושוע דער זון פון נון, ווייל זיי זיינען געגאנגען געטריי נאך גאט. . און דער צארן פון גאט האט געגרימט אויף ישראל, און ער האט זיי געמאכט וואגלען אין דער מדבר פערציק יאר, ביז דער גאנצער דור וואס האט געטאן דאס שלעכטס אין די אויגן פון גאט, איז פארלענדט געווארן. . און אט זייט איר אויפגעשטאנען אויף דעם ארט פון אייערע עלטערן, א געזינדל פון זינדיקע מענטשן, נאך צוצולייגן צו דעם גרימצארן פון גאט אויף ישראל. . ווארום אז איר קערט זיך אפ פון הינטער אים, וועט ער זיי ווידער לאזן אין דער מדבר, און איר וועט אומברענגען דאס דאזיקע גאנצע פאלק.
. האבן זיי גענענט צו אים, און האבן געזאגט שאפגעהעפטן פאר אונדזער פי וועלן מיר דא בויען, און שטעט פאר אונדזערע קליינע קינדער. . אבער מיר אליין וועלן זיין גרייט באוואפנט פארויס פאר די קינדער פון ישראל, ביז וואנען מיר האבן זיי געבראכט אויף זייער ארט; און אונדזערע קליינע קינדער וועלן זיצן אין די באפעסטיקטע שטעט פון וועגן די באוווינער פון לאנד. . מיר וועלן זיך ניט אומקערן אין אונדזערע הייזער, ביז די קינדער פון ישראל ארבן איטלעכער זיין ארבונג. . ווארום מיר וועלן ניט ארבן מיט זיי אויף יענער זייט ירדן און ווייטער, ווייל אונדז איז אנגעקומען אונדזער ארבונג אויף דער זייט ירדן, צו מזרח.
. האט משה צו זיי געזאגט אויב איר וועט טאן די דאזיקע זאך, אויב איר וועט אייך באוואפענען פאר גאטס אנגעזיכט אויף מלחמה, . און אלע באוואפנטע פון אייך וועלן אריבערגיין דעם ירדן פאר גאטס אנגעזיכט, ביז ער פארטרייבט זיינע פיינט פון פאר אים, . און דאס לאנד וועט באצווונגען ווערן פאר גאטס אנגעזיכט, און איר וועט זיך דערנאך אומקערן, וועט איר זיין ריין פאר גאט און פאר ישראל, און דאס דאזיקע לאנד וועט אייך זיין צום אייגנטום פאר גאט. . אויב אבער איר וועט אזוי ניט טאן, אזוי האט איר געזינדיקט פאר גאט, און זייט וויסן אייערע שטראף וואס וועט אייך טרעפן. . בויט אייך שטעט פאר אייערע קליינע קינדער, און געהעפטן פאר אייערע שאף, אבער וואס איז ארויס פון אייער מויל זאלט איר טאן.

. האבן די קינדער פון גד און די קינדער פון ראובן געזאגט צו משהן, אזוי צו זאגן דיינע קנעכט וועלן טאן אזוי ווי מיין האר באפעלט. . אונדזערע קליינע קינדער, אונדזערע ווייבער, אונדזער פי, און אלע אונדזערע בהמות, וועלן זיין דארטן אין די שטעט פון גלעד; . אבער דיינע קנעכט, איטלעכער באוואפנטער צום חיל, וועלן אריבערגיין פאר גאטס אנגעזיכט אויף מלחמה, אזוי ווי מיין האר רעדט.
. און משה האט באפוילן וועגן זיי אלעזר דעם כהן, און יהושוע דעם זון פון נון, און די הויפטלייט פון די פאטערהייזער פון די שבטים פון די קינדער פון ישראל, . און משה האט צו זיי געזאגט אויב די קינדער פון גד און די קינדער פון ראובן, איטלעכער באוואפנטער אויף מלחמה, וועלן אריבערגיין מיט אייך דעם ירדן פאר גאטס אנגעזיכט, און דאס לאנד וועט באצווונגען ווערן פאר אייער אנגעזיכט, זאלט איר זיי געבן דאס לאנד גלעד צום אייגנטום. . אויב אבער זיי וועלן ניט אריבערגיין באוואפנט מיט אייך, זאלן זיי קריגן אייגנטום צווישן אייך אין לאנד כנען.
. האבן זיך אפגערופן די קינדער פון גד און די קינדער פון ראובן, אזוי צו זאגן וואס גאט האט גערעדט צו דיינע קנעכט, אזוי וועלן מיר טאן. . מיר וועלן אריבערגיין באוואפנטע פאר גאטס געזיכט, אין לאנד כנען, און דאס אייגנטום פון אונדזער נחלה פון דער זייט ירדן זאל בלייבן ביי אונדז.
. און משה האט זיי, די קינדער פון גד און די קינדער פון ראובן און דעם האלבן שבט פון מנשה דעם זון פון יוספן, געגעבן דאס קיניגרייך פון סיחון דעם מלך פון אמורי, און דאס קיניגרייך פון עוג דעם מלך פון בשן, דאס לאנד לויט אירע שטעט מיט די געמארקן, די שטעט פון דעם לאנד רונד ארום. . און די קינדער פון גד האבן אפגעבויט דיבון, און עטרות, און ערוער, . און עטרות־שופן, און יעזר, און יגבהה, . און בית־נמרה, און בית־הרן; באפעסטיקטע שטעט מיט געהעפטן פאר שאף.

. און די קינדער פון ראובן האבן אפגעבויט חשבון, און אלעלא, און קריתים, . און נבו, און בעל־מעון – מיט אומגעביטענע נעמען – און שבמה; און זיי האבן אנגערופן מיט נעמען די שטעט וואס זיי האבן אפגעבויט. . און די קינדער פון מכיר דעם זון פון מנשהן זיינען געגאנגען קיין גלעד, און זיי האבן עס באצווונגען, און האבן פארטריבן דעם אמורי וואס דרינען. . און משה האט געגעבן גלעד צו מכיר דעם זון פון מנשהן, און ער האט זיך באזעצט דרינען. . און יאיר דער זון פון מנשהן איז געגאנגען און האט באצווונגען זייערע דערפער, און ער האט זיי גערופן חוות־יאיר. . און נובח איז געגאנגען און האט באצווונגען קנת מיט אירע טעכטערשטעט; און ער האט זי גערופן נובח אויף זיין נאמען.
מסעי
. דאס זיינען די ציונגען פון די קינדער פון ישראל, וואס זיינען ארויסגעגאנגען פון לאנד מצרים לויט זייערע מחנות אונטער דער האנט פון משהן און אהרנען. . און משה האט פארשריבן זייערע ארויסגאנגען אויף זייערע ציונגען לויט דעם מויל פון גאט; און דאס זיינען זייערע ציונגען אין זייערע ארויסגאנגען
. זיי האבן געצויגן פון רעמסס אין ערשטן חודש, אין פופצנטן טאג פון ערשטן חודש; אויף מארגן נאכן קרבן־פסח זיינען די קינדער פון ישראל ארויסגעגאנגען מיט א הויכער האנט פאר די אויגן פון גאנץ מצרים, . בעת די מצרים האבן געהאלטן אין באגראבן די וואס גאט האט דערשלאגן צווישן זיי – איטלעכן בכור; און אויך אויף זייערע געטער האט גאט געטאן א משפט. . און די קינדער פון ישראל האבן געצויגן פון רעמסס, און גערוט אין סוכות. . און זיי האבן געצויגן פון סוכות, און גערוט אין אתם וואס ביים עק מדבר. . און זיי האבן געצויגן פון אתם, און זיך אומגעקערט צו פי־החירות וואס פאר בעל־צפון, און גערוט פאר מגדול. . און זיי האבן געצויגן פון פני־החירות, און זיינען אריבערגעגאנגען דורכן ים צום מדבר; און זיי זיינען געגאנגען דריי טעג וועגס אין מדבר אתם, און האבן גערוט אין מרה. . און זיי האבן געצויגן פון מרה, און זיינען געקומען קיין אילם; און אין אילם זיינען געווען צוועלף קוואלן וואסער און זיבעציק טייטלביימער; און זיי האבן דארטן גערוט. . און זיי האבן געצויגן פון אילם, און גערוט ביים ים־סוף. . און זיי האבן געצויגן פון ים־סוף, און גערוט אין מדבר סין. . און זיי האבן געצויגן פון מדבר סין און גערוט אין דפקה. . און זיי האבן געצויגן פון דפקה, און גערוט אין אלוש. . און זיי האבן געצויגן פון אלוש, און גערוט אין רפידים; און דארטן איז ניט געווען קיין וואסער פארן פאלק צום טרינקען. . און זיי האבן געצויגן פון רפידים, און גערוט אין מדבר סיני. . און זיי האבן געצויגן פון מדבר סיני, און גערוט אין קברות־התאוה. . און זיי האבן געצויגן פון קברות־התאוה, און גערוט אין חצרות. . און זיי האבן געצויגן פון חצרות, און גערוט אין רתמה. . און זיי האבן געצויגן פון רתמה, און גערוט אין רמון־פרץ. . און זיי האבן געצויגן פון רמון־פרץ, און גערוט אין לבנה. . און זיי האבן געצויגן פון לבנה, און גערוט אין רסה. . און זיי האבן געצויגן פון רסה, און גערוט אין קהלה. . און זיי האבן געצויגן פון קהלה, און גערוט ביים בארג שפר. . און זיי האבן געצויגן פון בארג שפר, און גערוט אין חרדה. . און זיי האבן געצויפן פון חרדה, און גערוט אין מקהלות. . און זיי האבן געצויגן פון מקהלות, און גערוט אין תחת. . און זיי האבן געצויגן פון תחת, און גערוט אין תרח. . און זיי האבן געצויגן פון תרח, און גערוט אין מתקה. . און זיי האבן געצויגן פון מתקה, און גערוט אין חשמונה. . און זיי האבן געצויגן פון חשמונה, און גערוט אין מוסרות. . און זיי האבן געצויגן פון מוסרות, און גערוט אין בני־יעקן. . און זיי האבן געצויגן פון בני־יעקן, און גערוט אין חור־הגדגד. . און זיי האבן געצויגן פון חור־הגדגד, און גערוט אין יטבה. . און זיי האבן געצויגן פון יטבה, און גערוט אין עברונה. . און זיי האבן געצויגן פון עברונה, און גערוט אין עציון־גבר. . און זיי האבן געצויגן פון עציון־גבר, און גערוט אין מדבר צן, דאס איז קדש. . און זיי האבן געצויגן פון קדש, און גערוט ביים בארג הור, אין עק פון לאנד אדום.
. און אהרן דער כהן איז ארויפגעגאנגען אויפן בארג הור, לויט דעם מויל פון גאט, און ער איז דארטן געשטארבן, אין דעם פערציקסטן יאר נאך דעם ווי די קינדער פון ישראל זיינען ארויסגעגאנגען פון לאנד מצרים, אין פינפטן חודש, אין ערשטן טאג פון חודש. . און אהרן איז געווען הונדערט און דריי און צוואנציק יאר אלט, ווען ער איז געשטארבן אויפן בארג הור. . און דער כנעני, דער מלך פון ערד, וואס איז געזעסן אין דרום, אין לאנד כנען, האט געהערט וועגן דעם קומען פון די קינדער פון ישראל.
. און זיי האבן געצויגן פון בארג הור, און גערוט אין צלמונה. . און זיי האבן געצויגן פון צלמונה, און גערוט אין פונון. . און זיי האבן געצויגן פון פונון, און גערוט אין אובות. . און זיי האבן געצויגן פון אובות, און גערוט אין עיי־עברים, ביים געמארק פון מואב. . און זיי האבן געצויגן פון עיים, און גערוט אין דיבון־גד. . און זיי האבן געצויגן פון דיבון־גד, און גערוט אין עלמון־דבלתים. . און זיי האבן געצויגן פון עלמון־דבלתים, און גערוט אין די בערג פון עברים, פאר נבו. . און זיי האבן געצויגן פון די בערג פון עברים, און גערוט אין די פלוינען פון מואב ביים ירדן לעבן יריחו. . און זיי האבן גערוט ביים ירדן, פון בית־ישימות ביז אבל־שטים אין די פלוינען פון מואב.
. און גאט האט גערעדט צו משהן אין די פלוינען פון מואב ביים ירדן לעבן יריחו, אזוי צו זאגן . רעד צו די קינדער פון ישראל, און זאלסט זאגן צו זיי
אז איר גייט אריבער דעם ירדן קיין לאנד כנען, . זאלט איר פארטרייבן אלע באוווינער פון לאנד פון פאר אייך, און איר זאלט אונטערברענגען אלע זייערע בילדער, און אלע זייערע געגאסענע געצן זאלט איר אונטערברענגען, און אלע זייערע במות זאלט איר פארטיליקן. . און איר זאלט פארנעמען דאס לאנד, און זיך באזעצן דרינען, ווארום אייך האב איך געגעבן דאס לאנד, עס צו ארבן. . און איר זאלט ארבן דאס לאנד דורך גורל, לויט אייערע משפחות; דעם מערערן זאלט איר געבן מער נחלה, און דעם ווינציקערן זאלסטו געבן ווינציקער נחלה. דארטן ווו זיין גורל וועט אויספאלן, זאל געהערן צו אים; לויט אייערע פאטערשטאמען זאלט איר אייך ארבן.
. און אויב איר וועט ניט פארטרייבן פון פאר אייך די באוווינער פון לאנד, וועלן די וואס איר וועט איבערלאזן פון זיי, זיין פאר דערנער אין אייערע אויגן, און פאר שטעכערס אין אייערע זייטן, און זיי וועלן אייך דריקן אין דעם לאנד וואס איר זיצט דרינען. . און עס וועט זיין, אזוי ווי איך האב געדאכט צו טאן צו זיי, וועל איך טאן צו אייך.

. און גאט האט גערעדט צו משהן, אזוי צו זאגן . באפעל די קינדער פון ישראל, און זאלסט זאגן צו זיי
אז איר קומט קיין לאנד כנען, זאל דאס זיין דאס לאנד וואס וועט אייך פאלן פאר א נחלה – דאס לאנד כנען לויט אירע געמארקן . די דרום־זייט זאל אייך זיין פון מדבר צן לעבן אדום, און דער געמארק פון דרום זאל אייך זיין פון עק ים־המלח, צו מזרח. . און דער געמארק זאל זיך אויסדרייען ביי אייך צו דרום פון דעם אויפגאנג פון עקרבים, און אריבערגיין קיין צן; און זיין אויסלאז זאל זיין אין דרום פון קדש־ברנע; און ער זאל ארויסגיין צו חצר־אדר, און אריבערגיין ביז עצמון. . און דער געמארק זאל זיך אויסדרייען פון עצמון צום טייך פון מצרים; און זיין אויסלאז זאל זיין ביים ים. . און דער געמארק פון מערב זאל אייך זיין דער ים־הגדול מיטן ברעג; דאס זאל אייך זיין דער געמארק פון מערב. . און דאס זאל אייך זיין דער געמארק פון צפון פון ים־הגדול זאלט איר אייך צייכענען ביז דעם בארג הור. . פון בארג הור זאלט איר צייכענען ביז מע קומט קיין חמת; און דער אויסלאז פון דעם געמארק זאל זיין ביי צדד. . און דער געמארק זאל ארויסגיין ביי זפרון, און זיין אויסלאז זאל זיין חצר־עינן. דאס זאל אייך זיין דער געמארק פון צפון. . און איר זאלט אייך צייכענען פארן געמארק פון מזרח פון חצר־עינן ביז שפם. . און דער געמארק זאל אראפנידערן פון שפם ביז רבלה, אין מזרח פון עין; און דער געמארק זאל אראפנידערן און זיך אנשטויסן אן דעם בארגרוקן פון ים כנרת, צו מזרח. . און דער געמארק זאל אראפנידערן צום ירדן, און זיין אויסלאז זאל זיין דער ים־המלח. דאס זאל אייך זיין דאס לאנד לויט אירע געמארקן רונד ארום.
. און משה האט באפוילן די קינדער פון ישראל, אזוי צו זאגן דאס איז דאס לאנד וואס איר זאלט עס זיך ארבן לויט גורל, וואס גאט האט באפוילן צו געבן צו די ניין שבטים און דעם האלבן שבט. . ווארום דער שבט פון די קינדער פון ראובן לויט זייערע פאטערהייזער, און דער שבט פון די קינדער פון גד לויט זייערע פאטערהייזער, האבן געקריגן, און האלב שבט מנשה האבן געקריגן, זייער נחלה. . די צוויי שבטים און דער האלבער שבט האבן געקריגן זייער נחלה פון דער זייט ירדן לעבן יריחו, צו מזרח, צו זונאויפגאנג.
. און גאט האט גערעדט צו משהן, אזוי צו זאגן . דאס זיינען די נעמען פון די מענער וואס זאלן ארבן פאר אייך דאס לאנד אלעזר דער כהן, און יהושוע דער זון פון נון. . און איר זאלט נעמען צו איין פירשט, צו איין פירשט פון א שבט, צו ארבן דאס לאנד. . און דאס זיינען די נעמען פון די מענער פאר שבט יהודה, כלב דער זון פון יפונהן. . און פאר דעם שבט פון די קינדער פון שמעון, שמואל דער זון פון עמיהודן. . פאר שבט בנימין, אלידד דער זון פון כסלונען. . און פאר דעם שבט פון די קינדער פון דן, דער פירשט בוקי דער זון פון יגלין. . פאר די קינדער פון יוסף פאר דעם שבט פון די קינדער פון מנשה, דער פירשט חניאל דער זון פון אפודן; . און פאר דעם שבט פון די קינדער פון אפרים, דער פירשט קמואל דער זון פון שפטנען. . און פאר דעם שבט פון די קינדער פון זבולון, דער פירשט אליצפן דער זון פון פרנכן. . און פאר דעם שבט פון די קינדער פון יששכר, דער פירשט פלטיאל דער זון פון עזנען. . און פאר דעם שבט פון די קינדער פון אשר, דער פירשט אחיהוד דער זון פון שלומין, . און פאר דעם שבט פון די קינדער פון נפתלי, דער פירשט פדהאל דער זון פון עמיהודן. . דאס זיינען די וועמען גאט האט באפוילן צו מאכן ארבן די קינדער פון ישראל אין לאנד כנען.
. און גאט האט גערעדט צו משהן אין די פלוינען פון מואב ביים ירדן לעבן יריחו, אזוי צו זאגן . באפעל די קינדער פון ישראל, זיי זאלן געבן די לויים פון דער נחלה פון זייער אייגנטום שטעט צום וווינען; און א פרייען פלאץ צו די שטעט רונד ארום זיי זאלט איר געבן די לויים. . און די שטעט וועלן זיין פאר זיי צום וווינען, און זייערע פרייע פלעצער וועלן זיין פאר זייער פי, און פאר זייער פארמעג, און פאר אלע זייערע בהמות. . און די פרייע פלעצער פון די שטעט, וואס איר וועט געבן די לויים דרויסן פון דער שטאט מויער, זאלן זיין טויזנט איילן רונד ארום. . און איר זאלט אפמעסטן אויסן שטאט, מזרח־זייט צוויי טויזנט איילן, און דרום־זייט צוויי טויזנט איילן, און מערב־זייט צוויי טויזנט איילן, און צפון־זייט צוויי טויזנט איילן, מיט דער שטאט אין מיטן. דאס זאלן ביי זיי זיין די פרייע פלעצער פון די שטעט. . און די שטעט וואס איר וועט געבן די לויים, זאלן זיין די זעקס שטעט פון אנטרינונג וואס איר וועט געבן פאר דעם טויטשלעגער צו אנטלויפן אהין; און צו זיי זאלט איר צוגעבן צוויי און פערציק שטעט. אלע שטעט וואס איר וועט געבן די לויים, זאלן זיין אכט און פערציק שטעט; . זיי מיט זייערע פרייע פלעצער. . און די שטעט וואס איר וועט געבן פון דעם אייגנטום פון די קינדער פון ישראל, זאלט איר פון דעם מערערן נעמען מער, און פון דעם ווינציקערן נעמען ווינציקער; איטלעכער לויט זיין ארבונג וואס ער ארבט, זאל געבן פון זיינע שטעט צו די לויים.
. און גאט האט גערעדט צו משהן, אזוי צו זאגן . רעד צו די קינדער פון ישראל, און זאלסט זאגן צו זיי
אז איר גייט אריבער דעם ירדן קיין לאנד כנען, . זאלט איר אייך באשטימען שטעט וואס זאלן אייך זיין שטעט פון אנטרינונג, און אהין זאל אנטלויפן דער טויטשלעגער וואס דערשלאגט א נפש דורך א פארזע. . און די שטעט זאלן אייך זיין פאר אנטרינונג פון דעם בלוטמאנער, און דער טויטשלעגער זאל ניט שטארבן איידער ער שטעלט זיך פאר דער עדה צום משפט. . און די שטעט וואס איר זאלט געבן זעקס שטעט פון אנטרינונג זאלן ביי אייך זיין. . דריי שטעט זאלט איר געבן פון דער זייט ירדן, און דריי שטעט זאלט איר געבן אין לאנד כנען; שטעט פון אנטרינונג זאלן זיי זיין. . פאר די קינדער פון ישראל, און פארן פרעמדן, און פארן איינגעוואנדערטן צווישן זיי, זאלן זיין די דאזיקע זעקס שטעט פון אנטרינונג, אויף צו אנטלויפן אהין פאר איטלעכן וואס דערשלאגט א נפש דורך א פארזע. . אויב אבער ער האט אים דערשלאגן מיט אן אייזערנער זאך, און ער איז געשטארבן, איז ער א מערדער; טייטן זאל געטייט ווערן דער מערדער. . און אויב ער האט אים געשלאגן מיט א שטיין אין האנט, וואס מע קען דערפון שטארבן, און ער איז געשטארבן, איז ער א מערדער; טייטן זאל געטייט ווערן דער מערדער. . אדער אז ער האט אים געשלאגן מיט א הילצערנער זאך אין האנט, וואס מע קען דערפון שטארבן, און ער איז געשטארבן, איז ער א מערדער; טייטן זאל געטייט ווערן דער מערדער. . דער בלוטמאנער, ער זאל טייטן דעם מערדער; ווען ער טרעפט אים, זאל ער אים טייטן. . און אויב ער האט אים מיט שנאה א שטויס געטאן, אדער ער האט געשליידערט אויף אים עפעס מיט א כיוון, און ער איז געשטארבן, . אדער ער האט אים מיט פיינטשאפט געשלאגן מיט זיין האנט, און ער איז געשטארבן, זאל טייטן געטייט ווערן דער שלעגער; א מערדער איז ער; דער בלוטמאנער זאל טייטן דעם מערדער, ווען ער טרעפט אים. . אויב אבער ער האט אים אומגעריכט, אן פיינטשאפט, א שטויס געטאן, אדער ער האט געשליידערט אויף אים עפעס א זאך אן א כיוון, . אדער מיט עפעס א שטיין וואס מע קען דערפון שטארבן, האט ער געווארפן אויף אים אומגעזען, און ער איז געשטארבן, און ער איז אים ניט געווען א שונא, און ניט אויסן געווען זיין בייז, . זאל די עדה משפטן צווישן דעם שלעגער און צווישן דעם בלוטמאנער לויט די דאזיקע געזעצן. . און די עדה זאל מציל זיין דעם טויטשלעגער פון דעם בלוטמאנערס האנט, און די עדה זאל אים אומקערן צו זיין שטאט פון אנטרינונג, וואס ער איז אהין אנטלאפן, און ער זאל זיצן אין איר ביז דעם טויט פון כהן־גדול וואס מע האט אים געזאלבט מיטן הייליקן אייל. . אויב אבער ארויסגיין וועט ארויסגיין דער טויטשלעגער פון דעם געמארק פון זיין שטאט פון אנטרינונג, וואס ער איז אהין אנטלאפן, . און דער בלוטמאנער וועט אים געפינען אויסער דעם געמארק פון זיין שטאט פון אנטרינונג, און דער בלוטמאנער וועט טייטן דעם טויטשלעגער, האט ער אויף זיך ניט קיין בלוט. . ווארום אין זיין שטאט פון אנטרינונג מוז ער זיצן ביז דעם טויט פון כהן־גדול, און ערשט נאך דעם טויט פון כהן־גדול מעג דער טויטשלעגער זיך אומקערן צו דעם לאנד פון זיין אייגנטום. . דאס זאל אייך זיין פאר א רעכטגעזעץ אויף אייערע דור־דורות אין אלע אייערע וווינערטער.

. ווער נאר עס דערשלאגט א נפש, זאל מען הרגען דעם מערדער לויט דעם מויל פון עדות; און איין עדות קען ניט עדות־זאגן אויף א מענטשן, ער זאל שטארבן. . און איר זאלט ניט אננעמען אן אויסלייז פאר דעם נפש פון א מערדער וואס איז פארשולדיקט צום טויט; נייערט טייטן מוז ער געטייט ווערן. . און איר זאלט ניט אננעמען אן אויסלייז פון דעם וואס איז אנטלאפן אין זיין שטאט פון אנטרינונג, אז ער זאל מעגן זיך אומקערן וווינען אין לאנד פאר דעם כהנס טויט. . און איר זאלט ניט זינדיק מאכן דאס לאנד וואס איר זיצט דרינען, ווארום בלוט דאס מאכט זינדיק דאס לאנד, און דעם לאנד ווערט ניט פארגעבן פאר דעם בלוט וואס איז דרינען פארגאסן געווארן, סיידן מיט דעם בלוט פון דעם וואס האט עס פארגאסן. . און זאלסט ניט פאראומרייניקן דאס לאנד וואס איר זיצט דרינען, וואס איך רו אין דעם; ווארום איך, יהוה, רו צווישן די קינדער פון ישראל.

. און די הויפטלייט פון די פאטערהייזער פון דער משפחה פון די קינדער פון גלעד, דעם זון פון מכיר, דעם זון פון מנשהן, פון די משפחות פון די קינדער פון יוסף, האבן גענענט, און האבן גערעדט פאר משהן, און פאר די פירשטן, די הויפטלייט פון די פאטערהייזער פון די קינדער פון ישראל, . און זיי האבן געזאגט גאט האט באפוילן מיין האר צו געבן דאס לאנד אין נחלה לויט גורל צו די קינדער פון ישראל, און מיין האר איז באפוילן געווארן פון גאט צו געבן די נחלה פון אונדזער ברודער צלפחדן צו זיינע טעכטער. . און אז זיי וועלן ווערן פאר ווייבער צו איינעם פון די זין פון די שבטים פון די קינדער פון ישראל, וועט זייער נחלה געמינערט ווערן פון דער נחלה פון אונדזערע פאטערס, און וועט צוגעלייגט ווערן צו דער נחלה פון דעם שבט וואס זיי וועלן צו אים געהערן; אזוי וועט געמינערט ווערן פון דעם גורל פון אונדזער נחלה. . אפילו אז יובל וועט זיין ביי די קינדער פון ישראל, וועט זייער נחלה בלייבן צוגעלייגט צו דער נחלה פון דעם שבט וואס זיי וועלן צו אים געהערן, און זייער נחלה וועט געמינערט ווערן פון דער נחלה פון אונדזערע פאטערס.
. האט משה באפוילן די קינדער פון ישראל לויט דעם מויל פון גאט, אזוי צו זאגן גערעכט טענהט דער שבט פון די קינדער פון יוסף. . דאס איז די זאך וואס גאט האט באפוילן וועגן די טעכטער פון צלפחדן, אזוי צו זאגן זיי מעגן ווערן פאר ווייבער צו דעם וואס וועט וווילגעפעלן אין זייערע אויגן, אבער אין דער משפחה פון דעם שבט פון זייער פאטער זאלן זיי ווערן פאר ווייבער. . כדי א נחלה פון די קינדער פון ישראל זאל ניט איבערגיין פון שבט צו שבט; נייערט די קינדער פון ישראל זאלן זיין באהעפט איטלעכער אן דער נחלה פון דעם שבט פון זיינע פאטערס. . און יעטוועדער טאכטער פון די שבטים פון די קינדער פון ישראל, וואס ירשעט א נחלה, מוז ווערן פאר א ווייב צו איינעם פון דער משפחה פון איר פאטערס שבט; כדי די קינדער פון ישראל זאלן ירשען איטלעכער די נחלה פון זיינע פאטערס. . און א נחלה זאל ניט איבערגיין פון איין שבט צו אן אנדער שבט; נייערט די שבטים פון די קינדער פון ישראל זאלן זיין באהעפט איטלעכער אן זיין נחלה.
. אזוי ווי גאט האט באפוילן משהן, אזוי האבן די טעכטער פון צלפחדן געטאן. . און מחלה, תרצה, און חגלה, און מלכה, און נועה, די טעכטער פון צלפחדן, זיינען געווארן פאר ווייבער צו די זין פון זייערע פעטערס. . אין די משפחות פון די קינדער פון מנשה דעם זון פון יוספן זיינען זיי געווארן פאר ווייבער, און זייער נחלה איז געבליבן אין דעם שבט פון זייער פאטערס משפחה.
. דאס זיינען די געבאט און די געזעצן וואס גאט האט געבאטן די קינדער פון ישראל דורך משהן אין די פלוינען פון מואב ביים ירדן לעבן יריחו.
