
 &nbsp; געדאנקען אין שייכות מיט ״יערוסאלימסקי זשורנאל״ אויף העברעיש 
 ישראל איז שוין פון לאנג דער גרעסטער צענטער פון דער רוסיש־שפראכיקער ליטעראטור אויסער דעם געוועזענעם ראטנפארבאנד. אלס אנהייב־פונקט פון פארמירונג פון דער רוסיש־ישראלדיקער ליטעראטור קאן מען באטראכטן דאס יאר 1949, ווען אין נאר וואס פראקלאמירטער מדינת־ישראל איז עולה געווען דער פארגעשריטענער רוסיש־יידישער דיכטער דוד קנוט. די שלוס־שורות פון זיין ליד ״די קעשענעווער לוויה״ — ״א לופט א רוסיש־יידישע א מאדנע… אשרי דער, וואס געאטעמט האט מיט איר״&nbsp; — קאנען דינען ווי אן עפיגראף צו דער רוסיש־שפראכיקער ליטעראטור־שאפונג פון יידן אין גאנצן גענומען. און מע קאן אנהייבן דאס ציילן פונעם ציקל לידער ״פאלעסטינע״, וואס שמואל מהרש״ק (סאמויל מארשאק) האט אנגעשריבן אונטערן איינדרוק פון זיין באזוך אין ארץ־ישראל אין 1911, אדער פון ״די געשיכטע פון יידישן לעגיאן״, וואס וולאדימיר זשאבאטינסקי האט פארעפנטלעכט אויף רוסיש אין א בוך־פארם אין 1928 (און פאר דעם — אין 1926 – 1927 אין איבערזעצונג אויף יידיש אין המשכים אין ווארשעווער ״היינט״ און ניו־יארקער ״מארגן־זשורנאל״)… 
 א וויכטיקער עלעמענט פונעם רוסיש־שפראכיקן ליטעראטור־פראצעס אין ישראל איז במשך פון די לעצטע צוויי יארצענדליקער געווארן דער קווארטאנלניק ״יערוסאלימסקי זשורנאל״ (דער הויפט־רעדאקטאר —איגאר ביאלסקי), וואס דערשיינט זינט 1999. צווישן זיינע באשטענדיקע מחברים זיינען ליטעראטן באוווסטע ניט בלויז אין ישראל, נאר אומעטום, ווו מע לייענט אויף רוסיש. למשל, איגאר גובערמאן, יולי קים, אלכסנדר גאראדניצקי, דמיטרי סוכארעוו, וולאדימיר דרוק. עס האבן זיך געדרוקט אין אים אויך איצט שוין פארשטארבענע מפורסמים — יצחק מעראס, פרידריך גארענשטיין, שמעון מארקיש… 
 איך בין געווארן א רעדקאלעגיע־מיטגליד פון ״יערוסאלימסקי זשורנאל״&nbsp; אין 2003. כ׳האב פארעפנטלעכט אין אים איבערזעצונגען פון יידיש און העברעיש — אויסצוגען פון ״מעשה־בוך״, פראזע פון אורי־צבי גרינבערג, שלום־עליכם, אורציון ברתנא. פארעפנטלעכט אויך מיינע אייגענע חיבורים — ארטיקלען, לידער און פראזע. לידער און פראזע, נאטירלעך, אויך איבערעגעזעצטע פון יידיש. 
 און אט איצט גרייטן מיר א באנד פון ״יערוסאלימסקי זשורנאל״ אין העברעישער איבערזעצונג. ער דארף ארויסגיין פון דרוק ערב דעם נייעם יאר ביי דער שטיצע פונעם ירושלימער קולטור־צענטער ״בית מורשת אצ״ג״. דאס איז ניט פשוט נאך א נומער פונעם זשורנאל און ניט פשוט א זאמלונג איבערזעצונגען פון רוסיש אין העברעיש. עס גייט, אין תוך, א רייד וועגן א פרווו דערציילן דעם העברעישן רוב פון דער ישראלדיקער ליטעראטור־וועלט וועגן דעם, וואס איז אזוינס די רוסיש־ישראלדיקע ליטעראטור. דערפאר, באנאנד מיט איבערזעצונגען פון דיכטונג און פראזע, זיינען אינעם באנד איינגעשלאסן איבערזיכט־ארטיקלען. ספעציעל פאר דעם באנד האב איך אנגעשריבן אן ארטיקל וועגן דער געשיכטע פון דער רוסיש־יידישער ליטעראטור און איבערגעזעצט שמעון מארקישעס ארטיקל ״״דער שטרייט פון לשונות״ —&nbsp; דער שטרייט וועגן לשונות״, וואס איז געווידמעט דעם וויכוח צווישן העברעיסטן און יידישיסטן, וועלכער האט ארומגעכאפט דאס רוסלענדישע יידנטום אין אנהייב 20טן יארהונדערט. 
 איך האף אויפריכטיק, אז ״יערוסאלימסקי זשורנאל״ אויף העברעיש וועט ניט בלייבן אומבאמערקט און אז ער וועט האבן א דערפאלג ביים לייענער־עולם. אבער מיין עיקרדיקע שאפונגס־שפראך איז געווען און בלייבט יידיש. און איך בין געצווונגען קאנסטאטירן מיט צער, אז די היינטצייטיקע יידישע ליטעראטור איז ווייניק באקאנט די לייענער, וועלכע קענען ניט יידיש. נאך מער, א סך מענטשן האבן ניט אפילו קיין אנונג וועגן דעם, אז די יידישע ליטעראטור עקזיסטירט נאך אלץ. איך זע ניט דערווייל קיין פראקטישע מעגלעכקייט ארויסצוגעבן — לויט אן אנאלאגיע מיטן העברעישן באנד פון ״יערוסאלימסקי זשורנאל״ — א העברעישן באנד פונעם זשורנאל ״יידישלאנד״ מיט איינשליסן מאטעריאלן פון אנדערע יידישע ליטעראטור־רעסורסן — ״אויפן שוועל״ און ״יידיש בראנזשע״. 
 אבער אויף רוסיש קאן מען עפעס טאן אין דער דאזיקער ריכטונג שוין אין דער זעבארער צוקונפט. אין ״ביראבידזשאנער שטערן״ דערשיינעט רעגולער כמעט א יאר די רובריק ״וויזיט־קארטל פון א דיכטער״, וועלכע שטעלט פאר אויף יידיש און אין איבערזעצונג אויף רוסיש היינטצייטיקע יידישע דיכטער. עס זיינען שוין דערשינען ״וויזיט־קארטלעך״ פון ישראל נעקראסאוו, חיים סאקאל, יואל מאטוועיעוו, פעליקס חיימאוויטש, באריס קארלאוו, משה לעמסטער, אשר גל.&nbsp; און דער המשך קומט. איך מיין, אז אויפן יסוד פון מאטעריאלן פון אט דער רובריק וועט זיין מעגלעך צוגרייטן אן אנטאלאגיע פון דער היינטצייטיקער יידישער דיכטונג אין איבערזעצונג אויף רוסיש און פארעפנטלעכן זי אינעם קומענדיקן באנד פונעם אלמאנאך ״ביראבידזשאן״. זי וועט ניט האבן קיין אנאלאגן, גלייך ווי די פארעפנטלעכטע אינעם אלמאנאך פארן יאר 2020 ״קורצע אנטאלאגיע פון דער פאר־רעוואלוציאנערער רוסיש־שפראכיקער דיכטונג פון יידן״ און די אנטאלאגיע ״די גרויסע פאטערלענדישע מלחמה אין דער רוסיש־שפראכיקער דיכטונג פון יידן״, וואס איז איינגעשלאסן אינעם שפאגל־נייעם האיאריקן באנד פונעם אלמאנאך ״ביראבידזשאן״. 
 
 וועלוול טשערנין 
 