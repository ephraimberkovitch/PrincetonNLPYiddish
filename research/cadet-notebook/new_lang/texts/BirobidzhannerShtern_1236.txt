
 
 שמואל עצמון מיט די אנטיילנעמער פונעם סעמינאר 
 פונעם 3טן ביזן 5טן נאוועמבער איז אין סאנקט־פעטערבורג פארגעקומען א יידיש־סעמינאר בראש מיט ניקאליי (קאליע) באראדולין – א ביראבידזשאנער, וועלכער וווינט שוין א סך יאר אין ניו־יארק און איז באקאנט ווי א יידיש־לערער און אקטיוויסט. צו זיינע אינטערנעץ־לעקציעס הערן זיך צו בערך 350 סטודענטן אין פארשיידענע לענדער, פון יאפאן ביז אויסטראליע. 
 די דרייטאגיקע אונטערנעמונג האט זיך איינגעגעבן דורכצופירן א דאנק דעם, וואס נישט לאנג צוריק איז אין ביראבידזשאן ארויס די רוסישע ווערסיע פון באראדולינס לערנבוך «יידיש אויף א גאנץ יאר», איבערגעזעצט פון ענגליש דורך יעלענא סאראשעווסקאיא, די הויפט־רעדאקטארין פון «ביראבידזשאנער שטערן». 
 באראדולין האט איבערגעגעבן אונדזער צייטונג, אז פאר זיין נסיעה האבן עטלעכע באטייליקטע שוין געהאט עקזעמפלארן פונעם לערנבוך. ער האט צוגעגעבן, אז צו זיין הנאה איז דאס בוך אויסגענומען סיי ביי קינדער, סיי ביי דערוואקסענע. עטלעכע אנטיילנעמער האבן אים געזאגט, אז זיי קלייבן זיך אויסנוצן זיינע מעטאדן אין זייערע אייגענע יידיש־לימודים. «ס׳איז געווען א בכבודיקע באלוינונג און א ראיה צו זען, אז קומען לערנען אין פעטערבורג איז געווען 100% כדאי». 
 צווישן די באטייליקטע זענען געווען זייער אינטערעסאנטע פערזענלעכקייטן: למשל, וואסיליסא אנדריאניעץ, וואס אחוץ יידיש פארנעמט זי זיך מיט טשוקאטיש און זאמלט מוסטערן פון היינטצייטיקן טשוקאטישן פאלקלאר; ליובאוו לאווראווא, די פארשערין פונעם מאסקווער יידישן מוזיי און צענטער פון טאלעראנץ; ווערא קנארינג, א יידיש־ספעציאליסטקע פון דער פעטערבורגער עפנטלעכער ביבליאטעק. קנארינג האט מיר מיטגעטיילט, אז באזונדערס איז איר געפעלן באראדולינס לעקציע «א שיינע באבע־מעשה», וועגן דער געשיכטע פון קינדערביכער אויף יידיש. 
 צוליב דעם, וואס דער סעמינאר איז געווען קאארדינירט מיט די קולטור־אונטערנעמונגען לכבוד שלום־עליכמען, וועלכע זענען אין דער זעלבער צייט דורכגעגאנגען אין פעטערבורג, האבן די באטייליקטע באקומען א געלעגנהייט זיך צו באקענען מיטן בארימטן תל־אביבער אקטיאר און רעזשיסאר שמואל עצמון, דעם דירעקטאר פונעם טעאטער «יידישפיל». באראדולין האט אויך דערציילט דעם «ביראבידזשאנער שטערן», אז א גרויסן רושם האבן אויף אים געמאכט צוויי מוזיי־אויסשטעלונגען אין דער שטאט, געווידמעט חתונה־מינהגים ביי מיזרח־אייראפעישע יידן און זעלטענע עקספאנאטן פון אנ־סקיס עקספעדיציע. ער האט&nbsp; באזוכט די אויסשטעלונגען צוזאמען מיט די תלמידים ווי א טייל פון זיין יידיש־פראגראם. 
 ס׳רוב אונטערנעמונגען אויפן סעמינאר זענען פארגעקומען אינעם פעטערבורגער יידישן קהילה־צענטער. לויט מיין מיינונג, איז צום בעסטן געלונגען די לעקציע «דער לאנגער וועג אהיים: ביראבידזשאן נעכטן און היינט», מיט וועלכער באראדולין איז אויפגעטראטן דעם 3טן נאוועמבער נאך זיין פרעזענטאציע פון יידיש־פראגראמען אין אמעריקע. צוזאמען גענומען, האבן אט־די צוויי נאכאנאנדיקע שמועסן געקלונגען ווי איין פארכאפנדיקע דעטעקטיווע מעשה, וואס האט פאסירט מיט אונדזער לשון במשך פון 100 יאר סיי אויפן סאוועטישן ווייטן מיזרח, סיי אויף יענער זייט אקעאן. 
 אויף זיין לעקציע וועגן ביראבידזשאן האט באראדולין געוויזן אויפן עקראן א ריי גאר אינטערעסאנטע פארבינדונגען צווישן זיין אלטער און איצטיקער היים. צום ביישפיל, ווען ער האט געארבעט איבער די ביראבידזשאנער ארכיוון אין ייווא, פון 1994 ביז 2002, פלעגט ער אפט פארבייגיין א באשיידענעם בנין אין נידער־מאנהעטן, בראדוויי 799. דעמאלט האט ער נישט געוווסט, אז אינעם דאזיקן בנין האט זיך אמאל געפונען דער שטאב פון דער אמעריקאנער קאמוניסטישער ארגאניזאציע «איקאר» – די געזעלשאפט פאר יידישער קאלאניזאציע אין ראטן־פארבאנד. געגרינדעט אין 1924, האט די געזעלשאפט מיט 6 יאר שפעטער שוין באטראפן 10000 מיטגלידער, וועלכע האבן געגעבן א ממשותדיקע שטיצע דעם ביראבידזשאנער פראיעקט. 
 צום באדויערן, איז דאס 165־יאריקע הויז צעשטערט געווארן אין מארט 2019. אינעם 19סטן יארהונדערט איז אין יענעם «ביראבידזשאנער» בנין געווען א בארימטער האטעל, ווו אוליס גראנט האט אנגעשריבן זיינע זכרונות פונעם בירגערקריג און דער גרויסער דערפינדער אלכסנדר בעל דורכגעפירט די ערשטע דעמאנסטראציע פון זיין טעלעפאן. דער בנין איז אבער נישט געווען אין דער רשימה פון היסטארישע דענקמעלער. 
 א רייכער אוצר פון «איקאר»־פובליקאציעס, אריינגערעכנט דעם באריכט און פילמען פון דער אמעריקאנער עקספערטן־קאמיסיע, ליגט אין ייווא. אינעם יאר 1929 האבן די שטיצער פון ביראבידזשאן געשיקט אהין פון אמעריקע א גאנצע עקספעדיציע און געבראכט אהיים א סך אוניקאלע פאטא־ און קינא־מאטעריאלן. 
 באראדולין האט באהויפט, אז די אמעריקאנער האבן פארבראכט אויפן רוסלענדישן ווייטן מיזרח בלויז אנדערהאלבן חודש אין זומער – נישט אין ווינטער – דעריבער האבן זיי אזוי ענטוזיאסטיש אויפגענומען דעם קאלאניזאציע־פראיעקט. מיר איז פערזענלעך שווער מסכים צו זיין מיט אזא אפשאצונג. די אמעריקאנער מומחים האבן זיכער געהאט פרטימדיקע ידיעות מכוח דעם ביראבידזשאנער קלימאט און אנדערע נאטור־באדינגונגען. אדרבה, אין אלאסקע און צפון־קאנאדע איז דער קלימאט נאך קעלטער, און אפילו אין די צפונדיקע ראיאנען פונעם שטאט ניו־יארק זענען ווינטערס זייער פראסטיקע. עס לייגט זיך אבער אויפן שכל, אז צוליב דער זומערדיקער טעמפעראטור האבן די אמעריקאנער געגעבן א העכערע אפשאצונג. 
 אין 1935 האט דער זשורנאל «איקאר» זיך פארוואנדלט אין «ניילעבן», און איז ארויס יעדן חודש ביז 1950 אויף יידיש און ענגליש. די עיקר־טעמע פון דער פרעכטיקער צוויי־שפראכיקער אויסגאבע איז ווייטער געווען ביראבידזשאן. א דאנק אט־דעם זשורנאל האבן זיך אפגעהיט א סך אוניקאלע דאקומענטן פונעם אמאליקן ביראבידזשאנער לעבן. 
 אין 1936 איז אין ראטן־פארבאנד ארויס וולאדימיר קארש־סאבלינס און יוסף שאפיראס פילם «זוכער פון גליק», באגלייט מיט יידישע לידער אויף דער מוזיק פון יצחק דונאיעווסקי. זיין ליד «ביראבידזשאן» בלייבט היינט פאפולער ביי עטלעכע אמעריקאנער זינגער. 
 פיניע, דער טשיקאווער נעגאטיווער העלד פונעם פילם, האט זיך געלאזט אויפן ווייטן מיזרח, האפנדיק ארויסצובאקומען גאלד און אנטלויפן דערמיט קיין כינע. באראדולין האט דערציילט, אז געוויסע יחידים האבן זיך טאקע באטייליקט אינעם ביראבידזשאנער פראיעקט מחמת דעם «גאלדענעם קדחת». אין געאלאגישן זין איז די יידישע אויטאנאמע געגנט רייך מיט א גאנצער ריי מינעראלן; ווי עס ווערט גאנץ ריכטיק דערמאנט אין «זוכער פון גליק», טרעפן זיך גאלדשטיק אינעם באסיין פונעם טייך סוטארע. די עיקר־סיבה פון דער קאלאניזאציע איז אבער געווען אן אידעאליסטישע: יידן פון פארשיידענע לענדער זענען געפארן אהין אויפצושטעלן א נאציאנאלע היים. 
 צוויי הויפטשטעט פון יידיש 
 
 יידיש אויף די גאסן פון ניו־יארק און ביראבידזשאן 
 בעת באראדולינס פרעזענטאציע פון אמעריקאנער יידיש־פראגראמען האב איך באמערקט, אז די ניו־יארקער «יידיש־ליגע» איז היסטאריש פארבונדן מיט יידישע טעריטאריאליסטישע פראיעקטן. דער לעקטאר האט געענטפערט, אז ס׳איז טאקע אמת, נאר יענע אלטע באהעפטונגען זענען שוין לאנג בטל געווארן. פונדעסטוועגן, דערמאנט שבע צוקער, די אויספיר־דירעקטארין פון דער ליגע און די הויפט־רעדאקטארין פונעם זשורנאל «אויפן שוועל», די דאזיקע היסטארישע ירושה מיט שטאלץ אין איר לאנגן אריינפיר־ארטיקל אויף דער וועבזייט פון דער ארגאניזאציע. 
 «אויפן שוועל», דער עלטסטער נאך עקזיסטירנדיקער יידישער זשורנאל אויף דער וועלט, געדרוקט זינט 1941, איז במשך פון א סך יאר געווען א טעריטאריאליסטישע אויסגאבע פון דער «פריילאנד־ליגע», וואס האט פראפאגאנדירט די אידיי צו שאפן א יידישע אויטאנאמיע אין אויסטראליע, אין סורינאם צי אן אנדער לאנד. טעריטאריאליזם איז אויפגעוואקסן פון די זעלבע ווארצלען, ווי דער ביראבידזשאנער פראיעקט. ביידע באוועגונגען האבן זיך באצויגן מיט גרויס אינטערעס צו די יידישע לאנדווירטשאפטלעכע קאלאניעס אין מיזרח־אוקראינע. דער ווילנער זשורנאל «פרייער געדאנק», אונטער דער רעדאקציע פונעם טעריטאריאליסט צבי־הירש נאמבערג, האט אינעם סאמע ערשטן נומער באגריסט די יידישע קאלאניזאציע אין קרים. ווי באקאנט, אז הגם דער קרימער פלאן איז דורכגעפאלן, האט ער באגייסטערט די יידישע אויטאנאמע געגנט. 
 זיין «פריילאנד־ליגע» האט יצחק־נמחן שטיינבערג געגרינדעט אין 1935. ער איז געווען אן אויסערגעוויינטלעכע פערזענלעכקייט: אן אנאכריסטיש־געשטימטער רוסישער רעוואלוציאנער, וועלכער האט אפגעדינט דריי חדשים אלס נארקאם פון יוסטיץ אין לענינס רעגירונג, זייענדיק דערביי א פרומער ייד, אן איבערגעגעבענער טעריטאריאליסט, א באגאבטער שרייבער און א פארברענטער יידיש־טוער. נאך זיין פטירה אין 1957, האט די «פריילאנד־ליגע», אונטער דר׳ מרדכי שעכטערס פירערשאפט, זיך ביסלעכווייז פארוואנדלט אין דער היינטיקער «יידיש־ליגע», אן אומפאליטישע קולטורעלע ארגאניזאציע. 
 פאָרט, באווייזן זיך אין די היינטיקע אמעריקאנער יידישיסטישע קרייזן נאך אלץ שפורן פונעם אמאליקן יידישן טעריטאריאליזם – צומאל אויף אומגעריכטע חידושדיקע אופנים. צום ביישפיל, בלייבט איציק גאטעסמאן, מרדכי שעכטערס פלימעניק און א באקאנטער יידיש־פארשער, אין פרינציפ א שטיצער פון טעריטאריאליזם. זיין פולן יידישן נאמען, יצחק־נחמן, האט ער באקומען לכבוד שטיינבערגן. 
 דער סאמע פראקטישער רעזולטאט פון דער טעריטאריאליסטישער ירושה איז, מסתמא, די «יידיש־פארם», וואס געפינט זיך אינעם דארף ניו־העמפטאן צום צפון פון ניו־יארק. ישראל באס, דער מיטגרינדער פון דער פארם, חלומט צו שאפן אן עכטע קאמונע און כאטש א קליינע יידיש־שפראכיקע אויטאנאמיע. אין זיין בלאג «אומשלאף» רופט ער צו אנטוויקלען חיים זשיטלאווסקיס «גלות־נאציאנאליזם». אזוי ווי שטיינבערג, האט זשיטלאווסקי צונויפגעלאכטן אין זיין סאציאליסטישער שיטה די אידייען פון רוסישע נאראדניקעס און יידישע טעריטאריאליסטן. 
 וווינענדיק אין אמעריקע, האט זשיטלאווסקי אין 1908 אנגעהויבן פובליקירן דעם זשורנאל «דאס נייע לעבן». עס קאן זיין, אז דער נאמען פונעם זשורנאל האט משפיע געווען אויפן פרא־ביראבידזשאנער «ניילעבן»; ס׳וואלט געווען אינטערעסאנט דאס אויסצופארשן. אזוי צי אזוי, כאטש זשיטלאווסקי איז געווען א שונא פון סטאלינס סיסטעם, האט ער ענטוזיאסטיש געשטיצט ביראבידזשאן דווקא ווי אן ארט, ווו יידן קאנען זיך פארנעמען מיט לאנדווירטשאפט און אנדערע «נארמאלע» מלאכות, וואס זענען אינעם צארישן תחום־המושב געווען פאר זיי פארבאטן. 
 אחוץ אזעלכע ווונדערלעכע פרטים, איז כדאי אפצומערקן אן אינטערעסאנטע אלגעמיינע היסטארישע פאראלעל. מסתמא, פארטראכטן זיך ווייניק מענטשן, אפילו יידישיסטן, אז ביראבידזשאן און ניו־יארק פאראייניקט א וויכטיקער שטריך: ביידע שטעט זענען – פראקטיש אדער טעארעטיש – וועלט־צענטערס פון דער יידישער שפראך. 
 אויב אין צפון־אמעריקע איז יידיש געוואקסן בארג־ארויף, פון קליינע גרופעס אימיגראנטן ביז גאנצע ראיאנען און שטעטלעך, האט די סאוועטישע מלוכה געבויט די יידישע אויטאנאמע געגנט בארג־אראפ, רופנדיק יידן אויסצופירן דעם מלוכישן קאלאניזאציע־פלאן. ביידע שטעט קאנען פארחידושן א טוריסט מיט יידישע אויפשריפטן אין אומגעריכטע ערטער. צוליב דער חסידישער השפעה, קאן א פאסאזשיר פונעם ניו־יארקער מעטרא אויסקלייבן א דיאלאג אויף יידיש ביים קויפן א בילעט אין די מאשינען אויף געוויסע סטאנציעס, וואס געפינען זיך אינמיטן יידיש־רעדנדיקע קווארטאלן. אפילו אין ניו־יארקער געריכטן שטייט געשריבן אויף יידיש, צווישן אנדערע לשונות: «מיר רעדן אויף אייער שפראך». פון דער צווייטער זייט, באצירט אן אויפשריפט אויף יידיש דעם ביראבידזשאנער וואקזאל און דעם בנין פון דער געגנטלעכער פראקוראטור נישט מחמת דער גרויסער צאל ארטיקע יידיש־רעדער, נאר צוליב דעם יידישן סטאטוס פון דער געגנט. 
 א דאנק דער ריזיקער כוואליע יידיש־רעדנדיקע אימיגראנטן פון מיזרח־אייראפע, אריינגערעכנט א גאנצע פלעיאדע געראטענע שפראך־אידעאלאגן, איז ניו־יארק געווארן אן אומאפיצעילע הויפטשטאט פונעם היינטיקן גלאבאלן יידישלאנד, ווו די צאל יונגע נאטירלעכע יידיש־רעדער האלט אין איין וואקסן. אין דער צווייטער העלפט פונעם פארגאנגענעם יארהונדערט האט זיך דער יידיש־מצב אין אמעריקע שטארק געביטן: אויף דער אוואנסצענע זענען אויפגעטראטן גרויסע חסידישע קהילות, וועלכע האבן אויסגעארבעט אן אייגענע עפעקטיווע שפראך־אידעאלאגיע – א פרומען נוסח יידישיזם, וואס פארזיכערט די ווייטערדיקע צוקונפט פונעם לשון. 
 להיפוך, בלייבט ביראבידזשאן די איינציקע אפיציעלע הויפטשטאט פון יידיש, לכתחילה געשאפן ווי א וועלט־צענטער פון דער יידישער נאציאנאלער קולטור. דער אידעאלאגישער הינטערגרונט איז, פארשטייט זיך, געווען א פרינציפיעל וועלטלעכער, אבער אויף זיין שטייגער פונקט אזא ענטוזיאסטישער און משיחישער, ווי ביי די היינטיקע ניו־יארקער חסידים. די קאלאניסטן און זייערע שטיצער ארום דער וועלט האבן געגלייבט באמונה־שלימה, אז זיי בויען א ליכטיקע צוקונפט פאר יידן און פאר דער גאנצער מענטשהייט. 
 יואל מאטוועיעוו 
 
 