

לאפסוס־קאקטוס — 22 



 by באריס סאנדלער 
July 1, 2019July 1, 2019 Filed under:
שפראך 

דער 21סטער יארהונדערט האט נאך בולטער אנטבלויזט די סאציאל־געזעלשאפטלעכע פראבלעמען מכוח פרויען־רעכט, גענדערישע סטערעאטיפן, האמאסעקסועלע באציונגען וכדומה.
בלי ספק, אז די אלע דערשיינונגען און זייער אנטוויקלונג געפינען אן אויסדרוק אין די שפראכן, און אפשר אפילו, קודם־כל, אין דער שפראך. מע דארף עס דאך אנרופן און פארמולירן; שוין אפגערעדט, אז א סך באגריפן און דעפיניציעס זיינען פארעלטערט געווארן, און צומאל קלינגען זיי אפילו דיסקרימינירנדיק.
אונדזער יידיש, ווי א לעבעדיקע שפראך, איז אין דעם זין נישט קיין יוצא־מן־הכלל. געוויס, אז עס ווערן געשאפן נישט ווייניק נייע ווערטער און נישט ווייניק ווערטער, וואס האבן פריער געהאט א קאנקרעטן זין, קודם־כל, פארבינדן מיט דעם „מענערישן‟ פאך, ווערן אויך באנוצט פאר דער פרוי. למשל, חזנות איז דאך לכתחילה געווען א באשעפטיקונג נאר פאר א מאן — חזן. ווו איז עס געהערט געווארן, אז א פרוי זאל שטיין אין שיל ביים עמוד בכלל און בפרט נאך דאוונען ווי א חזן. ס׳איז דאך אפילו אזא ווארט נישט געווען! און דאך, אז מ׳האט געדארפט, האט מען עס צוגעטראכט.
אין יידיש, אז דער מאן איז געווען א שוסטער, איז דער סטאטוס פון זיין ווייב געווען „א שוסטערקע‟; נישט ווייל זי האט זיך אויך פארנומען מיט שוסטעריי, נאר מחמת איר מאן האט באהערשט דעם פאך. אויף דעם סמך איז גרינג געווען צו דערקענען, מיט וואס באשעפטיקט זיך דער מאן, אויב זיין פרוי איז די שניידערקע, די סטאליארקע, די שלאסערקע, די טעסלערקע און אויך — די חזנטע… ווען ס׳איז אבער געקומען די צייט און די פרוי האט זיך געשטעלט צום עמוד אין שיל, האט דאס צוגעטשעפעט זיין צו איר מאנס פאך זיך מיטאמאל „אפגעטשעפעט‟, און דאס ווארט „חזנטע‟ האט באקומען אן אומאפהענגיקן סטאטוס — א פרוי א חזנטע.
מעגלעך, אז היינט איז מער פארשפרייט דאס העברעישע ווארט „חזנית‟. מיר איז אבער מער ניחא דאס עמאנסיפירטע ווארט „חזנטע‟.
הלוואי וואלט אזא אומאפהענגיקן סטאטוס באקומען דאס ווארט „שוסטערקע‟ אדער „סטאליערקע‟, אדער „טעסלערקע‟ און „שלאסערקע‟… אבער צי די יידישע פרויען האבן זיך נישט צוגעכאפט צו דעם פאך, צי זייערע מענער האבן זיי נישט צוגעלאזט, יעדנפאלס, אין דער יידישער ליטעראטור האבן די פרויען זיך אויף דעם ארבעטער־פעלד נישט אויסגעצייכנט.
אן אנדער זאך — שניידעריי. אויפן סמך פונעם ווארט „שניידערקע‟ איז פונעם פראנצייזישן ווארט modiste געשאפן געווארן דאס יידישע — „מאדיסטקע‟. איין קלייניקייט, די מאדיסטקעס פלעגן נייען נאר פאר פרויען. אן אנדער פארשפרייט ווארט פאר א פרוי, וואס ציט די חיונה פון שניידעריי, איז „נייטארין‟. אין דער יידישער ליטעראטור איז גוט באקאנט י. ל. פרצעס ליד „די דריי נייטארינס‟.
עס זיינען אבער אויך דא ווערטער, וואס באטאנען די אויסשליסלעכקייט פון דעם פאך ביי פרויען, למשל, „פראסטיטוטקע‟ אדער „שליוכע‟. פון איין זייט, כ׳וואלט געזאגט, מער סאציאל, שטרייכט עס אונטער דעם מיין, אז נאר פרויען פארנעמען זיך מיט אט דער אוראלטער פראפעסיע. פון דער צווייטער זייט, ווערט פארדעקט דער פאקט, אז גענוג מענער פארנעמען זיך דערמיט, ווי א פרנסה.
ווי אזוי זשע רופט מען זיי אויף יידיש, אט אזעלכע מענער?
כ׳מיין, אז די לינגוויסטן און צונויפשטעלער פון מאדערנע יידישע ווערטער־ביכער וואלטן געדארפט עס אין זינען האבן. אנדערש באקומט זיך עס נישט יושרדיק און נישט טאלעראנט!
אייער לאפסוס־קאקטוס 

Share this:TwitterFacebookPrintLike this:Like Loading...

Related
 


Tagged: jewslinguisticYiddish 
Post navigation


Previous Post
נאטיצן פונעם רעדאקטאר — 21 

Next Post
פון אונדזער עזבון: זיאמע טעלעסין (1912־1996) 



