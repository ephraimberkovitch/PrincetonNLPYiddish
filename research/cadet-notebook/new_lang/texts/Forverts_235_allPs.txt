 בעת מיין פרוי, שיינדל מלמד, און איך זענען לעצטנס געפארן אויף א באזוך אין מאסאטשוסעטס, האבן מיר זיך אפגעשטעלט אין א ווונדערלעכער ביכערקראם, Schoen Books אינעם שטעטל דירפילד, ווייל איך האב זיך דערוווסט אז ס׳געפינט זיך דארט אן עקזעמפלאר פונעם יזכור־בוך „ספר כזשאנאוו‟ (אויף יידיש — קשאנעוו). דאס בוך וועגן אט דעם שטעטל אין דרום־פוילן האט מיך פאראינטערעסירט ווייל איך פארש די טעג דעם פראמינענטן מארקסיסט יצחק דויטשער, וואס איז געבוירן און דערצויגן געווארן ביי א חסידישער משפחה אין קשאנעוו. 
 דער אייגנטימער פון געשעפט, קען יקותיאל שאן — א לאנגיאריקער חבר אונדזערער — איז אן אויסערגעוויינטלעכער זאמלער און טאקע דערפאר זענען די פאליצעס און ווענט אנגעפיקעוועט מיט זעלטענע און געניצטע ביכער און חפצים אין א צאל שפראכן. ווי נאר מיר זענען אנגעקומען האט ער אונדז פארבעטן צו זיך אהיים (ער וווינט אויפן צווייטן שטאק, איבער דער קראם) ווו ער האט דערלאנגט צום טיש א געשמאקן מיטאג פון הערינג און געקאכטע בוריקעס. 
 נאך מיטאג זענען מיר אראפגעגאנגען די טרעפ אין דער קראם אריין. כ׳בין צוגעגאנגען צו דער פאליצע ווו עס ליגט דער עקזעמפלאר פונעם בוך אבער, ווי עס האט זיך ארויסגעוויזן, איז דאס נישט געווען דער אריגינעלער יזכור־בוך אויף יידיש, נאר א העברעישע איבערזעצונג פון בלויז א טייל פונעם בוך. געזוכט האב איך דאס גאנצע יזכור־בוך אויף יידיש, האב איך דאס בוך נישט געקויפט. 
 כ׳בין אבער נישט אהיימגעפארן מיט ליידיקע הענט. 
 פארבייגייענדיק די כלערליי ביכער און אנדערע יקר־המציאותן, האב איך פלוצלינג דערזען אן אלטן ליטאגראף פונעם סאוועטיש־יידישן מאלער אנאטאלי קאפלאן (1902־1980). כ׳האב גלייך דערקענט אז דאס איז נישט קיין קאפיע, נאר טאקע דער אריגינאל, אין איינעם מיט קאפלאנס אונטערשריפט. 
 דער ליטאגראף, וואס ער האט גערופן „די גאלדענע חתונה‟, שילדערט א סצענע פון מארק ווארשאווסקיס באקאנט ליד, „די באבע און דער זיידע‟, באגלייט מיט די ערשטע ווערטער פונעם ליד אויף יידיש און רוסיש. 
 א ליטאגראף פון מארק ווארשאווסקיס באקאנט ליד, „די באבע און דער זיידע‟, געשאפן פונעם סאוועטיש־יידישן מאלער, אנאטאלי קאפלאן 
 ווייזנדיק מיין חבר, קען, מיין געפינס, האב איך אנגעהויבן זינגען דאס ליד, וואס איך קען נאך פון די קינדעריארן, אבער וואס קען האט נאך קיין מאל נישט געהערט: 
 קען האט תיכף אראפגענומען דעם ליטאגראף פון דער וואנט, דערקלערט אז אזא זאך דארף באשיינען אונדזער היים און מיך נישט געלאזט באצאלן דערפאר. 
 דערנאך האב איך געפונען נאך אן אוצר: אן עקזעמפלאר פון פייוול שרעגערס ביכל, „יידן אין פראנקרייך פון חורבן צו אויפבוי‟ — א בוך וואס וועט מיר אויך שטארק צו נוץ קומען. בין איך שוין אהיימגעפארן א גאר צופרידענער. 
 א דאנק, קען! 
