 להיפוך צו ס׳רוב יידישע ראפלידער, דערמאנט עס ניט דעם באשעפער אדער די נסים פון א רבין, נאר די ווערטער פאררופן זיך פארט אויף פאפולערע געשטאלטן פון חסידישע פאלקס־מעשיות ווי קרעטשמעס, רויבער און ארענדארן. Ride with me בינדט צונויף יענע אימאזשן מיט מער מאדערנע יונגעלייט וואס ווילן סתם זיך אריינזעצן אין אן אויטא, רייכערן א ליולקע און פארן „אן קיין חשבון און אן קיין ציל‟, מיטן קאמפיוטער־אפאראט „אלעקסיי‟ ווי דער בעל־עגלה. 
 דער רעפרען פונעם ליד דערמאנט שטארק אין יוסף פאפיערניקאווס „זאל זיין‟ , א ליד וואס גראסמאן האט מיר אמאל געזאגט איז אים שטארק צום הארצן. זעט אויס אז דאס בויען שלעסער אין דער לופט און זיצן פארטראכט אפעלירט תמיד צו דער יונגט — צי דאס איז א מיידל וואס זינגט ביי א טייך אין א זומער־קאלאניע אין פוילן אין די 1930ער יארן, צי א בחור וואס קוקט היינט אויף „נעטפליקס‟ און „פליט אוועק ווי בלעטעלעך אינעם ווינט‟. 
