 
 קליינע מענטשעלעך מיט קליינע השגות: בערל־אייזיק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ב ע ר ל ־ א יי ז י ק
    
 דערציילט ווונדיירים פון אמעריקע
    
„אמעריקע איז א לאנד פון בלאף״... „אמעריקאנער בלאפערס״...
    
אזוי זאגן די פרעמדע. גרינע חיות ― זיי הייבן נישט אן צו וויסן
וואס זיי זאגן. אמעריקע מעג הייצן די פעטשערעס אין כתרילעווקע, און
אונדזער בערל־אייזיק וועט פארשטעקן אין גארטל אלע אמעריקאנער
בלאפערס!
    
איר קאנט פארשטיין ווער בערל־אייזיק איז, אז טאמער מאכט זיך
בא אונדז אין כתרילעווקע, איינער האט זיך א ביסל פאררעדט, אף
אייער אמעריקאנער לשון וועט דאס הייסן: ע ר ה א ק ט א ט ש יי־נ י ק, שטעלט מען אים אפ מיט די ווערטער: „בערל־אייזיק האט דיר
געלאזט גריסן״ ― שטויסט ער זיך שוין אן וואס מע מיינט און ער
ווערט אנטשוויגן.
    
אן אנעקדאט דערציילט מען בא אונדז אין כתרילעווקע פון איינעם
א יידן א חצוף, וואס איז זייער כאראקטעריסטיש פאר בערל־אייזיקן.
פסח איז דער מינהג בא די גויים, אז זיי באגעגענען זיך, זאגן זיי זיך אן
איינס דאס אנדערע א גוטע בשורה, אז קריסטוס איז לעבעדיק געווארן
― „קריסטאס וואסקרעס״. דערויף ענטפערט אים דער צווייטער: „ווא־איסטינו וואסקרעס״ ― ס׳איז אמת, הייסט דאס, ער איז לעבעדיק געווארן... טרעפט זיך א מעשה, באדארף א קריסט זיך באגעגענען מיט
יענעם יידן דעם חצוף און מכבד זיין אים מיטן פסוק „קריסטאס וואס־קרעס״... ווערט אים שלעכט, דעם יידן: וואס זאל ער טאן? ענטפערן דעם גוי „וואאיסטינו וואסקרעס״ ― ווייס ער, אז ס׳אליגן און
ס׳איז קעגן אונדזער גלויבן... זאגן אים: ניין, ער איז נישט לעבעדיק
געווארן ― קאן מען דאך כאפן פאר אזעלכע ווערטער א מיאוסן פסק...
איז ער זיך מישב און רופט זיך אן צום קריסט: „יא, איך האב עס
שוין געהערט היינט פון אונדזער בערל־אייזיקן״...
    
היינט שטעלט אייך פאר, אז אט דער בערל־אייזיק איז אוועק קיין
אמעריקע, אפגעווען דארט היפשע עטלעכע יאר און איז געקומען צוריק
― וואס פארא ווונדיירים דער ייד האט זיך אנדערציילט פון דעם
אמעריקע!
    
„ערשטנס ― דאס לאנד. ארץ זבת חלב ודבש. מענטשן מאכן געלט,
מע זשעברעוועט מיט ביידע הענט, מע שארט גאלד! און געשעפטן,
„ביזנעס״ הייסט דאס דארטן, איז פאראן אזויפיל, אזש דער קאפ דרייט
זיך! וואס איר ווילט ― דאס טוט איר. ווילט איר א פאבריקע ― איז
א פאבריקע. עפענען א סטארקע ― איז א סטארקע. שטופן א פושקאר
― איז א פושקאר. אנישט ― נעמט איר זיך צו פעדלעריי, אדער איר
גייט ארבעטן אין א שאפ ― א פרייע מדינה! איר קאנט אייך געשוואלן
ווערן פון הונגער, אויסציען זיך אין גאס, וועט אייך קיינער נישט שטערן,
קיין ווארט נישט זאגן...
    
„היינט די גרייס פון די שטעט! די ברייט פון די גאסן! די הייך פון
די הייזער! פאראן דארט א „הייזקע״, רופט מען זי די „וואלווארט״,
שפארט אן דער שפיץ קוימען גלייך אין דער כמארע אריין און נאך
העכער; א סברה, אז די הייזקע פארמאגט עטלעכע הונדערט עטאזשן.
ווי אזוי קריכט מען ארויף אפן בוידעם? דורך אזא לייטער, וואס מע
רופט אים „עלעווייטער״. אז איר באדארפט האבן עמעצן אפן אייבערשטן
עטאזש, זעצט איר זיך אוועק אונטן, אפן עלעווייטער, גאנץ פרי, קומט
איר צו פארן אהין ארויף ערשט פארנאכטלעך, אזוי ארום מנחה צייט.
    
„איך בין א בעלן געווען אמאל זיך דורכפארן ארויף, א קוק טאן אף
א טשיקאוועס, וואס טוט זיך דארט ― האב איך קיין חרטה נישט.
דאס, וואס איך האב דארטן געזען, וועל איך שוין נישט זען קיינמאל.
און ווי איך האב געפילט ― לאזט זיך גארנישט באשרייבן. שטעלט
אייך פאר, איך שטיי מיר פון אויבן און קוק מיר אראפ, פלוצעם דערפיל
איך אף מיין לינקער באק עפעס א מאדנע קעלט און א גלאטע, עפעס
ווי אייז; און נישט ווי אייז, נאר ווי שטארק פארקילטע פעטשא,
גליטשיק און דרילעוואטע. איך דריי אויס פאוואליע דעם קאפ לינקס,
איך טו קוק ― ס׳איז די לבנה.
    
„היינט דאס לעבן זייערס איז נאר געיאגט, און נאר געלאפן, און
נאר געכאפט זיך. „אריהאפ״ הייסט דאס בא זיי. אלצדינג איז בחפזון,
און אפילו עסן עסט דאס אויך אף איין פוס. מע כאפט זיך אריין אין
א רעסטאראן און מע הייסט זיך געבן א שנאפס, און אף צו פארבייסן
האב איך אליין געזען, ווי מען האט איינעם דערלאנגט עפעס אף א
טעלער, א פריש, א צאפלדיקס, און ביז ער האט דאס צעשניטן, איז איין
האלב אוועקגעפלויגן אף איין זייט, די אנדערע האלב אף דער אנדערער
זייט, און דער חברהמאן איז פארטיק געווארן מיט זיין אנבייסן.
    
„פונדעסטוועגן זאלט איר אנקוקן ווי געזונט זיי זיינען! אייזן!
גיבורים! בא זיי איז א מאדע שלאגן זיך אין סטריט, אין מיטן גאס
הייסט דאס. נישט זיי מיינען אייך שלאגן, הרגענען, אונטערשלאגן אן
אויג, אויסשלאגן א פאר ציין. ווי בא אונדז. חלילה! נאר גלאט אזוי,
מע פארקאטשעט די ארבל און מע גיט זיך קלעפ, מען וויל זען ווער
וועמען. בא זיי ווערט עס אנגערופן אף זייער לשון: מע פ יי ט ל ט
זיך. איין מאל בין איך געגאנגען שפאצירן אין די בראנקס, געטראגן
מיט זיך א ביסל סחורה, גייען אקעגן מיר צוויי באיעס, לויפערס, יונגאטשעס הייסט דאס, און טשעפען זיך צו מיר ― זיי ווילן זיך פייטלען
מיט מיר. זאג איך: „נאסער ― איך פייטל זיך נישט״. אהין־אהער, זיי
לאזן מיך נישט גיין ווייטער. בין איך זיך מישב, אז איר זייט יא
אזעלכע, וועל איך אייך באווייזן, ווער עלטער איז. און גיי און לייג
אוועק דאס פעקל און ווארף אראפ די קאפאטע, און אז איך הייב אן
כאפן קלעפ ― קוים א לעבעדיקער ארויס פון זייערע הענט! אז זיי
זיינען צוויי און איך בין איינער! פון דעמאלט אן פייטל איך שוין
מער נישט, מע זאל מיך אפגילטן.
    
„היינט זייער לשון! אלצדינג איז בא זיי פארקערט און ווי אף
צו־להכעיס. למשל, אז בא אונדז איז קיך ― איז בא זיי קיטשען. אז בא
אונדז איז קצב ― איז בא זיי בוטשער. אז בא אונדז איז א שכן ― איז בא
זיי א נעקסדאריקער. א שכנה ― א נעקסדאריקע. א בעל־הביתטע ― א
לענדלאריקע. אלצדינג קאפויר. אנומלט האב איך געוואלט קויפן א האן אף
שלאגן כפרות. זאג איך צו דער מיסעס, זי זאל מיר קויפן א הון. פרעגט
זי מיך: „א הון גאר? א הון איז דאך פאר מיר!״ זאג איך: „לאז זיין
אזוי ― א הון פאר מיר און פאר אייך א הין״. זאגט זי: „וווהין?״ איז
זי נאך א ליטוועטשקע אויך צו די צרות! און בא די ליטוואקעס וועט
איר דען דערגיין אמאל א טאלק? אז א הין איז בא זיי א הון, און א
הון א האן ― א מעשה אן אן עק! פאל איך אף א המצאה און זאג איר:
„קויפט מיר דעם דזשענטלמען פון די הינער״. אוודאי האט זי פארשטאנען און ערשט דעמאלט מזכה געווען מיך מיטן שיינעם ווארט
„אלרייט״, וואס איז כמעט אלץ איינס, וואס בא אונדז „מהיכא־תיתי, פארוואס נישט? אך, מיטן גרעסטן בזיון!״...
    
„היינט דעם כבוד, וואס מיר, יידן, האבן דארטן! קיין אומה
ולשון איז דארט נישט אזוי געהויבן, געהויכט און געקרוינט, ווי דער
ייד. א ייד איז דארט גאר א גאנצער צימעס. עס איז גאר א ייחוס, אז
מען איז א ייד. איר קאנט באגעגענען, למשל, סוכות א יידן אין מיטן
„פינפטע עוועניו״ מיט א לולב און מיט אן אתרוג און האט קיין מורא
נישט, מע זאל אים דערפאר איינזעצן. אז איך זאג אייך, אז מע האט
דארט ליב דעם יידן, איז דאך נישט שייך. פיינט האט מען דארט נאר
א יידישע בארד און פאות. „וויסקעס״ הייסט דאס אף זייער לשון.
דערזעען זיי א יידן מיט וויסקעס, לאזן זיי דעם יידן צורו, נאר די
וויסקעס צופן זיי אים אזוי לאנג, ביז ער מוז זיי אראפנעמען, אפגאלן.
דעריבער זיינען דארט דאס רוב יידן אן בערד און אן וואנצעס. דאס
פנים גלאט ווי א טעלער. שווער צו דערקענען, ווער ס׳א ייד און ווער
נישט. אז נישט קיין בארד און נישט קיין לשון, סיידן נאכן אימפעט,
בעת ער גייט, און נאכן מאכן מיט די הענט, בעת ער רעדט... ווייטער
זיינען זיי יידן. יידן מיט אלע פיטשעווקעס. היטן אפ אלע יידישע
מינהגים. האבן ליב אלע יידישע מאכלים, האלטן פון אלע יידישע
יום־טובים. פסח איז פסח. מצות באקט מען דארט א גאנץ קיילעכדיק
יאר, און אף חרוסת איז דא א באזונדערע פאבריקע, א „פעקטארי״
הייסט דאס דארטן. טויזנטער און טויזנטער ארבעטער זיצן אין דער
פעקטארי און זיי „מאנופעקטשורן״ חרוסת. און אויך פון כרפס און פון
מרור מאכן דארטן יידן א לעבן ― איר שפילט זיך מיט אמעריקע?...״
    
― יא, בערל־אייזיק, דאס איז אלצדינג זייער פיין, וואס דו דערציילסט. דו זאג נאר איין זאך, וואס מיר וואלטן וועלן וויסן: מע
שטארבט דארטן אין אמעריקע אויך אזוי ווי דא? צי מע לעבט דארטן
אייביק?
    
„מע שטארבט, פארוואס זאל מען נישט שטארבן? אין אמעריקע,
אז מע טוט א שטארב, איז טויזנט אין איין טאג, צען טויזנט, און צוואנציק טויזנט, און דרייסיק טויזנט! גאנצע גאסן פאלן דארטן איין!
שטעט גאנצע ווערן איינגעזונקען אזוי ווי קורח!... איר שפילט זיך
מיט אמעריקע?״
    
― שא, ווי באלד אזוי, וואס איז מיט זיי דער ייחוס? שטארבן
זיי, הייסט דאס, גלייך מיט אונדז?
    
„יא, שטארבן שטארבט מען, נאר ווי אזוי שטארבט מען ― אט דאס
איז די זאך. און נישט אזוי נאר דאס שטארבן. שטארבן שטארבט מען
אומעטום אלץ איינס. פונעם טויט שטארבט מען. דער עיקר איז דאס
באהאלטן ― אט וואס! ערשטנס, איז אין אמעריקע דער איינפיר, אז
יעדער ווייס פריער ווו מע וועט אים באהאלטן. ווארעם ער גייט אליין,
נאך בעת ער לעבט, און קלייבט זיך אליין אויס אן ארט אפן בית־עולם
― „סעמעטעריע״ הייסט עס דארטן ― און דינגט זיך אזוי לאנג, ביז
ער גלייכט זיך אויס פארן פרייז. נעמט ער די פלוניתטע זיינע און פארט
זיך דורך מיט איר אף דער סעמעטעריע און זאגט איר: „זעסטו, נשמה
מיינע? אט דא וועסטו ליגן, אט דא וועל איך ליגן, און דארט וועלן
ליגן אונדזערע קינדער״... דערנאך גייט ער אוועק אין דעם אפיס
פון לוויות און באשטעלט זיך א לוויה איבער הונדערט און צוואנציק
יאר, וואס פאר א קלאס ער וויל. און קלאסן זיינען דארטן פאראן אזוי
גרויס ווי דריי: ערשטע, צווייטע און דריטע קלאס. ערשטע קלאס,
פאר גאנץ גרויסע גבירים, מיליאנערן, קאסט טויזנט טאלער א לוויה.
איז דאס שוין איין מאל א לוויה! די זון שיינט, אין דרויסן איז א חיות.
די מיטה איז אף א שווארצן קאטאפאלק, מיט זילבער באלייגט. די פערד
זיינען אלע אנגעטאן מיט שווארצע פאפאנעס און ווייסע פעדערן. די
רעווערענטן ― רבנים, חזנים, שמשים ― אויך אין שווארצן מיט ווייסע
קנעפ, און קארעטעס נאך דער מיטה ― אן א שיעור קארעטעס! און
אלע קינדער פון אלע תלמוד־תורות גייען אויף צו פריער און מע
זינגט אף א קול אויסגעצויגן: צ־ד־ק ל־פ־נ־י־ו י־ה־ל־ך ו־י־ש־ם
ל־ד־ר־ך פ־ע־מ־י־ו!... פונעם דאזיקן געזאנג קלינגט די שטאט; א
קלייניקייט ― טויזנט טאלער?!...
    
„צווייטע קלאס איז אויך א פיינע לוויה, קאסט שוין נאר פינף
הונדערט טאלער, און איז שוין נישט דאס. דער טאג איז שוין נישט
אזוי פויגלדיק. די מיטה איז אויך אף א שווארצן קאטאפאלק, נאר אן
זילבער באלייגט. די פערד מיט די רעווערענטן זיינען אנגעטאן אין
שווארצן, נאר אן פעדערן און אן קנעפ. קארעטעס גייען נאך, נאר שוין
נישט אזויפיל. קינדער ― נאר פון עטלעכע תלמוד־תורות גייען אויף
צו פריער און זינגען שוין נישט אזוי אויסגעצויגן: צדק לפניו יהלך ―
וישם לדרך פעמיו! דאס זינגען איז טרויעריק, מיטן נוסח ווי מע זאגט
תהלים ― וועדליק פינף הונדערט טאלער...
    
„דריטע קלאס איז שוין גאר א געמיינע לוויה און קאסט אין גאנצן
איין הונדערטער. אין דרויסן איז שוין קיל. כמארנעוואטע. די מיטה אן
א קאטאפאלק. פערד אינגאנצן צוויי, און רעווערענטן אויך צוויי. קארעטעס ― קיין איינע נישט. קינדער נאר פון איין תלמוד־תורה גייען
אויף צו פריער און כאפן אפ גאר אן א שום ניגון:
    
 צדק לפניו יהלך וישם לדרך פעמיו.
    
 צדק לפניו יהלך וישם לדרך פעמיו.
און שלעפעריק, שטיל, קוים וואס מע הערט זיי ― סך הכל הונדערט
טאלער, וואס קאן מען פאר איין הונדערטער פארלאנגען?״...
    
― יא, וואס זשע טוט אבער, בערל־אייזיק, דער, וואס פארמאגט
קיין הונדערטער אויך נישט?
    
„איז ער טאקע אף גרויסע צרות! אן געלט איז אומעטום שלעכט!
דער ארעמאן ליגט אלע מאל ניין איילן אין דער ערד!... פונדעסטוועגן,
מיינט נישט! אין אמעריקע לאזט מען דעם ארעמאן אויך נישט ליגן
נישט קיין באהאלטענעם. מע מאכט אים א לוויה אן געלט, עס קאסט
אים נישט קיין סענט אפילו. אוודאי איז דאס א טרויעריקע לוויה. קיין
שום צערעמאניעס, קיין סימן פון קיין פערד און פון קיין רעווערענטן.
און אין דרויסן ליאפעט. נאר צוויי שמשים קומען צו גיין, די שמשים
פון ביידע זייטן און אין מיטן דער בר־מינן ― און אלע דריי שלעפן זיי
זיך נעבעך צופוס גלייך ביז צום בית־עלמין... אן געלט, הערט איר,
זאל מען גארנישט געבוירן ווערן ― א פאסקודנע וועלט... ווער פון
אייך, יידן, פארמאגט אן איבעריקן פאפיראס?״
    
געשריבן אין יאר 1915.
  
צווייט בוך
  
כתרילעווקער נשרפים ― ― ― ― ― ― ― ― ― ― ― ― 183
  
דאס נייע כתרילעווקע ― ― ― ― ― ― ― ― ― ― ― ― 225
  
כתרילעווקער מושב־זקנים ― ― ― ― ― ― ― ― ― ― ― 276
  
א פסחדיקע עקספראפריאציע ― ― ― ― ― ― ― ― ― ― 284
  
מילכיקס ― ― ― ― ― ― ― ― ― ― ― ― ― ― ― ― 294
  
א גרינגער תענית ― ― ― ― ― ― ― ― ― ― ― ― ― 301
  
צוויי טויטע ― ― ― ― ― ― ― ― ― ― ― ― ― ― ― 310
  
חרוסת ― ― ― ― ― ― ― ― ― ― ― ― ― ― ― ― 322
    
כתרילעווקער נשרפים
(א מעשה פון די קליינע מענטשעלעך)
  
א.
  
די אויסדערוויילטע
    
די גרויסע שיינע אלטע גויישע שטאט  י ע ה ו פ ע ץ, וואס
האט זיך פון פאר טויזנט יארן, נאך בימי וולאדימיר דעם הייליקן, צעווארפן אין דער לענג און אין דער ברייט, בארג אראפ, בארג ארויף,
אפן ברעג פונעם אלטן גרויען דניעפער, האט שוין לאנג אזעלכע מינים
יידן נישט געזען, ווי איין מאל אין א פרימארגן ― סוף זומער איז דאס
געווען. מע קאן נישט זאגן, אז די דאזיקע נישט־יידישע שטאט איז,
חלילה, זשעדנע א יידן אף א רפואה. אדרבא, עם איז באוווסט, אז זי
האט צו טאן פון קדמונים נאר מיט יידן, גלייך ווי איר פעלט שוין מער
נישט, ווי מע זאגט, קיין זאך, נאר יידן און קאפווייטיק. ווען איר זאלט
נישט עפענען א בלאט־צייטונג, איז דאס ערשטע, וואס קומט אייך פאר
די אויגן ― „יידן״. אזויפיל און אזויפיל יידן האבן זיך אנגעגעבן אין
אוניווערזיטעט ― און מע האט זיי  נ י ש ט  צוגענומען. אזויפיל און
אזויפיל יידן האט מען געפאקט באנאכט אף אן „אבלאווע״ ― און מע
האט זיי י א צוגענומען. אשטייגער, ס׳זאל זיך אמאל טרעפן, חלילה,
פארקערט: אז די יידן פון אוניווערזיטעט זאל מען יא צונעמען, און
די פון „אבלאוועס״ נישט ― דאס איז א זאך, וואס עס קאן נישט זיין,
למשל, אז בעת איר זייט שטארק הונגעריק, זאלט איר על פי טעות טרעפן
 מיטן ביסן צו יענעם אין מויל אריין.
    
הכלל, וואס זשע זיינען דאס געווען פאר א מינים יידן אין יענעם
פרימארגן וואס מיר דערציילן? ― דאס זיינען געווען כתרילעווקער
בעלי־בתים. און נישט נאר סתם בעלי־בתים, נאר אויסגעקליבענע, אויסדערוויילטע צוליב זייער־זייער א וויכטיקער זאך, צוליב זייער־זייער א
גרויסער מצווה; דאס זיינען געווען איינס אין איינס, די שענסטע, די
חשובסטע בעלי־בתים פון שטאט, דער סאמע צימעס פון כתרילעווקע.
איך וואלט אייך זיי אנגערופן בא די נעמען ― איז נישט נייטיק. א
כתרילעווקער ייד, אן עוסק במצווה, זוכט נישט בא דער וועלט קיין
כבוד און איז נישט געוווינט געווארן, אז זיין נאמען זאל זיין געדרוקט
אין דרויסן אף די בלעטער; פאר אים איז גענוג דאס ביסל כבוד, וואס
ער האט אפן ארט, און ער דאנקט גאט, אז ער ווערט כאטש נישט
געזידלט פון די זייניקע...
    
צווישן די דאזיקע אויסדערוויילטע איז געווען איינער אן עלטערער,
גאר אן אלטער מאן, א ייד א זקן, אריבער שמונים, וואס גייט שוין
איינגעבויגן, אנגעלענט אף אן אלטן שטעקן, אבער ער האלט זיך נאך,
קיין עין־הרע, גאנץ נישקשהדיק. אנגעטאן איז ער געווען שבתדיק: אין
א זיידענער שרייענדיקער רעזעווולקע, אן ארבל, אף אן אלטער נאר
אטלעסענער צעהאקטער קאפאטע, מיט א שטריימל אפן קאפ און מיט
שיך און זאקן אף די פיס. דער איבעריקער עולם איז שוין געווען נישט
אזוי יום־טובדיק אנגעטאן. דערפאר זיינען זיי אבער געווען יום־טובדיק
געשטימט. געגאנגען מיט אימפעט, א ביסל אנגעצויגן, נערוועז, געטראגן
בייכיקע טלית־ותפילינס און זאנטיקעס, משונה־מאדנע גרויסע פאראסאלן,
וואס נאר איין גאט ווייס דעם אמת ― אף וואס באדארף מען זיי, אז קיין
רעגן גייט נישט און די זון ברענט נישט? דער מחבר פון דער דאזיקער
געשיכטע האט שוין לאנג באמערקט, אז עס געפינען זיך יידן אזוינע,
וואס קאנען זיך נישט צעשיידן מיטן שירם סיי זומער, סיי ווינטער.
וויפל איך האב מיך שוין אנגעזען אף מיין לעבן מיט די דאזיקע מינים
יידן, האב איך נאך כמעט קיינמאל נישט געזען, דער שירם זאל זיין בא
זיי אן אויפגעשטעלטער איבערן קאפ, ווי עס וואלט, אייגנטלעך באדארפט
צו זיין. מערסטנטייל באגעגנט איר א יידן לויפן איינגעבויגן, דער ווינט
בלאזט, שמייסט אין פנים אריין, צענעמט אים די פאלעס פון דער קאפאטע און פארקאטשעט אים פון הינטן, מחילה, איבערן קאפ ― און
ער מיטן שירם: טיאפ־טיאפ, פיטש־פאטש איבער די ליטקעס פון די
פיס. איך בין א בעלן געווען אמאל אפשטעלן אזא יידן, באטראכטן דעם
שירם, אים נעמען אין האנט אריין ― וועגט ער, נישקשה, שיינע
עטלעכע פונט. ס׳איז אים כמעט אוממעגלעך צו עפענען. און אז איר
האט אים שוין אויפגעעפנט, מעג איר זיך שוין געזעגענען: איר וועט
אים צוריק אזוי גיך נישט פארמאכן. די שטעקלעך זיינע שטעלן זיך
פאפעריק מיט די קעפלעך ארויף, און פון דעם שירם ווערט א מין פאראשוט, וואס בא א רעכטן ווינט קאן דאס אייך, חלילה, אויפהייבן און
אוועקטראגן אינאיינעם מיטן זאנטיק ווייט־ווייט ארויף, אונטער דער
כמארע, כמעט ווי מיט אן אעראפלאן... נאר לאמיר אוועקווארפן די
זאנטיקעס און זיך אומקערן צוריק צו אונדזערע יידן.
    
געגאנגען זיינען זיי געשמיידיק, גלייך ווי עמעצער וואלט זיי געטריבן האלדז־און־נאקן, אדער גלייך ווי זיי וואלטן מורא האבן פארשפעטיקן ערגעץ אף א שמחה, א סעודה אדער אזוי אן אסיפה. און גערעדט
האבן זיי הויך אף א קול, און אלע אינאיינעם, און מיט הענט, ווי געוויינטלעך. נאר זעלטן האט געטראפן, אז מע האט זיך אפגעשטעלט,
פארלייגט די הענט ארונטער און באטראכט די הויכע שיינע רייכע מויערן
פון שטאט, זיך גארנישט געקאנט זאט אנקוקן.
    
― געפעלט אייך, אשטייגער, אט דאס הייזל? ― רופט זיך אן
איינער, פאררוקט דאס היטל, אטעמט ווי א בלאז־זאק און מאכט מיט
די זייטן, ווי אן איינגעמידט פערדל. ― איר זייט עפעס א מבין אף
דאס הייזל? שוין איין מאל א הייזל!
    
― יא, נישקשה פון א הייזל, ― ענטפערט אים דער אנדערער
שטיל און קוים וואס ער זשיפעט.
    
― וואס, רעכנט איר, באדארף עס קאסטן דאס הייזל? ― מאכט
איינער א יאדישליווער מיט גלאנצענדיקע אויגן און נעמט זיך מיט ביידע
הענט אונטער די זייטן.
    
― דאס הייזל? ― ענטפערט אים איינער מיט א ברייטן שטערן,
ווייזט אויס, א בעל־חשבון און א מבין אף הייזער. ― איך רעכן, אז
דאס הייזל מיטן פלאץ באדארף זיין ווערט אט דא, אין דעם שטעטל,
נישט ווינציקער פון א מאה אלף.
    
― כא־כא־כא! ― צעלאכט זיך א יונגערמאן מיט א בלאס פנים,
וואס נאר־וואס האט זיך אנגעהויבן שיטן אף דעם א בערדל. ― מאה
אלף, זאגט איר? לאמיר עס אלע פארמאגן, וואס מער...
    
― בהמה! ― רופט זיך אן דער יאדישליווער מיט די גלאנצנדיקע
אויגן. ― וויבאלד אז ווינטשן, לאמיר זיך שוין בעסער ווינטשן פארמאגן,
וואס מען איז שולדיק אפן דאזיקן הייזל!...
    
און עם קייטלט זיך א שמועס וועגן הייזער, א לאנגער שמועס, אן
א שום צוועק; דאס איז מער נישט אן אויסרייד. אייגנטלעך, זיינען
שוין אלע רעכט מיד פונעם גיין בארג־ארויף און וואלטן אלע חשק געהאט
זיך אפשטעלן אף א וויילע איבערכאפן דעם אטעם.
    
― אפנים, ס׳איז אייך שווערלעך, רבי, צו גיין בארג־ארויף? אפשר
וואלט איר אייך צוגעזעצט אט דא ערגעץ אף א וויילע אפרוען?
    
דאס איז געזאגט געווארן צום אלטן, וואס איז געגאנגען, נישט
קוקנדיק אף זיינע אכציק יאר, מיט פעסטע טריט, אף־צו־פריער. און
אלע אויסדערוויילטע פון כתרילעווקע האבן זיך אפגעשטעלט אף א וויילע,
אויפגעהויבן די אויגן און גענומען זוכן אן ארט פארן אלטן אף צו
צוזעצן זיך. נאך איידער זיי האבן צייט געהאט ארומקוקן זיך, ווו זיי
זיינען אין דער וועלט, איז ארויסגעוואקסן, ווי פון אונטער דער ערד,
א נפש, א באוואפנטער פון אויבן ביז אראפ, מיט א רויט פנים און מיט
ווייסע הענטשקעס, און ― גלייך אף זיי!... אלע אויסדערוויילטע
האבן דערפילט, אז ס׳איז בא זיי פארקילט געווארן דער מאמעס מילך,
און אלע אויגן האבן זיך געווענדט צום אלטן, וואס וועט ער זאגן? דער
אלטער האט אבער נישט געזאגט דאס צווייטע ווארט. ער האט זיך
נאר אנגעלענט אפן אלטן שטעקן און געגאנגען מיט די זעלבע פעסטע
טריט פארויס, ווי אן אמתער גבור, און אלע נאך אים, אזוי אז דער
אנגעוואפנטער נפש איז געבליבן שטיין אין דער הינער־פלעט, נישט צו
וויסן, וואס טוט מען מיט זיי? פארהאלטן? ― ווייס ער נישט פאר
וואס? וועמען שטערן זיי? דורכלאזן? ― ווי אזוי ווערט מען נישט
געוואר, וואס דאס זיינען פארא מינים באשעפענישן אף דער וועלט?
האט ער אויסגעדרייט דעם קאפ צוריק און נאכגעקוקט זיי מיט די אויגן
ביז העט־העט ארויף. דארט האבן זיי זיך אפגעשטעלט אין א טויער פון
א רייך גרויסארטיק הויז.
    
איצט פרעגט זיך: וווהין זיינען דאס געגאנגען, אייגנטלעך, די
דאזיקע אויסדערוויילטע פון כתרילעווקע? צו וועמען און צוליב וואס?
    
דאס איז מען געגאנגען צו די נגידים קלייבן נדבות, בעטן ברויט,
וועגן רחמנות אף די ארעמע עלנטע שטאט כתרילעווקע. אן אומגליק האט
  
געטראפן אין כתרילעווקע. איר קענט מיך נישט פון נעכטן. איר ווייסט,
אז איך בין נישט קיין מענטש פון אנזאגן שלעכטע בשורות. נאר וואס
זאל מען טאן ― עס איז געקומען די צייט, וואס איר דארפט עס וויסן:
    
רבותי! כתרילעווקע איז אפגעברענט געווארן!
  
ב.
  
פישל רייסט די וועלט
    
יא, ליבע פריינט, כתרילעווקע איז אפגעברענט געווארן. נאר איר
מיינט, עפעס גלאט אזוי אפגעברענט געווארן?
    
עס זיינען דעם זומער, נישט צו פארזינדיקן, אפגעברענט געווארן
גענוג יידישע שטעט און שטעטלעך. נאר וואס דען? ס׳איז א חילוק;
ברענען צו ברענען איז נישט גלייך. כתרילעווקע האט זיך געוואלט, אפנים,
אויספיינען פאר דער וועלט, האט זי זיך אנגערופן צו די איבעריקע יידישע
שטעט: „וואס? איר ברענט? כא־כא! לאזט מיך, אט וועט איר זען,
ווי א שטאט ברענט!״ און כתרילעווקע האט זיך אנגעצונדן ווי א
ליכט... נאר ניין. מיר לאזן איבער די באשרייבונג פון כתרילעווקער
שרפה פאר אונדזער קאלעגע, פישל דעם קארעספאנדענט ― דאס איז
זיין ארבעט. באלד אף מארגן נאך דער גרויסער שרפה האט פישל קארעספאנדענט, וואס איז אליין אויך אפגעברענט געווארן, קוים מיטן לעבן
ארויס, ערגעץ געקריגן מיט נסים א טינט־און־פעדער און האט צעשיקט
קארעספאנדענציעס אין אלע יידישע צייטונגען אין זייער א שיינער
מליצה־שפראך און מיט א זעלטן שיינער האנטשריפט, בזה הלשון:
    
„א קול אין הימל טוט זיך הערן! די טאכטער כתרילעווקע וויינט
אף איר גרויסן אומגליק ― זי וויל זיך נישט טרייסטן! א בראך אף א
בראך! א ווונד אף א ווונד! כתרילעווקע איז נאך נישט געקומען צו
זיך נאך דער „בהלה״, וואס אף איר איז געווען, האט זיך אויסגעגאסן
אף איר א נייער גרימצארן, זי האט אויסגעטרונקען דעם ביטערן כוס
פון גאטס האנט ― א פייער האט אראפגענידערט פונעם הימל און אנגעצונדן די שטאט פון איין עק ביזן אנדערן עק, אויסגעלעקט ביזן אפגרונט
― נישט געהאט קיין רחמנות אף די הייליקע בתי־מדרשים, און אף
קינדער, קליינע, זייגנדיקע פון דער ברוסט, וואס זיינען ארויף מיטן פייערדיקן פלאם אין הימל אריין. און אויך אלטע מענטשן, ארעמע, קראנקע און
שוואכע זיינען געווען אן עסנווארג פארן פייער אינעם טאג, וואס גאט
האט אונדז געטאן באשטראפן בכפל כפלים פאר אונדזערע גרויסע זינד,
און אפילו אף זיין הייליקער תורה האט גאט קיין רחמנות נישט געהאט,
זי איז פארברענט געווארן אינאיינעם מיטן אלטן בית־המדרש, און מיר
געפינען זיך איצט אונטער דער דעק פונעם הימל עלנטע, נאקעטע און
בארוועסע, הונגעריקע און דארשטיקע, און ווי די אינדן אף די אויסגאנגען פון די וואסערן, אזוי קוקן ארויס אונדזערע אויגן צו אונדזערע
בארעמהארציקע ברידער, די קינדער פון די בארעמהארציקע: מיר בעטן
אייך! דערבארעמט אייך! לייטזעליקט אונדז! לאז אויפגעוועקט ווערן
רחמנות אין אייערע גוטע הערצער און לאזן אייערע באוויליקטע הענט
אויסשטרעקן אונדז הילף וואס גיכער, ווארעם מיר זיינען פארארעמט
געווארן זייער! זייט אונדז א דערנערונג און לאזט נישט פארלוירן גיין
דאס איבערגעבליבענע ביסל יעקב!״...
    
דאכט זיך, וואס וואלט געווען פאר אן אומגליק, אז די דאזיקע הארצרייסנדיקע קארעספאנדענציע, וואס איטלעכס ווארט פון איר איז א זיפץ
און איטלעכס אות ― א טרער, זאל טאקע, חלילה, זיין געדרוקט אין א
יידיש בלאט? ניין. האט מען גענומען פישלס הארעוואניע נעבעך צו
פארקירצן, קוועטשן און ארויסקוועטשן פון איר דאס תמצית, און מע
האט ערגעץ אין א ווינקעלע מיט גאנץ קליינע אותיות אריינגעקוועטשט
קוים דריטהאלבן שורהלעך.
    
„אפגעברענט כתרילעווקע, נישט באגאנגען זיך אן מענטשלעכע
קרבנות. מע בעט הילף״.
    
אמת, די צייטונגען פארענטפערן זיך אפילו, אז זיי זיינען נישט
שולדיק. זיי האבן, זאגן זיי, פונעם דאזיקן פישל פון כתרילעווקע כמעט
אלע טאג א קארעספאנדענציע; זיי זאלן וועלן, זאגן זיי, דרוקן אלצדינג,
וואס דער דאזיקער קארעספאנדענט שרייבט זיי, וואלטן זיי באדארפט,
זאגן זיי, ארויסגעבן פון די קליינע מענטשעלעך וועגן א באזונדער בלאט
און האלטן א באזונדערע דרוק מיט באזונדערע מענטשן.
    
טאקע נאר חידושים און גענוג! קומט צו עפעס, אזוי ווערט כתרילעווקע בא איטלעכן גרויס אין די אויגן. די זעלבע רעדאקטארן און
ארויסגעבער, אז זיי האלטן בא ארויסלאזן נייע בלעטער מיט נייע ביכער,
זשאלעווען זיי נישט פאר כתרילעווקע קיין לאנגע שיינע ברייטע פראספעקטן, שעמען זיך נישט אנרופן די קליינע מענטשעלעך מיטן נאמען
 „פיל געערטע און זייער געליבטע אבאנענטן״. אמת, מיט קיין סך אבא־
 נענטן אף זייערע בלעטער אין כתרילעווקע קאנען זיי זיך נישט בארימען
― ארום און ארום האבן זיי אין גאנץ כתרילעווקע בסך־הכל איין אבא־
 נענט, זיידל, אונדזער אלטער באקאנטער זיידל רב שעיהס, וואס בא
אים געניסט שוין אף צו לייענען אונדזער קארעספאנדענט פישל, און
נאך אים אלע איבעריקע, וואס גארן נאך א געדרוקט ווארט. נאר וואס
געהער זיך עס אן מיט פישלען? פארוואס גייען זיינע אלע בריוו מיט
אלע זיינע שרייבעכצן גלייך אונטערן טיש אין קויש אריין, נאך איידער
מע ווייס, וואס דארטן שטייט? פארוואס, אז סע קומט אונטער א
יום־טוב און דער רעדאקטאר טרעט ארויס מיט שיינע געצאצקעטע ווערטער וועגן דעם פאלק ישראל, צעהיצט ער זיך און זאגט:
    
„ווער האט געציילט דעם שטויב פון יעקבן?
    
און ווער האט גערעכנט די צאל פון די ריטער ישראל?״
    
מיינט ער נישט אויך די קליינע מענטשעלעך בתוכם? צי, למשל,
יענע מוסר־זאגער, די וואס זעצן אויס אונדזערע פעלערן, רופן אונדז אן
מיט די שיינע נעמען „עקספלאאטאטארן״, „וועלט־פרעסערס״, „בלוטזויגערס״ וכדומה, ― מיינען זיי דען נישט אויך די כתרילעווקער יידן
בתוכם? כתרילעווקע מעג טאקע אף זיך זאגן: „צו א פגירה בין איך
אויך א בהמה״.
    
מיינט נישט פונדעסטוועגן, אז נאך דער שרפה האט מען זיך באנוגנט נאר מיט פישלס קארעספאנדענציעס אליין: עס זיינען צעשיקט
געווארן אויך בריוו ― זייער שיינע מליצה־בריוו, טאקע פישלס ארבעט,
בכל תפוצות ישראל, אומעטום ווו עס איז פאראן ערגעץ א גביר מיט א
נאמען, וואס לאזט זיך הערן אף דער וועלט: קיין יעהופעץ, קיין אדעס
און קיין מאסקווע, און קיין לאנדאן, און אפילו קיין פאריז, צום גרויסן־גרויסן רויטשילד אליין. עס זאל אייך קיין חידוש נישט זיין, ווי קומט
דאס, וואס כתרילעווקע זאל אנשפארן אזש קיין פאריז, צו רויטשילדן!
שטעלט אייך פאר א מעשה, אז א צייט מיט יארן פלעגט כתרילעווקע
באקומען אלע ערב פסח פון פאריז, פון רויטשילדן, אף ר׳ יויזיפלס
אדרעס הונדערט פראנק מעות־חטים. אמת, שוין פון א צייט, אז רויטשילד האט אויפגעהערט זיי צו שיקן מעות־חטים, מע ווייס נישט, פאר
וואס; נאר פונדעסטוועגן שרייבן זיי צו אים בריוולעך אלע מאל, ווען
עס מאכט זיך עפעס בא זיי א שמחה אדער, חלילה וחס, נישט אין אזא
שעה אויסגערעדט זאל זיין, אן אומגליק. אי, פארוואס האבן זיי פון אים
קיין שום תשובה נישט שוין אזויפיל יארן? דאס איז קיין קשיא נישט!
אפשר האט זיך אים צוגעגעסן לייענען זייערע לאנגע מגילות? ―
קרעפלעך עסן, זאגט מען, ווערט אויך נמאס! און אפשר איז דער אדרעס
נישט געשריבן, ווי עס געהער צו זיין? און אפשר האט זיך געטראפן
דארטן בא רויטשילדן אין פאריז דאס, וואס, להבדיל, בא פרעה מלך
מצרים האט זיך געטראפן, ווי אין פסוק שטייט: ויקם מלך חדש ―
ס׳איז אויפגעשטאנען אן אנדער מלך, אשר לא ידע את יוסף ― וואס
האט זיך געמאכט נישט וויסנדיק... איך רייד פון רויטשילדס סעקרעטאר, פון דעם, וואס נעמט־אפ די פאסט און לייענט איבער אלע בריוו.
די, וואס געפעלן דעם סעקרעטאר, די באווייזט ער אים, און די בריוו,
וואס געפעלן אים נישט, זאגט ער: „זה חליפתי, זה כפרתי״ ― און
מארש אונטערן טיש... פאר געוויס ווייס איך נישט; נאר איך מיין,
אז אזוי באדארף עס זיין.
    
הקיצור, איר זעט שוין, אז כתרילעווקע איז, ברוך השם, אזא שטאט,
וואס זי שטייט אין פארבינדונג, קארעספאנדירט מיט דער גאנצער וועלט.
און וויבאלד עס האט זיך נאר געטראפן בא זיי דאס גרויסע אומגליק,
אזוי האט מען שוין די רגע געגעבן צו וויסן דורך פישל קארעספאנדענט,
אויסגעפויקט איבער דער גאנצער וועלט, און ארויסגעקוקט: טאמער
וועט זיך עמעצער אנרופן אף דער גרויסער צרה, וואס זיי איז געשען.
    
 ג.
  
כתרילעווקע ברענט ווי א ליכט
    
פון וואנען האט זיך גענומען דאס אומגליק? ― פון דעם אלטן
כתרילעווקער מרחץ, וואס מיר האבן עס שוין אמאל באשריבן. אן
אבאפעלעק האט זיך איינמאל אין א דאנערשטיק אנגעצונדן, און עס
האט באלד א כאפ געטאן דעם דאך, און עס האט נישט געדויערט קיין
סך ― איז דאס גאנצע מרחץ געווען איין שטיק פייער. און אז „אדם״
מיט „חווהן״, דער בעדער מיט דער בעדערן, זיינען ארויסגעשפרונגען
פון באד קוים לעבעדיקע, איז דאס ערשטע, וואס זיי איז געקומען אף
דער מחשבה: „אוי־וויי, דער רבי!״ ― אין איין כהרף־עין איז „אדם
הראשון״ (דער בעדער) געווען אין שטוב, און ווי מע טראגט א קליין
קינד פון וויגעלע, אזוי האט ער ארויסגעטראגן דעם רב רב יוזיפל אף
זיינע געזונטע גרויסע הענט, און רב יוזיפל דער רב האט ווי א קליין
קינד זיך פארשטעלט די אויגן פונעם פייער, וואס האט באלויכטן דעם
גאנצן טייך מיט די ווערבעס, מיטן געמויזעכטס, מיט א גאנצן שטיק
הימל, וואס אהין האט זיך געצויגן דאס פייער און זיך געקייקלט דער
רויך, דער געדיכטער רויך, דורכגעווארפן אלע מאל גרויסע און קליינע
פונקען, און אלץ האט מיט א מאל באקומען אן אנדער פנים, א מאדנעם
חן, געווארן רויט: דער טייך רויט, דער הימל רויט, די מענטשן רויט
― רב יוזיפל האט נאך קיינמאל אזא מין רויטקייט און אזא מין שיינקייט
נישט געזען, און ער האט נישט געקאנט איינהאלטן זיך פון התפעלות.
און אז „אדם הראשון״ האט אים אנידערגעשטעלט אף דער ערד, האט
ער א זאג געטאן צו זיך אליין: „ווי שיין איז גאטס וועלטל און ווונדערלעך!״ ― און האט זיך אבער באלד פארכאפט און א קער געטאן
זיך צו „אדם״ מיט „חווהן״:
    
― קינדערלעך, האט עס אייך, חלילה, נישט געשארט אין די נפשות?
דאנקען השם יתברך, וואס איר זייט נישט געשטראפט געווארן מיט
פייער...
    
― נישט געשטראפט געווארן מיט פייער? ― האט זיך דער בעדער
נישט געקאנט איינהאלטן און א זאג געטאן מיט א ביטער געלעכטער.
― מיט וואס דען האט אונדז גאט געשטראפט: מיט וואסער?
    
― נישט דאס מיין איך. ― פארענטפערט זיך דער רב. ― איך
מיין דעם נס, וואס מיר זיינען ניצול געווארן מיטן לעבן, געלויבט דער
בורא.
    
― מיטן לעבן? וואס טויג אונדז שוין דאס לעבן, אז מיר האבן
נישט קיין באד?
    
― רעדסט ווי א קינד ― מאכט צו אים רב יוזיפל און פארשטעלט
זיך מיט ביידע הענט פונעם פייער ― ווי א קינד רעדסטו! ווו שטייט
דאס געשריבן, אז דו באדארפסט האבן א באד? אז דו ביסט געבוירן
געווארן, ביסטו דען געבוירן געווארן, נארעלע, מיט א באד? צי דו
האסט גערעכנט איבער הונדערט יאר אף יענער וועלט, אם ירצה השם,
קומען מיט א באד? אמאל איז געווען א מלך...
    
און רב יוזיפל האט געוואלט דערציילן זייער א שיינעם משל מיט
א מלך, ווי זיין שטייגער איז; האט אים דער בעדער, מחילה, איבערגעשלאגן סאמע אין אנהייב:
    
― וואס מיר מלך? ווער מיר מלך? איר טוט בעסער א קוק,
זייט מוחל, ווי דאס פייער קייקלט זיך מיר עפעס, עפעס אהין, אין שטאט
אריין, און דער ווינט בלאזט מיר עפעס צו געשמיידיק! איך האב מורא,
עס זאל נישט אננעמען לוי־מרדכי דעם קצבס שטוב מיט די שטאלן,
דעמאלט איז ― זיי געזונט, כתרילעווקע!...
    
און ווי אין אזא שעה אויסגערעדט ― עס האט א ווארף געגעבן
דאס פייער אף לוי־מרדכי דעם קצבס שטוב מיט די שטאלן, און עס איז
מיט א מאל באלויכטן געווארן א נייער שטיק הימל. עס האט זיך
געלאזט הערן א קנאקן מיט א טרישטשען, מיט א מעקען פון ציגן, און
עופות פאר האבן זיך פון ערגעץ געלאזט לויפן הענדום־פענדום, אראפ־א־בארג, צעלאזט די פליגלען און אויפגעבלאזן די פעדערן, און גיך איז
באלויכטן געווארן דער גאנצער בארג מיט דער גאנצער שטאט מיטן
גאנצן הימל. א משונה־מאדנער געשריי מיט א הילך לאזט זיך הערן
פון שטאט אזש אהער, דאס געשריי וואקסט אלע מאל שטארקער און
שטארקער און שטארקער און ווערט צונויפגעגאסן אינאיינעם מיט א
בילן פון הינט, מיט א רעווען פון קי, מיט א קוויטשען פון ווייבער, מיט
א וויינען פון קינדער און מיט א שרייען: „וואסער! וואסער! ראטעוועט! גיכער! סע נעצט! סע ברענט!״ ― פלוצעם זעט מען
שפרינגען אראפ־א־בארג צום טייך א האלעוועשקע אף פיר פיסלעך; די
האלעוועשקע טאנצט, מאכט מיט די הערנער און פליט גלייך צום טייך,
דערלויפט נישט אבער און פאלט אנידער און ציט זיך אויס אף דער
ערד מיט די פיסלעך ארויף, און ציטערט, ווי פארן טויט, און לאזט
ארויס אף א צוגעלעגערט קול א מאדנע „מע־ע־ע!״ ― דאס האט א ציג
נעבעך פאר גרויס נארישקייט גענומען און איז אריינגעשפרונגען אין
פייער אריין און האט באלד חרטה געקריגן און ארויסגעשפרונגען צוריק;
ס׳איז שוין אבער געווען שפעט ― ס׳האט זיך אנגעצונדן אף איר דאס
פעלצל און גיך פארסמאליעט געווארן, האט זי זיך געלאזט לויפן, האפ־האפ, משוגענערווייז, גלאט אזוי אין דער וועלט אריין, אן א שום פלאן
און אן א שום שכל.
    
נישט קיין גרעסערער שכל איז געלעגן אינעם לויפן פון די כתדי־
  
לעווקער יידן און ווייבער, וואס האבן זיך געווארפן פון איין גאס אין
דער אנדערער, ווי פארסמטע מייז, אדער ווי נישט־דערקוילעטע הינער,
שווארץ פון רויך, ווי די מלאכי־חבלה, און אנגעזאגט איינס דאס אנדערע
א בשורה:
    
― איר ווייסט? אלי־דווד ברענט!
    
― איר ווייסט? עס האלט שוין באם מארק!
    
― איר ווייסט? סע ברענט די גאנצע שטאט! א דונער איז מיר,
די גאנצע שטאט!
    
― ווי א ליכט! ווי א סטערינעווע ליכט.
    
און סע בושעוועט דאס פייער און סע שטורעמט, ווי דער ים, אז ער
צעשפילט זיך, און דער ווינט טראגט גאנצע האלעוועשקעס, גאנצע סנאפעס שטרוי, און פונקען פליען אן א שיעור. די פונקען פאלן אף די
גוט־אויסגעטריקנטע פון אלטקייט שטרויענע און הילצערנע דעכער, און
עס הערט זיך א קנאקן מיט א וואלגערן, א פאלן מיט א זעצן, א ברעכן
מיט א טרישטשען ― און דאס אלץ ווערט ווי צונויפגעגאסן אינאיינעם
מיטן געשריי און הילך, מיטן קוויטשען און מיטן וויינען, און שדים,
רוחות, נישט קיין מענטשן, לויפן, דער אהין, דער אהער, משוגענערווייז,
ווארפן זיך אף אלע זייטן, ווי פארסמטע מייז ווי נישט דערקוילעטע
הינער און דאס גרויסע ליכטיקע פייער באלייכט און באשיינט זייערע
וויסטע פינצטערע איבערגעשראקענע פנימער ― און כתרילעווקע ברענט,
ברענט ווי א ליכט.
  
ד.
  
רב יוזיפל האלט מלחמה מיטן רבונו־של־עולם
    
אז דאס מרחץ האט נאך געהאלטן אין ברענען, האט זיך נישט
„אדם״, נישט „חווה״ ארומגעקוקט אפן רב ר׳ יוזיפל. נאר שפעטער, אז
פונעם באד איז נאר געבליבן דער אייזערנער קעסל מיטן קוימען (אפילו
די מקווה האט אויך אויסגעברענט ביזן דעק), האבן „אדם״ מיט „חווהן״
זיך געגעבן א כאפ צום רבין ― נישטא דער רבי! אומזיסט האבן זיי
אים געזוכט באם ברונעם, באם ברעג פונעם טייך, באם געמויזעכטס,
און נאכדעם אין שטאט, צווישן די ברענענדיקע גאסן.
    
― האט איר נישט באגעגנט ערגעץ דעם רבין? ― האט דער בעדער זיך נאכגעפרעגט בא די אנטלאפענע אומגליקלעכע נשרפים פון
שטאט. נאר די אומגליקלעכע אנטלאפענע פון שטאט זיינען געווען אזוי
צעטומלט, אז זיי האבן גארנישט געהערט, וואס מע רעדט צו זיי, און
געפרעגט, ווי פארחידושטע, געקוקט מיט מוראדיקע אויגן:
    
― וואסער רבין? וועמענס רבין?
    
ווו־זשע איז געווען דער רב רב יוזיפל? רב יוזיפל דער רב, אז
ער איז געקומען צו זיך און דערזען, אז די גאנצע שטאט שטייט אין
סכנות, האט דאס אים אויפגעטראגן אין דער לופטן, און ער האט
געכאפט דאס אלטע ארויסגעראטעוועטע שטריימל מיטן אלטן שטעקן
און האט זיך געלאזט גיין צו זיינע יידן אין שטאט אריין, גארנישט
טראכטנדיק, וווהין ער גייט און צוליב וואס. פאר זיינע אכציק יאר איז
דאס געווען נישקשה פון א שפאציר. נאר דערזען פאר זיך א גאנצן ים
פון פייער, האט ער נישט געפילט די פיס. עס האט אים געטראגן ווי אף
פליגלען אהין, אהין, צום אלטן בית־המדרש צו, ווו ער האט כמעט דאס
גאנצע לעבן זיינס פארבראכט מיט גאט. שוין־זשע וועט דער אייבערשטער
נישט טאן קיין נס מיט זיין אייגן הויז? שוין־זשע וועט דער רבונו־של־עולם נישט באשיצן זיין תורה, זיין אייגענע תורה?
    
מיט די דאזיקע מחשבות איז אונדזער רב יוזיפל אנגעקומען צום
אלטן בית־המדרש פונקט אין דער צייט, ווען ארום און ארום האט געבושעוועט דאס פייער. רויטע צונגען האבן זיך געריסן מיט אלע זייטן
און האבן באלויכטן דעם האלב־איינגעפאלענעם דאך מיט די אפגעקאלופעטע געלע ווענט פון דעם אלטן־אלטן כתרילעווקער בית־חמדרש. אט־אט,
נאך א מינוט ― און גאטס הויז ווערט ארומגענומען מיט פייער.
    
און רב יוזיפל קאן נישט משיג זיין מיטן שכל, ווי שווייגן דאס
יידן? פארוואס ראטעוועט מען נישט דאס בית־חמדרש? די הייליקע
ספרים? ספרי־תורות? אנשטאט דעם זעט ער לויפן יידן הין און צוריק,
ווי ווילדע ברואים, שפרינגען אין פייער אריין, ראטעווען אלטע קראנקע
ווייבער, קליינע קינדער, בענקלעך, בעטלעך, קישנס, טעפלעך, סקארב
און בעבעכעס ― און גאטס הויז האט מען פארגעסן, מפקיר געווען ―
ווי געשיקט זיך עס?!... רב יוזיפל פרוווט זיך שרייען, רופן צו הילף:
„דאס מקום־קדוש! דאס בית־המדרש!״ ― קיינער הערט אים נישט.
נאך א מינוט ― און רב יוזיפל איז אריין אין שול, און גלייך צום
ארון־קודש, ארויסגעצויגן איין ספר־תורה און די אנדערע ספר־תורה, קוים
  
ארויס מיטן לעבן אף דער גאס, אוועקגעלייגט זיי ווייט פאר דער טיר,
אף א צעבראכן בענקל, וואס עמעצער האט ארויסגעשליידערט פון א
שטוב, און אליין אוועקגעשטעלט זיך לעבן זיי און אנגערופן זיך צום
רבונו־של־עולם:
    
― וואס איך האב געקאנט, האב איך געטאן. וויפל איך האב געקאנט, האב איך ארויסגעראטעוועט; די איבעריקע ספרים האב איך
איבערגעלאזט אף דיר. איך טרעט נישט אפ פון דאנען אף א רגע אפילו.
לאמיר זען, ווי אזוי דו וועסט פארברענען דיין אייגענע תורה, וואס דו
האסט אונדז געגעבן דורך משה דיין קנעכט אפן בארג סיני!..
    
אין דער מינוט איז אנגעקומען דער בעדער אונדזער באקאנטער
„אדם הראשון״. דאס הארץ האט אים געזאגט, אן דער אלטער דארף
זיין ערגעץ בא דער שול. דערזען דעם רבין שטיין לעבן ברענענדיקן
בית־המדרש, האט „אדם הראשון״ נישט געמאכט מיט אים קיין לאנגע
מחזקות, אים א נעם געגעבן אין זיינע געזונטע הארעפאשנע ארעמס
און אינאיינעם מיט די צוויי ספרי־תורות אים אוועקגעשלעפט פון פייער
צוריק, אראפ־אראפ, צום אפגעברענטן מרחץ, וואס באם ברעג פונעם
טייך.
  
ח.
  
נאכן חורבן
    
דער מנהג פון דער וועלט איז, אז בשעת מלחמה קוקט מען זיך
אזוי נישט ארום אפן אומגליק, ווי נאכדעם, און די געפאלענע ציילט מען
ערשט דעמאלט, אז עס ווערט אויס געשלעג, און אז אלץ גייט איבער,
הייבט מען ערשט דעמאלט אן אונטערפירן חשבונות, וויפל מע האט
אין דער הריגה פארלוירן.
    
אין כתרילעווקע איז אויך אזוי געווען. מע האט אנגעהויבן זיך
ארומקוקן, ווי ווייט דאס אומגליק איז גרויס, ערשט אף מארגן נאך דער
שרפה, תחילת האט מען, געוויינטלעך, דערציילט איינער דעם אנדערן
חידושים, ווי אזוי און ווען און ווו מען איז געוואר געווארן, אז עס ברענט;
דערביי האט איטלעכער, געוויינטלעך, געהאט צו דערציילן זיין מעשה,
א לאנגע מעשה: ווי אזוי ער איז נעכטן, ווי אף צו־להכעיס, געקומען
פרי פארנאכט אהיים, מחמת א גאנצן טאג איז נישט געווען וואס צו
טאן, און, ווי אף צו־להכעיס, איז ער דעם אפדערנאכט געווען הונגעריק,
ווי א הונט, און, ווי אף צו־להכעיס, איז נישט געווען וואס צו עסן, האט
ער זיך אף צו־להכעיס געלייגט פרי שלאפן, און, ווי אף צו־להכעיס,
האט ער מחמת הונגער נישט געקאנט אנטשלאפן ווערן, און, ווי אף
צו־להכעיס, איז ער א האלבע שעה פאר דער שרפה דווקא אנטשלאפן
געווארן, און דווקא געשמאק. פלוצעם הערט ער א גוואלד: „סע נעצט,
סע ברענט!״...
    
דער אנדערער דערציילט א שענערע מעשה, און נאך א לענגערע,
ווי יענער: ווי אזוי ער איז נעכטן אויפגעשטאנען גאנץ פרי, כמעט
פארטאג, און איז ארויסגעקומען אין מארק אריין, געמיינט, טאמער
וועט ער עפעס האנדלען, וואס ס׳וועט זיך מאכן: א טכוירל, א ביסל
פאלאווע, א זעקל קארטאפלעס, אבי עפעס פארדינען. צום סוף ― איז
נישטא קיין לעבעדיקער נפש: סך הכל איין ערל מיט א זעקל קוילן.
פרעגט ער אים: „גוי, וואס ווילסטו פאר די קוילן?״ זאגט ער: „א
גילען״. ער האט זיך איינגעחזרט א גילן ― כאטש נעם גיב אים א
קרענק! האט ער אוועקגעקויפט באם ערל דאס זעקל קוילן, גענומען
דאס זעקל קוילן, מחילה, אף די פלייצעס ― און אזוי ווייטער און
ווייטער, א מעשה אף דריי זייגער שעה, ביז ער קומט ארויף אף דער שרפה.
און סע לאזט זיך אויס, אז בשעת די שרפה האט זיך אנגעהויבן איז ער
געשלאפן ווי א געהרגעטער, מע האט אים קוים־קוים אויפגעוועקט.
    
דער דריטער דערציילט נאך א שענערע מעשה. הייבן הייבט ער אן
אזש פון אייערנעכטן, און דערציילט א לאנגע־לאנגע מעשה, נאך א
לענגערע פון יענער, וואס מיטן זעקל קוילן, און פלוצעם מישט זיך אריין
אינעם שמועס א יידענע און לייקנט־אפ די גאנצע מעשה:
    
― ווייס איך וואס זיי וועלן אייך דערציילן מעשיות, נעכטיקע
טעג! אט וועל  א י ך  אייך דערציילן, ווי אזוי ס׳האט זיך אנגעהויבן:
איך האב דעם דאזיקן דאנערשטיק, וואס פאר דער שרפה, גערעשטשינעט
חלה פון דער מעל, וואס בערל ברכהס האט געבראכט צו פירן, שיינע
מעל, גאט זאל מיך נישט שטראפן, אזא יאר אף אונדזערע שונאים, אז
בסך־הכל כאפט זי גאר א ביטערקייט...
    
און סע גייט אוועק א געשיכטע פון דריי זייגער שעה, א דערציילונג פון ביטערע מעל, מיט ביטערע הייוון, מיט א מולטער, וואס אירע
א שכנה, פעסל הייסט זי, א פעסל פון גאט!... און אזוי ווייטער ―
א מעשה אן אן עק, און עס ווייזט זיך אייך אויס, אז צו דער שרפה
וועט זי נישט קומען קיינמאל, פיל זי וועט לעבן!
    
און אינאיינעם מיט די דאזיקע שיינע מעשיות און דערציילונגען
פון דער שרפה לאזט זיך הערן אויך א געוויין, א יללה, א יאמער, א
קלאג פון פארביטערטע הערצער, פון באליידיקטע נשמות, פון פארוואגלטע, עלנטע, ארעמע, ארעמע, ארעמע! דארט שטייט א מוטער און
ברעכט די הענט און קלאגט אף איר ברעקעלע קינד, וואס איז פארברענט
געווארן נעבעך אינאיינעם מיטן וויגעלע; און דארט באוויינט א ייד
שטילערהייט זיין אלטן קראנקן פאטער, וואס איז גראד יענע נאכט
געשלאפן אפן בוידעם ― קיינמאל נישט און איצטער יא, און איז דארט
פארברענט געווארן צו אש... און דא גייט ארום א מיידל און שלאגט
זיך מיט די הענט אין קאפ: די מאמע! די מאמע! די מאמע!
  
― ― ― ― ― ― ― ― ― ― ― ― ― ― ― ― ― ― ― ―
    
האב קיין פאריבל נישט, פריינט לייענער, וואס איך האק איבער אין
מיטן. מיין מוזע, די וואס שטייט איבער מיר בעתן שרייבן, איז, ווי אלע
כתרילעווקער לייט, א פריילעכע נשמה, אן ארעמע, נאר א פריילעכע. זי
האט פיינט טרערן, זי האלט נישט פון טרויעריקע סצענעס. זי זאגט,
אז טרערן זיינען נאר די, וואס זיינען נאס און געזאלצן; די אלע איבעריקע טרערן, וואס דער שרייבער גיסט אף פאפיר ― דאס זיינען, זאגט
זי, טרוקענע, געמאכטע טרערן, וואס האבן נישט קיין ווערט. זי האלט,
אז א ווייטיק איז נישט דער, וואס מע גיט אים איבער, נאר יענער,
„וואס טוט וויי״... דערפאר לאזן מיר איבער די שרעקלעכע טרויעריקע
סצענעס, גייען אוועק פון דאנען א ביסעלע ווייטער און שטעלן זיך אפ
נאר בא די היזקות, וואס מיינע כתרילעווקער בעלי־בתים האבן געהאט
פון דער שרפה. דער חסרון איז אבער, וואס עס לאזט זיך גארנישט
בארעכענען דעם גרויסן היזק, וואס כתרילעווקע האט געהאט. דאס איז
נומער איינס. והשנית, וואס וועט העלפן דאס רעכענען? אפנים, עמעצער
וועט זיי דען אומקערן? די געזעלשאפטן, וואס אסעקורירן פון פייער,
האבן זיך ווי צונויפגערעדט און האבן שוין כתרילעווקע לאנג אויסגע־שטרייכט פון דער לאנד־קארטע, גלייך ווי ס׳איז גאר קיינמאל קיין
כתרילעווקע נישט געווען אף דער וועלט אפילו! היינט גלאט, ווער איז
דאס אימשטאנד צו שאצן יענעמס גוטס, ובפרט נאכדעם, אז ס׳איז שוין
לאנג אוועק מיטן ווינט און מיטן רויך? בעל־הבתישקייט בכלל, און
כתרילעווקער בפרט, האט גאר אן אנדער ווערט, וואס לאזט זיך נישט
שאצן. אלטע שמאטעס, צעבראכענע דראבעס, זיינען באם ארעמאן אזוי
טייער (אויב נישט נאך טייערער), ווי די שענסטע שפיגלען מיט די
טייערסטע כלים באם נגיד, אז סע ווערט פארפאלן א זאך, קאן ער פאר
געלט קויפן אן אנדערע זאך; דעם ארעמאן ווער וועט אומקערן דאס,
וואס דאס פייער האט צוגענומען?...
    
אזוי האבן געחקירהט די כתרילעווקער נשרפים און האבן ארויסגעזען, אז מיט חקירהן און פילאזאפירן וועלן זיי גארנישט מאכן. מע באדארף זען עפעס טאן, עפעס צוטראכטן, געפינען אן עצה, ווי אזוי ראטעוועט מען די שטאט? ווי אזוי מאכט מען, אז די שטאט זאל בלייבן א
שטאט? ס׳איז קיין קונץ נישט, אז א גאנצע שטאט זאל זיך צעקריכן
איבער דער וועלט, זיך לאזן איבער די הייזער און בעטן נדבות, ווי
געוויינטלעכע „נשרפים״. פע, דאס איז נישט קיין תכלית! מע באדארף
זען, אז כתרילעווקע זאל בלייבן כתרילעווקע! אט אף וואס מע האט
זיך געבראכן די קעפ.
    
פון די אלע פלאם־פייערדיקע און הארץ־רייסנדיקע בריוו, וואס מע
האט צעשיקט בכל תפוצות ישראל, האבן זיך אנגערופן סך־הכל א פאר
שטעטלעך, אויך אזעלכע ארעמע, ווי כתרילעווקע, און האבן אריינגעשיקט
ווער א ביסל ברויט, ווער אלטע מלבושים און ווער עטלעכע קערבלעך
מזומנע, און געקלעקט האט דאס אף איין צאן; די לאגע האט אנגעהויבן
ווערן שרעקלעך! ס׳איז געווארן אזוי ביטער, אז מע האט שוין אויפגעהערט וויינען און קלאגן און אפילו קרעכצן. אזוי איז א מענטש, וואס
האלט בא דערפרוירן ווערן, הייבט אן שטילערהייט אויסגיין, אנטשלאפן
ווערן אף אייביק... אט דא האט זיך, ווי אלע מאל, באוויזן רב יוזיפל
דער רב מיט זיין קראפט, וואס גאט האט אריינגעגעבן אינעם דאזיקן
אלטן שוואכן גוף, און ער האט צונויפגעזאמלט אן אסיפה פון בעלי־בתים, און דווקא ער אליין מיט זיין אייגענעם כבוד, נישט געשיקט קיין
שמשים און נישט פארקליבן זיך אויבן־אן, נאר פראסט און פשוט אנידערגעשטעלט זיך און אנגערופן זיך צום גאנצן עולם בזה הלשון:
    
― הערט צו, יידישע קינדער, וואס איך וועל אייך זאגן. נישט איך
זאג עס, נאר דער, וואס לעבט אייביק, זאגט עס אייך מיט מיינע זינדיקע
ליפן: זארגט נישט ― איר זייט באוויליקט! איך בין אייך מבטיח,
אז עס וועט, אם־ירצה־השם, זיין גוט. וואס איז דער פשט? דער פשט
איז אזוי: אמת, מיר זיינען געשטראפט געווארן מיט פייער, אפגעברענט
געווארן אליין און פארברענט געווארן מיט די בתי־מדרשים, מיט די שולן,
מיט הייליקע ספרים און אויך מיט לעבעדיקע נפשות, קליינע ברעקלעך
קינדער, וואס זיינען נעבעך גאט די נשמה שולדיק. אוודאי איז דאס א
גרויסע, א ביטערע שטראף, וואס מסתמא האבן מיר עס כשר פארדינט
בא דעם, וואס לעבט אייביק. נאר שטארק טרויערן דערויף טארן מיר
אויך נישט. ערשטנס, וועלן מיר מיט אונדזער טרויערן, וואס מיר וועלן
טרויערן, גארנישט העלפן, והשנית, וועלן מיר באווייזן פאר דעם, וואס
לעבט אייביק, אז דער חורבן כתרילעווקע איז פאר אונדז, חלילה, ערגער
פון חורבן ירושלים, חורבן בית־המקדש. א משל קעגן א מלך. אמאל
איז געווען א מלך, האט ער געהאט א בן־מלך, א בן־יחיד...
    
און רב יוזיפל דערציילט זיי זייער א שיינעם משל מיט א מלך, ווי
זיין שטייגער איז תמיד צו דערציילן משלים פון מלכים, און ער לאזט
אויס מיט די דאזיקע ווערטער:
    
― דערפון אליין איז גרינג ארויסצוזען, אז מיר טארן נישט זינדיקן.
מיר דארפן זיך אנטאן א כוח און לאמיר, קינדער, נעמען די שטעקנס
אין די הענט און לאמיר גיין אלע אפריכטן גלות. פאלגט מיך, קינדערלעך,
איך גיי אויך מיט אייך. איך בין אייך מבטיח, אז וווהין מיד וועלן קומען
צו גיין, וועלן מיר, אם־ירצה־השם, געפינען חן אין די אויגן פון אונדזערע
רייכע ברידער, און זיי וועלן אונדז נישט לאזן פאלן. שטייט אויף, יידן,
גורט אן אייערע לענדן און לכו ונלכה ― לאמיר גיין!
    
און בשעת מעשה גלייכט זיך אויס בא רב יוזיפלען דער רוקן און
דאס פנים הייבט אים אן צו שיינען, און ער פילט זיך יונג און פריש,
ווי א בחור, ווי א גבור, וואס איז גרייט צו דער מלחמה. און אויך דער
גאנצער עולם דערפילט זיך, ווי עפעס אויפגעמונטערט, און מען איז
גרייט אין וועג אריין. עס בלייבט נאר איבער איין זאך: וווהין? וווהין
גייט מען פריער? ס׳איז פאראן, קיין עין הרע, אזויפיל יידישע שטעט
און, קיין עין הרע, אזויפיל נגידים!״...
ו.
לאז זיין שטיל ― כתרילעווקע פארט!
    
דער פסוק „מי ומי ההולכים״ ― ווער זאלן זיין די פארערס? האט
א ביסל אויפגערודערט די שטאט, אדער, ווי פישל דריקט זיך אויס אין
איינער פון זיינע קארעספאנדענציעס, „געמאכט פון איר א געפרעג־לעכטס״. אף דער דאזיקער נסיעה האבן זיך געפונען אין כתרילעווקע א
סך, א סך בעלנים. אלע, די גאנצע שטאט כמעט, איז געווען גרייט צו
פארן! איטלעכער האט געוואלט די מצווה, און אפשר טאקע פשוט ―
זיך א ביסל דורכלופטערן, דורכטרייסלען די ביינער, ― מע ווערט פארשימלט און פארקליאנעט, זיצנדיק אף איין ארט. בא איטלעכן מענטשן
איז פאראן א יצר־הרע, וואס רעדט־אן; עס ווילט זיך אמאל אנקוקן
א וועלט, זען זיך מיט מענטשן און ברענגען נאכדעם אהיים צו פירן
נייס, פעק מיט נייס. און באמת טאקע, וואס קאן זיין נאך מער אנגענעם
פון דעם, וואס אז איר קומט צו פארן פון ערגעץ אהיים, שטעקט מען
אייך פון אלע זייטן שלום־עליכמס, איטלעכער שטופט זיך, וויל אייך
זען, א קוק טאן גלייך אין פנים אריין? דאכט זיך, וואס? א פנים
ווי אלע פנימער, נאר פארט א בא מן הדרך, פארט אן אנדער פנים! און
אז איר רעדט, דערציילט נייס פון וועג, חידושים פון דער גרויסער שטאט,
קוקן אייך הונדערטער מענטשן אין פנים אריין, שלינגען מיט דארשט
אייערע ווערטער, און איר שטייט, קיין עין־הרע, פאר אזא עולם און
דערציילט, און דערציילט, און איר באקומט מיט א מאל א מאדנעס חן
בא אלעמען אין די אויגן. איר ווערט א גאנצער „יש״ אין שטעטל, אן
אדם, א העלד אף עטלעכע טעג. אמת, די עטלעכע טעג גייען איבער
און דער העלד ווערט אפילו באלד אויס העלד, ווערט אן דעם גאנצן חן
און ווערט דער אייגענער כתרילעווקער, וואס אלע; פונדעסטוועגן, ווער
וויל דאס נישט זיין קיין העלד? אף א שעה ― און דאך א העלד! נאר,
צוריק שמועסנדיק, איז דען מעגלעך, אז א גאנצע שטאט זאל זיך אויפהייבן און זיך לאזן אף דער וועלט? לכן איז געבליבן, מע זאל אויסקלייבן א דעפוטאציע פון עטלעכע געציילטע מענטשן. און דא האט זיך
ערשט אנגעהויבן אף דאס ניי: מי ומי ― וועמען קלייבט מען אויס?
דאס פארשטייט מען אליין, אז קלייבן קלייבט מען די נגידים מיט די
פיינסטע בעלי־בתים. נאר גייט, אשטייגער, זייט חכמים און מאכט א
גרענעץ אין כתרילעווקע צווישן א נגיד און צווישן נישט־קיין־נגיד, צווישן
א פיינעם בעל־הבית און נישט־קיין־פיינעם בעל־הבית! אז בסך הכל
זיינען אלע כתרילעווקער פיינע בעלי־בתים, און די נגידים אליין זיינען
אויך, עס זאל אייך צו קיין חרפה נישט זיין, כמעט ארעמע לייט! נאר
אז מע וויל שמועסן נאך א מאל דאס אייגענע ווידער צוריק, האט דאך
יעדע שטאט פארט אירע „פני״. נארישקייטן! דעם בעדער מיטן וואסערפירער קאן מען דאך נישט שיקן. איז געבליבן, מען זאל אויסקלייבן די
גבאים פון אלע שולן און פון אלע חברות, און דעם אלטן רב רב יוזיפל,
געוויינטלעך, אויך בתוכם. און מע האט זיך צונויפגעפאקט די פעקלעך,
מיטגענומען איטלעכער זיין קלאפער געצייג ― די טלית־ותפילינס מיט
די זאנטיקעס מיט די איבעריקע כלי־זיין, און מע האט געדונגען צוויי
גרויסע בוידן ― „בוכטעס״, און מע האט זיך גאנץ פיין אפגעזעגנט
מיט דער שטאט, וואס איז ארויסגעגאנגען באגלייטן די אויסדערוויילטע,
געווינטשעוועט, זיי זאלן מצליח זיין ― און מע האט זיך אין א גוטער
שעה א מזלדיקער געלאזט אין וועג אריין.
    
צוויי מעת־לעת האבן זיך אונדזערע אויסדערוויילטע געטרייסלט אין
די „בוכטעס״ איבער דער געהארטעוועטער בלאטע, איבערגעכאפט דעם
אטעם אף א קליינע צייט נאר דעמאלט, ווען מע האט באדארפט אפשטעלן
זיך ערגעץ אין א קרעטשמע דאוונען, אדער עפעס נעמען אין מויל
אריין, אדער אונטערפאשען די פערד ― און ערשט אפן דריטן טאג האט
מען זיי, צעבראכענע, צעהרגעטע, אויסגעמוטשעטע, געבראכט צו פירן
צו דער באן און די אויסדערוויילטע האבן זיך א לאז געטאן צו דער
קאסע אלע מיט א מאל אף דערשטיקעניש און גענומען בילעטן. דער
עולם וואס אפן וואקזאל, האט זיי אפגעטרעטן דעם וועג, געזאגט מיט
ליצנות: „לאז זיין שטיל ― כתרילעווקע פארט!״ און ווער שמועסט
קריסטן ― די האבן זיך אפגעשטעלט, מיט דרך־ארץ באטראכט די דאזיקע יידלעך, וואס האבן אלע אינאיינעם גערעדט אין איין אטעם, און
הויך אף א קול, און געמאכט בשעת מעשה מיט די הענט. און אז ס׳איז
געקומען צום ערשטן קלונג, אז מע האט זיך באדארפט זעצן אין די
וואגאנעס אריין, איז צווישן די אויסדערוויילטע געווארן א גוואלד,
מיט א בהלה, מיט א שטופעריי, א לויפעריי מיט א געפילדער, מיט
א געשריי: „לייזער! לאזער! חנניה! מיכאל!״ ― דער זשאנדארם
  
האט א קוק געגעבן אפן סטאראזש מיט אזעלכע אויגן, אז דער סטאראזש
האט זיך נעבעך געמוזט פארשטעלן דאס געשטופלטע פנים מיט ביידע
קולאקעס, מע זאל נישט זען, ווי ער לאכט מיטן גאנצן ברייטן מויל און
שטשירעט די גרויסע ווייסע ציין, און ארויסגעלאזט האט ער בשעת
מעשה א קוויטש: „יאק וואראני זליטאליסיא זשידי!״ ― און בא דער
„בריגאדע״ האבן די כתרילעווקער בעלי־בתים גאר ווינציק אויסגענומען.
די קאנדוקטערס האבן זיי אריינגעשטופט אלעמען אין א באזונדערן
וואגאן, צווישן פראסטן עולם, זיך באגאנגען מיט זיי עפעס נישט אזוי,
ווי מיט פיינע בעלי־בתים, גבאים, דעפוטאטן, וואס פארן מכוח אזא וויכטיקן ענין לטובת הכלל... און דא, אין דעם וואגאן, האט זיך פאר אונדזערע אויסדערוויילטע שוין אנגעהויבן א צעטל פון צרות מיט אנגסטן
מיט יסורים מיט ביזיונות ― דער אמתער גלות.
    
ראשית חכמה, זיינען זיי אריין אין וואגאן, וואס אז ,ס׳זאלן דארט
נישט זיצן קיין מענטשן, מענטשן מיט מענטשלעכע פנימער, וואלטן
זיי זיכער מיינען, אז מע האט זיי אריינגעלאזט, מחילה, צווישן דברים־אחרים. די בלאטע איז געווען אזוי גרויס, דער רויך איז געווען אזוי
בלוי, און געשמעקט האט דארט אזוי געדיכט, אז אונדזערע כתרילעווקער
בעלי־בתים, וואס זיינען אליין אויך נישט פון די גרויסע מפונקים, האבן
דערפילט, אז עס ווערט זיי ענג אין האלדז אף צו חלשן! היינט די
ענגשאפט, וואס דא איז! קעפ אף קעפ! און אלץ אזעלכע פראסטע
נפשות, ארבעטער, מיט גרויסע, מאדנע שמעקעדיקע טארבעס אף די
פלייצעס, און מיט נאך מער מאדנע שמעקעדיקע לאפטיעס אף די פיס,
און דערצו רייכערן זיי זיך אונטער מיט אזא מין טיטון, וואס מע קאן
דערווארגן ווערן. נישטא ווו צו זעצן זיך. ווו זיי האבן זיך נישט געגעבן
קיין קער, געוואלט זיך אנידערזעצן, האט מען זיי דורכגעטריבן: „פאשלא־וואן, פארכאטיע, זאניאטא!״ אף אונדזער לשון הייסט דאס: „זייט
זשע מוחל, רב ייד, ס׳איז פארנומען״... דורך פארנומען! אפילו
דארט, ווו ס׳איז נישט פארנומען, איז אויך געווען פארנומען... און
די כתרילעווקער אויסדערוויילטע האבן, מחילה, געמוזט שטיין אף די
פיס, זיך צונויפשלאגן אלע אינאיינעם אין א ווינקל, ווי די שעפעלעך,
א ביסל זיך געקוועטשט און געשטיקט, געשטיקט, און אלץ גערעדט,
גערעדט מיט הענט, און הויך אף א קול, און אלע אינאיינעם, ווי געוויינטלעך.
  
און גערעדט האט מען, פארשטייט זיך, פון דער באן, פון היינטיקע
פארעכצן, מבטל געווען, געמאכט פשוט א תל פון די שיינע המצאות,
וואס מע האט היינט אויסגעטראכט, שטארק געבענקט נאך דער כתרילעווקער בוכטע, וואס כאטש דארט איז אויך גארנישט פויגלדיק, דאך
נישט אזוי פאסקודנע, ווי דא...
    
― נאראנים! ― אזוי האבן זיך געשמועסט אונדזערע מפונקים.
― טפשים! משוגעים האבן אויסגעקלערט א באן! א טארעראם! א
טערעבענדע ― כא־כא!
    
און דארטן, אין די הויכע פענצטער, זיצן הונדערטער טויזנטער
געלערנטע, אויפגעקלערטע מענטשן, איינגעבויגן אין דרייען, סקריפען
מיט די פעדערס, שרייבן, מאלן, קלאפן דעפעשן, ברעכן זיך די מוחות,
טראכטן צו אלע מאל נייע המצאות, ווי אזוי מע זאל בעסער פארן,
בעסער, גיכער, און ביליקער, האלטן שוין בא לופט־שיפן, אעראפלאנען
― און זיי ווייסן גארנישט, עס חלומט זיך זיי אפילו נישט, אז דא, אין
וואגאן, פארן א בינטל כתרילעווקער בעלי־בתים, פארשטייער פון שטאט,
און קריטיקירן. זיינען מבטל, מאכן א תל פון אלע זייערע המצאות און
אויפטועכצן, און דווקא אף א קול, בפרהסיא...
    
לאז זיין שטיל ― כתרילעווקע פארט!
  
ז.
  
כתרילעווקע צווישן די „פעלקער״
    
אונדזערע כתרילעווקער אויסדערוויילטע האבן זיך אזוי לאנג געשליפן די צינגלעך, געמאכט חוזק איבער די באנען און איבער אלע
אנדערע היינטיקע אויפטועכצן, ביז ס׳איז זיי נמאס געווארן און זיי
האבן אנגעהויבן ארומקוקן זיך אף אלע זייטן און אויסקוקן ערטער און,
געוויינטלעך, קודם־כל אן ארט פארן אלטן רב רב יוזיפל, וואס איז שוין
געווען נעבעך שטארק אויסגעמוטשעט פון דער נסיעה. און גאט האט זיי
געהאלפן, זיי האבן דעם ארט געפונען און האבן באזעצט דעם רבין לעבן
איינעם א פארשוין, א רעכטן חברה־מאן מיט א רויט העמדל איבער די
הויזן און מיט א הארמאניקע אין די הענט. א ביסל איז דער חברה־מאן
געווען מבוסמדיק, דאס הייסט, טאקע רעכט בגילופין, אונטערן גלעזל,
מיט איבערגעקערטע אויגן, געשפילט אף דער הארמאניקע און געזונגען
בשעת מעשה זייער א שיין לידל:
    
 קאסטיושקינא מאט
    
 סאביראלאס פאמיראט ―
    
 סאביראלאס פאמיראט.
    
 אומיערעט ניע אומיערלא ―
    
 דאראם וורעמיא פראוויעלא!
    
און נאך א מאל דאס אייגענע, שוין העכער מיט א טאן:
    
 קאסטיושקינא מאט
    
 סאביראלאס פאמיראט ―
    
 סאביראלאס פאמיראט.
    
 אומיערעט ניע אומיערלא ―
    
 דאראם וורעמיא פראוויעלא!
    
און טאקע נאך א מאל דאס אייגענע, נאך העכער און נאך גיכער:
    
 קאסטיושקינא מאט
    
 סאביראלאס פאמיראט...
    
און אזוי ווייטער און ווייטער, אן אויפהער, ווי א מאשין.
    
מילא, איז דאס געווען א שכן כאטש א פריילעכער. פון דער אנדערער זייט אבער האט גאט מזכה געווען רב יוזיפלען מיט א נפש,
איינעם אין א באראשקענעם פעלץ, איז ער געווען בייז, אנגעברוגזט אף
דער גאנצער וועלט, און געהאלטן אין איין שפייען. יעדער שפיי, וואס
ער האט געטאן, איז געווען מיט אזא רציחה, גלייך ווי עמעצער וואלט
אים דא דעררגזנט מיט אן איבעריק ווארט. א גליק, וואס רב יוזיפל
האט דאס נישט באמערקט. רב יוזיפל איז געווען גארנישט בהאי עלמא.
זיינע מחשבות זיינען געווען ווייט פון דאנען, דארטן ערגעץ אין דער
גרויסער שטאט, אזש בא די „גדולים״...
    
ווי אלע כתרילעווקער יידן, האט אונדזער רב יוזיפל געלעבט אין
עולם־הדמיון, ארומגעגאנגען שטענדיק אין הרהורים, אין פאנטאזיעס.
האט אים די פאנטאזיע דא אויפגעכאפט אף די פליגלען און האט אים
אוועקגעטראגן גלייך אהין, צום גרעסטן פון די „גדולים״... עס האט
זיך אים פארגעשטעלט א פאלאץ א גרויסער מיט גילדענע כלים...
אויבן־אן, אף א שטול, זיצט דער גביר אליין... דערזען יידן, שטייט
אויף דער גביר און גיט זיי אפ שלום און פרעגט זיי, וואס איז זייער
באגער? שטעלט זיך ארויס ער אליין טאקע, רב יוזיפל הייסט דאס,
און זאגט אים: דאס און דאס, אזוי און אזוי... און ער לייענט אים
א צעטל פון כתרילעווקע מיט אירע יידן און מיט זייערע צרות, ווי אומגליקלעך זיי זיינען נעבעך פון תמיד אן, ובפרט אצינד, נאך דעם גרויסן
חורבן... און דער גביר הארכט־אויס די גאנצע מעשה ביזן סוף און
שטייט־אויף און גייט־צו צו דער שאפע און נעמט־ארויס א היפשע
פותיקי, און רופט זיך אן צו אים, צום רב הייסט דאס:
    
― ווי מיינט איר ― עס וועט זיין גענוג?
    
― שייך זאגן גענוג? ― ענטפערט אים רב יוזיפל און רעדט צו
זיך אליין, מאכט בשעת מעשה מיט די הענט, מיט די אויגן און מיטן
שטערן און זעט גארנישט, אז אקעגן אים, אף דער באנק, זיצן פארשוינען,
פארשיידענע פנימער, צווישן זיי אויך נקבות מיט רויטע פנימער, קנאקן
סעמעטשקעס, לאכן גאנץ געשמאק און מאכן חוזק פון אונדזערע כתרילעווקער לייט אין די אויגן, קרימען איבער, ווי אזוי זיי ריידן און ווי
אזוי זיי מאכן מיט די הענט און ווי אזוי זיי טרייסלען מיט די פאות!
און איבערהויפט האט מען זיך געמאכט לוסטיק איבער אים אליין,
איבער דעם אלטן רב יוזיפלען מיטן טיוליק און מיטן שטריימל.
    
דאס דאזיקע לאכן מיטן חוזק מאכן איז אבער געווען, ווי מע זאגט,
אפגעגעבן ברויט; די כתרילעווקער לייט פון זייער זייט האבן אויך
נישט געשוויגן. זיי האבן קריטיקירט, געפראוועט ליצנות צווישן זיך
איבער די דאזיקע פריילעכע פארשוינדלעך, און איבערהויפט ― איבער
דעם חברה־מאן, וואס מיטן רויטן העמדל, מיט דער הארמאניקע און מיט
דעם שיינעם לידל, וואס סע ווערט אים גארנישט נמאס איבערחזרן זיבן
הונדערט מאל אלץ די אייגענע ווערטער: „קאסטיושקינא מאט סאבי־ראלאס פאמיראט ― סאביראלאס פאמיראט״...
    
― אפנים, אז דער ערל האט שוין היינט געמאכט „שהכל נהיה
בדברו״, ― באמערקט איינער פון אונדזערע כתרילעווקער, און דער
אנדערער כאפט אים אונטער אף לשון־קודש:
    
― מע זעט דאס ארויס בחוש פון די עינים.
    
― א כוסה און דווקא א גרויסע! ― שטעלט אריין א דריטער
צום גראם.
    
― יא, ער איז מלא! ― רופט זיך אן נאך איינער און קוקט כלומרשט
נישט אף אים, נאר אף דער סטעליע, און נאך איינער ענדיקט דעם פסוק:
    
― וגדוש על כל גדותיו... ― און קראצט זיך אונטערן קאלנער.
    
― געפעלט אייך דער ניגון וואס ער דברט?
    
― א חסידיש לידל מסתמא.
    
― מיט קלוגע ברבורים!
    
― טיף ― שכלדיק! די אמא פון קאסטיושקינא איז שיער נישט
מת געווארן. א קלייניקייט!...
    
אפילו רב יוזיפל, וואס איז ווייט פון ליצנות, האט זיך נישט געקאנט איינהאלטן און איז א בעלן געווען א פרעג טאן מיט א שמייכל בא
זיינע כתרילעווקער יידן: וואס באדייטן די דאזיקע משונה־מאדנע ווערטער פונעם לידל? האט זיך געפונען איינער, וואס האט אים געגעבן
צו פארשטיין דעם פשט:
    
― ס׳איז געווען, פארשטייט איר, איינער, אפנים, א קאסטיושקע,
א מענטש, וואס מע האט אים גערופן קאסטיושקע, האט דער דאזיקער
קאסטיושקע געהאט א מאמע, האט זיך די דאזיקע מאמע, זאגט ער,
געקליבן שטארבן, און איז נישט געשטארבן...
    
רב יוזיפל לייגט־צו קאפ, נאר ער פארשטייט נישט דעם שכל, וואס
דא שטעקט? וואס הייסט ― זי האט זיך געקליבן שטארבן? שטארבן
איז דען געווענדט אן דעם מענטשן? בעל־כרחך אתה מת ― איבער
נויט שטארבט מען...
    
― עם הדומה לחמור! פון וועמען רעדט מען? ― רופט זיך אפ
איינער פון די אויסדערוויילטע און שאקלט מיטן קאפ און קוקט אף דער
חברה פון אויבן אראפ, און באלד באקומט ער א קאמפלימענט פון איינעם
פון דער חברה, וואס קרימט זיך נאך, ווי אזוי יידן דאוונען, דאס הייסט:
ער שלאגט זיך מיט דער האנט אין הארצן אריין און זאגט מיט א
מאדנעם ניגון: „טאטעלע! מאמעלע! טאטעלע! מאמעלע!״ ― און
דער גאנצער איבעריקער עולם ווערט צעשמאלצן פאר געלעכטער.
    
― מע לאכט דאס אפ פון אונדז! מע לאכט פון א יידן! אומעטום
  
מאכט מען פון אונדז חוזק! ― מאכט איינער פון די אויסדערוויילטע
מיט א זיפץ און ווינקט מיטן קאפ צום רבין, און דער רב רב יוזיפל קוקט
אף יענעם נפש, ווי ער ווארפט זיך און ווי ער קרימט זיך.
    
― נישט פון אונדז לאכט ער, קינדעניו, ― זאגט רב יוזיפל, ―
פון זיך לאכט ער אפ, פון זיך אליין! פון אונדז איז נישטא וואס צו
לאכן, נשמה מיינע; פון אונדז דארף מען וויינען און זיך א מוסר אראפנעמען, א מוסר: וו א ס  מ י ר  ז יי נ ע ן  ג ע וו ע ן  א ו ן
וו א ס  מ י ר  ז יי נ ע ן  ג ע וו א ר ן...
    
און רב יוזיפל דערציילט דערביי זייער א שיינעם משל, געוויינטלעך, מיט א מלך, און דער עולם הערט־אויס דעם משל, עס קאן זיין,
נישט דעם ערשטן מאל, און יענער חברה־מאן, וואס מיטן אראפגעלאזטן
רויטן העמדל און מיט דער הארמאניקע, לאזט זיך אראפ אלעמאל נידעריקער און נידעריקער מיט א האלבן טאן (אפנים, ס׳איז אים שוין אליין
אויך נמאס געווארן):
    
 קאסטיושקינא מאט
    
 סאביראלאס...
    
 פאמיראט...
    
 פאמיראט... פאמידאט...
    
― שלום־עליכם! ― רופט זיך אן פלוצעם א פרישער פארשוין,
גלייך ווי פון הימל אראפגעפאלן. ― פון וואנען פארן דאס יידן און
וווהין? און וואס האט איר זיך פארקליבן גאר אהער, צווישן אט די
דאזיקע?... קומט צו אונדז, אין אונדזער וואגאן אריין. דארטן וועט
איר כאטש זיין צווישן אונדזעריקע, צווישן אייגענע...
  
ח.
  
כתרילעווקע צווישן „אייגענע״
    
ווי פיש, נאר־וואס געכאפטע אין דער נעץ און אריינגעלאזטע צוריק
אין טייך אריין, אזוי האבן זיך געפילט אונדזערע כתרילעווקער דעלעגאטן, אז זיי האבן זיך איבערגעפעקלט אינעם אנדערן וואגאן, צווישן
„אייגענע״, צווישן יידן. מע קאן נישט זאגן, אז דארט זאל געוועזן זיין
א סך ריינער און א סך גראמער, ווי אינעם ערשטן וואגאן. עס קאן זיין,
אז דא, אפן נייעם ארט, איז זיי געווען נאך ערגער, ווארעם
דארטן, אינעם פריעריקן וואגאן, איז דער עולם כאטש געזעסן א סך
אף דער ערד, נישט געהאט קיין איבעריקע פעקלעך. א טארבע מיט א
פאר שטיוול ― און אן עק. און דא, אף דעם נייעם ארט, צווישן יידן,
איז געווען דער טומל א סך גרעסער, די ענגשאפט א סך ערגער, און
איבער די פעקלעך איז נישט געווען, ווו זיך א קער צו טאן.
    
דאס איז ידוע, אז יעדער ייד האט מיט זיך אונטערוועגנס נישט
ווינציקער ווי צוויי־דריי פעקלעך, און ווייבער האבן, אחוץ די פעקלעך,
אויך קישנס מיט קאלדרעס מיט שמאטעס. פון דער וועלט שמאטעס.
אין וועג זעען דעריבער יידן אויס נישט נאר ווי רייזנדער אליין, נאר ווי
וואנדערער, ווי  ע מ י ג ר א נ ט ן, וואס פארן אריבער ערגעץ זייער
אין א ווייטע מדינה, דארט ווו ס׳איז נישט צו קריגן פאר קיין געלט
נישט קיין קישנס, נישט קיין קאלדרעס, נישט קיין שמאטעס... און
זיי פילן זיך דערפאר אומעטום, ווי בא זיך אין דער היים. יידן, וווהין
זיי זאלן נישט פארן, פירן זיי, ברוך־השם, מיט זיך זייער היים, זייער
„געטא״ מיט זייער גלות און דערפאר, אפנים, האבן זיי אומעטום און
אלעמאל טאקע איין פנים, בייטן זיך אזוי גיך נישט איבער און פילן זיך
גוט נאר דעמאלט, ווען זיי זיינען אינאיינעם. און די וועלט טוט זיי
צוליב: איר ווילט אינאיינעם ― זייט אייך אינאיינעם...
    
אריינגעטראטן אינעם נייעם וואגאן און דערזען, אז מען איז אין
דער היים, צווישן „אייגענע״, האבן זיך אונדזערע אויסדערוויילטע צעלייגט, ווי באם טאטן אין וויינגארטן, אוועקגעלייגט זייערע פעקלעך אף
יענעמס פעקלעך, זיך געזעצט גאנץ נאענט איינס לעבן דאס אנדערע,
געבעטן יענעם זיך א ביסעלע א רוק טאן, און קוים אריינגעכאפט זיך,
מאכט שוין נישט אויס, מעג מען שוין יענעם א ביסל צוקוועטשן, און
פארוואס טאקע נישט אינגאנצן ארויסקוועטשן?... מען איז דאך
צווישן יידן!...
    
און האט קיין יסורים נישט: מע וועט זיך, חלילה, נישט קריגן,
נישט זידלען איבער אזעלכע נארישקייטן. ווערטלעך זאגן, געבן יענעם
אנצוהערעניש ― דאס מהיכא־תיתי. צום ביישפיל: אז איינער טרעט אן
דעם אנדערן רעכט אפן פוס, טוט יענער א שפרונג אונטער און א זאג
כלומרשט אזוי, פארבייגייענדיק:
    
― אוי האט איר, קיין עין־הרע, א הארטן טראט, פעטער!
    
אדער אז איינער שטעלט אוועק זיין טשעמאדאן כמעט גלייך אף
יענעמס פלייצע, מאכט יענער חוזק נישט איבער אים, נאר איבערן טשעמאדאן, און טוט זיך א זאג אונטער דער נאז:
    
― הערט איר? אייער טשעמאדאן האט, אפנים, קיינמאל נישט
געקרענקט.
    
אדער אז איינער פארשטעלט דעם אנדערן די שיין, טוט ער אים
א זאג:
    
― ווייסט איר, וואס איך וועל אייך דערציילן? איך האב מורא,
אז איר זייט נישט קיין גלעזערנער...
    
און אז סע מאכט זיך אפילו אמאל, אז צוויי יידן צעאמפערן זיך
שוין גאר איבער אן ארט אין וואגאן, הייבן זיי אן שיטן איינס אפן
אנדערע מיט ליצנות און שטעכווערטלעך:
    
― זייט־זשע מוחל, פעטער, דאס איז מיין ארט.
    
― טאקע באמת? מיט וואס איז דאס אייער ארט, למשל?
    
― ווייל דא בין איך געזעסן.
    
― וואס־זשע, איר האט דא שבת געהאלטן? צי עס שטייט אויפגעשריבן אף דעם ארט: „זה חמקום שייך״?...
    
און דער זיצנדיקער פארשוין פוילט זיך נישט, הייבט זיך אויף
און זוכט אפן ארט די אויפשריפט: „זה המקום שייך״. ווערט צווישן
עולם א געלעכטער, פארדריסט דאס דעם שטייענדיקן פארשוין און ער
רופט זיך אן צום זיצנדיקן:
    
― איר זייט, דאכט מיר, שוין א ביסל צו דאסיק.
    
― צו וואסיק? ― פרעגט אים דער זיצנדיקער, און דאס געלעכטער צווישן עולם וואקסט. אזוי לאנג, אזוי ברייט, ביז מע גיט זיך אן
עצה: מע ענגט זיך א ביסל, מע רוקט זיך צונויף און מע מאכט אן
ארט פארן שטייענדיקן. ממה־נפשך, עס זיצן, קיין עין־הרע, אזויפיל
יידן, וועט זיצן נאך איינער... און די דאזיקע צוויי, וואס האבן זיך
נאר־וואס געווערטלט, בלאזן זיך נאך א קליינע וויילע, נאכדעם נעמט
מען זיך צו די זייגערס: ווו האלט בא אייך דער זייגער? אדער מע
קוקט אין פענצטער ביידע: ווייסט איר נישט, וויאזוי הייסט די סטאנציע? און מע מאכט א שמועס פון סטאנציעס און פון באנען און פון
  
געשעפט ― און עס גייט אוועק, ווי א מזמור. דער פרישער פארשוין,
וואס קומט אריין און טרעפט די צוויי, מיינט ער, אז דאס זיינען אדער
צוויי שותפים, אדער קרובים, אדער מחותנים, אדער אזוי גוטע פריינט
פון איין שטאט...
    
לאזן חכמים זיך וויצלען, וויפל זיי ווילן. לאזן זיי צוטראכטן אזעלכע שפריכווערטלעך, ווי, למשל: „זיצן זאל מען צווישן גויים, ליגן
― צווישן יידן״, „מיט יידן איז גוט נאר קוגל עסן״, וכדומה. איך גיי
מיר מיט מיין וועג, אז יידן, און נאך כתרילעווקער דערצו, פילן זיך
צווישן אייגענע א סך בעסער און א סך היימישער, ווי צווישן פרעמדע.
  
ט.
  
„א ייד וואס קאטארי״
  
דער מענטש, וואס איז ווי אראפגעפאלן פונעם הימל און האט
אריבערגעפעקלט אונדזערע דעלעגאטן אהער פון יענעם וואגאן, איז געווען
איינער פון יענע זעלטענע פארשוינען, וואס מע קאן זיי זען נאר אונטערוועגנס. אז איר באגעגנט זיך מיט זיי, ווערט איר באלד חבר, אויסגעבונדן, גלייך ווי איר זייט שוין מיט זיי באקענט פון כמה וכמה יארן.
ווער ער איז ― ווייסט איר נישט. וואס ער איז ― ווייסט איר אויך
נישט. עס איז רעכט צו זאגן, אז ער איז א ייד, א קרעמער, און עס
איז רעכט צו זאגן, אז ער איז א מעקלער פון דער בערזע. נאר גיכער
פון אלץ איז ער גאר א שניידער, א חשוב בא נאטשאלסטווע און דרייט
זיך בא „פראוואזשיטלסטווע״...
    
אליין איז ער א מענטש פון מיטלמעסיקן וווקס און מיטלמעסיקן
שטאנד, א שווארצער מיט א גלאנץ פון ארמענישן טיפ, מיט א קליין
בערדל, מיט קליינע שווארצע אומרויקע אויגן, מיטן קאפעלושל אהינטער
― א רירעוודיקער, א לעבעדיקער פארשוין, וואס קאן נישט זיצן אף
איין ארט, מוז עפעס טאן, ערגעץ גיין, מיט עמעצן ריידן, און איבערהויפט ― ריידן. ריידן ― דאס איז זיין וועלט. געפינט זיך אין וואגאן
א ייד ― איז אוודאי גוט. אלא נישט ― איז א גוי, א סאלדאט, א
פריצה, א גלח. פאר נויט איז גוט א קאנדוקטאר, אן אויוונהייצער, א
רעדער־שמידער, א שווארציאר, אבי אינעם געשטאלט פון א מענטשן.
און א כוח האט ער: ווער ס׳זאל נישט זיין ― מוז בא אים ווערן
ריידעוודיק. סיידן א געבוירענער שטומער. מחמת ער ווייס, פארשטייט
איר מיך, פון וואס און וויאזוי מיט וועמען אנהייבן צו ריידן. און ריידן
וועט ער מיט אייך פון וואס איר ווילט, כמעט קאן מען זאגן, אז ס׳איז
נישטא אזא זאך אף דער וועלט, וואס ער זאל נישט וויסן, און נישטא
אזא מענטש אף דער וועלט, וואס ער זאל אים נישט קענען. מיט אזעלכע
איז א פארגעניגן צו זיצן אין איין וואגאן. דערצו איז ער גלאט א גוטער
מענטש. אן אפנהארציקער און זייער א צוגעלאזטער. ער מעג אייך זען
דאס ערשטע מאל אף זיין לעבן, איז ער גרייט צוליב אייך פונדעסטוועגן
גיין, וווהין איר ווילט: אפשר ווילט איר צו דער קאסע נאך א בילעט?
אדער העלפן אייך צונויפפאקן די זאכן? ― מיטן גרעסטן כבוד! ער
וועט אריינקוקן דערווייל צו אייך אין פעקל אריין, אפשאצן, וואס איז
ווערט אייער טשעמאדאנדל, אדער אייער פעלץ, אדער אייער זייגער,
אויסרעכענען פינקטלעך, אין וואסער שעה און וויפל מינוט איר דארפט
קומען אהיים, און וואס וועט אייך קאסטן דער באגאזש, און געבן אייך
אן עצה, וויאזוי, אף וואסער וועג, איר זאלט פארן, און ווו איר זאלט
זיך אפשטעלן. בשעת־מעשה וועט ער אייך האלטן בא א קנעפל, אדער
בויערן אייך מיטן פינגער א לעכל, און דאס קאפעלושל האלט שוין בא
אים ווייט, און די בעקלעך פלאמען, און די אויגן ברענען, גלייך ווי ער
טוט זייער א נייטיקע זאך. מיט איין ווארט ― דאס איז געווען אזא
מין פארשוין, וואס בא אונדז רופט מען אים: ,, י י ד וו א ס
ק א ט א ר י״.
    
פאר אונדזערע כתרילעווקער פאסאזשירן איז דער דאזיקער „ייד
וואס קאטארי״ געווען, קאן מען זאגן, אן אאזיס אין דער מדבר, א געזונט
אין בויך, א זאלץ אין די ביינער. א קלייניקייט ― זייער מיסיאן, וואס
זיי האבן אף זיך געהאט! דאס ערשטע מאל אין א פרעמדן ארט, אין
אזא גרויסער שטאט, וואס זייער באבעס באבע איז דארט קיינמאל נישט
געווען אין חלום אפילו! מע ווייס נישט, ווו א טיר עפנט זיך, און מע
פארט מכוח אזא ענין, אזא הייליקע זאך!...
    
אויך דער פארשוין האט זיך מחיה געווען מיט זיי, ממש דערקוויקט
זיך. געוואר געווארן, וווהין, צו וועמען און צוליב וואס זיי פארן, האט
ער זיי באשאטן מיט עצות, וויאזוי זיי זאלן זיך נוהג זיין פון דער ערשטער
מינוט, וואס זיי וועלן אנקומען אפן וואקזאל, ביז זיי וועלן זיך צושלאגן
צום פונקט, וואס זיי באדארפן. און די כתרילעווקער אויסדערוויילטע
האבן אים געקוקט אין מויל אריין, געשאקלט מיטן קאפ און געשלונגען
איטלעכס ווארט זיינס.
    
― איר פארט, מיינע ליבע יידן, ― האט ער איינגעטענהט מיט
זיי געטריי, ווי א פאטער, געשמייכלט און געגלעט זיך דאס בערדל, ―
איר פארט, מיינע ליבע יידן, וועגן זייער א וויכטיקן עסק. מע קאן זאגן,
א הייליקע זאך, הלוואי איר זאלט נאר מצליח זיין, און איר וועט, אם־ירצה־השם, געוויס מצליח זיין. איך בין זיכער, אזוי ווי מיר האבן היינט
יום גימל אף דער גאנצער וועלט. דער עיקר, איר זאלט וויסן, ווו איין
און ווו אויס. די שטאט איז א גרויסע און א צעווארפענע. א גויעשע
שטאט, פארשטייט איר מיך. נאר יידן זיינען, קיין עין־הרע, פאראן, און
דווקא רייכע יידן. דאס הייסט, ס׳איז פאראן קבצנים אויך גענוג, אפשר
מער קבצנים ווי נגידים. נאר צו די קבצנים דארפט איר דאך נישט האבן.
קבצנים, זאגט איר, האט איר אליין. עצתי, אז גיין זאלט איר נאר צו די
גרויסע, צו די סאמע גדולים. ווער זיינען בא אונדז די סאמע גדולים
― ווילט איר וויסן? נעמט, זייט מוחל, א שטיקל פאפיר מיט א בלייפעדער און פארשרייבט, וועל איך אייך זאגן אקוראט מיט די אדרייסים
און מיטן יחוס פון איטלעכן באזונדער. איך קען זיי, פארשטייט איר מיך,
אויסגעבונדן. גדולים זיינען זיי אלע, און וואלטן וועלן אריבערשטייגן,
אריבערשפרינגען, איינשלינגען איינס דאס אנדערע מיט די ביינער, זיי
זאלן נאר קאנען. און אלע רייסן זיי זיך ארויף, ארויף, טאנצן נאך גאר
דעם גרויסן, דעם אמתן גדול, דעם  ל יי ב  צווישן די חיות... איך
זע נאך אייערע פנימער, אז איר ווייסט שוין, וועמען איך מיין... אזוי
איז טאקע דער נאמען זיינער. און כשמו כן הוא... ער איז טאקע א
לייב. א קעניג איז ער, א גביר, א גרויסער גביר, אן אדיר, א מיליאנער.
איר ווילט וויסן, וויפל ער פארמאגט? פרעגט גארנישט. וויפל איר
זאלט אייך נישט פארשטעלן ― פארמאגט ער צוויי מאל, דריי מאל,
צען מאל אזויפיל. ס׳איז רעכט צו זאגן ― פופציק מיליאן, און ס׳איז
רעכט צו זאגן ― זיבעציק. און אז איר וועט מיך שטארק בעטן, איז
אפשר טאקע אלע הונדערט. אהין דארפט איר זיך דערשלאגן שוין צום
סוף, אז איר וועט פארטיק ווערן מיט אלע איבעריקע גדולים. ווייל איר
ווילט דאך מסתמא א גראבס, א מנה יפה. און וויבאלד א מנה יפה,
איז נאר בא אים. ווארעם וועט איר אים טרעפן אין דער גוטער מינוט
― איז נישט שייך צו זאגן. בא אים געבן א נדבה א טויזנטער, און
פופציק טויזנט, און הונדערט טויזנט ― איז טפו! אדער שא! ווייסט
איר גאר וואס? איך וועל אייך געבן א בעסערע עצה.
    
דא האט זיך דער „ייד וואס קאטארי״ פארטיפט אין מחשבות, נאכדעם האט ער זיך אנגענומען באם בערדל און אנגערופן זיך, ווי א מענטש,
וואס איז געפאלן אף זייער א גליקלעכע אידעע:
    
― הערט־זשע אויס, מיינע ליבע יידן, וואס  א י ך  וועל אייך
זאגן. בא אייך איז, זאגט איר, אפגעברענט געווארן דאס גאנצע שטעטל?
דארפט איר דאך געהילץ אף בויען הייזער? האט ער א וואלד, טאקע
נישט ווייט פון אייערע מקומות, אבער א וואלד, ווי זאגט איר, מיט
ביימער! וואס פאר א ווערדע האט בא אזא מיליאנער איינטונקען די
פען און אוועקשרייבן א קוויטל אין וואלד אריין: „אבקש ליתן על
חשבוני״?
    
און דער „ייד וואס קאטארי״ טוט א מאך מיט דער האנט אין דער
לופטן, ווי דער גביר מיט דער פען, און אונדזערע כתרילעווקער אויסדערוויילטע גיבן זיך בא די ווערטער א הייב־אויף, און טרערן האבן זיך
אזש געשטעלט בא זיי אין די אויגן. נאר דא האט זיי דער „ייד וואס
קאטארי״ א ביסל אראפגעווארפן. ער האט, אפנים, פארשטאנען, אז ער
האט זיי אריינגעגעבן א ביסל צופיל האפענונג, האט ער זיך א גלעט
געגעבן דאס בערדל און א זאג געטאן צו זיי:
    
― איך דארף אייך אבער זאגן, מיינע ליבע יידן, נאך א מאל דאס
אייגענע: עס ווענדט זיך אן דעם, אין וואס פאר א מינוט איר וועט
אים טרעפן... טאמער, חלילה, טרעפט איר אים אף דער לינקער זייט,
בין איך אייך נישט מקנא. ער איז א מענטש, וואס אלע קוקן אים אין
מויל אריין, פארשטייט איר מיך, און איז אזוי גרויס, אזוי תקיף, ווי
זאגט איר: „מה יעשה הבן״... אוודאי ווען איר זאלט זיין נישט קיין
יידן! ― עהע־הע!
    
די כתרילעווקער אויסדערוויילטע זיינען בא די ווערטער גאר מבולבל
געווארן. זיי האבן נישט פארשטאנען, וואס מיינט דערמיט אט דער
מענטש: וואס הייסט ― ווען זיי זאלן נישט זיין קיין יידן? וואס
דען זאלן זיי זיין ― אנדרוגוניסן?... דער „ייד וואס קאטארי״ האט,
אפנים, געזען, אז זיי פארשטייען אים נישט, האט ער גענומען זיי מסביר
זיין:
― פארשטייט איר מיך, מיינע ליבע יידן, דער מענטש איז זייער
גרויס, זייער תקיף און שטארק אנגענומען צווישן קריסטן. „גענערעלער״
קומען צו אים אין שטוב אריין, זיצן מיט אים אט אזוי־א, ווי איך מיט
אייך... נו, פארשטייט זיך, אז וויבאלד קריסטן זיינען מיט א יידן אט
אזוי־א, וועט זיך א ייד פאר זיי מפקיר זיין...
    
מע קאן נישט זאגן, אז דער דאזיקער פירוש איז געווען פאר אונדזערע כתרילעווקער לייט אינגאנצן פארשטענדלעך. זיי האבן נישט
אויפגעהערט צו האלטן אפן מויל און אויערן, און יענער האט נישט
אויפגעהערט צו גלעטן זיך דאס בערדל און לויבן אין טאג אריין די
סאמע גדולים, אויסגערעכנט זיי א גאנץ צעטל פון „גרויסע גדולים״
און פון „קליינע גדולימלעך״, און אלע מיט די נעמען און מיט די גאסן
און מיט די נומערן פון די הייזער, זיך אפגעשטעלט אלע מינוט כמעט
בא יעדן איינציקן גדול מיט א קורצער נאר א שארפער כאראקטעריסטיק,
וואס פון דעם אליין וואלט געקאנט זיין א באזונדער בוך, ווען דאס זאל
זיין בא אונדז דער עיקר. נאר אזוי ווי דער עיקר איז דאך די מעשה
מיט די כתרילעווקער נשרפים, לאזן מיר עס דורך פארביי און קערן זיך
אום צוריק צו אונדזערע כתרילעווקער דעלעגאטן אין דער גרויסער נישט־יידישער שטאט, ווו מיר האבן זיי איבערגעלאזט סאמע אין רעכטן
אנהייב פון זייער הייליקער ארבעט.
  
י.
אין עולם התוהו
    
דער עולם־התוהו, ווי עס ווערט באשריבן בא אונדז אין די הייליקע
ספרים, ― דאס איז געווען די גרויסע שטאט מיט אירע „גדולים״ פאר
אונדזערע אויסדערוויילטע פון כתרילעווקע. די גאנצע קונץ פונעם עולם־התוהו באשטייט אין דעם, וואס דעם מענטשנס נשמה בלאנדזשעט ארום
אף דער וועלט, איז אויסן אין אלע ווינקעלעך, זעט און הערט און פילט
אלצדינג, נאר דער גוף איז דערביי נישט אויסן. צי מחמת גרויס אויפרעגונג פון די מעשיות, וואס זיי האבן זיך אנגעהערט אין וואגאן פונעם
„יידן וואס קאטארי״, אדער אפשר ווייל זיי זיינען דאס ערשטע מאל
ארויס אף דער גרויסער פרייער לופט ― דאס איז זיכער, אז זיי זיינען
נישט געווען בהאי עלמא. דאס הייסט, די נשמה האט זיך בא זיי ארומגעבאמבלט דא, צווישן די „גדולים״, נאר דער גוף איז געווען ערגעץ
ווייס איך ווו, ווייט פון דאנען.
    
פון דער ערשטער מינוט איז זיי געגאנגען נישט כשורה, יעדנפאלס
― נישט אזוי, ווי זיי האבן זיך פארגעשטעלט. געגאנגען זיינען זיי
דווקא מיט א סדר, מיט א סיסטעם, לויט ווי יענער פארשוין מיט די
ברענענדיקע אייגלעך האט זיי געלערנט און לויט די נומערן פון די
הייזער מיט די נעמען פון די גאסן, וואס יענער האט אויפגעגעבן. פריער
האבן זיי אנגעקלונגען צו די „קלענערע גדולים״, דערנאך צו די „גרעסערע גדולים״, און געשטיגן וואס ווייטער אלץ העכער און העכער. מע
קאן נישט זאגן, אז זיי האבן נישט מצליח געווען. נדבות זיינען דווקא
איינגעגאנגען, אדער, ווי זיי האבן זיך נאכדעם בארימט פאר זייערע
כתרילעווקער: „א רעגן פון נדבות האט געגאסן אף זייערע קעפ״. אויב
עס האט באמת געגאסן א רעגן פון נדבות ― דאס ווייסן מיר נישט.
איינס איז זיכער, אז בא זיי אין דער היים זיינען זיי צו אזעלכע נסיונות
געוויס נישט געוווינט געווארן, און אזעלכע מטבעות, ווי מע האט זיי דא
דערלאנגט, האבן זיי געזען דארטן סיידן אין חלום, איז דאס ― נישט
אלע מאל... נישט מער, וואס האט זיי געקוועטשט? זיי האט געקוועטשט נאר איין זאך: עס האט זיך זיי אויסגעוויזן, אז זיי זיינען
נישט צווישן אייגענע... ווי ווילד־פרעמדע, ווי גאנץ ווייטע האט מען
זיי אויפגענומען, אפגעגעבן זייערס און ― האט קיין פאריבל נישט.
    
אנדערע האבן אפילו נישט געוואלט אנקוקן זייערע פנימער, ארויסגעשיקט זיי זייער נדבה נאך איידער זיי האבן אריבערגעטראטן די שוועל.
אנדערע זיינען געווען בייז אויך, נישט געלאזט זיך אויסריידן אן איבעריק
ווארט: „אפגעברענט געווארן? געהערט אזעלכע זאכן, איר זייט נישט
די איינציקע״...
    
עס זיינען געווען אויך אזעלכע, וואס האבן אנגעשריגן אף זיי,
אנגערופן זיי מיט עפעס זייער מיאוסע נעמען: „פלעכטלעך״, „פאגא־רעלצעס״, „שנארערס״... איינער א יונגערמאן מיט א בלאס פנים,
מיט א שפיציכיקער נאז און מיט צוויי קליינע בערדלעך, צעקעמט רעכטס
און לינקס, האט זיך געהייסן ווייזן א בוך.
    
― וואסער בוך?
    
― דאס בוך, ווו עס ווערן בא אייך פארשריבן די נדבות.
דא האט זיך שוין ארויסגעשטעלט דער זקן, רב יוזיפל דער רב:
    
― די נדבות, וואס ווערן געגעבן אף אונדזערע נשרפים, ווערן
פארשריבן מיט אזא כתב און מיט אזא לשון, וואס נישט איר און נישט
מיר וועלן דאס קאנען לייענען אפילו...
    
רב יוזיפל האט איצטיקס מאל גערעדט פארשטעלט, אפילו מיט
א בנעימותדיק שמייכעלע, ווי אלע מאל, נאר אין קול האט זיך געלאזט
הערן א פארדראס. רב יוזיפל דעם רב איז נישט געגאנגען אין דעם, וואס
מען איז זיי חושד בכשרים. ניין. אים האט געארט די קאלטקייט, וואס
האט זיי באגעגנט אומעטום, אין יעדער יידישער שטוב פון די דאזיקע
„גדולים״. רב יוזיפל איז געוווינט געווארן בא זיך אין כתרילעווקע, אז
א ייד גיט א נדבה, עס מעג זיך זיין נאר א פרוטה, לאז זיין אפילו א
האלבע פרוטה, גיט ער זי מיטן גאנצן הארצן. ווארעם אחוץ, וואס ער
איז מחיה אן ארעמאן, אחוץ וואס ער העלפט א נויטבאדערפטיקן, טוט
ער א גוטע זאך און פ א ר ד י נ ט  א  מ צ וו ה... רב יוזיפל
דעם רב האט געווונדערט, וואס צווישן די אלע גדולים האט זיך נישט
געפונען קיין איינער, וואס זאל זיי אפגעבן א יידישן, א פשוטן, א
היימישן שלום־עליכם. קיין איינער האט זיך נישט געפונען, וואס זאל
זיך נאכפרעגן אף כתרילעווקע, וואס זאל כאטש וועלן אויסהערן זייער
אומגליק, זייער הארץ, און האבן זיי זיך נאר געפרוווט אנהייבן ריידן,
אויסריידן זיך, דערציילן וועגן דעם גרויסן חורבן, וואס זיי האבן איבערגעלעבט, אזוי האט מען געעפנט דאס בייטעלע, ווי איינער רעדט: „נאט
אייך און גייט אייך געזונטערהייט״...
    
געוווינט געווארן פון תמיד צו פארענטפערן יעדן איינציקן, האט
רב יוזיפל געזוכט צו געפינען א זכות אויך אף די דאזיקע „גדולים״.
    
― מענטשן געפינען זיך אין אזא עולם־התוהו! ― האט ער זיך
געטראכט און געגאנגען מיט פעסטע טריט, גארנישט נאך זיינע יארן,
אלץ ווייטער און ווייטער.
    
עס איז געווען שוין נישט פרי, ווען אונדזערע דעלעגירטע פון
כתרילעווקע זיינען צוגעטרעטן צום סאמע גרעסטן גדול, צום „לייב צווישן
די חיות״, ווי יענער מענטש אין וואגאן האט אים אנגערופן. און דא
האבן זיי זיך דערמאנט אן דעם, וואס יענער מענטש האט זיי געגעבן
אנצוהערעניש אף דעם „גדול״, א ז  וו ע ן  ז יי ז א ל ן ז יי ן
נ י ש ט  ק יי ן  י י ד ן ― ע ה ע ־ ה ע!...
    
דער דאזיקער „עהע־הע״ מיט דער קילקייט, וואס זיי האט באגעגנט
אומעטום, אין יעדן הויז, האט זיי געבראכט דערצו, אז זיי זאלן ביסלעכווייז פארלירן זייער קוראזש און מורא האבן אנצוקלינגען בא אזא
גדול, וואס רעכנט זיך פאר „א לייב צווישן די חיות״... א היפשע
וויילע איז מען געשטאנען בא דער טיר און געדונגען זיך, צי מע זאל
טאקע אנקלינגען פשוט, ווי מע האט אנגעקלונגען אומעטום, צי
אפשר?...
    
― אפשר וואס?
    
― גארנישט.
    
― וואס זשע זאגט איר „אפשר״?
    
― ווער זאגט דען „אפשר״?
    
― אז איר זאגט נישט „אפשר״, פארוואס זאלט איר נישט אנקלינגען?
    
― ווו שטייט עס, אז איך? פארוואס נישט איר?
    
― הייבט זיך אן א מעשה מיט א יידן!
    
― שא, שא, קינדערלעך, לאז זיין שטיל! ― רופט זיך אן רב
יוזיפל און טוט א צי דאס גלעקל פון דער טיר, קוים־קוים, אף וויפל
עס דערלויבן אים זיינע אכציק יאר.
  
יא.
  
אין די הויכע פענצטער
    
שטייענדיק הינטן בא דער טיר באם סאמע גרעסטן פון די „גדולים״,
באם סאמע „לייב פון די חיות״, האבן אונדזערע כתרילעווקער דעלעגאטן
געהאט א געלעגנהייט א ביסל צו פארנעמען זיך מיט חקירה וועגן די
הויכע פענצטער: וואס טוט זיך דארטן? אשטייגער, וואס טוען די
„גדולים״ בא זיך אין די אפארטאמענטן אין דער צייט, ווען אונטן בא
דער טיר שטייען און ווארטן „קליינע מענטשעלעך״ מיט זייערע קליינע
עסקים, געשעפטן, בקשות, פלאנען און חלומות? אפשר זיצן זיי דארטן
בעת־מעשה איבער זייערע גרויסע געשעפט־ביכער, ברעכן זיך די מוחות
און זיינען אזוי פארטיפט, אז זיי ווייסן גארנישט, וואס אונטן טוט
זיך?... און אפשר זיצן זיי און קלערן, וואס זאלן זיי אויפטאן, מתקן
זיין אף דער וועלט מיט דעם כוח פונעם גאלד, וואס דער אייבערשטער
האט זיי באגליקט צוליב דער טובה פון זייער פאלק, אדער פון דער
גאנצער מענטשהייט? און אפשר זיצן זיי גלאט אזוי צונויפגעלייגט די
הענט, טוען זיך אן כל תענוגי העולם הזה, עסן און טרינקען און שלאפן,
ווי גאנץ געוויינלעכע מענטשן?
    
צייט אף צו חקירהן האבן אונדזערע דעלעגאטן געהאט גענוג: אף
דעם שוואכן קלונג פונעם אלטן רב יוזיפל האט מען זיך נישט געכאפט
צו עפענען. זיי האבן געהאט צייט אויך אף צו דורכשמועסן זיך וועגן דעם,
וויאזוי מע זאל זיך פארשטעלן פארן „גדול שבגדולים״ און ווער עס זאל
מיט אים ריידן. זעלבסטפארשטענדלעך, אז ריידן דארף מיט אים דער
רב. ווער דען? די פראגע איז נאר פון וואס ער זאל אנהייבן? ווארעם
לויט ווי דער פארשוין אין וואגאן האט זיי אנגעשראקן, דארף מען וויסן,
ווי מיט אים צו האנדלען און וואס אים צו זאגן. נישט אומזיסט שטייט
בא אונדז געשריבן: „החיים והמות ביד הלשון״ ― דער פשט איז:
אז מיט איין ווארט קאן מען אמאל קאליע מאכן אזויפיל, וואס איר וועט
דערנאך נישט פארריכטן מיט קיין צען טויזנט ווערטער.
    
און די דעות האבן זיך דא בא זיי צעטיילט אף צוויי כתות, צוויי
לאגערן:  ר ע כ ט ע  א ו ן  ל י נ ק ע .  די רעכטע, די עלטערע פון
די אויסדערוויילטע, זיינען געגאנגען מיט דעם  ר ע כ ט ן  וועג. זיי
האבן געדרונגען, אז מע קומט צו אזא גרויסן גביר, דארף מען קומען
מיט תחנונים, אויסמאלן דעם חורבן פון כתרילעווקע מיט אלע פיטשעווקעס: „אט ערשט נישט לאנג געווען א שטאט, ווי אלע שטעט. האט
זיך אויפגעהויבן אין מיטן דער נאכט א שטורעם־ווינט מיט א פייער פון
גאט, און עס איז אוועק מיטן רויך די גאנצע שטאט, אפגעמעקט געווארן
כתרילעווקע פון דעם פנים פון דער ערד״... דערביי דארף מען נישט
זשאלעווען קיין טרויעריקע פארבן, וויאזוי נאקעטע, בארוועסע, הונגעריקע ליגן אונטער גאטס הימל און בעטן ברויט, לאזן א טרער, און פארוואס טאקע נישט געבן קיין רעכטן וויין, ווי עס געהער צו זיין?... און
די  ל י נ ק ע, יונגעלייט געוויינלעך, האבן געטענהט פארקערט: וואס
זיינען מיר, ווייבער? צי איר מיינט, אז די נגידים זיינען זשעדנע
טרערן? זיי דארף מען נעמען מיט  י ו ש ר, מיט  ג ע ר ע כ ט י ־
ק יי ט. היתכן, ― דארף מען זיי פרעגן ― אז אין דער צייט, וואס
דא וואלגערט זיך גאלד אין די גאסן און מענטשן טוען נישט אריין קיין
האנט אין קאלט וואסער, גייט מען ד א ר ט ן אויס פאר א לעפל
געקעכטס ― לעבעדיקע נפשות, אייגענע ברידער, בלוט און פלייש?!...
„אי־אי! אי־אי! ― האבן זיך די רעכטע אנגעכאפט באם קאפ. ― זיי
ווילן אונדז איבערקוילען דעם האלדז אן א מעסער! אלה תולדות יונגע־לייט!״...
    
א גליק, וואס רב יוזיפל איז געווען דערביי, האט ער זיי גיך איינגעשטילט מיט ווייכע רייד, ווי זיין שטייגער איז.
    
― קינדערלעך, ― האט ער צו זיי געזאגט, ― אומזיסט אייער
קריגן זיך, וואס איר קריגט זיך. וואס קאן א מענטש, א בשר־ודם מישטיינס
געזאגט, וויסן, וואס ע ר וועט זאגן? און אז בלעם הרשע איז שוין
געווען אונטערגעקויפט און גאר פארטיק אף צו שילטן די יידן ― נו,
האט ער זיך דען געריכט, אז דער וואס לעבט אייביק וועט אים איבערדרייען די ווערטער מיטן קאפ אראפ? מיר וועלן, אם ירצה השם, אים
נעמען נישט מיט תחנונים און נישט מיט סטירדעס, נאר מיט א משל.
אז גאט וועט הייסן, וועל איך אים דערציילן א משל מיט א מלך, וואס
האט זיך צעבייזערט אף זיינע אייגענע קנעכט און האט פארברענט זיין
אייגענעם פאלאץ...
    
א שאד. אזא שיינער משל ― און איז געבליבן אין מיטן, איבער
א סיבה, וואס נישט רב יוזיפל און נישט די איבעריקע אויסדערוויילטע
זיינען געווען אין דעם שולדיק. שולדיק איז געווען אין דעם גאר א
זייטיקער פארשוין. דאס איז געווען דער אנגעוואפנטער נפש, וואס איז
דערמאנט בא אונדז אין אנהייב באשרייבונג. א סברה, אז דער דאזיקער
יון, וואס איז געשטעלט געווארן אכטונג צו געבן אף דער גאס, האט די
גאנצע צייט געהאלטן אונדזערע כתרילעווקער לייט אפן אויג. אים איז
די גאנצע קאמפאניע נישט געפעלן געווארן מיט זייער גיין פון שטוב
צו שטוב, מיט זייער פאררייסן די קעפ און קוקן אף די נומערן פון די
הייזער און מיט זייער אלע מאל אפשטעלן זיך איבערשמועסן זיך אף
א קול אלע אינאיינעם, ווי די גענדז: גער־גער־גער! דא, בא זייער
לעצטן אפשטעלן און אויסטענהן זיך האט ער שוין מער נישט געקאנט
אריבערטראגן און ער האט זיך ווידער א מאל געלאזט גלייך אף זיי ―
דאס מאל שוין מיט מער פרישקייט און מיט מער אימפעט.
    
דערזען פאר זיך דעם שונא אזוי נאענט און דערפילט א סכנה,
זיינען אונדזערע דעלעגאטן פארשטארבן געווארן, און ס׳איז געבליבן
בהסכם כולם, אז מע דארף זיך ראטעווען, מאכן פליטה. וווהין? צוריק
― הייסט גיין גלייך אף אים. האבן זיי גענומען קלינגען אלע מיט א מאל
אין דער טיר אריין, גוט קלינגען, מיט אלע כוחות, און גאט האט געהאלפן
― די טיר האט זיך טאקע עפעס ווי על־פי־נס, געגעבן אן עפן־אויף, און
עס האט זיך באוויזן א פארשוין מיט א רויט אויסגעהאדעוועט פנים,
מיט אויסגעשניטענע פאלעס און מיט ווייסע הענטשקעס אף די הענט.
ארויסגעלאפן איז דער פארשוין מלא רציחה, געמאכט מיט די הענט געשריגן און געשאלטן און געארבעט אזוי, גלייך ווי דאס וואלטן זיין ווילדע
מענטשן, אדער גזלנים, כוליגאנעס, וואס האבן געוואלט מאכן אן אנפאל
אין מיטן העלן טאג אף זיין בעל־הבית׳ס שטוב.
    
דערזעענדיק פאר זיך „אן אפענע טיר״, האבן זיך די כתרילעווקער
כוליגאנעס געגעבן אלע אינאיינעם א שפאר אריין. האט זיי אבער דער
פארשוין מיטן אויסגעהאדעוועט פנים מיט די ווייסע הענטשקעס
געגעבן מיטן גאנצן כוח א שפאר־ארויס צוריק. און אין דער מינוט איז
אונטערגעקומען דער יון מיטן שווערד, געגעבן א שטארקן פייף, און ס׳איז
אויסגעוואקסן, ווי פון אונטער דער ערד, נאך א יון, אויך אן אנגעוואפנטער פון קאפ ביז פיס.
    
אומזיסט האבן זיך אונדזערע כתרילעווקער אויסדערוויילטע געבעטן
באם פארשוין מיט די ווייסע הענטשקעס, ער זאל זיי אריינלאזן אינעווייניק, כאטש פון פארנט, כאטש אין קיך אריין. אומזיסט האבן זיי פארריסן
די אויגן ארויף, אריינגעקוקט אין די הויכע פענצטער אריין, טאמער וועט
דער אייבערשטער טאן א נס (ער אז ער וויל, קאן ער!), טאמער וועט
דער גביר אליין, אדער עמעצער פון זיין הויזגעזינד, דערזען יידן זיינען
אין א סכנה, וועט מען ארויסגעבן א באפעל פון אויבן, מע זאל זיי נישט
אנרירן...
    
האט אבער אף זייער מזל קיינער פון די הויכע פענצטער נישט
אראפגעקוקט, און אונדזערע דעלעגירטע, די פארנעמסטע בעלי־בתים פון
כתרילעווקע מיטן רב רב יוזיפל בראש, זיינען אפגעפירט געווארן מיט
גרויס כבוד אין אזא מקום אריין, וואס קיין דירע־געלט קאסט דארט
נישט און אלע זיינען דארט גלייכע מיוחסים: אפילו יידן, און אפילו
כתרילעווקער יידן, קאנען זיך דארטן זיצן און זיצן, אבי יארן.
  
יב.
  
דער נס
    
דער וואס מיינט, אז היינטיקע צייטן טרעפן זיך שוין גאר קיין נסים
נישט ― דער האט א טעות. אמת, א נס טרעפט זיך היינט זעלטן, זייער
זעלטן, אבער עס טרעפט. דעם בעסטן באווייז האבן מיר ― אונדזערע
כתרילעווקער געפאנגענע.
    
די לייענער מעגן זיך מיינען, אז, ווי יעדער מחבר, זיינען מיר
מסתמא מגזם און טראכטן אויס אזעלכע זאכן, וואס נישט געשטויגן,
נישט געפלויגן. מיר פארזיכערן אבער, אז דאס, וואס מיר דערציילן דא,
איז לויטער אמת. פונקט אין דעם מאמענט, וואס סע האט זיך געטראפן
דער אויבן־באשריבענער פאל מיט די כתרילעווקער דעלעגאטן בא דער
טיר פונעם גדול, פונעם „לייב צווישן די חיות״, פונקט אין דער מינוט, ווען
זיי זיינען געשטאנען אין איין ציטערניש און געקוקט ארויף־צו אין די
הויכע פענצטער און געטראכט זיך יעדער בא זיך אין הארצן: „מאין
יבוא עזרי ― פון וואנען וועט קומען די הילף, פון גאט, צי פון מענטשן?״
― פונקט אין דער צייט האט באדארפט גיין פארביי אונדזער באקאנטער
פארשוין פון וואגאן, דער „ייד וואס קאטארי״.
    
געגאנגען איז ער זיך וועגן זיינע אייגענע געשעפטן, און גיך, ווי
זיין שטייגער איז, מיטן קאפעלושל אהינטער, ווייזט אויס, פארטראכט.
דערזען זיינע באקאנטע יידן, ארומגערינגלטע מיט סאלדאטן, איז ער
שטיין געבליבן. ער האט באלד אנגעשמעקט מיט דער נאז, וואס דא
טוט זיך, און איז גרייט געווען די רגע אריינשפרינגען אין מיטן און
אויפהייבן א סקאנדאל, זיי מאכן א וויסטן סוף: „פאר וואס? פאר
ווען? גאט די נשמה!״...
    
נאכדעם האט ער זיך אבער מיישב געווען: אפשר ניין? ער קען זיך
 זייער גוט. א היציקער מענטש. מי יודע וואס פאר א ווערטער עס קאנען
 זיך ארויסרייסן בא אים פון מויל... ער האט זיך געטראכט, אז מיט
 תקיפות איז נישט גוט (ס׳איז תמיד גלייכער, אז מע באטראכט זיך), און
 ער האט אראפגערוקט דאס קאפעלושל, זיך גענומען באם בערדל, צוגע־
 מאכט אן אויג ― א סימן, אז דער מוח ארבעט, ― האט זיך אויסגעקע־
 רעוועט צוריק און איז מיט די זעלבע גיכע טריט אוועק, ווי א מענטש,
וואס איז געפאלן אף א גלייכע המצאה און האט פעסט באשלאסן דורכצופירן די אידעע ביזן סוף.
    
וווהין איז דער פארשוין אוועק?
    
מיר ווייסן נישט, וווהין, נאר מיר קאנען רעכענען, אז מסתמא האט
ער זיך געלאזט גיין טאקע אהין, צום „לייב פון די חיות״, מחמת דעם
זעלבן אפדערנאכט האט דער טעלעפאן אין די הויכע פענצטער אנגעהויבן
צו ארבעטן מיט סכנות־נפשות...
    
און אין דער פאליציע האט געקאכט. פענעס האבן געסקריפעט,
טינט האט זיך געגאסן, פאפירן זיינען אנגעשריבן געווארן, און די געפאנגענע, וועלכע זיינען שוין גרייט געווען צו גיין א לאנגן וועג מיטן
עטאפ זיינען פלוצעם אויפגעכאפט געווארן אין מיטן באנאכט,
ארויסגעצויגן געווארן פון דער פינצטערניש און אריינגעפירט געווארן
אין א גרויסע ליכטיקייט מיט אזא אימפעט, גלייך ווי דאס וואלטן זיין
נישט כתרילעווקער קליינע מענטשעלעך, נאר מי יודע ווער... אמת, מע
האט זיי קיין שטולן נישט אונטערגעטראגן, זעצן זיך נישט פארגעלייגט
און פון מחילה בעטן שמועסט מען נישט. דערפאר האט מען אבער נישט
געהערט, מע זאל אף זיי אנשרייען, חלילה, ברענגען פארן מויל דעם
יידישן טיטל „זשיד״; אדרבא ― פיין, שטיל, נאר זייער בחפזונדיק,
געכאפט, טאקע נאר ווי יציאת־מצרים, איז צוגעגאנגען די באפרייונג פון
די כתרילעווקער כוליגאנעס. די קלענערע שרייבער און שרייבערלעך האבן
זיך נישט געקאנט זאט באווונדערן, וואס טוט זיך דא: „איבער אזעלכע
יידלאקעס אזא בהלה!״...
    
די ערשטע מינוט, אז מען איז אריינגעקומען צו אונדזערע געפאנגענע און געזאגט, זיי זאלן זיך מטריח זיין ארויף, האבן זיי זיך איבערגעקוקט צווישן זיך און אפגעזעגנט זיך שטילערהייט, אן ווערטער. וואס
דערווארט זיי דארטן, אויבן? ― דאס ווייס נאר איין גאט אין הימל.
הלוואי, רבונו של עולם, זיי זאלן אפקומען נאך מיט תפיסה אליין.
ווארעם וואס איז היינטיקע צייטן תפיסה, אז תליה איז א וואכעדיקער
גאנג?... דאס איז אבער נאך נישט אינגאנצן: יעדער ייד האט א
ווייב און קינדער, און אז עס קומט צו א ווייב מיט קינדער, זיינען יידן
(מיר מוזן זיך מודה זיין) געפערלעכע עגאיסטן...
    
מיט אונטערגעהאקטע פיס און מיט צעבראכענע הערצער זיינען
אונדזערע דעלעגאטן אריינגעבראכט געווארן פאר די, אין וועמענס הענט
עס איז געלעגן איצט זייער גורל. נאר איינער איז געגאנגען פארויס מיט
פעסטע טריט, ווי אלע מאל, כאטש אפילו שטארק איינגעבויגן און אנגעלענט אפן שטעקן.
    
דאס איז געווען דער אלטער רב יוזיפל.
    
― ווער איז דא צווישן אייך דער „סאמע ראבין״? ― האט מען
זיי א פרעג געגעבן האלב ערנסט און האלב ליצנותדיק.
    
― דאס בין איך! ― האט א זאג געגעבן רב יוזיפל מיט א מאדנער
שטארקייט און איז ארויסגעטראטן מיט אזא מסירות־נפש, גלייך ווי ער
וואלט גענומען אף זיך דעם גאנצן בלבול און וואלט זיין גרייט די רגע
גיין אפן עשאפאט פאר זיינע אלע יידן.
    
שיין, גרויסארטיק שיין, איז געווען אין דער מינוט אט דער אכציק־יעריקער זקן. זיין געל־געקנייטשט, דורכזיכטיק געלייטערט פנים האט
געלויכטן, גלייך ווי די שכינה האט אף אים גערוט. אין זיינע אלטע
אויגן האט זיך אנגעצונדן א יונג פייערל, נאר די הענט האבן אים געציטערט און די אקסלען האבן זיך געטרייסלט. ער האט געווארט, וואס
וועט מען אים זאגן. ער איז גרייט געווען אויסצוהערן אלצדינג, דאס
ערגסטע, וואס בייזע מענטשן קאנען נאר צוטראכטן. וועמען הערט אט
דער אלטער מיט די אכציק יאר, וואס הינטער זיינע פלייצעס? ער האט
אזש פארלייגט איין האנט אהינטער און געקוקט גלייך אין די אויגן
אריין מיט א מין גדלות און מיט אן אזעס, וואס די אף־טויט איבערגעשראקענע כתרילעווקער אויסדערוויילטע האבן עס קיינמאל אף זייער רבין
נישט געזען.
    
דאס איז געווען א הויכע מינוט, וואס האט זיך געצויגן לאנג־לאנג,
אפשר א גאנצע אייביקייט.
    
ביסטו דאס, הייסט עס, דער „סאמע ראבין״? ― האט מען אים
נאך א מאל א זאג געגעבן מיטן זעלבן האלב־ערנסטן, האלב־ליצנותדיקן
טאן. ― נא, אט האסטו דיר צוריק דיין געלט, וואס איר האט צונויפגע־זשעברעט פאר אייערע אפגעברענטע יידעלעך, און נעמט אייך אייערע לייבסערדאקעס (דאס האט מען געמיינט, אפנים, די טלית־ותפילינס) מיט
די פאנטשאכעס (און דאס האט מען געמיינט, אפנים, זייערע בארימטע
זאנטיקעס) ― און היידא גלייך מיט דער באן צוריק אהיים. ביז טאג זאל
דא אייער פוס נישט זיין. מארש!
    
 * * *
    
געקומען אהיים, האבן אונדזערע אויסדערוויילטע געהאט גענוג צו
דערציילן חידושים און נסים ונפלאות פון זייער נסיעה און די נסיונות,
וואס זיי זיינען אויסגעשטאנען צוליב די נשרפים: וויאזוי מען איז
געפארן, און וויאזוי מען איז געקומען, און וואס מע האט געהערט, און
וואס מע האט געזען, וויאזוי עס האט זיך געגאסן אף זיי נדבות ― א
מבול פון נדבות (פריער איז געווען א „רעגן״, איצט איז שוין געווען
א „מבול״, און וויאזוי מע האט זיי געפאנגען דארט, בא די הויכע
פענצטער, און אפגעפירט אין גוטן „מקום״, צוגענומען בא זיי די „קלינגערס״ און אריינגעזעצט אין „חד־גדיא״ אריין... און נאכדעם ― דער
נס, וויאזוי דער אייבערשטער האט באוויזן, וואס ער קאן: מע האט
זיי באפרייט און אומגעקערט צוריק דאס גאנצע געלט ביז דער לעצטער
פרוטה, און נאך מיט א יתר־שאת: אז זיי זיינען שוין געווען גרייט
צו דער נסיעה אהיים, האט זיי אנגעיאגט איינער א מענטש מיט א הויכן
קאפעלוש און האט זיי איבערגעגעבן גאר איבעראנייס א שיינע מטבע,
א היפשע „פויטיקע״ ― א נדבה פאר די כתרילעווקער נשרפים, טאקע
פון אים אליין, פון דעם, וואס יענער פארשוין האט אנגערופן מיטן
נאמען: „דער לייב צווישן די חיות״ ― היינט גייט זאגט, אז ס׳איז
נישטא קיין גאט אף דער וועלט!
    
יא. די כתרילעווקער דעלעגאטן האבן געהאט וואס צו דערציילן, און האבן נאך צו דערציילן און צו דערציילן. איך מיין, אז סע
וועט קלעקן אף א גאנצן ווינטער, און אפשר וועט נאך בלייבן אביסל
אפן זומער.
    
נאר איין רב יוזיפל האט נישט דערציילט גארנישט. ער האט אנגענומען א פול מויל מיט וואסער ― און שא: ער האט זיך פון דער נסיעה
אומגעקערט זייער מיד און שוואך און צעבראכן. נישט אזוי צעבראכן
אין גוף, ווי אין נפש, אין דער נשמה... און דערצו איז ער געווען
פארנומען, באשעפטיקט טאקע מיט זיך אליין. ער האט זיך, פארשטייט
איך מיך, געגרייט צו אן אנדער נסיעה, ער האט זיך געגרייט אין ווייטן
וועג אריין ― אין א וועג, פון וואנען קיינער איז נאך ביז היינט צוריק
נישט געקומען... מיינט נישט, אז א ייד ווי רב יוזיפל, ער מעג זיך
זיין א רב און א זקן און אריבער שמונים. איין מענטש אליין, אן א קינד,
אן א רינד, אן א שום פארמעגן, ― נאר קוים האלט מען בא גיין פון
דער זינדיקער וועלט, איז פאראן, פאראן וואס צו טאן...
    
 געשריבן אין די יארן 1903―1915
    
 דאס נייע כתרילעווקע
    
 (באשרייבונגען)
  
ה ק ד מ ה
    
אין דער לעצטער צייט האבן אנגעהויבן ארויסגיין אף דער וועלט
אלערליי באשרייבונגען פון שטעט און פון לענדער, וכדומה אזעלכע
נוצלעכע ביכער. האב איך מיך מיישב געווען אזוי: אומעטום טאנצן
מיר זיי נאך: בא זיי זיינען פאראן גאזעטן ― בא אונדז זיינען פאראן
גאזעטן; בא זיי איז פאראן „נאווי־גאד״; בא אונדז איז פאראן „נאווי־גאד״; בא זיי איז פאראן „יאלקעס״, ― בא אונדז איז פאראן „יאלקעס״... בא זיי איז פאראן א בוך „גאנץ מאסקווע״, „גאנץ פעטערבורג״, „גאנץ בערלין״, „גאנץ פאריז״, ― פארוואס זאל בא אונדז נישט
זיין א בוך „גאנץ כתרילעווקע״?
    
ואני ― און איך ,שלום־עליכם, וואס איך בין אליין א דארטיקער
פון געבוירן און בין נישט לאנג געווען דארטן צו־גאסט אף קבר־אבות,
האב איך מיך מיישב געווען: מיט וואס קאן איך אפדאנקען מיינע
כתרילעווקער ברידער און שוועסטער פאר זייער גאסטפריינטלעכקייט,
ווען נישט מיט דעם, וואס איך וועל זיי מאכן א שטיקל נאמען אף דער
וועלט? דערביי האב איך אין זינען געהאט, געוויינלעך, מער טובת־הכלל ווי מיין אייגענע טובה: לאזן פרעמדע מענטשן וויסן, אז זיי וועלן
קומען קיין כתרילעווקע, ווו מען דארף זיך אפשטעלן, ווי אזוי
מע דארף פארן, ווו מע זאל עסן א גוטן מיטאג, פארטרינקען
מיט א גלעזל וויין, זיך דורכגיין אביסל אמוזירן אין טעאטער, וכדומה
אזעלכע פארגעניגנס, וואס זיינען דארטן פאראן לרוב, ווארעם ס׳איז
  
שוין נישט דאס כתרילעווקע, וואס אמאל. דער גרויסער וועלט־פראגרעס
האט זיך אהין אריינגעכאפט און האט איבערגעקערט די שטאט מיטן
קאפ אראפ, מיט די פיס ארויף. און דערפאר האב איך עס א נאמען
געגעבן: „דאס נייע כתרילעווקע״.
  
א.
  
כתרילעווקער טראמוואי
    
אנגעקומען בין איך קיין כתרילעווקע מיט דער באן ― עס גייט
שוין, דאנקען גאט, אהין א באן! ― אסיען־צייט, אין דער פרי, פארן
דאוונען, אין דרויסן האט געמראקעט א קליין רעגנדל, און סע האט זיך
געבילדעט פון דעם א גרויס שיטער בלאטקעלע. אפן וואקזאל האבן זיך
א לאז געטאן אקעגן מיר א גאנצע קאמאנדע הויז־משרתים מיט געלע
בערד, מיט געלע קאפאטעס און מיט געלע בלעכלעך אף די געלע אפגעבארעטע קאשקעטן.
    
― פעטער! גראנד־האטעל!
    
― האטעל פראנציע, פעטער!
    
― פעטער! פארטוגאליע!
    
― פעטער! טערקאליע!...
    
דורכגעלאפן מיט גאטס הילף דורך דער דאזיקער קאמאנדע הויז־משרתים בשלום, האב איך מיך אריינגעכאפט צווישן אן אנדער חברה,
חברה בעלי־עגלות מיט גרויסע שטיוול און מיט לאנגע בייטשן. די
דאזיקע חברה־לייט האבן מיך ממש שיער נישט צעריסן אף שטיקלעך.
איינער א יונגאטש מיט ביינער האט בא מיר בעל־כרחי ארויסגעריסן מיין
טשעמאדאנטשיק, האב איך געמאכט זייער א גרויסן גוואלד: „מיינע
כתבים! מיינע פאפירן!״ ― האבן זיך צוויי אנדערע בעלי־עגלות אנגענומען מיין קריוודע, מיך געוואלט נעמען צו זיך, און ס׳איז געווארן
צווישן זיי א געשלעג. בתוך כך האב איך געכאפט מיין טשעמאדאנטשיק,
ארויסגעגליטשט זיך פון זייערע הענט און האב זיך געלאזט גלייך צום
טראמוואי.
    
― אהער, ברידערלעך, אהער! א פיטאקל א פאר! א פיטאקל א
ייד! פון דאנען ביזן עק בעלעפיליר גאס סך־הכל איין פיטאקל! פינף
קאפיקעס א ייד!
    
דאס שרייט דער קאנדוקטאר אליין, א יונגערמאנטשיק מיט א
געל בערדל, אף א כארכלדיקער שטימע, מיט א רייזעטאש אפן האלדז
און מיט א קנעפל אפן קאשקעטל. לעבן אים שטייט נאך איינער, א ייד
מיט א צעריסענער קאפאטע און מיט א בייטש ― דער קוטשער פונעם
טראמוואי. ביידע ווייזן מיר מיט די הענט אף א מין ביידל, וואס שטייט
אנגעבויגן אביסל אף א זייט, מיט אויסגעזעצטע שויבן, וואס מע רופט
דאס „וואגאן״; בא א לאנגן דישל שטייט צוגעשפאנט א ווייס אויסגעדארט פערדל, האלט אראפגעלאזט די מארדע און דרעמלט.
    
― פאוואלי נאר, ― זאגט צו מיר דער קאנדוקטאר ― איר זאלט
זיך נישט פארטשעפען דארט; עס פעלט א ברעטל אין דער פאדלאגע.
מע רעמאנטירט דעם טראמוואי.
    
איך זעץ מיך אריין פאמעלעך אין וואגאן, לייג אנידער לעבן זיך
דעם טשעמאדאנטשיק און ווארט. ס׳איז קילבלעך. איך קלאפ א פוס
אן א פוס.
    
― קאנדוקטאר! ― זאג איך צום יונגנמאן. ― מיר וועלן אמאל
פארן, צי ניין?
    
― אם ירצה השם, מיט גאטס הילף! ― ענטפערט מיר דער
קאנדוקטאר.
    
― גיב נאר אהער אביסל טיטון, דו יאסל! ― מאכט צו אים דער
קוטשער, וואס מיט דער בייטש און מיט דער צעריסענער קאפאטע.
    
― איר זייט נישט קראנק צו רייכערן קארענצעס, רב כתריאל!
― האקט אים אפ יאסל דער קאנדוקטאר. ― פון גוטן טיטון קאן אייך
חלילה וויי טאן דער קאפ!
    
― מאך נישט קיין אנשטעלן, דו סמארק איינער, און גיב אהער
א ציגאר טיטון! ― זאגט צו אים כתריאל דער קוטשער.
    
און דער קאנדוקטאר מיטן קוטשער פארדרייען צו פאפיראסן.
    
― ווען וועלן מיר פארן? ― פרעג איך ווידער באם קאנדוקטאר.
    
― היינט. ― ענטפערט ער מיר גאנץ קאלטבלוטיק און גיט דעם
קוטשער פאררייכערן.
    
איך ווארט און ווארט, ביז עס הייבן אן ביסלעכווייז צונויפקלייבן
זיך פארשוינען. פריער קריכט אריין א ייד מיט א צעריסן טולופל פון א
מין רויכווארג, וואס ס׳איז שווער צו טרעפן, וואס פאר א חיה האט
געטראגן די דאזיקע פעל: זאל איך זאגן א פוקס ― איז דאס צו ווייס;
זאל איך זאגן א קאץ ― איז דאס צו רויט. נאך דעם יידן מיט דעם צעריסענעם טולופל קריכט אריין נאך א ייד אן א טולופ, א געפרוירענער נעבעך,
קוקט זיך ארום אף אלע זייטן, זיפצט און זוכט אן ארט און זעצט זיך
אנידער בא דער טיר אין א ווינקעלע. נאך דעם געפרוירענעם יידן קריכט
אריין א קאשעק מיט עפל, און תיכף נאכן קאשעק ― א יידענע, איינגעוויקלט אין דריי שאלן, און אלע דריי זיינען צעפלאכטן, און מע זעט, אז
ס׳איז איר נעבעך קאלט.
    
― פיא־אויט! רב כתריאל, פאשאל! ― רופט זיך אן יאסל דער
קאנדוקטאר צו כתריאל דעם קוטשער, טוט א פייף, און דער טראמוואי
רירט פונעם ארט. ער גייט־אפ עטלעכע טריט און שטעלט זיך באלד
אנידער. עס עפנט זיך אויף דאס טירל פונעם וואגאן און עס באווייזט
זיך א קאפ.
    
― נישט פאראן דא משה?
    
― וואסער משה? ― פרעגט יאסל קאנדוקטאר.
    
― א בחור מיט א קאשקעט! ― ענטפערט דער קאפ.
    
― ער דינט אין א זאליאזנע קראם? ― פרעגט אים יאסל.
    
― אין א זאליאזנע קראם. ― ענטפערט דער קאפ.
    
― איך קען אים! ― מאכט יאסל קאנדוקטאר, טוט א פייף צוס
קוטשער: ― פיא־אויט! רב כתריאל, פאשאל!
    
און מיר פארן ווייטער.
    
― א בילעט! ― רופט זיך אן צו מיר דער קאנדוקטאר. ― איר
זייט מיר עפעס נישט קענטלעך; אפנים, נישט קיין היגער?... איר
רעכנט דא שטיין לאנג? קאן איך אייך פארפירן אין א סטאנציע, דווקא
נישט קיין האטעל, נאר א ריינע, אן וואנצן... און עסן וועל איך
אייך אנווייזן אן ערטל, ווו עס וועט אייך קאסטן וואלוול און איר וועט
האבן הנאה.
    
איך דאנק אים זייער און זאג אים, אז איך האב דא באקאנטע. פרעגט
ער: ווער זיינען זיי, וואס זיינען זיי און וואס איז זייער טועכץ? איך
טראכט אים אויס א נאמען פון דער הגדה און טשעפע מיך אפ פון אים.
ער לאזט מיך צורו און גייט צו צום יידן מיטן טולופל און הייסט אים
נעמען א בילעט. דער ייד מיטן טולופל קנייטשט מיט די פלייצעס:
    
― ווייס איך! איך האב דען א גראשן אפילו בא דער
נשמה?...
    
― שוין דאס דריטע מאל היינטיקע וואך, אז איר פארט אן א
בילעט: ― זאגט צו אים יאסל קאנדוקטאר מיט פארדראס.
    
― נו, בכן, ― זאל איך גיין צופוס? צי זאל איך גיין ערגעץ
גנבענען פון דיינעטוועגן? ― ענטפערט אים דער ייד מיטן טולופל אויך
מיט פארדראס.
    
יאסל קאנדוקטאר גיט א מאך מיט דער האנט און גייט אוועק פון
אים צו יענעם געפרוירענעם יידן, וואס אן א טולופ. יענער מאכט זיך
ווי ער דרעמלט.
    
― הערט נאר, זייט־זשע מוחל, א בילעט!
    
דער ייד האט זיך כלומרשט אויפגעכאפט פונעם שלאף און רייבט
א האנט אן א האנט.
    
― א בילעט! ― מאכט צו אים נאך א מאל יאסל קאנדוקטאר.
    
― שמעתי! ― ענטפערט אים דער ייד און הוקעט זיך אין די
קולאקעס אריין.
    
― וואס טויג מיר אייער שמעתי? ― זאגט צו אים יאסל קאנדוקטאר מיטן הארבן ווארט. ― נעמט ארויס, זייט מוחל, א פיטאקל און
נאט אייך א בילעט.
    
― שא־שא! ― מאכט צו אים דער געפרוירענער. ― וואס איז
עפעס מיט אזא ירגזון. קוק אים אן, א גאנצער יחסן!
    
― מאכט נישט קיין אנשטעלן ― זאגט צו אים יאסל קאנדוקטאר
― און גיט אהער דאס פיטאקל!
    
― עט־נו! ― מאכט צו אים דער געפרוירענער. ― מיר וועסטו,
מאלט אייך, עפעס אפלאזן פון א פיטאקל!
    
― מיינע צרות וועל איך אייך אפלאזן! ― זאגט יאסל קאנדוקטאר.
    
― האלט זיך מיט זיי געזונטערהייט! ― ענטפערט אים דער
געפרוירענער. ― איך האב גענוג אייגענע צרות.
    
― וועל איך אייך בעטן מחילה, איר זאלט זיך מטריח זיין אראפ
פונעם וואגאן! (צום קוטשער:) רב כתריאל, סטאפ!
    
כתריאל דער קוטשער שטעלט אפ דעם טדאמוואי און איז זיך
ממש מחיה, און דאס פערדל ― אוודאי.
    
― זייט זשע מוחל, מיט דער רעכטער פוס! ― זאגט יאסל קאנדוקטאר צום געפרוירענעם. דער געפרוירענער זיצט, טאנצט מיט די
פיס און רייבט זיך די הענט און רירט זיך נישט פונעם ארט.
    
― איר ווארט אף כבוד? ― מאכט צו אים יאסל קאנדוקטאר. ―
איר ווילט, איך זאל אייך נעמען פארן קאלנער און ארויסווארפן אף
דריי שפענדלעך? לאז קומען וועלוול דער „קאנטראליר״, ער איז בא
אונדזער קאסירער אף א ברית, וועט איר האבן אייער פסק. רב כתריאל,
פאשאל! ― מאכט ער צום קוטשער, און דער טראמוואי פארט ווייטער.
    
― נישטא קיין אמת אף דער וועלט! ― רופט זיך אן פלוצעם די
יידענע פון די עפל. ― מיט וואס איז דער ייד ערגער פון יענעם יידן,
וואס יענער מעג פארן אן א בילעט און דער טאר נישט? באשר יענער
טראגט א טולופל, און דער גייט נאקעט! ער וועט דיר אפניצן א שטיקל
בענקל וועט ער דיר? צי דו מיינסט, מע וועט דיר שטעלן א גאלדענע
מצבה וועט מען דיר?
    
― ווער בעט אייך, איר זאלט זיך ארויסשטעלן פאר א מליץ־יושרטע? ― רופט זיך אן צו איר יאסל קאנדוקטאר. ― וואס גלייכט
איר זיי צו יענעם יידן? יענעם יידן קען איך: ער איז א טאטנס א
קינד, נעבעך א געפאלענער. און זיי (ער ווייזט אפן געפרוירענעם) ―
איך ווייס ווער זיי זיינען? עפעס אן ארעמאן, א שלעפער!
    
― נו, און אז אן ארעמאן, איז וואס? ― שטעלט זיך אויף די
יידענע פון די עפל. ― באדארף מען אים ווארפן? וואס איז פאר א
ווארפן וואס? זע נאר, וואס ער האט דא חוטא־בעגל געווען! דאס
פערדל גייט דאך במילא אין שטאט אריין, וועט זיצן נאך א ייד! עלעהיי,
לאז זיך דיר דאכטן, אז דו האסט שוין צוגענומען נאך א פיטאקל, נו?
וועסטו זיי שוין פעט מאכן דערמיט די יויך וועסטו?
    
― אז מע פרעגט אבער בא אייך קיין עצות נישט! ― מאכט צו
איר יאסל קאנדוקטאר. ― איר גיט בעסער אהער אייערס א פיטאקל
און נאט אייך א בילעט!
    
― אוי! יידן! ― כאפט זיך אויף די יידענע, טוט א פאטש איבער
די קליידער. ― איך האב אבער געוווסט, אז ער וועט זיך טשעפען צו
מיר אויך! איך זאל אזוי האבן אלדאס גוט, ווי איך האב געוווסט.
    
― וואס זשע דען האט איר געמיינט? ― זאגט יאסל קאנדוקטאר.
― איך וועל אייך פירן אומזיסט?
    
― וואס הייסט, דו וועסט מיך פירן? ― מאכט די יידענע. ―
דער וואגאן פירט מיך, נישט דו פירסט מיך! ― ער האט זיך אנגעהאנגען
א מעשן קנעפל און קאמאנדעוועט! איך געדענק דאך נאך, אז דו ביסט
געווען א באהעלפער בא לייזער־הערש דרדקי ביסטו געווען, געטראגן די
קינדער אף די פלייצעס אין חדר אריין מיט א טעפעלע אנבייסן, ―
היינט וואס דערציילסטו מעשיות: „בילעט ― שמילעט״?
    
― וואס זאגט איר צו מיינע גליקן? ― מאכט צו מיר יאסל און
זעצט זיך צו צו מיר. ― אט אזוי, ווי איר זעט, זיינען זיי דא אלע אזעלכע
פארשוינען. ווער עס האט געלט און קאן צאלן ― דער גייט צופוס, און
ווער עס האט נישט און קאן נישט צאלן ― דער פארט מיטן טראמוואי
און גיי לעב, האלט אויס אן אלטע מאמע מיט א שוועסטער אן אלמנה...
איר זעט א פאר שטיוול? (ער ווייזט מיר די שטיוול) זיי בעטן עסן...
    
פלוצעם הערט זיך א טראסק, א קלאפ פון צוויי דישעלס, א כראפען
און א סאפען פון צוויי פערד. דאס האבן זיך באגעגנט צוויי וואגאנעס
אף איין ליניע, דער אהער, דער אהין. און עס הערן זיך קולות:
    
― א כאלערע! א מיתה משונה! סע זאל א רוח אין דיין טאטנס
טאטנס טאטן אריין ביז אדם הראשון געפלויגן געווארן!...
    
― ווער דערווארגן מיטן דישעל, און לאז זיך דיר שטעלן דאס
מויל אף א זייט! א רוח אין דיין טאטנס טאטן! דו ביסט בילכער!
    
― ווו זיינען דיינע אויגן, דו ממזר? זעסט, אז איך פאר רעכטס
― נעמט מען זיך לינקס!
    
― ווו שטייט דאס געשריבן, דו פארך איינער, אז דו באדארפסט
פארן רעכטס און איך לינקס? טאמער איז גאר איבערגעקערט דעם
פעלץ אף דער אנדערער זייט: איך רעכטס און דו לינקס?
    
― בהמה, דערויף איז דאך פאראן צוויי ליניעס; איך אהער און
דו אהין!
    
― ביסט אליין א פערד! ווו שטייט דאס געשריבן, אז דו אהער
און איך אהין?
    
― ווייסטו וואס? כאפט זיי בעניע מיט זייערע ליניעס, מיט
זייערע וואגאנעס, מיט זייער גאנצן טראמוואי! גיב נאר אהער, כתריאל־סערדצע, א ציגאר־טיטון, טאמער האסטו? ברענען זאלן זיי מיטן טראמוואי אף איין פייער! וואס מאכט עפעס די אלטע דיינע? שטילער
געווארן אביסל?
    
― ווי לאנג שמייסט מען זי! שטיל איז זי נאר דעמאלט, ווען זי
שלאפט. וואס הערט זיך עפעס בא דיר?
    
― וואס זאל זיך הערן? מע מאכט מיר אויף די „פאסטאראנקעס״.
איך האב מורא, איך וועל מיט זיי שלאגן כפרות...
    
― ווייסטו נישט וואס מע טוט, בהמה? דו שלאג בעסער מיט
זיי בלאט; נעם זיי אפן „דראנזשיק״, אזוי ווי איך, וועלן זיי געבן
האבער.
    
― גיבן זאל זיי גאט קרענק מיט קדחת א גרויס מעסטל!... וואס
טוט עפעס דער „באולאנער״ דיינער? ער גייט שוין בא דיר אין פריס־טיאזש? צי נאך נישט?
    
― לאז ער דיר גיין אין גאטס ערד! ער האט מורא פאר א
בייטש און מאכט „לעמל״... א שוועבעלע האסטו? גיב פייער!
    
און אט לאזן זיך אריין ביידע קוטשערס אין א לאנגן שמועס אף
בעלעגלה־לשון, ווי די גרעסטע גוטע ברידער. אויך ביידע קאנדוקטארס
פארבינדן צווישן זיך א שמועס גאר פריינטלעך, ביז עס קומט אן וועלוול
קאנטראליר, פריילעך פונעם קאסירערס ברית, און מאכט א געפילדער:
    
― א רוח אין אייער פארנט און מיטן אריין! איר האט זיך שוין
ווידער פארביטן מיט די יוצרות? אייער גליק, וואס איך בין היינט
אביסל אויפגעלייגט פונעם ברית, וואס אונדזער קאסיר מאטיע האט
געמאכט... הערט איר, קינדער, האט ער געמאכט א ברית ― זאל דער
רוח אין זיין טאטן אריין! נישט אומזיסט זיצט ער בא דער קאסע...
איך וואלט אויך א בעלן געווען! א סך בעסער ווי זיין א קאנטראליר,
נאכלויפן נאכן וואגאן, ווי א הונט!... יידן! וואס האט זיך דא בא
אייך געטראפן? ווידער א קאטאסטראפע? ווידער א צוזאמענפארע־ניש? ווו זיינען אייערע אויגן? די פארשוינען ― כאפט זיי דער
וואטנמאכער! א גליק, וואס די וואגאנעס נישט צעבראכן. בקיצור, איר
מוזט זיך, קינדער, צעפארן... רב כתריאל־סערדצע, נעמט, זייט מוחל,
שפאנט איבער דאס פערדל מיטן דישעל און פארט צוריק אפן וואקזאל,
און רב עזריאל וועט אייך נאכפארן הינטן...
    
― וואס איז עפעס געפאלן דער גורל אף מיר? ― זאגט כתריאל.
― לאז עזריאל איבערשפאנען דאס פערדל און לאז ער פארן צוריק אין
שטאט אריין, און איך וועל אים נאכפארן הינטן.
    
― רב עזריאל! ― רופט זיך אן דער קאנטראליר. ― נעמט, זייט
מוחל, שפאנט איבער דאס פערדל און פארט צוריק אין שטאט אריין.
    
― אבער גאר לא מיט א לאנגע־כף! ― זאגט עזריאל. ― איך
קאן באשטיין, אז כתריאל זאל איבערשפאנען דאס פערדל און פארן
צוריק צום באן. ער איז נישט חולה.
    
― איך זאל וויסן, דער טויט זאל מיר זיין ― זאגט כתריאל ―
פאר איך נישט צוריק!
    
― איך זאל וויסן, אז איך נעם דא איין א מיתה־משונה, ― זאגט
עזריאל ― ריר איך נישט פונעם ארט!
    
― אזא יאר! אזא מזל! ― מישט זיך אריין די יידענע, כאפט
דעם קאשעק מיט עפל און קריכט ארויס פונעם טראמוואי. ― א שיינער
פאר! פיטאקלעך הייסן זיי זיך נאך צאלן! ווען איך גיי צופוס, וואלט
איך שוין זעקס מאל געווען אין שטאט וואלט איך! א „טראמבעליק״
האבן זיי צוגעקלערט אין כתרילעווקע ― טפו זאלן זיי ווערן!...
    
„אפנים, ― טראכט איך מיר ― אז מע באדארף נעמען די פיס
אף די פלייצעס און עולה־רגל זיין אין שטאט אריין״...
    
איך נעם מיין טשעמאדאנטשיק אין די הענט אריין און לאז מיך
גיין מחילה צופוס; פארן אן פון הינטן חברה בעלי־עגלצעס מיט א
פייף מיט א הוק און מיט א געלעכטער.
    
― אהא? דער רבי האט נישט געוואלט עסן קיין טייגלעך מיט
פאסאלעס? איר האט נישט געוואלט פארן מיט קיין פראסטן בעל־עגלה?
מיטן „טראמבעליק״ האט זיך אייך געגלוסט? אייער גליק, וואס איר
זייט נאך ארויס גאנץ, נישט געמאכט פון אייך קיין פרעזשעניצע...
קריכט שוין אין בויד אריין, פעטער, מיטן טשעמאדאנטשיק, קריכט אין
וואס פאר א בויד איר ווילט, ― בא אונדז איז יד אחת, א מכה בחברותה,
וואס גאט גיט, אבי אינאיינעם... וויא, קינדער, וויא־וויא!...
    
איך קריך מיט מיין טשעמאדאנטשיק אין בויד אריין און פאר־אריין
קיין כתרילעווקע מיט גרויס פאראד.
  
ב.
  
כתרילעווקער האטעלן
    
― אויב איר ווילט, סע זאל זיין וואלוול און ס׳זאל לאפטשען,
וועל איך אייך פארפירן אף א רעכטע סטאנציע! ― מאכט צו מיר מיין
בעל־עגלה און פירט מיך צו א צווייגארנדיקער שטוב מיט אפגעקאלופעטע
ווענט, און איך לייען איבער אן אויפשריפט מיט גרויסע אותיות: „האטעל טערקאליא״. מיין בעל־עגלה קלאפט מיט דער בייטש אין טיר און
שרייט אף א קול:
    
― נוח! נוח! ווו ביסטו ערגעץ אין אלדי רוחות? עפן! איך
האב דיר געבראכט א העכט!...
    
אף דעם געשריי עפנט זיך די טיר און עס באווייזט זיך א יידל,
וואס מע רופט איר נוח, דער שווייצאר פונעם האטעל. ער כאפט מיין
טשעמאדאנטשיק, פרעגט מיך נישט, און טראגט דאס ארויף אף די
טרעפ, גלייך אפן אייבערשטן גארן, און טוט מיך א פרעג:
    
― וואס פאר א נומער, למשל, ווילט איר? מיט געזאנג, צי אן
געזאנג?
    
― וואס פאר א געזאנג? ― זאג איך.
    
― פון די אקטעיורן. בא אונדז שטייען די אקטעיורן פונעם יידישן
טרעיאטער, און אקעגן שטייט בא אונדז א חזן פון דער ליטא מיט צוועלף
זינגערלעך. געקומען צו פארן אף שבת. מע זאגט, אז ס׳איז נישט קיין
שלעכטער חזן. גאר אן אנטיק פון א חזן!
    
― עס קאן זיין, ― זאג איך ― אז ער איז אן אנטיק פון א חזן,
נאר איך בין אייך מוחל. איר גיט מיר בעסער אן געזאנג.
    
― ווי איר ווילט אייך! ― מאכט צו מיר נוח דער שווייצאר. ―
איך קאן אייך געבן אן אנדער נומער, די ברירה איז בא אייך; נאר אז
סע וועט אייך זיין דארט נישט אזוי דאסיק, זאלט איר צו מיר נאכדעם
קיין טענות נישט האבן.
    
― וואס הייסט ― זאג איך ― „נישט אזוי דאסיק״
    
― למשל, ― זאגט ער ― טאמער וועט מען אייך בייסן.
    
― ווער ― זאג איך ― וועט מיך בייסן?
    
― ווער וועט אייך בייסן? ― זאגט ער. ― איך וועל אייך נישט
בייסן; עס וועלן זיך שוין געפינען אזעלכע, וואס וועלן אייך בייסן. מע
האט נישט לאנג, ערב פסח, גערייניקט, נאר עס העלפט נישט, קיין
קעראסין אויך נישט...
    
― אויב אזוי, ― זאג איך ― לאז שוין זיין מיט געזאנג...
    
און נוח דער שווייצאר פירט מיך אריין אין א פינצטער חדר מיט
א משונה־מאדנע ריח פון פרישע פעל, נאר־וואס אויסגעמאכטע, און
פוילע אוגערקעס מיט מאכארקע. און איידער איך קוק מיך ארום, ווו
איך בין אין דער וועלט, כאפט נוח עפעס א זאך און הייבט דאס אן צו
פאטשן, ווי מע פאטשט א ווייכן קישן, בשעת מע וויל עמעצן מאכן א
גוט געלעגער, ער זאל הנאה האבן. בשעת פאטשן רעדט נוח צו זיך
אליין און שילט עמעצן מיט טויטע קללות:
    
― דו יאלד איינער! דו ים־קאטער! דו אקסנהארן! אט גיב
איך דיר א שמיר איבערן טשאלנט־ברעטל און מאך דיר קאליע די יאסלעס! די גאנצע וועלט פארט פונעם באן, און ער איז אריין מיט די
שטיוואלעס אין בעט, זיך צעלייגט, ווי באם טאטן אין וויינגארטן, און
כאליעט אין דער קרענק! א שיינער לאקיי! קראנק געווען ביז אהער
עפענען די לאדן! צי שטעלן דעם סאמאוואר? צי אפפוצן די אקטעיורן
די שטיוול? צי אויפראמען באם חזן מיט די זינגערלעך? משה־מרדכי
הלך, מיטן קאפ אין דער ערד!
    
ערשט דא האב איך דערזען א גרויסן בחורעץ, מיט גרויסע גוט־אנגעשמירטע שטיוול, און איך האב שוין פארשטאנען, פון וואנען דער
ריח גייט... די פעטש, וואס דער לאקיי האט געכאפט פונעם שווייצאר
(דאס האט ער זיי געכאפט), האט ער גאנץ פיין אראפגעלאזט אין קעשענע, אפגעווישט די ליפן, גלייך ווי נישט אים מיינט מען, אויפגעעפנט
די לאדן, א קוק געטאן אף מיר און צעלאכט זיך.
    
― זעט נאר זעט! ― מאכט צו מיר דער שווייצאר. ― טאמער
ווייסט איר, וואס איז מיט אים דער געלענדער? סע שטופט אים הנאה
די פעטש אפן ניכטערן הארצן! משה־מרדכי הלך, מיטן קאפ אין דער
ערד! דו פאסקודנער בחור! דו קארטאפל־פרעסער! דו לאקשן־שלינגער! דו בייגל־כאפער!...
    
און נוח דער שווייצאר דערלאנגט אים א טראסק אין האלדז־און־נאקן און ווארפט אים ארויס אף יענער זייט טיר.
    
― א גאנץ ערלעכער בחור! ― מאכט צו מיר נאכדעם דער שווייצאר. ― נאר אביסל א פוילער, האט א הארטן שלאף. אן פעטש וועט
איר אים נישט אויפוועקן בשום אופן! הארעוועט נעבעך, ווי אן אייזל!
וואס ער פארדינט ― גיט ער אפ דער שוועסטער. קוים געפועלט בא
אים, ער זאל זיך מאכן א פאר שטיוול... וואס וועט איר זיך עפעס
הייסן געבן צו דער טיי? פריש געבעקס, אייערבייגל, קארזשיקלעך מיט
מאן, אדער גאר כתרילעווקער פרענזעלן?
    
און נוח דער שווייצאר דרייט זיך אויס און ווערט פארשווונדן.
    
― פעטער! איר זייט שוין א געדאוונטער? ― מאכט צו מיר
עמעצער און שטעקט אריין א קאפ אין דער טיר.
    
― וואס גייט דאס אייך אן? ― פרעג איך אים.
    
― איך האב צו אייך א בקשה. ― מאכט ער.
    
― ווער זייט איר? ― פרעג איך אים.
    
― א ייד, ― מאכט ער ― א פרעמדער, נישט קיין היגער. איך
האב געוואלט בעטן אייך אף א מינוט אייער טלית־און־תפילין. מיינעם
האט מען אוועקגעגנבעט ערשט נעכטן אט־דא, אף דער סטאנציע.
    
עס עפנט זיך די טיר ,און עס שטעקט זיך אריין נאך א קאפ אן
א היטל און רעדט אף עטלעכע לשונות מיט א מאל:
    
― ראזניך טאוואראוו, פאני! זאקן גוטע! רענקאוויטשקי זיעמני,
בעסטע ווארע וואלוול! בחצי־חנם, יאק באגא קאכאם!... קויפט אייך
זאקן כאטש א האלב טוץ!... לאז אייך גאט געבן געזונט!... איך האב
נישט געוווסט ווער איר זייט, ווארעם סע מאכט זיך א מאל, מע טרעפט
אן אף א פריץ און מע רעדט צו אים אוועק א שעה כסדר אף אונדזער
יידיש לשון, כאפט מען א פסק. האב איך מיך מיישב געווען, איך וועל
מיך פרווון אף פויליש, אף רוסיש, אף דייטש; איך פארשטיי, דאנקען
גאט, עטלעכע שפראך... הענטשקעלעך א פאר גוטע, ווארעמע, ווילט
איר נישט?... איך בין, ווי איר זעט מיך, געווען אמאל א גרויסער
סוחר, געפארן אף די גרעסטע ירידים: קיין יארמעלינעץ, קיין פראס־קוראוו און קיין פאלטאווע... מער, הייסט דאס, ווילט איר גארנישט?
זייף א שטיקל? א קעמעלע א גוטס, פון די אנטיקן? ניין? א דאנק
אייך פארן פדיון. מיינע קינדער וועלן זיך מחיה זיין... אפשר וועט
איר פארט קויפן א בערשטל א גוטס? אדער א שניפס א שיינס? אדער
נאך א האלב טוץ זאקן, וועל איך אייך אפגעבן וועלוועלער. ניין? איר
ווילט נישט? האט זשע אייך א גוטן תמיד!...
    
דער ייד כאפט דאס היטל און גייט אוועק. עס קומט אריין אן
אנדער ייד, שוין מיט א היטל.
    
― קויפט בא מיר זאקן, פעטער, גוטע זאקן, וואלוול!
    
― איך דארף נישט קיין זאקן. ― זאג איך. ― א דאנק!
    
― וואס הייסט ― זאגט ער ― איר דארפט נישט קיין זאקן?
אט האט איר דאך נאר־וואס געקויפט א האלב טוץ זאקן בא יענעם!
איך בין אויך א ייד אן ארעמאן און א מטופל מיט קינדער, צוויי יינגלעך
אין דער „אוטשילישטשע״, איינער איז בא א בעל־מלאכה און די קלענערע אין חדר... א דאנק אייך. זייט געזונט. גאט זאל אייך באגליקן!...
    
נאך דעם יידן קומט אן אן אנדער ייד. א הויכער, א דארער, מיט
אן איבערגעשראקן פנים.
    
― אויב איר ווילט פארדינען א מצווה, איר זאלט פארשפארן
פאסטן תשעה־באב, נעמט צו בא מיר א רעשטל אין גלייכן געלט. פארבליבן בא מיר זאקן א פאר טוץ.
    
― איך דארף נישט קיין זאקן! ― זאג איך. ― איך האב שוין
גענוג זאקן.
    
― איך גיב זיי אייך אפ אונטערן קרן. ― זאגט ער. ― איך דינג
מיך מיט אייך נישט. וויפל איר וועט געבן, געבן זאל אייך גאט געזונט
און לאנגע יאר!... איך האב א זון אין גימנאזיע, ענדיקט ער היינטיקס
יאר, וויל שטודירן אף דאקטער. „דו וועסט שוין פארשפארן, ― זאגט
ער ― טאטע, אזוי הארעווען. דעמאלט הארעווען וועל  א י ך  שוין,
און ד ו וועסט שוין, זאגט ער, אביסל אפרוען״... אזוי זאגט ער
צו מיר, מיין זון. נאר דערווייל מוז מען אים אונטערהאלטן מיט א
דרייערל, כאטש ער פארדינט שוין, קיין עין הרע, אליין אזעלכע צען
קארבן א חודש... בלייבט געזונט און זייט מצליח!
    
נאך דעם יידן קומט אריין א יידענע מיט א טערקישער שאל און
רעדט מיט א ניגון:
    
― דאס זייט איר דער אורח פון יעהופעץ?
    
― יא, וואס איז דען?
    
― איך האב געהערט זאגן, אז איר זייט געקומען קיין כתרילעווקע
קויפן זאקן, האב איך אייך געבראכט עטלעכע טוץ זאקן אף א מוסטער.
בא מיר איז א פאבריקע פון זאקן. שוין צען יאר, אז איך ארבעט זאקן...
    
― ווער האט אייך געזאגט, ― זאג איך ― אז איך קויף זאקן?
איך בין נישט געקומען נאך קיין זאקן, איך דארף נישט קיין זאקן!
    
נאר די יידענע הערט נישט וואס איך רייד און טוט זיך אירס: זי
מאלט, ווי א מיל.
    
― מיינע זאקן האבן א שם אף גאנץ כתרילעווקע! קוקט אן א
זאק!... וואס זאגט איר אף דעם זאק?
    
― אבער אין גאטעס ווילן! ― שריי איך. ― איך קויף נישט
קיין זאקן! איך דארף נישט קיין זאקן!
    
― אט ליגן דא ― זאגט זי ― בא אייך זאקן!
    
― דאס האב איך געבראכט זאקן אף צו פארקויפן! ― זאג איך
און באגלייט ארויס די יידענע און פארשליס די טיר טאמער טראגט מען
מיר זאקן. ― ווער קלאפט דאס?
    
― ס׳איז איך! ― ענטפערט מען מיר פון יענער זייט טיר.
    
― ווער איז דער „איך״? ― פרעג איך און האב מורא עפענען די
טיר, טאמער טראגט מען מיר זאקן. ― ווער קלאפט דאס?
    
― דווד. ― ענטפערט מען מיר.
    
― וואסער דווד?
    
― דווד שפאן?
    
― וואסער דווד שפאן?
    
― דווד שפאן דער קאמיסיאנער!
    
― וואס דארפט איר? ― פרעג איך אים. ― אפשר זאקן?
    
― איר דארפט ― זאגט ער ― זאקן? אט טו איך א שפאן צווישן
די קלייטן און ברענג אייך זאקן!
    
― ניין! ניין! ― שריי איך. ― איך דארף נישט קיין זאקן!
    
איך עפן אויף די טיר, קומט מיר אקעגן נוח דער שווייצאר, אנגעלאדן מיט בולקעס און מיט בייגל, מיט קיכלעך, פלעצלעך, קארזשיקלעך
און פרענזלען.
    
― פון וועמענס וועגן איז דאס אזויפיל פראוויזיע? ― פרעג איך
אים.
    
― וואס האט איר יסורים? ― זאגט נוח. ― פאר די הינט וועט
מען דאס חלילה נישט ארויסווארפן. פאראן, קיין עין־הרע, ווער ס׳זאל
עסן. איך אליין האב זעקס פיקערס אייגענע, אחוץ צוויי פרעמדע יתומים
נעבעך... זאגט מיר בעסער. וואס זייט איר פאר א מאדנע בריאה
אזעלכע? איר דארפט האבן זאקן, האט איר נישט געקאנט זאגן מיר?
נישט דוודל שפאן, ער זאל אייך גיין ברענגען זאקן?
    
― ווער האט אים געהייסן ― זאג איך ברענגען זאקן?
    
― איך ווייס נישט, ― זאגט נוח ― ווער עס האט אים געהייסן;
איך האב אים געוויס נישט געהייסן! דוודל־גנב וועט אייך ברענגען זאקן,
וועט זיין וואס צו זען! כתרילעווקער זאקן!...
    
בא די ווערטער עפנט זיך אויף די טיר און ער קומט אריין א
געפאקט יידל מיט רויטע באקן, מיט א פארשוויצט פנים און מיט א
ליולקע־ציבעקל אין מויל. איך מאך נישט קיין לאנגע שהיות, נעם אים
אן בא דער האנט און ווייז אים די טיר.
    
― גייט אייך געזונטערהייט מיט אייערע זאקן צו אלדי גוטע יאר!
איך דארף נישט קיין זאקן!
    
― גאט איז מיט אייך! ― רופט זיך אן צו מיר נוח דער שווייצאר.
― וואס טרייבט איר זיי? דאס איז דאך אונדזער בעל־הבית פונעם
האטעל!...
    
― אזוי גאר? האט קיין פאריבל נישט. ― זאג איך צו אים און
גיב אים אפ שלום, און טראג אים אונטער א בענקל. ― איך האב געמיינט, דאס זייט איר יענער ייד, וואס איז אוועקגעלאפן מיר ברענגען
זאקן. אן אומגליק! מע האט מיך פארווארפן מיט זאקן! א מבול פון
זאקן! זיצט, איך בעט אייך.
    
― א דאנק! איך קאן באשטיין! ― מאכט צו מיר דער בעל־הבית
און זעצט זיך אנידער און פיפקעט פונעם ליולקע־ציבעקל. ― פון וואנען
קומט א ייד? פון יעהופעץ? איך האב דארטן א באקאנטן אין יעהופעץ.
דאס הייסט, ער זיצט שוין נישט אין יעהופעץ ― ער איז אריבערגעפארן
פון דארטן שוין לאנג, איך האב מורא, אויב נישט א יאר אכצן, און
אפשר טאקע אלע ניינצן... קיין אדעס, זאגט מען, איז ער אריבערגעפארן; ער האט דארטן קרובים אין אדעס, ס׳איז בא זיי א קאנטאר
פון ווייץ. צוויי קאנטארן, איינע אין אדעס, די אנדערע אין ניקאלאיעוו...
די אדעסער קאנטאר מאכט נישקשה, נאר די ניקאלאיעווער קאנטאר
מאכט נישט אזוי גוט, מחמת ניקאלאיעוו איז אצינד געשלאגן, שטארק
געשלאגן, איבער פעאדאסיע, זאגט מען, איבער דעם „פארט״, וואס מע
האט געמאכט אין פעאדאסיע. ס׳איז היינט א גאנצע שטאט געווארן
פעאדאסיע. איך האב אין פעאדאסיע אויך באקאנטע. א פיינע שטאט,
זאגט מען, פעאדאסיע!...
    
איך זע, אז ס׳איז א מעשה אן אן עק, פאל איך אים אריין אין
די רייד און טו אים א פרעג:
    
― וואס האב איך אייך אין זינען געהאט צו פרעגן? יא. פאר
וואס האט איר א נאמען געגעבן אייער אכסניא „האטעל טערקאליא״?
    
― איך געדענק נאך פעאדאסיע ― ענטפערט מיר דער בעל־הבית
― פאר א קליין שטעטל... איך בין אליין, פארשטייט איר מיך, א
דארטיקער, א בעסאראבער בין איך, פון בעסאראביע, פון א קליין שטעטל
דובאסארע. דאס הייסט, געבארן בין איך פון בעלץ... איר זייט געווען
א מאל אין בעלץ? א פיינע שטאט בעלץ. נאר ווי קומט זי צו קעשע־ניעוו?...
    
― גוט מארגן געלע, רעטאך טראג איך! ― מישט זיך אריין נוח
דער שווייצאר פון דער ווייטן. ― איר מעגט ריידן מיטן בעל־הבית
אביסל העכער, ס׳איז בא זיי קאליע די שמיעה, זיי הערן נישט די וועלט...
    
איך רוק זיך צו צום בעל־הבית גאנץ נאענט און שריי אים אף א
קול גלייך אין אויער אריין:
    
― איך פרעג, פאר וואס הייסט עס עפעס אייער האטעל מיט אזא
מאדנעם נאמען?
    
― וואס שרייט איר אזוי? ― מאכט ער צו מיר. ― איך בין
נישט טויב! א מאדנער נאמען, זאגט איר? מיט וואס איז ער אזוי
מאדנע? „אינטאליע״ איז גוט? „פארטוגאליע״ איז גוט? און „טער־קאליע״ טויג נישט?! יענע אלע נעמען האט מען פארכאפט פריער,
האב איך א נאמען געגעבן נאכן טערק... יא, איז ווו האלט איך?
קעשעניעוו! און די מענטשן?... בא אונדז אין בעסאראביע, הערט
איר, זיינען גאר אנדערע מענטשן! בא אונדז אין בעסאראביע עסט מען
גאר אנדערש... בא אונדז אין בעסעראביע, אז מע זעצט זיך עסן,
דערלאנגט מען, הערט איר, צו אלעם ערשטן די שיינע פיש פונעם
שיינעם טייך. נאכדעם ― „קאדע״, דאס גוט, דאס פעטע שטיקל „קאדע״.
נאכדעם גיט מען אף דעם גרויסן טעלער די שיינע די ריינע מאמעליגע,
וואס מע שניידט דאס מיטן גרויסן פאדעם אין דער ברייט. נאכדעם דערלאנגט מען די פרישע די הייסע פאמפושקעס, און מע פארטרינקט מיט
דעם אמתן ריינעם בעסעראבער וויין, און מע פארבייסט מיט דעם רעכטן,
דעם גוט נאהוט... אזא מין ארבעס...
    
און דער בעל־הבית בשעת מעשה באלעקט זיך און מאכט מיר אן
אפעטיט צום עסן, און בשעת דער בעל־הבית רעדט פון די בעסאראבער
מאכלים, לאזט זיך הערן פון איין זייט א געזאנג פון א ליטווישן חזן,
וואס ציקלט זיך, שרייט און מאכט מאדנע העוויות:
    
 ישמחו ב־
    
 מלכותך שו־
    
 מרי שבת ו־
    
 קוראי עונג!...
    
און דאס כאר צעטיילט זיך אף צווייען; איין האלב כאר זינגט:
    
 טורארירל! טורארירל!
    
 טורארירל! טורארירל!
    
און דאס אנדערע האלבע כאר האלט אונטער:
    
 פים־פאם!
    
 פים־פאם!
    
 פים־פאם!
    
און פון דער אנדערער זייט הערט זיך א געזאנג פון די „אקטעיורן״:
    
 פי ־ סע ־ לעך!
    
 און פי ־ סע ־ לעך!
    
 און לעבעדיקע!
    
 פי ־ סע ־ לעך!
    
 אף מיר אזא יאר!...
    
אויך דער משרת, וואס פוצט די שטיוול הינטער מיין טיר, טוט אלע
מאל א שפיי אפן בערשטל און זינגט א לידל:
    
 האב איך א שוויגער,
    
 האט זי אן איי־איי־איי־דעם!
    
 שלאגט ער איר טאכטער,
    
 ציטערט דער ביי־איי־איי־איידעם!
    
און נאך א געזאנג לאזט זיך הערן: א קול פון א יידענע, וואס זי
שילט דעם מאן. דאס זוכט די בעל־הביתטע דעם בעל־הבית אין אלע
נומערן, און הערט נישט אויף צו שילטן אים מיט משונה־מאדנע קללות,
וואס לאזן זיך אויס, מיינסטנס, מיט א גראם:
    
 א מכה, א צרה! א שלאק, א כפרה!
    
 אן אויסגוס, א קללה! א קלאג, א יללה!
    
 א פייער, א שרפה! א מהומה, א מגפה!...
    
― איר וועט עסן מיטן בעל־הבית און מיט דער בעל־הביתטע?
― מאכט צו מיר נוח דער שווייצאר אף דער טיר. ― צי איר וועט גיין
עסן אין א רעסטאראציע?
    
― אין א רעסטאראציע! ― זאג איך. ― אין א רעסטאראציע!...
  
ג.
  
כתרילעווקער רעסטאראנען
    
„כשר! בכאן עסט מען פריש און וואלוול! שרה אינדיק״.
    
איבערגעלייענט אזא מין אויפשריפט, קלעטער איך ארויף אף גליטשיקע טרעפ, אפן צווייטן שטאק פון א רויטן נאקעטן מויער, און כאטש
די ריחות, וואס לאזן זיך הערן אף די טרעפ, זיינען עפעס נישט אזוי
אנגענעם פאר דער נאז, נאר א הונגעריקער מאגן קלייבט נישט איבער.
    
― ווו איז דא ערגעץ שרה אינדיק? ― טו איך א פרעג בא אן
אלטן יידן מיט א געל פנים, וואס זיצט אף דער ערד און פארריכט אן
אלטן מאטראץ.
    
― ווייט! ― מאכט צו מיר דער אלטער און טוט א פאטש דעם
מאטראץ, און עס גייט פון אים א גרין רויכל.
    
― אוועקגעפארן? ― פרעג איך אים.
    
― אוועקגעפארן! ― מאכט צו מיר דער אלטער און שאקלט מיטן
קאפ. ― אוועקגעפארן אף אייביק!...
    
― געשטארבן? ברוך דיין אמת! ― זאג איך און וויל מיך ארויסכאפן צוריק.
    
― יא, ― מאכט ער ― געשטארבן. ערב פסח ווערט זעקס יאר,
אז זי איז געשטארבן. גלייבט מיר, איך האב זי נאך נישט פארגעסן
אף קיין מינוט אפילו! ווי קאן מען דען אזעלכעס פארגעסן? איר קאכן,
איר באקן, איר באגיין זיך מיט דער וועלט, איר ריידן מיט א מענטשן
און איר צוטרעפן מיר מיין שגעון! נאר איך פארשטיי נישט ― איך
באדארף אייך דערציילן? איר האט דאך זי מסתמא געקענט?
    
― פון וואנען ― זאג איך ― האב איך זי געזאלט קענען, אז איך
בין דאס ערשטע מאל אף מיין לעבן אין כתרילעווקע?
    
― הערסט! היינט וואס זשע ― זאגט ער ― פרעגט איר זיך
נאך אף שרהן?
    
― איך פרעג גאר נישט אף שרהן. ― זאג איך. ― איך פרעג,
צי דא איז דער רעסטאראן „שרה אינדיק״, וואס סע שטייט אויפגעשריבן
אף דער וואנט? איך וויל עפעס עסן.
    
― עפעס עסן? ― מאכט ער צו מיר. ― הערסט! היינט וואס
זשע שווייגט איר? רחל! רחל!
    
און עס באווייזט זיך א שווארצחנעוודיק ווייבל מיט שווארצע לאכנדיקע אייגעלעך, מיט פארקאטשעטע ארבל און מיט מעל אף די הענט,
אפן פארטעך און אפן פנים.
    
― וואס איז שוין ווייטער? ― רופט זיך אן דאס שווארצחנעוו־דיקע ווייבל, טוט זיך א וויש די נאז מיטן ארבל, וואס אף דער זייט
עלנבויגן. ― מע לאזט נישט איבערזיפן די מעל! אלע מינוט: רחל!
רחל!
    
― זיי ווילן עפעס עסן. ― מאכט צו איר דער אלטער און הערט
נישט אויף צו פאטשן דעם מאטראץ.
    
― עפעס עסן? ― רופט זיך אן דאס ווייבל מיט א מאדנע מין
געזאנג, ווי מען איז מעביר די סדרה, און טרייסלט אויס דעם פארטעך
און פארשיט מיר די אויגן מיט מעל. ― וואס ווילט איר עסן?
    
― וואס האט איר? ― זאג איך צו איר מיטן זעלבן ניגון, וואס זי.
    
― וואס ווילט איר? ― זאגט זי נאך א מאל מיטן אייגענעם ניגון.
    
― וואס איך וויל? ― זאג איך. ― המ... פיש איז דא בא
אייך געפילטע?
    
― נאכן מארק פיש? ― זאגט זי ― א שיינע מעשה!
    
― נו, לאז זיין בארשטש, ― זאג איך ― אז נישט קיין פיש.
    
― ווו האט איר געזען ― זאגט זי ― נאך האלבן טאג בארשטש?
א בארשטש דארף זיך קאכן ― דאס ווייסט איר, צי ניין?
    
― אלצדינג ― זאג איך ― באדארף זיך קאכן.
    
― אבי איר ווייסט, ― זאגט זי ― איז גוט!
    
― נו, ― זאג איך ― איז קיין ראסלפלייש אויך נישטא?
    
― פון וואנעט ― זאגט זי ― האט זיך גענומען א ראסלפלייש?
ס׳איז געווען א ראסלפלייש, האט מען אים אויפגעגעסן.
    
― נו, ― זאג איך ― לאז זיין א יויך!
    
― מיט וואס, ― זאגט זי ― ווילט איר, זאל זיין די יויך? מיט
מאנענגרייפעלעך, מיט א מצהלע, צי מיט מאנדלען (א פתח פארבייט זיך
בא איר אפט אף א קמץ).
    
― לאז זיין ― זאג איך ― מיט וואס איר ווילט, אבי א יויך!
    
― אף ווען, ― זאגט זי ― ווילט איר, זאל זיין די יויך?
    
― וואס הייסט, ― זאג איך ― אף ווען? אף באלד!
    
― וואס הייסט, ― זאגט זי ― אף באלד? איר ווילט דאך מסתמא
א יויך זאל זיין פון עוף? וואסער טעם האט א יויך אן עוף? און אן
עוף באדארף מען ערשט כאפן, שיקן צום שוחט, אפפליקן, מאכן, זאלצן,
אפגיסן, אויסווייקן און צושטעלן. עס קאן ארויסקומען הלוואי אף דער
נאכט.
    
― גיט זשע מיר אזוי ― זאג איך ― וואס נישט איז: א שטיקל
פלייש, אביסל זופ, א פרעזשעניצע פון עטלעכע אייער, אדער עפעס געזאלצנס, טאמער האט איר?...
    
― א מאדנער ייד! ― רופט זי זיך אן צום אלטן. ― אלצדינג
גלוסט זיך אים... א הערינג, אויב איר ווילט. קאן איך אייך מאכן.
    
― לאז זיין א הערינג, ― זאג איך ― אבי גיכער.
    
― וויאזוי ווילט איר? ― זאגט זי. ― מיט א ציבעלקע?
    
― מיט א ציבעלקע.
    
― און מיט עסיק אוי ־ עך?
    
― מיט עסיק אויך.
    
― און מיט בוימל אוי ־ עך?
    
― מיט בוימל אויך.
    
זי טוט ווידער א טרייסל דעם פארטעך, קאטשעט־אפ די ארבל, לאזט
זיך גיין נאך א הערינג און קערט זיך אום צוריק.
    
― וויאזוי האט איר ליב א הערינג זאל זיין ― מיט א מילעך?
צי מיט א רויג?
    
― לאז ער זיין ווי ער וויל זיך, ― זאג איך ― אבי לאז ער שוין
זיין.
    
― גערייכערטע פישלעך עסט איר?
    
― פאר וואס נישט? ― זאג איך.
    
― און אדעסער קעפאליען? ― זאגט זי.
    
― בכבוד גדול! ― זאג איך.
    
― איך ווייס אבער נישט, ― זאגט זי ― צי זיי זיינען שוין דא?
מיר דאכט, אז זיי זיינען נאך נישטא, און אפשר זיינען זיי שוין דא?...
ניין, ס׳איז נאך פרי!... פונדעסטוועגן וועל איך גיין זען, טאמער
זיינען זיי שוין דא...
    
רחל לאזט זיך גיין און קערט זיך אום צוריק.
    
― אף יידישן קאלבאס זייט איר א בעלן?
    
― אך! ― זאג איך. ― אדרבה, קויפט, קויפט קאלבאסן, איך
האב ליב קאלבאסן.
    
― איר מיינט דאך אוודאי ווארשעווער קאלבאסן?
    
― נו יא! ― זאג איך. ― געוויינלעך, ווארשעווער!
    
― אזוי! ― זאגט זי. ― וועט איר מוחל זיין זיך דורכפארן קיין
ווארשעוו, וועט איר דארט עסן ווארשעווער קאלבאסן. בא אונדז פארקויפט זיך כתרילעווקער קאלבאסן, פון אונדזער אייגענער כתרילעווקער
פאבריקע, באדארף מען האבן צו זיי אייזערנע ציין! שניידן מיט א
מעסער איז אוממעגלעך, סיידן האקן מיט א האק ― דער שווארצער
יאר ווייס זיי, וואס זיי שטופן אן אהינצן, וואס ס׳איז אזוי הארט? מע
האט אנומלטן צעהאקט א קאלבאס, האט מען געפונען א טשוואק. אפנים,
זיי לייגן אריין טשוועקעס, סע זאל גיין גוט אף דער וואג?...
    
― טאמער וואלט געווען גענוג ריידן? ― רופט זיך אן דער אלטער. ― גיי און ברענג צו טראגן, און אן עק זאל דאס האבן!
    
― וואס הייסט, גלאט ברענגען צו טראגן? מע באדארף דאך וויסן
וואס ברענגען! איטלעכער האט זיך זיין משוגעת. אט האסטו, אשטייגער, ליב געפרעגלטע פיש; און אנדערע האבן פיינט געפרעגלטע, האבן
ליב באק־פיש... צי, אשטייגער, פאראן אורחים בא אונדז אזעלכע,
וואס הייסן זיך אפקאכן געהירן און עסן דאס צעהאקטערהייט מיט א
ציבעלקע און מיט שמאלץ... און ווידער איז פאראן אזעלכע, וואס
האבן ליב אין מיטן דער וואך פעטשאי מיט צוגעטריקנטע פענעצלעך
מיט קנאבל... און פאראן אזעלכע פרעסער, וואס וועלן אייך אוועקגעבן
די נשמה פאר אן אנגעפילטע קישקע מיט פארפל... און פאראן ווידער
אזעלכע, וואס איר זאלט זיי גילטן, זיי זאלן אייך נעמען אין מויל אריין
אן עסיקפלייש!...
    
― איך בעט אייך, ― זאג איך ― ברענגט מיר וואס איר וועט
שוין ברענגען, ווארעם איך בין טויט־הונגעריק!
    
רחל גייט אוועק, און דער אלטער רופט זיך אן צו מיר:
    
― ניין מאס רייד!
    
― ס׳איז אייערע א טאכטער? ― פרעג איך אים.
    
― וואסער טאכטער? ― מאכט ער צו מיר. ס׳איז מיין ווייב, דאס
אנדערע ווייב בא מיר. עך־עך־עך! אוודאי איז דאס נישט יענע... יענע,
עליה השלום, איז געווען א יידענע, וואס מע קריגט זי נישט!... דאס
הייסט, איך האב צו דער אויך גארנישט; זי הארעוועט נעבעך זייער
געטריי. אז אך און וויי איז איר!... אט דאס שטיקל מאטראץ, וואס
איר זעט, איז אונדזער גאנץ בעטגעוואנט... און דערצו בין איך א
קראנקער און א קאפריזנער! אויסשטיין מיין שגעון ― באדארף מען
זיין שטארקער פון אייזן! דאס הייסט, בטבע בין איך דווקא א גוטער,
נאר מיך אז מע דעררגזנט מיט א ווארט, איז חיות נישט זיכער ― וואס
סע קומט מיר אין האנט פליט דאס אין קאפ אריין!... אט אזא ספילשליווער בין איך!... איר מיינט, איך האב דאס איר נישט געזאגט
פריער, איידער איך האב זי גענומען? איך האב איר געזאגט, אז קיין
האניק וועט זי בא מיר נישט לעקן! זי וועט זיין צופרידן, אז עס וועט
זיין א שטיקל ברויט אין שטוב. פון פלייש און פון מילך שמועסט מען
נישט. און הארעווען ― האב איך איר געזאגט פריער, אז זי וועט הארעווען פאר דריי...
    
― צוליב וואס זשע האט זי אייך גענומען? ― פרעג איך אים.
    
― וואס הייסט ― מאכט ער צו מיר פארווונדערט ― צוליב וואס?
און די ש ט ו ב איז בא אייך א הונט?
    
― וואסער שטוב? ― זאג איך. ― אט דער מויער איז דען
אייערער?
    
― ניין! ― מאכט ער צו מיר מיט א געלעכטער. ― איך מיין
די „רעסטאראציע״, וואס איך האב. ס׳איז שוין בא מיר אן איינגעפירט
געשעפט פון כמה וכמה יארן. אט ווי ס׳איז נישט געשלאגן איצטער די
פרנסה, פונדעסטוועגן איז פארט א שטוב! ווען איר טוט א קוק אף
מיין רחלען, אז זי טוט זיך אן און גייט ארויס אפן שפאציר, וואלט איר
געמיינט, ס׳איז א גראפיניע! זי איז טאקע, קיין עין־הרע, זייער א
שיינע. איצט איז זי שוין אביסל „אפגעבליאקעוועט״. איר זאלט זי געווען
זען פריער מיט עטלעכע יאר!...
    
― וויפל קינדער האט איר? ― מאך איך צו אים.
    
― טע־טע־טע! ― מאכט ער צו מיר. ― קינדער! אט דאס איז די
גאנצע צרה, וואס איך האב קיין קינדער נישט!... אביסל בראנפן וועט
איר נעמען? וועל איך אייך געבן א ביסל „שפירעט״.
    
― אך, ― זאג איך ― מיטן גרעסטן כבוד!
    
― איך וועל אייך געבן אין א פינצטערער כלי. ― מאכט צו מיר
דער אלטער און שלעפט ארויס פון בוזעם־קעשענע א פלעשל און א
קליין געגלייזט טעפעלע און גיסט מיר אן אביסל „שפירעט״. דאס ביסל
„שפירעט״ מאכט מיר נאך א גרעסערן אפעטיט, און איך פיל, אז עס
עקט זיך מיר דאס חיות.
    
עס קומט רחל מיטן הערינג און טוט זיך א פאטש מיט ביידע הענט
איבערן קליידל:
    
― אוי, א דונער איז מיר! איך האב גאר פארגעסן, אז אין שטוב
איז נישטא נישט קיין בולקע און נישט קיין ברויט! וואס פאר א געבעקס
האט איר ליב? יידישן קוילעטש, צי פראנזאליס, צי גאר קארן־ברויט?
    
― וואס איר וועט דערזען פריער ― זאג איך ― אט דאס זאלט
איר קויפן! איך בעט זייער, איר זאלט מיך מער נישט פרעגן וואס איך
האב ליב! איך האב אלצדינג ליב!
    
― א קאפריזנער אורח! ― זאגט רחל. ― פערעבענדעוועט נאך
מער ווי מיין מאן!... מיין מאן וואלט א בעלן געווען אלע טאג א
פרישן פידפאלעק... אלט־געבאקן ברויט נעמט ער נישט אין מויל
אריין... קאן דען זיין אלע טאג פריש געבעקס? דאס קאן אויספירן
סיידן קאביליאנסקי...
    
― נו, גיי שוין, גיי! ― זאגט צו איר דער אלטער. ― זעסט דאך,
אז זיי חלשן עסן!...
    
רחל גייט אוועק נאך געבעקס און עס קומט אריין א יידענע א
הויכע מיט איין אויג: איין האנט האלט זי אין בוזעם און מיט דער
אנדערער האנט קראצט זי זיך אין אויער.
    
― וואס טוט מען, רב משה־יאנקל, גיט מיר אן עצה? ― זאגט
די הויכע יידענע צום אלטן. ― בא מיין שמואלקן האט זיך שוין ווידער
צעשפילט אן אויערל...
    
עס קומט אן רחל מיטן געבעקס און מאכט מיר דעם הערינג, און די
הויכע יידענע הערט נישט אויף אויסצומאלן, ווי עס רינט בא איר
שמואלקן פון אן אויערל... זי האט מורא, זי וועט ווידער מוזן אנקומען צום רופא ― ווייס זי נישט, צו וואסער רופא זאל זי גיין? דען
צו וואסער רופא זי זאל נישט גיין, ווייס זי פריער, אז ס׳איז ארויסגעווארפן, מחמת די כתרילעווקער רופאים, דער רוח זאל זיי נעמען, זיינען
גוטע בלוטצאפערס! א כתרילעווקער דאקטער אז איר גיט חלילה ווינציקער ווי א גילן, טוט ער אייך א שמיץ אין פנים אריין! ס׳איז אים
קארג צו קרענקען, דעם פראפעסאר!...
    
― גיט עפעס א נדבה א קראנקן! ― מאכט א ייד מיט א בלוי
פנים און ציט אויס א קליין אויסגעטריקנט הענטל, וואס איז באשאפן
געווארן לכתחילה פאר א סגולה אף בעטן נדבות.
    
― גיט עפעס א נדבה א וויסטן קאליקע! ― רופט זיך אן א נפש,
וואס גייט אף די הענט, מחמת ביידע פיס זיינען בא אים צונויפגעפלאכטן
און אונטערגעבויגן אונטער זיך.
    
― גיט עפעס א נדבה א חולה־נופלדיקן!...
    
איך ווארף אוועק אין מיטן דער „סעודה״, איך צערעכן זיך פארן
עסן און אנטלויף פון דער „רעסטאראציע״ ווו דער שווארצער פעפער
וואקסט!
  
ד.
  
כתרילעווקער וויין און כתרילעווקער שכורים
    
„נאך אזא מיטאג וואלט געווען גוט פארטרינקען מיט א גלעזל
וויין״, ― אזוי טראכט איך מיר און דערזע אן אויפשריפט: „בכאן
מוכרים יי″ג, מעד וביער למקה השוה״.
    
איך לאז מיך אראפ אין א פינצטערן קעלער, צווישן פעסער און
פעסלעך, צעבערס און פלעשלעך, און דערזע, בא דער זייט זיצט א
היפשער בחור מיט אן אונטערגעבונדן געשוואלן פנים איבער א מולטער
און האקט ראזשינקעס מיט א האקמעסער.
    
― ווו איז ערגעץ דער בעל־הבית? ― פרעג איך דעם בחור.
    
― דער בעל־הבית? ― מאכט צו מיר דער בחור און נעמט אן א
פולע זשמעניע מיט ראזשינקעס, טוט א שמיר איבערן מויל און כראמקעט מיט די ציין גאנץ געשמאק. ― דער בעל־הבית איז אין קאמער, ער
מאכט „ווימאראזיג״.
    
― וואס הייסט ― זאג איך ― ער מאכט „ווימאראזיג״?
    
― איר ווילט וויסן, ― מאכט צו מיר דער בחור ― וויאזוי מע
מאכט „ווימאראזיג״ בא אונדז אין כתרילעווקע? מע נעמט ראזשינקעס
און מע האקט און מע האקט, און מע האקט זיי אריין אין א גרויס פאס
אריין, מע בויטעט אן דאס איבעריקע מיט וואסער פון דער גנילאפיאטקע
און מע מישט אריין האפן, הייבט דאס אן צו שפילן, און אז סע צעשפילט
זיך, ווערט א געשטאנק, אז מע קאן דערווארגן ווערן! נעמט מען א
פאר עמער „שפירעט״ און מע האקט־אריין עפעס א מין פראשעק אזעלכן,
וואס סע קאסט א גילן א פוד; נאכדעם זייט מען דורך דעם גאנצן
וויין דורך א גויישן העמד און מע שרייבט אן מיט קרייד אף דער פאס:
„וו י מ א ר א ז י ג  א ק ע ר מ א ן״. און אז איר ווילט, דער וויין
זאל זיין רויט, נעמט מען דעם אייגענעם ווימאראזיג און מע פארפארבט
אים מיט גאלעש־טינט און מע שרייבט אן מיט קרייד אף דער פאס:
„ז מ י ר ע ר  פ ע א ד א ס י ע״, אדער „א ו נ ג ע ר ש ע ר  מ אל א ג ע״... און כתרילעווקער מבינים זשליאקען די דאזיקע קאקא־פיציע און לעקן די פינגער... שא, אט גייט דער בעל־הבית, ארויסגיין
זאל פון אים די פארע!
    
דערזען דעם בעל־הבית גיין, הייבט דער בחור אן צו האקן די
ראזשינקעס מיט אלע כוחות.
    
― וואס האט איר געוואלט? ― מאכט צו מיר דער בעל־הבית,
א רויטער ייד, נישט קיין הויכער, מיט א הייזעריק קול און מיט איין
אויג אן אפענעם, וואס אפילו אז ער שלאפט, מוז ער דאס אויך, אפנים,
האלטן אפן.
    
― א גלעזל וויין. ― זאג איך.
    
― א לאחדים־גלעזל־וויין? ― מאכט ער צו מיר, דרילעוועט אן
אויער און קוקט אף דער סטעליע.
    
― א לאחדים־גלעזל־וויין. ― זאג איך.
    
― וואס זשע ― זאגט ער ― האט איר זיך אראפגעלאזט אין
קעלער? פאר וואס זייט איר נישט ארויפגעגאנגען אויבן? קריכט ארויף
און נעמט זיך, זייט מוחל, רעכטס!
    
איך קריך ארויף און נעם מיך רעכטס און קום אריין אין א פינצטערן
חדר, פול מיט רויך און מיט בלאטע. עס שטייען עטלעכע טשאכאטעטש־נע הינקענדיקע בענקלעך, און יידן זיצן, רייכערן פאפיראסן און טרינקען
„ווימאראזיג״. זיי זינגען נישט, שרייען נישט, שלאגן נישט מיט די הענט
אין טיש אריין און באווייזן נישט קיין שום מיאוסע שטיק; וואס דען
טוען זיי? זיי זיצן און זויפן דעם „ווימאראזיג״ פון די גלעזלעך, פאררייכערן א פאפיראס, זיפצן און קרעכצן און ריידן שטילערהייט. אט זיצן
צוויי יידן בא א טישל, אראפגעלאזט די קעפ. מע זעט, אז ס׳איז בא
זיי אויסגעגאנגען ווערטער. כאפט זיך אויף איינער:
    
― וואס זאגסטו, שמעון־דווד, אף דעם „ווימאראזיג״, הא?
    
― וואס זאל איך זאגן אף דעם „ווימאראזיג״? ― כאפט זיך אויף
דער אנדערער, ווי פונעם שלאף. ― ס׳איז א „ווימאראזיג״ פון גאט!
ס׳איז שוין איין מאל א „ווימאראזיג״!
    
― מע באדארף אים פרעגן, צי וועט ער האבן פון דעם אייגענעם
„ווימאראזיג״, אם־ירצה־השם, אף פסח?
    
― דו זארגסט זיך שוין פאר פסח? ביסט שוין, אפנים, א באווארנטער מענטש ארום און ארום, נאר פסחיקער „ווימאראזיג״ גייט
דיר אפ?
    
― וואס דען, איך בעט דיך, אז אך און וויי איז מיר!
    
― אז אך און וויי איז טאקע דיר, אז דו באדארפסט זיצן אט־א־דא
א גאנצן טאג, אויסבאהאלטן זיך פונעם ווייב, זי זאל נישט מאנען אף
שבת.
    
― דערמאן מיך נישט דאס ווייב, גיב מיר בעסער מיט א פיסטויל
אין הארצן! וואס קאן איך איר געבן? צרות קאן איך איר געבן, אז
אך און וויי איז מיר!
    
― דו מיינסט מיר איז בעסער? אז אך און וויי איז מיר אויך!
    
― איך ווייס, אז דיר איז אויך נישט בעסער, אז אך און וויי איז
אונדז ביידן! לחיים! לאמיר זיין געזונט...
    
נאך צוויי יידן זיצן בא איין טישל, איינער מיט א גאנצער קאפאטע,
און דער אנדערער מיט א צעריסענער קאפאטע. דער וואס מיט דער
גאנצער קאפאטע רעדט, און יענער וואס מיט דער צעריסענער קאפאטע
קוקט אים גלייך אין די אויגן אריין און שאקלט צו מיטן קאפ.
    
― פארשטייסטו שוין, וויאזוי לווי־יצהק דרייט אויס א געשעפט?... לווי־יצהק קאן זיך אריינדרייען און דרייען און פארדרייען
אי זיך, אי יענעם, און סוף־כל־סוף פארט אויסדרייען! ווארעם איך, אז
איך טרעט־צו צו א געשעפט, שמעק איך פריער, שא, פאוואלינקע, נישט
געכאפט... און אז איך שמעק גוט אן ווו עס האלט, טו איך מיר א
פארקע הינטן ארום ― דאס, יענץ, לאקש, בוידעם, ציבעלע, טאמער
אזוי, טאמער אזוי, וואס וועט אייך ארן, ממה־נפשך, ווי זאגט ער: גוט
איז א חיי־שעה!... אי, טאמער טוט מיר יענער א קוק־אוועק און
איך דערזע, אז ס׳איז אף צרות, אף קידער־ווידער? טרעט איך מיר
אפ אן א זייט און ― שא! לאז זיך עס טאן אן מיר!... אויב ס׳איז
באשערט, וועט דאס נישט אוועק, און אז מע וועט באדארפן פארקען,
וועט מען פארקען... פאראן א פייטערבארג איז פאראן!... מיר
ווייסן שוין, ווו א טיר עפנט זיך, מיר פארשטייען דאס מין... מיר
קענען די עברי וואס מע דארף... טאמער דארף מען שרייבן, געפינט
מען שוין דעם, וואס ער שרייבט... דער עיקר איז, ס׳זאל זיין שטיל
― ששש!!! (ער טוט זיך אליין א ביס דעם קולאק און ווערט שטיל).
    
נאך עטלעכע יידן מיט פארשיידענע קאפאטעס און אלערליי קאשקעטן זיצן בא איין טישל און ריידן אלע מיט א מאל, אזוי, אז זייערע
ווערטער ווערן צונויפגעגאסן אינאיינעם, און עס קומט אויס א מישמאש
פון מסחר, פון פאליטיק, פון „ווימאראזיג״, פון אמאליקע יארן, פון
היינטיקע קינדער, פון דאקטוירים, פונעם טראמוואי, פון דער טאקסע,
פון א רוח־אין־די־כתרילעווקער־נגידימס־טאטן־אריין ― ס׳איז שווער
ארויפצוכאפן אפן פאפיר דאס, וואס סע ווערט דא גערעדט. און בא דער
זייט שטייען ווילד־פרעמדע יידן, וואס טרינקען נישט קיין „ווימאראזיג״,
נאר זיי זיינען אריינגעגאנגען אהער גלאט אזוי, הערן וואס מע רעדט
טאקע, און אין איין וועג זיך אנווארעמען...
    
נאך א קאמפאניע יידן זיצן ארום טיש, טרינקען „ווימאראזיג״ און
זינגען א לידל, און דווקא אף גוייש; נאר שטיל, אן געפילדער, מיט
זייער א וויינענדיקן נוסח, ווי מע זאגט סליחות אדער תהילים:
    
 אברהמניו! אברהמניו!
    
 אבינו טי נאש!
    
 טשעמו טי נע פראסיש
    
 אלהינו נאש!
    
 אלבא נאס וויקאפיט,
    
 אלבא נאס וויפראסיט ―
    
 לארצנו נאשו,
    
 לזעמליו נאשו!?...
    
אז עס האלט באם „וויקאפיט״, מאכן זיי דאס מיט א שטורעם, מיט
א ירגזון, דאס הייסט, מיט שטארקייט; נאר אז עס קומט צום „וויפרא־סיט״, ווערן זיי מיט א מאל ווייך, בייגן־איין די קעפ און מאכן מיט
די הענט, ווי, להבדיל, א פרומער חזן ימים־נוראים פארן עמוד. און באם
„לארצנו נאשו, לזעמליו נאשו״ צעוויינען זיי זיך טאקע מיט טרערן, ווי
קליינע קינדער...
    
― עי־עי־עי־עי! ― רופט זיך אן איינער פון דער קאמפאניע, א
ייד, וואס דאס קאשקעטל ליגט אים שוין אף יענעם האלבן קאפ, די
אויגן זיינען בא אים ווי שלעפעריק און די צונג פלאנטעט זיך שוין אביסל
צווישן די ציין. ― וואס וואלט געווען אשטייגער, כדומה למשל, מע
זאל אונדז אפגעבן, הייסט דאס, ארץ־ישראל? הא, יאנקל? וואס
זאגסטו, יאנקל? דו ביסט דאך עפעס א יודע־נגן!
    
― ארץ־ישראל? ― זאגט יאנקל, ציט־אויס דעם האלדז און קראצט
זיך אונטערן קאלנער. ארץ־ישראל? ע. ס׳וואלט אוודאי געווען נישט
שלעכט... עפעס טוען זיי, זאגט מען, דאך אין דעם ― וויאזוי הייסן
זיי? די... די... די...
    
― די ציוניסטן? ― כאפט אים אונטער נאך איינער. ― בלאטע!
ס׳וועט גארנישט זיין פון דעם!
    
― פארוואס? עפעס באדארף דאך זיין אלצדינג מיט א טעם!
    
― אזוי. מסתמא ווייס איך, אז איך זאג. איך האב פיינט ריידן
גלאט אזוי. דו ווייסט דאך, אז איך זאג, איז געזאגט!
    
― איר זייט אלע בהמות! ― רופט זיך אן א ראקאוואטע יידל
מיט א ליוסטרינענער קאפאטע, רעדט פאוואליע, ציילט די ווערטער,
לייגט ארויף דעם פינגער אף דער נאז, האלט דאס מויל אין א זייט און
שמייכלט צו זיך אליין זייער געשמאק, און די בעקלעך פלאמען אים.
  
― איר זייט פערד, ווי איך בין א ייד, אוי, זייט איר פערד! איך קוק
און שווייג און הער זיך צו, וואס איר רעדט: ציוניסטן, שמיוניסטן,
קעבעבע מיט לאקרעץ!... איך זע־ארויס, אז איר ווייסט קיינער נישט
מה דקאמרי רביצין! אויב איר ווילט, וועל  א י ך  אייך זאגן וואס
דא ליגט! די מעשה דערפון איז אזוי... נאר הערן זאלט איר מיט
קאפ!...
    
ער נעמט דאס בערדל אין מויל אריין, פארמאכט די אויגן, טראכט
לאנג־לאנג און כאפט זיך אויף פונעם שלאף און טוט א מאך צום בעל־הבית, קנאקט־צו מיטן פינגער:
    
― רב זייט־זשע מוחל! הייסט געבן נאך א פלעשל „ווימארא־זיג״!...
    
 ה.
  
כתרילעווקער טעאטער
    
ארויסגעגאנגען פונעם וויין־קעלער, האב איך דערזען אן אפיש מיט
גרויסע אותיות, אף יידיש, אפגעדרוקט די דאזיקע ווערטער:
    
„דאס ערשטע מאל אין כתרילעווקע!
    
„דאס יידישע טעאטער!
    
„דער אמתער אדלער פון אמעריקא!
    
„דער גרעסטער קאמיקער פון דער וועלט!
    
„איר וועט צעגיין פאר געלעכטער!
    
„אזא באבע יאכנע איז נאך נישט געווען זינט די וועלט שטייט!
    
„אזא האצמאך, ווי בא אונדז, איז נאך גאר נישט געבוירן געווארן!
    
„היינט שפילט מען א שפאגל־נייע אפערא:
    
 ! ק א ל ד ו נ י א !
    
„יידן! פארזעצט וואס איר האט!
    
„יידן; גייט אין טעאטער!
    
„יידן! איר וועט זיך מחיה זיין!
    
„יידן! לויפט!
    
„בילעטן קויפט!
    
„גיכער! גיכער!
    
„ווי א וויכער!״...
    
אונטן גייט געחתמעט: דער רעזשיסער, דער דיריזשער און דער
אנטרעפרינער ― טאקע אדלער אליין, דער אמתער אדלער פון אמעריקא,
דער גרעסטער קאמיקער אין דער וועלט.
    
― איר ווייסט נישט, ווו איז דא ערגעץ דאס יידישע טעאטער?
― טו איך א פרעג א יידן, וואס לויפט פארביי מיר מיט א פעקל סחורה
אונטער דער האנט.
    
― דאס יידישע וואס? ― מאכט צו מיר דער ייד מיטן פעקל
סחורה און שטעלט זיך אפ און באטראכט מיך פון קאפ ביז די פיס.
    
― דאס יידישע טעאטער ― זאג איך.
    
― וואסער טעאטער? ― זאגט ער.
    
― דאס טעאטער, ― זאג איך ― וואס מע שפילט דארט.
    
― ווער שפילט דארטן? ― פרעגט ער מיך.
    
― אדלער ― זאג איך ― שפילט דארטן.
    
― וואסער אדלער? ― מאכט ער צו מיר.
    
― אדלער, ― זאג איך ― דער אמתער אדלער.
    
― פון וואנען איז ער? ― מאכט ער צו מיר.
    
― פון אמעריקע ― זאג איך ― איז ער.
    
― פון אמעריקע? ― מאכט ער צו מיר. ― וואס זשע טוט ער הי?
    
― ער שפילט דא ― זאג איך ― אינעם יידישן טעאטער.
    
― וואס זשע שפילט ער? ― זאגט ער.
    
― „קאלדוניא״ ― זאג איך ― שפילט ער.
    
― וואס זשע הייסט דאס „גאלדוניע״? ― מאכט ער צו מיר. איך
וויל אוועקגיין, לאזט ער מיך נישט; ער וויל, איך זאל אים נאר דערציילן, וואס דאס איז אזעלכעס „טרעיאטער״, און וואס הייסט „גאל־דוניע״, און ווער איז דער אדלער, וואס ער איז געקומען פון אמעריקע?... איך דערצייל אים, און ווי ווייט מעגלעך מאך איך אים
קלאר, וואס איז אזעלכעס טעאטער, און וואס איז „קאלדוניא״, און ווער
איז אדלער. מיין ייד הערט אויס אלצדינג מיט קאפ, בייגט זיך אן,
טוט א שפיי־אויס און גייט אוועק אן א זייט־געזונט.
    
― חנה־ביילע! וווהין לויפסטו אזוי? ― שרייט א ווייבל צו דער
אנדערער איבער דער גאנצער גאס און כארכלט, קאן נישט אויסריידן קיין
„ריש״.
    
― אין טכעיאטעך אכאן! ― ענטפערט איר דאס אנדערע ווייבל
אויך מיט א כארכלען און מיט קמץ דארט, ווו מע דארף א פתח. ―
נו, און דו גייסט גאך נישט אין טכעיאטעך אכאן?
    
― אכויסגיין זאל איך די נשמה! ― מאכט דאס ערשטע ווייבל.
― וואס זאגסטו צו מיין כתרילעווקעך נגידית? זי וויל, איך זאל איך
היינט מאכן די גענדז, מאכן זאל זיך איך א מכה! און פכעגלען שמאלץ,
פכעגלען זאל מען שוין זי חבונו־של־עולם! די גאנצע וועלט גייט אין
טכעיאטעך, און איך דאכף זיין געבונדן, בינדן זאל מען זי שוין אף אלע
פיך, ליבעך גאט!
    
― וואס העכסטו זי? ― זאגט דאס אנדערע ווייבל. ― פאך דיין
געלט מעגסטו גיין ווו דו ווילסט.
    
― איך העך זי ווי המן דעם גכייגעך!... ― מאכט דאס ערשטע
ווייבל. ― איך לויף אהיים, איך טו זיך איבעך און גיי אין טכעיאטעך
אכאן, זי זאל אפילו אויפלויפן ווי א באכג!
    
ביידע ווייבלעך צעגייען זיך, און איך האב דערווייל מיט וועמען צו
גיין אין טעאטער. דאס ווייבל קוקט זיך אלע וויילע ארום און זעט, ווי
איך גיי איר נאך, בלייבט זי שטיין א וויילע און נעמט זיך רעכטס ―
איך גיי רעכטס; זי נעמט זיך לינקס ― איך גיי לינקס; זי גייט
פאוואליע ― איך איר נאך. הייבט אן דאס ווייבל לויפן; אזוי ווי מע
לויפט אף א שרפה.
    
― וואס איז? ― פרעגט מען זי. ווו לויפסטו? גאט איז מיט דיר!
    
― עפעס א שלימזל! ― זאגט דאס ווייבל און ווייזט אן אף מיר.
― עך גייט מיך נאך שוין פון א שעה. איך ווייס נישט וועך עך איז!...
    
גיך ווערט באשאפן ארום אונדז א גאנץ רעדל פון יידן, ווייבער
און קינדער. מע הייבט אן טייטן אף מיר מיט די פינגער... עס פארט
דורך פארביי א בעל־עגלה, כאפ איך מיר אריין אין ביידל און הייס מיך
פירן אין טעאטער אריין.
    
צוגעפארן צום טעאטער, טרעף איך א גאנצע כאליאסטרע מיידלעך
מיט בחורים שטייען אין דרויסן, ריידן און לאכן און שיטן מיט ווערטלעך.
    
― לאזט דורך דעם פריץ! ― שרייט איינער צום אנדערן.
    
― פאוואליע, איר וועט אים חלילה צעקנייטשן דעם קאפעלוש! ―
שרייט נאר איינער.
    
קוים מיט צרות, מיט לייד, זיך דורכגעשטופט דורך דער כאליאסטרע צו דער קאסע, א קליין פענצטערל, טו איך א פרעג, צי קאן
איך באקומען א בילעט, און די כאליאסטרע פון הינטן שטופט מיך און
קוועטשט מיך פון אלע זייטן.
    
― וואסער א בילעט ווילט איר? ― פרעגט מיך דער קאסיר, א
דארער בחור מיט א לאנגן גארגל.
    
― וואסערע בילעטן האט איר? ― פרעג איך דעם קאסיר.
    
― פאראן ― זאגט דער קאסיר ― אף א גילן און אף צוויי גילן
און אף דריי גילן.
    
― און טייערער איז נישטא בא אייך? ― פרעג איך אים, און די
כאליאסטרע בשעת מעשה הערט נישט אויף צו פילדערן.
    
דערהערט פון מיר אזעלכע דבורים, כאפט זיך אויף דער קאסיר
פונעם בענקל, שטעקט ארויס דעם קאפ פונעם פענצטערל און שרייט
אויס אף דער כאליאסטרע מיר גלייך אין פנים אריין:
    
― א רוח אין אייער טאטנס טאטן אריין! איר וועט זיך נישט
צעגיין? אט שיק איך אייך ארויס רב לאזער דעם גאראדאוואי מיט א
קישקע וואסער! קומט ― מאכט ער צו מיר ― אהערצו אין טויער
אריין.
    
די כאליאסטרע טרעט־אפ אביסל אף א זייט, און איך שלאג מיך
דורך דורכן טויער אין הויף אריין. אין הויף שטייט א גרויסע שטאל,
אדער שאלאש, וואס פון די ברעטער לייכט זיך דורך א פייערל און עס
לאזט זיך הערן א געשריי פון מענטשן. א האלבע טיר פון דעם שאלאש
שטייט אפן, און צוויי געזונטע יונגען שטייען און גיבן אכטונג, מע זאל
זיך נישט אריינכאפן אין טעאטער אן א בילעט.
    
― יידן! איינציקווייז גייט! איינציקווייז! ― שרייט א ייד
מיט אן אויסגעפליקטער בארד און מיט א שווערד אף דער זייט ―
אפנים, דאס מוז זיין רב לאזער גאראדאוואי. נאר דער עולם הערט
אים, ווי דער קאטער: מע וויל נישט גיין איינציקווייז; איטלעכער וויל
פריער און אלע שפארן זיך מיט א מאל.
    
― לאז דורך, דו יון מיט דער שפאנע! דו זעסט נישט ווער סע
גייט? ― אזוי שרייט איינער און שטופט זיך דורך מיט גוואלד, שיט
מיט ווערטער אף די אקטיארן: „פייפער״, „האלעדראנעץ״, „גרינער
אגרעס״, „ליידיקע קישקע״!
    
איך קוק מיך ארום: ווער רעדט דאס? עפעס זייער א קענטלעכע
שפראך. איך קוק מיך צו ― איך האב אים דערקענט: ס׳איז נוח דער
שווייצאר פון מייז סטאנציע „האטעל טערקאליא״. נאך אים שלעפט זיך
א גאנץ געזינדל ווייבער, בחורים און מיידלעך.
    
― ווער איז דאס ווייבל? ― פרעגט אים איינער פון די אקטיארן.
    
― דאס איז מיין ווייבל. ― ענטפערט נוח. ― דו קענסט נישט
מיין שרה־פערל? און דאס זיינען מיינע קינדער.
    
― און דאס?
    
― דאס איז מיין שוויגער.
    
― און די דאזיקע?
    
― דאס איז מיין ווייבס א שוועסטערל.
    
― און ווער איז דער יונגערמאן?
    
― דאס איז איר חתן.
    
― און ווער איז דאס מיידל?
    
― דאס איז דעם חתנס א שוועסטער.
    
― און ווער איז דער בחור?
    
― דאס איז דעם חתנס שוועסטערס א חתן.
    
― און ווער איז אט דאס מיידל?
    
― דאס איז זיין שוועסטער, דאס הייסט, דעם חתנס שוועסטערס
חתנס א שוועסטער.
    
― א היפשע משפחה בא אייך, רב נוה!...
    
― זאלץ דיר אין די אויגן, שטיינער דיר אין הארצן!! ― מאכט
צו אים נוח. ― זאג כאטש „קיין עין־הרע״, דו אקטיארטשיק! דו קאמעדיאנטשיק! דו בערן־טרייבער! דו גארגל־רייסער! דו בולקע־שלינגער!...
    
תיכף נאך נוח דעם שווייצאר שפארט זיך דורך דער משרת פונעם
האטעל מיט די גרויסע שטיוול. איינער פון די צוויי אקטיארן, וואס
שטייען בא דער טיר, דערלאנגט אים א זעץ פון הינטן און שטופט אים
אריין אין טעאטער אריין.
    
נאך אים זע איך פארשיידענע פארשוינען שפארן זיך דורך, מערסט־טייל אן בילעטן. צווישן די פארשוינען דערקען איך מיין בעל־הבית פון
דעם „האטעל טערקאליע״ מיט עפעס א יידענע זייער א גראבע, וואס
גייט, ווי אף רעדלעך, און קאטשעט זיך, ווי א קאטשקעלע.
    
― א? איר זייט אויך דא? ― מאך איך צום בעל־הבית און
פארגעס, אז ער איז טויב ווי די וואנט.
    
― נישקשה! ― ענטפערט ער מיר און שרייט אף א קול, גלייך ווי
איך וואלט דא געווען דער טויבער. ― זיי זינגען קיין מעשה נישט!
    
― איר זייט דא דאס ערשטע מאל? ― פרעג איך אים.
    
― ס׳איז רב ליפעס שטאל. ― מאכט ער צו מיר. ― א גאנץ יאר
האלט מען דא בהמות אדער פערד.
    
― קום שוין, קום ־ ― רופט זיך אן צו אים די גראבע יידענע און
טוט אים א שלעפ בא רער פאלע, און זיי גייען אוועק ביידע און באזעצן
זיך גאנץ אויבן־אן.
    
― הערט נאר, איר אקטיארן! ווו זייט איר ערגעץ? ― אזוי רופט
זיך אן איינע א דאמע מיט א הוט, מיט א ווייסער פעדער און מיט בריליאנטן, און לעבן איר שטייט א קאוואליער מיט א קאפעליוש און מיט
א געשוירן בערדל.
    
עס שפרינגט אונטער איינער פון די אקטיארן, א בחור מיט א קורץ
רעקל, מיט א קויטיק העמד און מיט א הונגעריק פנים.
    
― וואס וועט איר עפעס זאגן, מאדאם?
    
― וואס הייסט, וואס וועל איך זאגן? ― מאכט צו אים די מאדאם.
― מיר האבן דאך געקויפט בילעטן. פאר וואס ווייזט מען אונדז נישט
אונדזערע ערטער?
    
דער לאנגער אקטיאר מיטן הונגעריקן פנים נעמט בא זיי די בילעטן
און פירט זיי צו גאנץ אויבן־אן און וויל זיי באזעצן ― זיינען פארנומען
אלע בענקלעך.
    
― זייט זשע מוחל, איר האט זיך געזעצט נישט אף אייערע ערטער!
― מאכט דער אקטיאר צו א בחור מיט א מיידל, וואס זיצן און קנאקן
ניסלעך פון א שקארמוצל.
    
― ווער האט אייך געזאגט, אז מיר זיצן נישט אף אונדזערע ערטער? ― זאגט דער בחור און טוט זיך זיין ארבעט.
    
― ווייזט אייערע בילעטן! ― זאגט צו זיי דער אקטיאר און נעמט
בא זיי די בילעטן, און ווייזט זיי ווו זיי דארפן זיך זעצן, א סך נידעריקער.
    
― וואס הייסט ― מאכט דער בחור ― איר וועט אונדז זאגן
דעות, ווו מיר זאלן זיך זעצן? וואס איז דא, להבדיל, א מקום קדוש,
א שול, צי וואס?
    
דער אקטיאר לאזט זיך אריין מיט אים אין א לאנגן שמועס. דער
בחור מיטן מיידל רירן זיך נישט פון די ערטער און קנאקן ניסלעך.
דער לאנגער אקטיאר מיטן הונגעריקן פנים פרוווט זיך בא אלע איבעריקע
פארשוינען וואס אין טעאטער, נאר דאס גאנצע פובליקום זיצט אף די
ערטער גאנץ פעסט, קיינער וויל נישט אפטרעטן, כאטש נעם פיר ארויס
דאס גאנצע טעאטער מיט גוואלד.
    
די דאמע מיט דער ווייסער פעדער און מיט די בריליאנטן בייזערט
זיך: „וואס איז דאס פאר פאריאדקעס אין כתרילעווקער טרעיאטער?״
זי שרייט, מע זאל איר אומקערן דאס געלט, וואס זי האט באצאלט פאר
די בילעטן! ווו איז ערגעץ לאזער גאראדאוואי?!...
    
עם בלייבט, אז מע זאל ברענגען עקסטרא פון אירעטוועגן צוויי
שטולן, און עס ווערט אביסל שטילער.
    
ביסלעכווייז ווערן אנגעצונדן די לעמפלעך, וואס רייכערן און לאזן
זיך הערן מיט א שארפן ריח פון גאז. איינציקווייז באווייזן זיך די כלי־זמר
בא דער סצענע, וואס איז איבערגעצויגן מיט א ליילעך. פריער פון אלע
קומט צו גיין דער באס, א גרויסער ייד מיט גראבע פאות און מיט בייזע
אויגן, ווי בא א גזלן. באלד נאך אים באווייזט זיך דער קעסלפויק, א
הארבאטער בחור מיט אויסגעקראכענע האר. נאכדעם קומט דער טרא־מייטער, א נידעריקער ייד מיט גראבע ליפן, דער פלייטיסט מיט א
טשאכאטקע־פנים און א טרובאטש מיט גנבהשע אייגעלעך, וואס לויפן
אהער און אהין, און צוויי דריי יונגע לייט מיט פידלען; און ערשט
אפן סוף ― דער ערשטער פידלער, דער עלטסטער פון אלע כלי־זמר,
דער דיריזשער, ― א רויטער בחור מיט א ווייסער פאפירענער מאנישקע,
מיט א קורצן פידזשאק, מיט שטארק־אנגעפאמאדעטע האר און מיט
א גרויסן בלויען שניפס. ער שטעלט זיך מיטן פנים צום פובליקום,
קנאקט אויס אלע פינגער און שמייכלט פון דער ווייטן צו עפעס א מיידל
מיט ווייסע הענטשקעלעך. די גאנצע קאפעליע זעצט זיך אויס, און מע
נעמט זיך אנשטעלן די אינסטרומענטן. קודם כל טוט דער דיריזשער
א קלאפ מיטן סמיטשיק איבערן פידעלע, און דער טראמייטער מיט די
גראבע ליפן גיט א טאן, און תיכף נאך אים שטעלן אלע איבעריקע א
טאן, און הייבן אן זיך דורכריידן אף זייערע אינסטרומענטן: דאס פידעלע פארגייט זיך, וויינט און כליפעט, דער טראמייט מאכט „האלדיר!
האלדיר!״ ווי אן אינדיק, וואס מע האט אים שטארק צערייצט, דער באס
בורטשעט־אונטער, ווי א בער, און די פלייט פייפט זיי אן אלעמען.
אינאיינעם קומט דאס אויס א מישמאש, ווי פון עטלעכע מאות ווייבער
אף א יריד, און א געפילדער פון א סך גענדז און קאטשקעס.
    
עס באווייזט זיך עפעס איינער א יונגערמאן מיט א גרינער קאפאטע,
טראגט אין איין האנט א פאק מיט פאפירן, אין דער אנדערער האנט
― א האלבע בולקע מיט א שטיקל הערינג, און זעצט זיך אנידער גאנץ
אויבן־אן אף א קליין בענקעלע, אקעגן דער סצענע, און בייסט־איבער.
    
― ווער איז דאס? ― הער איך, ווי די דאמע מיט דער ווייסער
פעדער פרעגט באם קאוואליער.
    
― דאס איז זייער סופלירער. ― ענטפערט איר דער קאוואליער.
    
― וואס הייסט סופלירער? ― פרעגט אים ווידער די דאמע.
    
― דאס הייסט: זייער פירזאגער. ― זאגט דער קאוואליער.
    
און פון יענער זייט ליילעך ריידן זיך איבער די אקטיארן צווישן זיך
פון פארשיידענע זאכן:
    
― ווו איז ערגעץ פראדל די פרימאדאנע, צו אלדי שווארצע יאר?
    
― זי איז געגאנגען צום שוסטער. זי האט נישט אין וואס ארויסצוגיין אף דער סצענע. אפגעשפרונגען אן אפצאס.
    
― קראנק געווען גיין באטאג? א שיינע פרימאדאנע!...
    
― אברהמל, טו אויס די הויזן!
    
― וואס מאכן דיר קאליע מיינע הויזן?
    
― א שיינע באבע־יאכנע ― מיט הויזן!...
    
― איך גיי דאך אויבן א קליידל! וואס מאכט דאס אויס?
    
― איך ווייס, אז דו טראגסט אויבן א קליידל. וואס וועט אבער
זיין, אז מע וועט דיך ווארפן אין פייער? דעמאלט פליסטו מיטן קאפ
אראפ און מיט די פיס ארויף, ― וועט מען ארויסזען די הויזן!...
    
― גיב מיר בעסער א צי טאן פון דיין פאפיראס, דו פארכוץ!...
    
― האצמאך! ווו איז דיין בארד? פארוואס קלעפסטו שוין נישט
אן די בארד?... רבקה! שמיר דיר אן דאס פנים מיט קרייד!...
מנשהקע! מאך דיר א הארב פון הינטן, בכדי דו זאלסט האבן מער פנים
פון א יידן!... ווו זיינען ערגעץ די פיס?
    
― וואסערע פיס?
    
― ווער האט געבראכט די פיס פון יאטקע?... טויזנט מאל האב
איך אייך געזאגט, אז מע שפילט „קאלדוניא״, באדארף זיין א פוס!...
דער רוח זאל אייך נעמען! וועלוול! וואס ביסטו פאר א רעזשיסער,
דו יאלד איינער?!...
    
פלוצעם ווערט א קלאפעריי אין טעאטער, אז מע קאן טויב ווערן.
עס פליט דורך איינער מיט א גלעקל און קלינגט. עס גייט־אוועק עטלעכע
מינוט, דער עולם הייבט אן ווידער צו שרייען און צו קלאפן. יענער
לויפט ווידער דורך מיטן גלעקל, און אזוי עטלעכע מאל, ביז דער
רויטער פידלער כאפט זיך אויף, טוט א מאך עטלעכע מאל מיטן קאפ
ארויף און אראפ, מאכט צורעכט דעם קאלנער מיטן בלויען שניפס, טוט
א זעץ מיטן שטעקעלע, און די כלי־זמר שפילן־אפ א „שטיקל״. הייבט
דער עולם ווידער אן צו שרייען און צו קלאפן ― שפילן די כלי־זמר
נאך „א זאך״. עס ווערט נישט שטיל, ביז עס הייבט זיך אויף דער
ליילעך, און דאס שפיל הייבט זיך אן.
    
צום אלעם ערשטן גייט ארויס א מיידל מיט אן אונטערשט קליידל
און מיט צעפלאכטענע האר, גלייך ווי עמעצער וואלט זי נאר־וואס אויסגעפאטשט, און הייבט אן זינגען א טרויעריק לידל פון אן ארעמער יתומה
מיטן נוסח פון „סטאאיט גארא וויסאקאיא! וויסאקאיא!״ ― „א
יתומהלע! א יתומהלע!״ ― און דאס גאנצע פובליקום האלט זי אונטער: „א יתומהלע! א יתומהלע!״ ― פריער שטיל, וואס ווייטער
אלץ העכער און העכער, אזוי אז מע הערט שוין מער נישט דאס מיידל
זינגען, נאר דאס פובליקום. שפרינגט ארויס איינער פון די אקטיארן
אף דער סצענע און בעט דעם עולם, „עס זאל זיין שטיל״! דער עולם
ווערט שטיל, אבער נישט אף לאנג; דאס מיידל הייבט אן צו זינגען,
אזוי זינגט מיט איר גאנץ קהל: „א יתומהלע! א יתומהלע!״...
    
עס שפרינגט ארויס ווידער א מאל דער אייגענער אקטיאר, נאך א
מאל און נאך א מאל, ביז ער גייט ארויס פון די כלים און זאגט זיי
מיטן הארבן ווארט:
    
― איר וועט נישט אנטשטומט ווערן? אט רוף איך ארויס רב
לאזער גאראדאוואי מיט דער קישקע, וועט א רוח אין אייער טאטנס
טאטן אריין!...
    
דער עולם הערט אויף צו זינגען, נאר מע זאגט מבינות, איטלעכער
נאך זיין פארשטאנד. דער זאגט, אז זי האט א קול פון א „ריקבעט״, און
דער זאגט, אז עמעצער זאל איר אונטערטראגן א בולקע, וואלט ער
פארדינט א מצווה... די הינטערשטע בענק שרייען, ס׳זאל זיין שטילער! נאר עס העלפט נישט. ביז עס פליט־ארויס אף דער סצענע האצמאך, א ייד מיט א מאדנע שטריימל, מיט איין האלבע בארד, מיט
לאנגע פאות כמעט ביזן גארטל, מיט שיך און זאקן, מיט איבערגעקערטע
אויגן און מיט א הארב אף די פלייצעס. האצמאך טראגט מיט זיך א
קאשעק מיט סחורה, לויפט ארום איבער דער סצענע, ווי א משוגענער,
און רעכנט אויס וואס ער האט צו פארקויפן: „בייטשעלעך, שטעקעלעך,
שוועבעלעך, מעסערלעך! זאקן פאפירענע! קליידלעך קרישטאלענע!
שפילקעלעך, בייוועלעך! קויפט עפעס, ווייבלעך!״... און טוט זיך
אלע מאל א כאפ בא די פאות, א שפרונג און א געשריי:
    
― האצמאך! דער רוח זאל מיך נעמען!...
    
דער עולם ווערט אזוי נתפעל פון האצמאכן, אז עס ווערט אן איינלייגעניש אף א האלבע שעה. מע פאטשט בראווא, מע שרייט: „האצמאך,
הוררא!״ מע קלאפט מיט די שטעקנס איבער די בענק, מע וויל גארנישט
אויפהערן. האצמאך פרוווט זיך איינשטילן דעם עולם. ער שטעלט זיך
אוועק און מאכט מיט די הענט ― הייבט מען אן נאך מער צו שרייען:
„האצמאך! א טענצל, האצמאך! האצמאך!״ פלוצעם...
    
פלוצעם האט עפעס געגעבן א פאטש מיט די פליגל, א פלי פון
אויבן אראפ און א פאל גלייך אפן הוט מיט דער ווייסער פעדער פון
דער דאמע מיט די בריליאנטן. די דאמע הייבט אן פאר שרעק חלשן,
און אין טעאטער ווערט מיט א מאל א בהלה מיט א געשריי: „גוואלד,
יידן, ראטעוועט! ראטעוועט!״... איינער האט א געשריי געטאן: „עס
ברענט!״ ― און מער האט מען נישט באדארפט. ס׳איז געווארן א
שפרינגעניש איבער קעפ צו דער טיר מיט א געשריי: „כאסיע, ווו
ביסטו?״... „יאנקל, אהער!״... „רבקה, האלט זיך!״... „מאטל, איך
שטארב!״... „ברכה, שריי נישט!״... „בעניע, ווו איז יענטל?״...
„מאמע! אט בין איך, מאמע!״...
    
נאך איין מינוט וואלט פון אונדז אלעמען געווארן א תל. א גליק
וואס נוח דער שווייצאר פון מיין האטעל איז געפאלן אף א שכל און
האט אונדז אלע אויסגעלייזט פונעם טויט. ער איז ארויפגעשפרונגען
אף א בענקל און האט זיך אנגערופן צום פובליקום אף א געמבע:
    
― שוטים! נאראנים! ליימענע גולמס! גלאטע בהמות! צי־גענע בערד! נארישע גארגלען! ווייבערשע נשמות! וואס פילדערט
איר? וואס שרייט איר? וווהין לויפט איר? אט ווערט פון אייך באלד
א פרעזשעניצע! טפשים! פאר וועמען האט איר אייך דא איבערגעשראקן? פאר א נאריש עוף? איר זעט דען נישט, אז אן עוף איז
אראפגעשפרונגען פון דער „סידעלע״? רב לאזער, וואס שווייגט איר?
שטעלט אן די קישקע!... כלי־זמרים! א רוח אין אייער טאטן אריין,
א פריילעכס ― טאדערידעריראדערידעראדערידע!...
    
די כלי־זמר כאפן א פריילעכס, און דער עולם הייבט זיך אן אויסצוזעצן צוריק אף די ערטער... איך גנבע מיך ארויס פאוואלינקע פונעם
טעאטער, כאפ א ביידל און הייס, מע זאל מיך פירן אף דער סטאנציע,
אין „האטעל טערקאליא״. דאס ביידל העצקעט מיך איבער די שטיינער
און שטעלט זיך אפ אלע וויילע און העצקעט ווייטער.
    
― וואס שטעלט איר זיך אפ אלע מינוט? ― פרעג איך דעם
בעל־עגלה.
    
― דער רוח ווייס זיי. ― ענטפערט ער מיר. ― וויא!... עס
האט זיך זיי געגלוסט באלייכטן אונדזער כתרילעווקער בלאטע, האבן
זיי אויסגעקלערט עפעס א מין באלייכטונג ― „לאמטעדערידעמס״
אזעלכע, וואס איבער זיי קאן מען נישט פארן, מחמת די פערדלעך שרעקן
זיך פאר די סטאיפעס. זיי זיינען נישט געוווינט געווארן בא אונדז, מע
זאל זיי באלייכטן. וויא!... אלע מאל, אלע מאל, קלערט מען צו א
נייע צרה: פריער א טראמבעליק, איינגעזונקען זאל ער ווערן! וויא!...
נאכדעם לאמטעדערידעמס אף צו שרעקן די פערד. און איצטער, זאגט
מען, וועלן זיי שוין פארווערן דאס וואסער פון דער גנילאפיאטקע.
וויא!... עס וועט זיי, מאלט אייך, העלפן, ווי א טויטן באנקעס, מחמת
די וואסערפירערס זאגן, אז זיי זאלן וויסן דער טויט זאל זיי זיין, וועלן
זיי נישט דערלאזן, אז כתרילעווקע זאל טרינקען ברונען־וואסער!
וויא!... זיי ווייסן שוין גאר נישט וואס אויסצוטראכטן, די נגידים,
ברענען זאלן זיי! מע זאגט, אז עס וואקסט יאקבי פון יעהופעץ. די
יעהופעצער נגידים פעלט, אפנים, נאר קאפווייטיק? וויא!... זיי זיצן
און ברעכן זיך די מוחות, וויאזוי נעמט מען צו בא יידן פרנסה, אויסרייסן
באם ארעמאן דעם לעצטן ביסן ברויט פונעם מויל... א מיתה מהומה
זאל אף זיי קומען דארטן אין יעהופעץ! וויא, קינדער, וויא!...
  
ו.
  
כתרילעווקער שרפות
    
געלעגן אף דער סטאנציע אין „האטעל טערקאליא״, האב איך א
גאנצע נאכט געהאט מלחמה מיט בייזע חיות, וואס האבן מיך באפאלן,
זיך נוקם געווען אין מיר, דערפאר וואס איך האב נישט געוואלט זיך
לייגן מיט זיי אין איין בעט און האב זיך אויסגעבעט אף דער קאנאפע.
    
― וואס האסטו געפועלט? ― האבן זיי זיך מיט מיר גערייצט.
― אי מיר וועלן דיך בייסן, אי עס וועט דיר זיין הארט צוקאפנס, וועסט
אויפשטיין פון דער קאנאפע אן א האלדז־און־נאקן...
    
פלוצעם דערהער איך א משונה־מאדנע קלונג: „באם! באם!
באם!!! און תיכף נאך דעם לאזט זיך הערן א לויפעריי פון מענטשן
מיט א קול: „עס נעצט! עס נעצט!״ איך שטיי אויף. איך גיי־צו צום
פענצטער. איין האלבער הימל איז רויט, ווי א פייער, די אנדערע האלבע
איז חושך! איין האלבע שטאט איז משונה־מאדנע באלייכט, די אנדערע
האלבע שטאט איז פארזונקען אין א מוראדיק פינצטערניש. איך כאפ אף
זיך דאס אנטאן און לויף ארויס אין דרויסן. עס לאזט זיך הערן פון דער
ווייטן א מאדנע געשריי, א הילך אן ווערטער, און מענטשן ציען זיך
אהינצו שלעפעריק, גייען און גענעצן און ציטערן פאר קעלט און דערציילן
איינער דעם אנדערן נסים ונפלאות: ווער עס האט פריער דערהערט, און
וויאזוי ער האט דערהערט. און זיי זיינען זיך משער איטלעכער באזונדער,
ווער דאס ברענט. דער זאגט: „ס׳איז יאסל!״ דער זאגט: „ס׳איז
מנשה!״ דער זאגט: „ס׳איז נישט יאסל און נישט מנשה ― ס׳איז
שרה־זיסל!״
    
― ווי קומט אהער שרה־זיסל? ― שפארט אים איבער נאך איינער.
אז שרה־זיסלס שטוב איז אף דער יארדיגע, און דאס איז גאר אף דער
אלטער שטאט?
    
― ס׳איז אזוי אף דער אלטער שטאט, ווי איך בין א רביצין!
― ענטפערט אים נאך איינער. ― זעסט נישט, אז ס׳איז לעבן דער באד?
    
― שא, וואס דארפט איר זיך שפארן? ― גלייכט זיי אויס נאך
איינער. ― אמער קומט אהין, וועלן מיר וויסן אקוראט.
    
זיי גייען, און איך גיי זיי נאך און הער מיך צו וואס מע רעדט.
    
― עמעצער האט שוין דא געמאכט „בורא־מאורי־האש״.
    
― וואס איז די ראיה?
    
― מחמת ס׳איז געווען געסטראכירט.
    
― פון וואנען ווייסטו?
    
― וואס דען? ס׳זאל נישט זיין געסטראכירט, וואלט נישט געברענט. א שטוב ברענט נישט פון זיך אליין.
    
― וואס זאגסטו, יאנקל, ווי שיין עס ברענט? מחיה נפשות!
    
ווי א הבדלה ברענט א שטיבל, ווארפט ארויס עטלעכע שטארק־רויטע צונגען. דער דאך איז שוין נישטא. עס קנאקן די קראקוועס, עס
טרישטשען די פענצטער, און א געדיכטער רויך מיט שווארצע קנוילן
קייקלט זיך און ציט זיך ווייט, ווייט, איבער הייזער און הייזלעך. עס
הערט זיך א קול פון ווייבער, וואס באקלאגן זיך אף דעם שלאק, וואס
האט געטראפן אין מיטן האלבע נאכט, און א געוויין פון קליינע נאקעטע
קינדער, וואס ציטערן און ווארעמען זיך באם פייער. דארט זיצט א גאנץ
געזינדל אף איין איבערבעט מיט עטלעכע קישנס, וואס זיי האבן קוים
ארויסגעראטעוועט פון דער שרפה, און דא שטייט א יידענע, א מעוברתע,
מיט א טעפל אין האנט און מיט א פלעדערוויש און דערציילט דער
אנדערער יידענע, וויאזוי עס האט זיך אנגעהויבן.
    
― אנגעהויבן האט זיך עס אנגעהויבן, וויי איז מיר, פון שמעון
דעם סטאלער. מען איז געגאנגען, אפנים, מיט א לעמפל, וויסט איז מיר,
באנאכט. סטרוזשקעס איז פאראן א סך, פינצטער איז מיר, און אפשר
א שוועבעלע, אדער א פאפיראס, און אפשר האט דער בעל־הבית אליין,
גדליה מיין איך, דאס געטאן ― ווייס איך נישט; איך בין דערביי נישט
געווען... נאר דערווייל זיינען נעבעך, אוי איז מיר, ארעמעלייט בדיל־הדל געווארן, ארויס אזוי ווי די מאמע האט זיי געהאט, וויי איז מיר!
פרעגט מיך בחרם, וואס טראג איך עפעס א טעפל מיט א פלעדערוויש
― ווייס איך אליין נישט...
    
― אוי אן אומגליק!? אוי א שלאק!? ― וויינט א ווייבל מיט
א ניגון פון „אקדמות״ און ברעכט די הענט. ― וואס וועל איך איצטער
טאן? נישט ארויסגעראטעוועט אפילו קיין פאדע־עם, ווו וועל איך נעמען
א טאג איבערצוקומע־ען? ווו וועל איך מיך אהינטאן מיט מיינע קליינע
קינדע־ער?...
    
ווי שדים, ווי רוחות, לויפן ארויס און אריין יונגע לייט פונעם געברענטן שטיבל, שפרינגען אין פייער אריין, ראטעווען וואס זיי קאנען,
כאפן־ארויס פון דארטן דער א פיסל פון א בענקל, דער אן אומרו פון
א זייגער, דער א בעזעם.
    
― ווו איז ערגעץ עליע מיט דער קישקע? ― שרייט איינער פון
דער הברה לעשערס און קוקט זיך ארום אף אלע זייטן.
    
― איך בין דא, איך בין דא! ― רופט זיך אן עליע, א קליין יידל,
און באברעט זיך בא דער קישקע.
    
― וואס טוסטו דארטן? וואס באברעסטו זיך אזוי לאנג?
    
― איך פארניי די קישקע, זי האט זיך צעטרענט! ― זאגט עליע.
    
― ווו איז ערגעץ פישל מיט די עמערס? ― שרייט איינער א
שווארצער ייד מיט א צעפליקטן טלית־קטן, מיט א פאררויכערט פנים
און מיט א הייזעריק קול.
    
― פישל! פישל!!! ― העלפן אים שרייען אלע איבעריקע.
    
― וואס פישלט איר? ― רופט זיך אן איינער, אפנים, פישל אליין
טאקע. ― זע נאר, ווי זיי האבן זיך דאס אביסל צעפישלט! פישל־פישל!
פישל־פישל!
    
― ווו זיינען די עמערס דיינע? ― פרעגט מען אים.
    
― די עמערס זיינען דא, ― זאגט פישל, ― נאר וואס וועט איר
מאכן מיט זיי, אז ס׳איז נישטא גרונם מיטן פעסל?
    
― טאמער וואלסטו זיך מטריח געווען, פישל, דערוויילע כאפן ערגעץ
א פאר עמער וואסער צווישן די שכנים?
    
― וואס איז עפעס איך? ― זאגט פישל. ― לאז גיין עליע!
    
― עליע! כאפ אן עמער און טו א שפרונג נאך וואסער!
    
― ווי קאן איך? זעסט דאך, אז איך בין פארנומען מיט דער
קישקע! לאז גיין מאטל.
    
― מאטל! גיי קריג ערגעץ אן עמער וואסער.
    
― וווהין זאל איך גיין, אז איך קען דא קיינעם נישט? לאז גיין
אנשל!
    
― אנשל! אנו, טו־נאר א לויף נאך וואסער!
    
― איך? איך ווייס נישט ווו א טיר עפנט זיך אפילו! לאז גיין
דווד!
    
― שא, שא! אן פארט גרונם מיטן פעסל! ער פארט! ער פארט!
― און אלע טוען זיך א ווארף צו גרונמען נאך וואסער, און פריער פון
אלעמען ― עליע מיט דער קישקע. גרונם, א ייד מיט א גלאנצנדיק פנים,
וואס סע שיילט זיך, גייט זיך גאנץ רויק, נישט געכאפט, די פאלעס
ארונטערגעשטעקט ארונטער, און נאך אים שלעפט זיך נאך אן איינגעדארט פערדל, קוים וואס סע שלעפט די פיס פון דער בלאטע. ביידע,
אי גרונם, אי דאס פערדל להבדיל, זיינען שטארק פארשלאפן.
    
― ברוך־הבא א ייד! און מיר האבן געמיינט, אז איר וועט שוין
היינט נישט זיין חלילה.
    
― א שיינע מעשה נאר א קורצע! ― זאגט גרונם. ― ווער דען
וועט זיין, אז נישט איך? וואס בין איך, עפעס א יינגעלע? איך האב
דערהערט דעם ערשטן קלונג, בין איך שוין געווען באם פערדל. מיין
אלטע האט מיך אפילו געוואלט אפהאלטן: וואס וועסטו זיך שלעפן,
זאגט זי, אין אזא בלאטע? א רחמנות נעבעך, זאגט זי, אפן פערדל,
ס׳איז אויסגעמוטשעט פונעם טאג... נאר ווער הארכט זי ווער? איך
האב ליב א מצווה, ובפרט נאך דארט, ווו עס גייט אין דעם נפש ―
ארעמע לייט נעבעך ברענען! א קלייניקייט?
    
― לאנג לעבן זאלט איר, רב גרונם! מיר גייען דא אויס פאר
אביסל וואסער ― בא אלע שכנים נישטא א לעק!
    
און די חברה לעשערס טוען זיך א לאז מיט די ליידיקע עמערס צום
פעסל, און פריער פון אלע ― עליע מיט דער קישקע. חברה נעמען זיך
אנפאמפען וואסער, צאפן אין די עמערס אריין ― עס צאפ זיך נישט.
    
― וואס איז דאס, רב גרונם? איר זייט משוגע, צי חסר־דעה איר
זייט געקומען מיט א ליידיק פעסל.
    
― וואס הייסט מיט א ליידיק פעסל? ― זאגט גרונם. ― א פול
פעסל, ווי אן אויג, ― זאגט איר גאר דאס!
    
― גייט זעט! ― רופט זיך אן איינער. דאס פעסל איז ליידיק,
ווי א באראבאן!
    
― וואס הייסט ס׳איז ליידיק? ― זאגט גרונם און באטראכט דאס
פעסל. ― עפעס רעדט איר מיר פדרוך, תרגום־לשון, נא דיר גאר ליידיק!
לאז מיין שונאים זיין ליידיק אין בויך און אין די קישקעס!
    
און גרונם קלינגט מיטן פינגער אין פעסל אריין, דרייט זיך ארום
פון אלע זייטן און דערזעט, אז ס׳איז אן א צאפן.
    
― יא, ווי איך בין א ייד א ליידיק פעסל! ― און ער כאפט זיך
באם קאפ און הייבט אן צו שילטן ― מע ווייס נישט וועמען:
    
― א כאלערע! א מיתה־משונה! אן אויסלויפעניש! אן איינטרי־קעניש! אן איינשרומפעניש! ווען האט געקאנט ארויס דער צאפן, איינגעזונקען זאל ער ווערן? און ווו איז ער אהינגעקומען? א, ברענען
זאלסטו, שלימזל, אפן פייער!
    
און גרונם לאזט־אויס זיין גאנץ ביטער הארץ צום פערדל נעבעך,
דערלאנגט דעם א רוק מיטן בייטש־שטעקל אין זייט אריין. דאס פערדל
טוט א פינטל מיט די אויגן, לאזט־אראפ די מארדע, קוקט אן א זייט
און טראכט זיך: „פאר וואס קומט מיר, אשטייגער, אט דער זעץ? גלאט
גענומען און געבוכעט זיך! ס׳איז נישט קיין קונץ נעמען א פערד, א
שטומע צונג, און שלאגן אים אומזיסט און אומנישט!״...
    
― האב דיר אכציק שווארצע פינצטערע יאר! ― זאגט גרונם צו
זיך אליין. ― איך זע וואס דאס איז: איך גיס און גיס, און גיס און
גיס! אצינד פארשטיי איך שוין: דאס פעסל איז, אפנים, פון דער
לכתחילה געווען אן א צאפן? קומען זאל אף דיר א פאהיבעל היינטיקע
נאכט! זאלסט צעפאלן ווערן אף שטיקלעך, רבונו־של־עולם!
    
וואסער! וואסער! ― שרייען די וואס ראטעווען פון דער
שרפה. ― גיכער! גיכער! טראגט אהער די עמערס! דאס וואסער!
    
― וואסערע עמערס? וואסער וואסער? ― ענטפערן זיי די לעשערס. ― איר זעט דאך, אז ס׳איז נישטא קיין טראפן וואסער!
    
― וואס הייסט, עס איז נישטא קיין וואסער?
    
― נישטא קיין וואסער הייסט, אז ס׳איז נישטא קיין וואסער!
    
― ווו איז אהינגעקומען דאס וואסער?
    
― אויסגעלאפן בא גרונמען דאס גאנצע פעסל וואסער ― און גיי
שריי חי וקים!...
    
פלוצעם לאזט זיך הערן ווידער א מאל יענער מאדנער קלונג:
באם! באם!! באם!!! ― און עס ווערט באלייכט די אנדערע האלבע
שטאט.
    
― נאך א שרפה! אף דער נייער שטאט!! ― שרייען עטלעכע
קולות מיט א מאל, און דער גאנצער עולם מיט דער חברה לעשערס לאזן
זיך לויפן אף דער נייער שטאט.
    
― צוויי שרפות אין איין נאכט ― זאגט גרונם צו זיך אליין ―
בין איך שוין נישט מחויב! איך האב אליין א ווייב און קינדער! קיין
געצאלט דערפאר נעם איך דאך נישט! און דאס פערדל איז אויך נישט
    
.
  
פון אייזן! א צער בעלי־חיים, עס הארעוועט זיך נעבעך אן גענוג דורכן
טאג, באדארף עס נאך ארומשלעפן זיך גאנצע נעכט! עס האט מער
נישט וואס צו טאן!... מע וועט מיך נישט נייטן פון קהל!... לאזן
זיי זיך שלאגן קאפ אן וואנט!... קום, ברודער, ― זאגט ער צום פערדל
― לאמיר פארן אהיים.
  
ז.
  
כתרילעווקער באנדיטן
    
געקומען אהיים פון די שרפות שוין פארטאגלעך און אויפגעעפנט
די טיר פון מיין חדר, בין איך נבהל ונשתומם געווארן: איך האב דערזען דריי מאדנע פארשוינען, נישט קיין באקאנטע פנימער, דרייען זיך
ארום מיט ליכט. דאס בעט איז צעווארפן, די שאפע איז אפן, מיין טשע־מאדאנטשיק ליגט אין מיטן שטוב, און מיינע פאפירן, מיינע כתבים,
וואלגערן זיך אף דער ערד.
    
― וואס איז דאס? ווער זייט איר? וואס טוט איר דא? ― טו
איך א פרעג בא איינעם, א יידן מיט א רויטער בארד און מיט א בלויער
בראדעווקע אף דער נאז.
    
― זייוו אים א סעמער, לאז אים סארוי די נמשה! ― רופט זיך אן
איינער אף א משונה־מאדנע לשון צום רויטן מיט דער בלויער בראדעווקע.
    
דער רויטער ענטפערט נישט דאס אנדערע ווארט; ער פארשליסט
די טיר, בייגט זיך אן און שלעפט ארויס פונעם שטיוול א גרויסן, א
שארפן, א קאלאדאטש־מעסער און טוט א מאך מיטן מעסער מיר איבערן
פנים הין און צוריק, ארויף און אראפ, ווי א כישופמאכער.
    
― ווער מיר זיינען? מיר זיינען היגע באנדיטן! ― רופט זיך
אן צו מיר איינער פון דער חברה, א שווארצער ייד מיט א בעלמע אף
איין אויג, און בשעת ער רעדט אויס דאס ווארט „באנדיטן״, טוט ער
מיטן געזונטן אויג א מוראדיקן גלאנץ און א קריץ מיט די ציין, ווי א
רוצח.
    
― טו אים א לייסטער בא די שעקעניס! ― רופט זיך אן יענער
אף זייער איבערגעקערטער שפראך.
    
― דענגי! דאוואי דענגי!! ― שרייט אויס דער דריטער פון דער
חברה, א הויכער ייד מיט א הייזעריק קול, און כאפט מיך אן בא דער
לאץ פון דער קאפאטע און טרייסלט מיך, ווי א לולב.
    
― געלט ― זאג איך ― ווילט איר? בא מיר ווילט איר נעמען
געלט? ווי קום איך צו געלט? גאט האט מיך אויסגעהיט פון געלט.
    
― גאז אים, אז ער גיילט! ― רופט זיך אן יענער אלץ אף זייער
לשון.
    
― דו לייגסט! ― מאכט צו מיר דער וואס מיט דער בעלמע. ―
די מינוט זאלסטו אפגעבן דאס גאנצע געלט, וואס דו האסט, אנישט
― געזעגן זיך אפ מיטן לעבן. מיר שענקען דיר צוויי מינוט אף צו באטראכטן זיך און איין מינוט אף זאגן וודוי...
    
און בכדי איך זאל נישט מיינען, אז מע טרייבט מיט מיר קאטאוועס, גייט צו מיר צו דער רויטער, וואס מיט דער בראדעווקע, און
באווייזט מיר מיטן מעסער ארויף און אראפ, אהין און אהער, עטלעכע
מאל, ווי מע מאכט מיטן לולב סוכות צו הלל.
    
― וואס טיישט איר, ווי די מיילענע לוגמס? לאז מען אים ניבדן
די טהען מיט די סיף! ― רופט זיך אן דער הייזעריקער אף זייער פארשטעלטער שפראך און לאזט אויס אף אונדזער לשון:
    
― ווו זיינען ערגעץ די שטריק? לאמיר אים בינדן!
    
― למאי זאלט איר זיך מטריח זיין? ― זאג איך. ― אמער, נאט
אייך אפ מיין גאנץ פארמעגן, דאס בייטעלע מיט די עטלעכע קערבלעך,
און לאזט מיך אפ. וואס האט איר צו מיר? איך בין א טאטע פון
קינדער, קיין עין־הרע, פיר מיידלעך מיט צוויי יינגלעך, דאס קלענסטע
איז נאך נישט אלט קיין חודש...
    
אלע דריי באנדיטן ריידן זיך איבער איינער מיטן אנדערן אף זייער
גנבהשער שפראך, ציילן איבער די עטלעכע קערבלעך, וואס בא מיר אין
בייטעלע, און נעמט מיך אפן צימבל. זיי פרעגן מיך און איך ענטפער זיי.
    
― פון וואנען איז א ייד?
    
― פון יעהופעץ.
    
― מה שמכם?
    
― שלום־עליכם.
    
― עליכם שלום. וויאזוי איז אייער נאמען?
    
― שלום־עליכם.
    
― עליכם שלום. מיר פרעגן אייך, וויאזוי רופט מען אייך?
    
― שלום־עליכם ― אזוי רופט מען מיך טאקע.
    
― א טשודנער נאמען! וואס איז אייער טועכץ?
    
― איך בין א שרייבער.
    
― מע שמועסט, וואס איז אייער טועכץ, אייער פרנסה?
    
― איך בין א שרייבער.
    
― וואס זשע שרייבט איר? פראשעניעס? פאפירן? מסירות?
    
― פעליעטאנען, מעשה־ביכלעך פאר יידישע קינדער.
    
― זייט איר, הייסט דאס, א מוכר־ספרימניק, א בעל־מחבר?
    
― א מחבר.
    
― וואס זשע טוט איר הי?
    
― געקומען אנקוקן כתרילעווקע.
    
― און מער גארנישט?
    
― מער גארנישט.
    
― קיין שום געשעפט?
    
― קיין שום געשעפט.
    
― און לייגט הוצאות?
    
― און לייג הוצאות.
    
― צו וואס נוצט דאס אייך?
    
― בכדי איך זאל האבן וואס צו באשרייבן.
    
― וווהין שרייבן?
    
― אין די גאזעטן.
    
― וואסערע גאזעטן?
    
― יידישע גאזעטן.
    
― פאראן יידישע גאזעטן?
    
― ווי דען?
    
― וואס טוען זיי?
    
― זיי דרוקן זיך.
    
― ווו דרוקן זיי זיך?
    
― אין ווארשע.
    
― אף וואס דארף מען זיי?
    
― אף צו לייענען.
    
― ווער לייענט זיי?
    
― יידן.
    
― עמעצער צאלט אייך עפעס דערפאר, וואס איר שרייבט?
    
― געוויינלעך.
    
― אט אזוי זשע רעדט! וואס, אשטייגער, האט איר דערפון?
וויפל פארדינט איר א וואך?... איר רייכערט? ווו זיינען אייערע
פאפיראסן?
    
איך נעם ארויס מיין פאפיראס־קאסטן און טראג זיי אונטער
אלעמען, זיי זאלן זיך נעמען צו פאפיראסן.
    
― גרעף אים, צי ס׳איז פון ביזלער... ― רופט זיך אן איינער אף
זייער שפראך.
    
― א זילבערנער? ― מאכט צו מיר דער, וואס מיט דער בעלמע,
און וועגט דעם פאפיראס־קאסטן אף דער האנט. ― א זילבערנער, צי
א פראסטער חי־וקים?
    
― א פראסטער שלש־סעודות פון צוויי גילן! ― זאג איך, און
מיר פאררייכערן אלע צו פאפיראסן.
    
― טו אים א פאט באם גייזער! ― רופט זיך אן איינעם אף
גנבהש לשון.
    
― ווו איז אייער זייגער? ― מאכט צו מיר דער, וואס מיט דער
בעלמע, און באזוכט מיר אלע קעשענעס. ― איר האט גאר נישט קיין
זייגער?
    
― איך האב ― זאג איך ― א זייגער, און דווקא א גוטן זייגער,
א גילדענעם, איז ער פארזעצט אין לאמבארד אין יעהופעץ...
    
― אן עבירה! ― זאגט דער הייזעריקער. ― ער וואלט אונדז
שטארק צונוץ געקומען אצינד!... מיר דארפן טאקע איצט א גילדענעם
זייגער, ווי אין לעבן אריין!
    
― אף וואס דארפט איר דאס אזוי ― זאג איך ― א גילדענעם
זייגער?
    
― א גילדענעם זייגער ― זאגט ער ― קאן מען פארקויפן און
אפלייזן גוטע געלט!
    
― פאכט אים דער טאווענכאמער! ― רופט זיך אן איינער אף
זייער לשון. ער איז א מארענאם גלייך מיט אונדז!...
    
― א גוטע נאכט! ― מאכן צו מיר די באנדיטן און לאזן זיך
גיין. ― דאס אנדערע מאל, אז איר גייט אוועק, זאלט איר פארשליסן
די טיר, נישט פארלאזן זיך אפן אייבערשטנס נסים און אפן יושר פון
  
כתרילעווקער גנבים... האט קיין פאריבל נישט, וואס מיר האבן אייך
אפשר דעקוטשעט.
    
― אדרבה! ― זאג איך. ― האט איר קיין פאריבל נישט, וואס
אזוי ווינציק... ― און איך וויל זיי ארויסבאגלייטן אף יענער זייט
טיר, רופט זיך אן צו מיר דער הייזעריקער, לייגט־צו א פינגער צום
מויל און ציט־אויס מיטן ניגון פון „קאלדוניא״:
    
― פתח שין ― שששא־א־א־א־א־א!...
    
און דער רויטער, וואס מיט דער בראדעווקע, נעמט ארויס דאס
מעסער און טוט א מאך מיט דעם איבערן קאפ עטלעכע מאל, ווי איינער
רעדט: „טאמער טוסטו חלילה א פיפס, איז דיין לעבן קיין לעבן
נישט!״...
  
. . . . . . . . . . . . . . . . . .
  
. . . . . . . . . . . . . . . . . .
    
― גוואלד! גוואלד! גוואלד! יידן, ראטעוועט! האב איך מיך
צעשריגן נישט מיט מיין קול, וויבאלד די באנדיטן זיינען אוועק, און
איך האב אויפגעוועקט די גאנצע שטוב. מען איז זיך צונויפגעלאפן פונעם
גאנצן האטעל; ווייבער זיינען אראפגעשפרונגען פון די בעטן אין אונטערשטע קליידער, און מאנצבילן ― מחילה, אין איינע תחתונים. מע
האט געמיינט, אז עס ברענט.
    
― ווידער א שרפה?
    
― ווידער געברענט?
    
― ווו ברענט?
    
― ווער ברענט?
    
― שא, שא, קיינער ברענט נישט! ― איז ארויס נוח דער שווייצאר
מיט זיין שפראך און רופט זיך אן צו מיר:
    
― וואס האט איר זיך, למשל, צעשריגן, ווי א משוגן קעלבל?
וואס גוואלדעוועט איר, ווי אין א מאנהויז? איר וועט חלילה אויפוועקן
אלע אקטעיורן!...
    
― גזלנים! ― זאג איך. ― רוצחים! באנדיטן זיינען מיך באפאלן נאר־וואס און מיך באנומען!
    
דערהערט „גזלנים״, פאלט־אן אפן גאנצן עולם א פחד, און עס ווערט
א ליארעם, א געריידעריי פון אלע מיט א מאל:
    
― גזלנים?
    
― וויפל גזלנים?
    
― דריי גזלנים!
    
― וואס פאר א פנים האבן זיי?
    
― צוויי יונגע, איינער אן אלטער!
    
― געגאנגען מיט מעסערס?
    
― למאי האט איר געשוויגן?
    
― איר האט מורא געהאט שרייען?
    
― נאט אייך גזלנים! גאט זאל שומר ומציל זיין!...
    
― נעכטן געווען אינעם אנדערן הויף אויך גזלנים... געשטיקט
א יידענע, ארויסגעטראגן די בריקלעך, געפונען אן אייזן...
    
― מסוכן איבערבלייבן איינער אליין אין שטוב...
    
― מע וועט שוין באלד דארפן אנטלויפן פון כתרילעווקע!
    
― נא דיר גאר גזלנים, טאמער איז קארג!...
    
― כאפט זיי! כאפט זיי! כאפט זיי! ― הערט זיך פלוצעם פון
דרויסן א קול פון א נקבה און א געלויף מיט א קלאפעריי פון א סך
מענטשן. ― כאפט זיי! כאפט זיי!
    
― געכאפט!
    
― איינעם געכאפט! צוויי געכאפט!...
    
― בינדט זיי! האסט שוין דעם דריטן אויך? בינדט אים! בינדט
אים!...
    
― פאוואלי בינדט, נישט פארן קאפ, פאר די פיס, פאר די פיס!...
    
― זעלדע! גיב מיר דיין פאטשיילע, זעלדע!
    
― אה, איר הארכט? מע האט זיי געכאפט! ― רופט זיך אן צו
אונדז נוח דער שווייצאר און לאזט זיך לויפן מיט א לאנטערנע אין
דרויסן ארויס, און מיר אלע ― נאך אים.
    
― נו, וואס הערט זיך? ― שרייט נוח אין דער פינצטער אהין,
פון וואנען עס גייען די קולות. ― שוין געכאפט?
    
― געכאפט, געכאפט! ― ענטפערט אים א קול פון א נקבה אין
דער פינצטער.
    
― און געבונדן?
    
― געבונדן, געבונדן!
    
― אלע דריי?
    
― אלע דריי, אלע דריי!
    
― אנו, לאמיר זיי כאטש אנקוקן, וואס פאר א פנים זיי האבן!
― מאכט נוח דער שווייצאר און רופט מיט זיך דעם גאנצן עולם, און
מיר גייען צו נאענט מיט דער לאנטערנע צו די געכאפטע גזלנים, און
מיר דערזען אף דער ערד ליגן דריי געפענטעטע... אינדיקעס!
    
די אינדיקעס האבן אראפגעלאזט די בלויע שנאבלען, בלאזן מיט
די נעזער און בליצן מיט די אייגלעך אף דער שיין פון אונדזער לאנטערנע,
און די ווייבער, האלב־נאקעטע, דערציילן אונדז נסים ונפלאות, וויאזוי
די אינדיקעס זיינען ארויס פון שטייג, מע ווייס נישט וויאזוי: צי
גנבים, צי א טכויר איז דורכגעלאפן און האט זיי איבערגעשראקן, ―
נאר דאנקען גאט, וואס מע האט זיי געכאפט, אנישט ― וואלט געווען
חלילה א היזק פון מי יודע וויפל!...
    
― טפו זאלט איר ווערן, כתרילעווקער קורעלאפניצעס! ― זאגט
נוח און בטלט אויס אף זיי אלע בייזע וויסטע חלומות. ― א רוח אין
אייער אינדיטשקעס־גענדז־קאטשקעס־פלעדערווישן אריין!...
    
און נוח דער שווייצאר הערט נישט אויף צו שיטן מיט זיינע געקליבענע, שארפע, פארשפיצלטע ווערטער, און דער עולם הייבט אן ביסלעכווייז זיך צעגיין, מיט א גענעץ, איטלעכער אין זיין רו אריין.
    
איך בלייב שטיין איינער אליין, אין מיטן דער בלאטע, פארטומלט
פון דער נאכט מיט אירע פחדים, מיט אירע בהלות. א נאסע קעלט נעמט
דורך מיין לייב, דורך און דורך. ערטערווייז באווייזט זיך א פייערל אין
די פענצטער. פון א פאר קוימענס ציט זיך א בלוי רויכל. פון א זייט
הימל באווייזט זיך א העלער פאס. פון עטלעכע ערטער הערט זיך א
קרייען פון הענער, וואס שטעלן־אן זייערע העלדזער און שרייען אף
אלערליי קולות און פארשיידענע נוסחאות: קו־קו־רי־קו־או!...
    
עס שאריעט אף טאג.
    
געשריבן אין יאר 1901
  
כתרילעווקער מושב־זקנים
    
אלצדינג פראגרעסירט אף דער וועלט, גייט פארווערטס. עס פראגרעסירט אויך אונדזער כתרילעווקע.
    
כתרילעווקע האט זיך א שטארקן רוק געטאן די לעצטע צייט. אזוי
אז איר וועט קומען צו פארן אהין אצינד, וועט איר זיין דערשטוינט.
איר וועט דערזען אין מיטן שטאט, סאמע אין דער רעכטער בלאטע,
א גרויסן, א ברייטן, א הויכן מויער פון געלע ציגל, מיט אייזן געדעקט
און מיט א סך, א סך פענצטער, מיט א שיינער הויכער געשניצטער טיר,
און אויבן, איבער דער טיר, צוגעשלאגן א ווייסער מארמאר־שטיין, אויסגעקריצט מיט גרויסע גאלדענע יידישע בוכשטאבן:
  
מ ו ש ב ־ ז ק נ י ם.
    
איר שטייט און קוקט אף דאס דאזיקע בילד, און עס דאכט זיך
אייך אויס, אז עס האט דעם אנבליק פון א טייערער סאמעטענער לאטע
אף אן אלטער פארגרינטער ליוסטרינענער צעריסענער קאפאטע. וואס
איז דאס פאר א מין פרעכטיקער „מושב־זקנים״ אינמיטן דרינען אין
דעם ארעמען־ארעמען כתרילעווקע? וואס איז דאס ― עמעצן אף צו־להכעיס? אדער א ליצנות? אדער גאר עמעצנס א טעות? אט וואס
מע האט מיר דערציילט דאס לעצטע מאל, אז איך בין געווען דארט אף
קבר־אבות.
    
דאס איז געווען אין דער צייט, וואס מע האט געזאלט דורכפירן
דורך כתרילעווקע א באן. עס זיינען אראפגעקומען פון מאסקווע מיני
מאדנע באשעפענישן: אינזשעניערן, גאסנמעסטערס, ערדשניידערס וכדומה אזעלכע פארשוינען, און ועל כולם ― איינער א פאדראטשיק,
א יונג מיט ביינער, און דווקא א „אונדזעריקער״. דעם נאמען זיינען
ווייס מען עד היום נישט. אפשר איז דאס פאליאקאווס א „מענטש״,
און אפשר טאקע פאליאקאוו אליין. נאר אז ער איז א גביר אן אדיר,
א מיליאנשטשיק ― דאס האט א מינדסט קינד אויך געקאנט ארויסזען. ווארעם ווער וועט זיך עס פארגינען שטיין איין מענטש אליין
אין צוויי חדרים, פרעסן הינער, זשליאקען וויין אין מיטן מיטוואך און
מאכן קוצעניו־מוצעניו מיטן בעל־אכסניהס יינגערער שנור, די הולטייקע? (זי טראגט אייגענע האר בפרהסיה און האט פיינט דעם מאן ―
אלע ווייסן דאס).
    
אין יענער צייט האט זיך אונדזער אלטער באקאנטער, דער רב
רב יוזיפל ארומגעטראגן מיט א מחשבה: אוועקשטעלן אין כתרילעווקע
א „מושב־זקנים״ פאר אלטע קראנקע ארעמע לייט. וואס עפעס גראד
א „מושב־זקנים״? פאר וואס נישט קיין „בקור־חולים״? הייבט זיך
אן א מעשה פון קשיות פרעגן! ער זאל זיך געווען נעמען פאר א „בקור־חולים״, וואלט איר פרעגן: פאר וואס נישט קיין „מושב־זקנים״? איך
בין אייך ערב, אז א זייטיקע מחשבה: טאמער האט דא חלילה רב
יוזיפל געהאט א מיין, א טובת־הנאה פאר זיך אף דער עלטער ― איז דא
זיכער נישט געווען. רב יוזיפל איז געגאנגען מיט דעם גאנג, אז אף אן
אלטן מאן און א קראנקן איז מער רחמנות, ווי אף א יונגן. דאס הייסט,
א יונגער חולה איז אויך אף גרויסע צרות. נאר אז מען איז קראנק און
נאך אלט דערצו, איז מען גאר איבעריק בא דער וועלט. איבעריק און
נמאס. א מענטש האט פיינט אן אלטן מאן א זקן ― דאס איז ברוק
ומנוסה.
    
הכלל, ס׳איז בא אים געבליבן איין מאל פאר אלע מאל: כתרילעווקע מוז האבן א „מושב־זקנים״. א „מושב־זקנים איז בילכער פון
אלצדינג. און בכדי אלע זאלן פארשטיין, ווי ווייט ס׳איז נייטיק א
„מושב־זקנים״ אין כתרילעווקע, האט רב יוזיפל שבת באטאג אפגעהאלטן
א דרשה אין שול, דערציילט זייער א שיינעם משל: „אמאל איז געווען
א מלך, האט ער געהאט א בן־יחיד...״ נאר ווייל מיר האלטן אינמיטן
א שמועס, ווילט זיך מיר נישט אריינמישן איין מעשה אין דער אנדערער.
לייגן מיר אפ רב יוזיפלס משל אף אן אנדערש מאל. איך קאן אייך
נאר זאגן, אז דער משל איז אפשר נישט געווען אזוי גלייך צום נמשל,
נאר דער עולם האט געלעקט פון אים די פינגער, ווי פון אלע משלים,
וואס רב יוזיפל פלעגט זיי דערציילן. הלוואי וואלט רב יוזיפל געווען אזא
בריה אף צו פארדינען זיך דאס שטיקל ברויט, ווי ער איז געווען א
מאדים אף צו זאגן משלים.
    
אויסגעהערט דעם משל, רופט זיך אן צו אים איינער א בעל־הבית,
― פון די נכבדים, געוויינלעך, ווארעם ווער דען וועט זיך איינשטעלן
ארויסטרעטן קעגן א רב פאר אן עדה מיט יידן?
    
― יא, רבי, איר זייט אוודאי זייער גערעכט. דער משל איז זייער
א שיינער משל. די קשיא איז נאר : ווו נעמט מען געלט? א „מושב־זקנים״ דארף קאסטן געלט, און כתרילעווקע איז א שטאט פון סאמע
כתריליקעס, ארעמע לייט, קבצנים, דלפנים, עניים ואביונים...
    
― ע! איך וועל דיר דערציילן, קינדעניו, דערויף אויך א משל.
אמאל איז געווען א מלך... האט ער געהאט א זון א בן־יחיד...
    
הכלל, וואס דער מלך האט געטאן מיט זיין בן־יחיד ― דאס איז
נישט וויכטיק. וויכטיק איז דאס, וואס אונדזער רב יוזיפל האט אף
מארגן, זונטיק, גענומען צוויי בעלי־בתים פון די „פארנעמסטע״ און איז
ארויסגעקומען מיט א פאטשיילע אין מארק, גענומען גיין פון קלייט צו
קלייט, פון שטוב צו שטוב ― דער אלטער מנהג אין כתרילעווקע אף
צו „מאכן געלט״. פארשטייט זיך, אז קיין גרויסע קאפיטאלן קאנען
דערפון נישט ווערן. רב יוזיפל האט אבער צייט. ער קאן באשטיין, עס
זאל געדויערן נאך א וואך. רוים איז נישט געבוירן געווארן אין איין טאג.
וואס זאל מען טאן: נעבעך א שטאט פון קבצנים! דער גאנצער ארויסקוק איז אף די פרעמדע, די סוחרים, וואס קומען אראפ קיין כתרילעווקע,
אדער גלאט אזוי דורכפארער, וואס שטעלן זיך אפ אף די אכסניות. דארט
אז מע דערטאפט אמאל א פויגל, פליקט מען אים ארום אזוי, אז ער
פארזאגט א צענטן: „אז איר וועט פארן פארביי כתרילעווקע, זאלט
איר דאס אויסמיידן א מייל ארום און ארום ― ס׳איז נישט אויסצושטיין
פון די דארטיקע ארעמע לייט!״...
    
דערהערט, אז ס׳איז געקומען צו פארן פון מאסקווע א ייד א
פאדראטשיק, פאליאקאווס א „מענטש״, אדער אפשר פאליאקאוו אליין,
א גרויסער מיליאנשטשיק, ― האט זיך רב יוזיפל אנגעטאן שבתדיק,
גענומען אף זיך דעם טיזליק מיטן שטריימל, וואס האט זיך עפעס נישט
געפאסט צום גרויסן וואכעדיקן שטעקן, ווארעם ממה־נפשך: איז דאס
שבת ― ווי קומט אהער א שטעקן? איז דאס אין דער וואכן ― וואס
עפעס א שטריימל?... פארענטפערט איז די קשיא געווארן ערשט דעמאלט, אז רב יוזיפל האט מיטגענומען מיט זיך די צוויי פיינסטע בעלי־בתים און איז אוועק מיט זיי גלייך אף דער אכסניה, צום רייכן פאדראטשיק.
    
איך ווייס נישט, וויאזוי זיינען די איבעריקע מאסקווער פאדראטשיקעס. נאר דער פאדראטשיק, וואס איז געקומען קיין כתרילעווקע
דורכפירן א באן, איז געווען א מאדנער פאדראטשיק, אליין א קלייניטשקער, א פוכלינקער, מיט פעטע בעקלעך, מיט פליישיקע ליפן און מיט
קורצע הענטלעך, ― איז דאס געווען א בריאה א רירעוודיקע, וואס אז
סע גייט, לויפט עס, און אז סע רעדט, שרייט עס און לאכט מיט א
צעשאטן געלעכטערל: „הע־הע־הע!״ און די אייגלעך זיינען בא אים
תמיד באנעצט מיט טרערן, און אלצדינג איז בא אים גיך, כאפנדיק, אף
איין פוס, און נערוועז ― מיט סכנת־נפשות! אים נישט צוטרעפן, וואס
ער וויל, אדער אים זאטשעפען מיט א ווארט ― איז חיות נישט זיכער.
באלד צינדן זיך אים אן די אייגעלעך און ער איז קאפאבל אייך דורס
זיין, צערייסן אף צווייען. א מאדנער, א מאדנער פאדראטשיק!
    
איינגעפירט האט ער אף דער אכסניה, אז ווער סע זאל צו אים
נישט קומען, יהיה מי שיהיה, מעג זיין דער גובערנאטאר אליין (אזוי
טאקע מיט דעם לשון האט ער אנגעזאגט), דארף מען אים פריער א
קלאפ טאן אין דער טיר, און אז ער וועט הייסן אריין, דארף מען ערשט
דעמאלט אים מעלדן, ווער עס וויל מיט אים ריידן ― איז אדער ער
בעט אריינקומען, אדער ער הייסט קומען מארגן.
    
פארשטייט זיך, אז אין כתרילעווקע האט מען זיך גענוג אנגעלאכט
אף דעם דאזיקן פארשוין און אף זיינע נארישע גענג. האט איר געהערט
אן השגה פון א מאסקווער פאדראטשיק? לא־די, וואס איך האב מיך
מטריח געווען און קום צו דיר אהיים, דארף איך נאך שטיין א היפשע
וויילע אף יענער זייט טיר און אויסווארטן ביז דו וועסט מיר „פאזווא־ליען״ אריינקומען צו דיר, אדער אנישט ― וועסטו מיר הייסן קומען
מארגן? ניין, דאס קאן נאר א מאסקווער פאדראטשיק. דאכט זיך, מע
דארף נישט קיין גרעסערן מענטשן, ווי רב יוזיפל דער רב, א ייד א למדן
און א גרויסער ירא־שמים. פונדעסטוועגן איז בא אים אלע מאל, צו
יעדער צייט, אפן טיר און טויער, כל דכפין ― מיר זיינען דאך עפעס
יידן אף דער וועלט!
    
דערזען פאר זיך רב יוזיפל דעם רב בכבודו ובעצמו און נאך שבתדיק
אנגעטאן, איז דער בעל־אכסניה, א ייד מיט א ליולקע־ציבעק, מיט א
היפשן בויך און מיט א צעשפיליעטן פונפארענט, ממש מבולבל געווארן:
„ברוכים הבאים! סקאצל קומט! אזא גאסט! דער רב אליין בא מיר
אין שטוב! אזא זכיה! רבי, זיצט... וואס? צום אורח דארפט איר?
מיטן גרעסטן כבוד!״...
    
און דער בעל־אכסניה האט גאר פארגעסן פונעם „יהיה מי שיהיה״
און פונעם „גובערנאטאר״, אוועקגעלייגט דעם ליולקע־ציבעק, פארשפי־לעט דעם פונפארענט און האט צוגעפירט דעם רב מיט די צוויי פיינסטע
בעלי־בתים צום אורחס טיר, און אליין איז ער נעלם געווארן.
    
מיט וואס דער אורח איז דארט געווען אין דער מינוט באשעפטיקט
― איז שווער צו זאגן. אפשר האט ער געהאלטן סאמע אין מיטן רעכענונג וועגן אייזנבאן, ווו מע זאל ציען די רעלסן און ווו מע זאל אוועקשטעלן דעם וואקזאל? אדער אפשר איז ער געלעגן בא זיך אין צווייטן
צימער אנגעשפארט און געדרעמלט? אדער אפשר איז ער דארטן געזעסן
גלאט אזוי און געשמועסט, געפלוידערט מיטן בעל־אכסניהס יונגער שנור
די הולטייקע, וואס טראגט אייגענע האר און האט פיינט דעם מאן ―
אלע ווייסן דאס? ווער קאן עס וויסן, וואס א ייד א פאדראטשיק פון
מאסקווע, א יונג מיט ביינער און א מיליאנשטשיק דערצו, טוט בא זיך
איין מענטש אליין אין צוויי צימערן? נאר אז די כתרילעווקער דעפוטאציע איז אריינגעקומען צו אים אינעם ערשטן חדר, האבן זיי אים
נישט געטראפן. זיי האבן נאר באמערקט, אז די טיר פונעם צווייטן חדר
איז אפן און ס׳איז דארטן זייער שטיל. גיין ווייטער האבן זיי נישט
געוואלט. ס׳איז נישט קיין דרך־ארץ ― טאמער שלאפט ער? זיינען
זיי געפאלן אף א המצאה און האבן אלע דריי געגעבן א הוסט (אזוי איז
דער מנהג אין כתרילעווקע). האט דער פאדראטשיק דערהערט, איז ער
ארויסגעלאפן נישט טויט, נישט לעבעדיק. דערזען אומבאקאנטע געסט,
איז ער באלד געווארן מלא כעס וחמה און האט זיך צעשריגן אף זיי
אפן מאסקווער אופן:
    
― ווער איז? וואס דארפט איר, אזעלכע און אזעלכע? ווער האט
אייך אריינגעלאזט? איך האב דאך טויזנט מאל אנגעזאגט, אז „אן א
דאקלאד״ זאל מען צו מיר נישט גיין!
    
ס׳איז א סברה, אז ער האט אויסגענוצט דערביי, זאגט מען, דאס
ווארט „זשידי״... ס׳איז אפילו נישט צו גלייבן אזעלכעס אף א יידן,
נאר א מענטש, און א מיליאנשטשיק דערצו, אז מע ברענגט אים אריין
אין גרימצארן, קאן ער אפטאן נאך א סך ערגערע זאכן...
    
אונדזער לעזער, וואס איז שוין באקאנט גענוג מיטן כתרילעווקער
רב, ווייס גאנץ גוט, וואס פאר א ייד אן עניו אט דער רב יוזיפל איז.
ער וועט אייך קיינמאל נישט זיין קיין קופץ בראש. ער האט תמיד ליב
זיין בעסער דער לעצטער, ווארעם ער גייט מיט דעם גאנג, אז א בשר־ודם
דארף זיך נישט כאפן. ער האט נישט וואס אנצוווערן און וועט קיינמאל
נישט פארשפעטיקן. נאר דא האט ער געמוזט ארויסטרעטן מיט איין
פוס פריער, ווייל יענע „פארנעמסטע בעלי־בתים״ האבן זיך פשוט איבערגעשראקן פארן מיליאנשטשיק, וואס האט זיך צעלאזט אף זיי מיט
די הענט און צוגעטופעט מיט די פיס. ווער ווייס, וואס ער איז? אפשר
איז ער פאליאקאווס א „מענטש״, און אפשר איז דאס פאליאקאוו אליין?
האבן זיי שוין בעל־כרחם געמוזט אביסל אפרוקן זיך צוריק, זיין אביסל
נענטער צו דער טיר. א קשיא, וואס סע מאכט זיך... נאר איין רב
יוזיפל האט זיך עפעס איצטיקס מאל גראד נישט דערשראקן. ער איז
געגאנגען מיט א ממה־נפשך: איז דער מענטש א  ג ר ו י ס ע ר
מענטש, דארף איך פאר אים קיין מורא נישט האבן. אלא וואס דען?
ער איז א  ק ל יי ן  מענטשעלע, ― האב איך אוודאי פאר אים נישט
וואס מורא צו האבן!... איז ער ארויסגעטרעטן קעגן אים מיט שטארקייט
און רופט זיך אן צו אים אזוי צו זאגן:
    
― זייט זשע מוחל, איר שרייט... אפשר זייט איר גערעכט...
האט קיין פאריבל נישט, וואס מיר האבן אייך אפשר געשטערט... מיר
זיינען זיך אבער עוסק אין א מצווה, און שלוחי־מצווה, שטייט בא אונדז
געשריבן, אינן ניזוקין ― דער וואס איז אן עוסק במצווה ― דעם קאן
נישט שאטן... מיר זאמלען נדבות, פארשטייט איר מיך, אף א גרויסער
זאך, אף א „מושב־זקנים״...
    
דער פאדראטשיק פון מאסקווע איז גאר געבליבן אן ווערטער. דאס
אריינרייסן זיך צו אים „אן א דאקלאד״ פון אט די דריי יידן פלוצעם
אינמיטן דרינען און דאס האלטן זיך פון אט דעם דאזיקן אלטן מיטן
שטריימל, וואס האט אים אויסגעוויזן אי נאריש, אי פרעך, האבן אונדזער
אורח אזוי אויפגעבראכט, אזוי צעקאכט, אז ער האט דערפילט, ווי עס
האט אים דערלאנגט א קיצל אין נאז און א הייב אויף דעם מוח און
דאס גאנצע בלוט איז אים אריין אין פנים אריין. ער איז פשוט ארויס
פון די כלים און אזוי שטארק פארלוירן זיך, אז ער געדענקט אליין
נישט, וואס מיט אים איז געווען. עס האט זיך עפעס ווי קעגן זיין אייגענעם ווילן אויפגעהויבן בא אים די האנט, און ער האט מיטן גאנצן כוח
אראפגעלאזט דעם אלטן א הילכיקן פלאמפייערדיקן פאטש.
    
― נאט אייך! אט האט איר אייך א „מושב־זקנים״!...
    
פונעם דאזיקן פאטש זיינען באם אלטן אראפגעפלויגן פון קאפ דאס
שטריימל מיט דער יארמלקע אינאיינעם, און דער כתרילעווקער רב איז
געבליבן שטיין א וויילע בגלוי־ראש ― דאס ערשטע מאל אפשר אף זיין
לעבן... עס האט אבער געדויערט נישט מער ווי א רגע כמימרא, האט
דער רב רב יוזיפל קודם זיך איינגעבויגן, אף דער גיך אויפגעהויבן דאס
שטריימל און צוגעדעקט דעם נאקעטן קאפ. דערנאך האט ער פאוואלינקע
זיך א טאפ געגעבן בא דער באק און א קוק געטאן אף דער האנט, צי
איז ער חלילה נישט צעדמט? און טאקע באותה שעה רופט ער זיך אן
צום אורח שטיל און בנעימותדיק, מיט א מאדנעם שמייכעלע, און דאס
פנים איז אים טויט, ווי בא אלע טויטע:
    
― נו, מילא, דאס האט איר, הייסט עס, געגעבן מ י ר. וואס
זשע וועט איר עפעס געבן, רב ייד, פאר די אלטע קראנקע נעבעך, איך
מיין טאקע אפן „מושב־זקנים״ מיין איך?
. . . . . . . . . . . . . . . . . .
. . . . . . . . . . . . . . . . . .
. . . . . . . . . . . . . . . . . .
    
וואס ווייטער איז געווען ― לאזט זיך נישט דערציילן. קיינער ווייס
נישט, ווארעם די „פארנעמסטע בעלי־בתים״, אז זיי האבן דערהערט
פונעם פאדראטשיק די מאסקווער שפראך, האבן זיי שוין נישט געסטייעט... און דער רב רב יוזיפל האט גלאט נישט געוואלט ריידן
דערפון... אז ער איז ארויסגעגאנגען פון דארטן, האט אים דאס פנים
מאדנע געשיינט. איין באק (די לינקע) האט געשיינט מער פון דער
אנדערער... און ער האט מיט זיין בנעימותדיק שמייכעלע געזאגט:
    
― מזל־טוב, יידן, איך קאן אייך אנזאגן א בשורה: מיר האבן
מיטן אייבערשטנס הילף א „מושב־זקנים״, אבער א „מושב־זקנים״, הערט
איר, אז גאט און לייט וועלן זיך פרייען...
    
די „קליינע מענטשעלעך״ וואלטן אפשר דעם רב נישט אינגאנצן
געגלייבט, ווען זיי זאלן נישט הערן פונעם פאדראטשיק אליין מיט זייערע
אויערן, ווי ער זאגט און קלאפט זיך מיט די קורצע פינגער אין דער
ווייסער מאנישקע:
    
― יידן, איך שטעל אייך אוועק א „מושב־זקנים״. איך, איך!...
― און נישט נאר געהערט מיט די אויערן, נאר מע האט געזען מיט די
אויגן אינגיכן, ווי דער פאדראטשיק גייט־אום מיטן רב אין שטאט,
מעסט מיטן שטעקן: „אט דא וועט שטיין דאס הויז. אט אזוי פיל וועט
זיין די לענג, און אט אזוי פיל די ברייט״... און אט האט מען שוין
געבראכט צו פירן ציגל, געהילץ און אנדערע מאטעריאלן ― און עס
גייט א גאנג.
    
אמת, עס האבן זיך געפונען בעלנים, וואס האבן גענומען אויספרעגן
באם רב, אויסטאפן, ציען ווערטער: „רבי! וויאזוי איז געווען די
מעשה? וויאזוי האט אייך  ד ע ר  ד א ז י ק ע ר מפייס געווען פאר
די הארטע רייד?... וואס האט איר  א י ם  געזאגט און וואס האט
ער א יי ך געענטפערט?״... רב יוזיפל האט אבער אלצדינג דורכגעלאזט פארביי און פאררעדט דעם עולם די ציין, געשמייכלט דערביי מיט
זיין שטענדיק בנעימותדיק שמייכעלע:
    
― אבער א „מושב־זקנים״ וועלן מיר, אם־ירצה־השם, האבן, הערט
איר, אז גאט און לייט וועלן זיך פרייען!...
  
* *
    
*
    
אן עבירה ― דאס „מושב־זקנים״ שטייט נאך עד היום ליידיק: רב
יוזיפל איז שוין עליו השלום ― נישטא מיט וואס צו פירן. די כתרילעווקער קליינע מענטשעלעך האבן שוין אזא מזל: חלומט זיך זיי
איינגעמאכטס ― פעלט זיי א לעפל; אנגעגרייט א לעפל ― חלומט זיך
זיי נישט קיין איינגעמאכטס.
    
געשריבן אין יאר 1910
  
א.
    
כתרילעווקע האט פון תמיד אן נאכגעטאנצט אדעס; נאר פון זינט
עס האבן זיך אנגעהויבן די בהלות, טרעט כתרילעווקע נישט אפ פון
אדעס אף קיין האר: אין אדעס א שטרייק ― אין כתרילעווקע א
שטרייק; אין אדעס א פאגראם ― אין כתרילעווקע א פאגראם. איינער
א לץ האט ארויסגעלאזט א קלאנג, אז אין אדעס האט מען אנגעהויבן
זיך אפשניידן די נעזער, האט מען אין כתרילעווקע גענומען שארפן מעסערס; א גליק, וואס אין כתרילעווקע גופא האט מען ליב קוקן אף
יענעם, דעריבער האט יעדער געווארט, ביז דער ערשטער וועט זיך אפשניידן די נאז. און מע ווארט נאך עד היום...
    
נאך אזא מין הקדמה וועט שוין קיינעם קיין ווונדער נישט זיין, וואס
עס גייט נישט אוועק כמעט א טאג, מע זאל נישט לייענען אף די גאזעטן
אלע מאל אן אנדער אומגליק פון כתרילעווקע: וויאזוי „חברה״ האבן
זיך אריינגעכאפט צו א בעקער און האבן עקספראפריאירט דאס גאנצע
געבעקס, אדער וויאזוי א שוסטער האט שוין געהאט כמעט געענדיקט
א פאר שטיוול ― ס׳איז געבליבן נאר ארויפזעצן א פאר פאדעשוועס
מיט די אפצאסן, ― איז מען אים באפאלן אין מיטן העלן טאג, אפגעזאגט דעם געוויסן פסוק „שאו ידיכם״ ― „רוקי ווערך!״ ― און צוגענומען די שטיוול. אדער א ייד אן ארעמאן איז געגאנגען איבער די
הייזער ― דאנערשטיק איז געווען די מעשה ― האט מען אים זאטשעפעט ערגעץ אין א געסל, צוגעשטעלט אים א פיסטויל גלייך אין פנים
אריין און ארויסגעטרייסלט בא אים וואס ער האט געהאט. אדער הערט
א מעשה, וואס א יידענע דערציילט... נאר וואס א יידענע דערציילט
  
וויל איך אייך נישט איבערחזרן; א פרוי האט שוואכע נערוון, די צייט איז
אן אומרויקע, עס קאן זיך איר אויסווייזן א קוצע קו פאר א בארנבוים...
איך וויל נישט נעמען אף זיך „די פאראנטווארטלעכקייט פאר דער געזעלשאפט״...
    
בקיצור, עס איז אוועק אין כתרילעווקע א סדרה עקספראפריאציעס,
איינע שרעקלעכער פון דער אנדערער. עס איז געווארן א מורא צו לעבן
אף דער וועלט, און מע האט אנגעהויבן בענקען נאך די אלטע גוטע יארן,
ווען איין פריסטאוו, וואס פלעגט נעמען א קערבל, האט געקאנט האלטן
א גאנצע שטאט בא זיך אין קעשענע און מע האט אנגעהויבן בעטן גאט
און תפילה טאן:
    
― גוואלד, רבונו־של־עולם, השיבנו נאזאד, הארצעדיקער פאטער,
חדש ימינו כקדם!...
    
דאס איז אבער נאך אלץ נישט מער ווי א הקדמה. די מעשה
הייבט זיך ערשט אן.
  
ב.
    
ב נ י מ י ן  ל א ס ט ע ט ש ק ע איז דער גרעסטער נגיד אין
כתרילעווקע. אויסרעכענען זיין גרויסקייט האט נישט קיין שיעור.
ערשטנס, האט ער מחותנים רייכע אף דער גאנצער וועלט. די מחותנים
זיינען שוין איצט נישט רייך, ווי זיי זיינען געווען אמאל, איבער היינטיקע
צייטן מיט היינטיקן אנזעצן ― ס׳איז גאר קיין חידוש נישט; א חידוש
איז נאר, ווי יידן האלטן זיך נאך, און ווער שמועסט די כתרילעווקער
יידן ― זיינען שטארקער ווי אייזן! ווי הערינג אין א פאס האבן זיי
זיך צונויפגעפאקט אלע אף איין ארט, און זיי פרעסן איינס דאס אנדערע
לעבעדיקערהייט. א שטיקל גליק אט דאס אמעריקע, וואס נעמט צו פון
דארטן אלע יאר כמעט צוויי מאל אזויפיל, וויפל עס שטארבן אויס פון
הונגער, פון פאגראמען און פון אנדערע שלעק... פונדעסטוועגן
זעט איר דאך, אז גאט וויל, איז נאך דא אין כתרילעווקע א ייד א נגיד,
וואס הייסט בנימין לאסטעטשקע, וואס אלע זיינען אים מקנא, וואס ער
דארף נישט אנקומען צו קיינעם, אחוץ צו זיינע רייכע מחותנים. מאלט
אייך, אנקומען צו א רייכן מחותן איז עפעס אויך נישט אזא זיס שטיקל
ברויט, מחמת דאס רוב רייכע מחותנים זיינען בטבע, נישט אויסגערעדט
זאל זיין, גרויסע חזרים... פונדעסטוועגן איז בנימין לאסטעטשקע פארט
דער נגיד אין כתרילעווקע. אז מע דארף א מאל א טובה, וווהין גייט מען?
צו בנימין לאסטעטשקע. און בנימין לאסטעטשקע הערט אויס, העלפט
א מאל מיט אן עצה, א מאל מיט א גוט ווארט, א מאל מיט א קרעכץ
― גוט איז אויך דאס, ווארעם אן דעם וואלט דען געווען בעסער? אלץ
איין שווארץ יאר.
    
וואס איז דער חילוק פון א כתרילעווקער נגיד ביז, למשל, א נגיד
אין יעהופעץ? די יעהופעצער נגידים האבן ווייכע הערצער, קאנען נישט
צוזען דעם צער פון די ארעמע לייט, האלטן זיי פארמאכט די טיר, שטעלן
אוועק א שווייצאר בא דער שוועל, לאזן נישט צו קיין בן־אדם, וואס
גייט נישט אנשטענדיק אנגעטאן. און אז עס קומט דער ליבער זומער
הייבן זיי זיך אויף ווי די שוואלבן און פארן אוועק קיין אויסלאנד ―
גייט זוכט זיי! אנו, זאל פרווון א כתרילעווקער נגיד אזוי טאן, וועט
מען אים די ביינער צעטראגן! צי ער וויל, צי ער וויל נישט ― בנימין
לאסטעטשקע איז ראש וראשון אין קהל. אין אלע צדקה־זאכן איז ער
דער ערשטער, נישט נאר אף צו געבן די ערשטע נדבה, נאר אף צו נעמען
דאס שטעקל, מחילה, און גיין פון שטוב צו שטוב צונויפנעמען נדבות
פ ו ן ארעמע לייט פ א ר ארעמע לייט...
    
היינט ווער שמועסט ערב פסח באם צונויפנעמען „מעות חטים״ ―
א! דעמאלט מעגט איר זיך פארגינען א קוק טאן אף בנימין לאס־טעטשקע כאטש פון דער ווייטן. איך ווייס נישט, אויב דער גרעסטער
כלל־טוער פון דער גאנצער וועלט האט פאר דעם ברענענדיקסטן וואל־קאמף אמאל אזוי געשוויצט, ווי אונדזער לאסטעטשקע שוויצט גאנצע
פיר וואכן פאר פסח! ער שווערט, אז פון פורים ביז פסח שלאפט ער
אין אנטאן! לאמיר אים גלייבן אף נאמנות, ווארעם וואס קומט אים
ארויס פון דעם? קיין געלט פאדערט ער נישט פאר זיין טרחה. אי,
איר וועט זאגן, ער טוט עס צוליב כבוד? זאל זיין אזוי. וואס קאן עס
אייך ארן? יעדער מענטש וויל כבוד; אפילו שררות האבן עס נישט
פיינט. מיר וועלן די נאטור פונעם מענטשן נישט איבערמאכן ― פארפאלן!
  
ג.
    
דער מנהג פון צונויפנעמען מעות־חטים פאר ארעמע לייט אף פסח
איז זייער אן אלטער מנהג, זייער א קאנסערוואטיוו מיטל פון „פילאנטראפיע״; דאך, מיין איך, איז ער נישט אזוי ביטער, ווי די היינטיקע
ווילן אונדז איינריידן. זיי זאגן, אז „פילאנטראפיע איז א שחיטה פאר
דער געזעלשאפט״. איך וויל מיך מיט זיי אין חקירות און אין פאלעמיק
נישט אריינלאזן. איך וויל נאר זאגן, אז נאך מיין מיינונג, איז דא
נאך א פיל ערגערער מנהג: וואס די נגידים ווילן נישט געבן, און וואס
מע דארף בא זיי רייסן פון די ציין. און נאך טויזנט מאל ערגער איז
דאס, וואס די שיינע מענטשן, וואס ווילן נישט געבן, ווילן אייך איינריידן א קינד אין בויך, אז דערפאר גיבן זיי נישט, ווייל ס׳איז פאראן
בא זיי א „פרינציפ״... פאר אזעלכע מענטשן זאלט איר אנטלויפן;
אזעלכע מענטשן זיינען טרוקן, ווי א טרוקן פישל, און אומעטיק, ווי א
קאץ... דאנקען גאט, וואס אין כתרילעווקע איז דער „פרינציפ״ נאך
נישט אריין אין דער מאדע. די וואס גיבן נישט, גיבן נישט דערפאר,
ווייל זיי האבן נישט... ערב פסח אבער, אז עס קומט צו מעות־חטים,
איז דאס אויך קיין תירוץ נישט. אין כתרילעווקע גייט א שפריכווארט:
„יעדער ייד איז מחויב אדער  ג ע ב ן  מעות־חטים, אדער  נ ע מ ע ן
מעות־חטים״...
    
מאדנע מענטשן די כתרילעווקער יידן! טויזנטער יארן זיינען אוועק,
זינט זייערע עלטער־עלטער־זיידעס האבן זיך באפרייט פון גלות־מצרים,
קאנען זיי זיך נאך עד היום נישט אפגעוווינען פון צו עסן מצות אכט
טאג דורכאנאנד אלע יאר, און איך האב זייער מורא, אז דער דאזיקער
טרוקענער מאכל וועט נאך לאנג־לאנג נישט ארויס פון דער מאדע... א
גאנץ יאר וועט אייך א כתרילעווקער ייד שוואלן פון הונגער, און קומט
פסח, מעג זיך איבערקערן די וועלט, מוז ער זיין פארזארגט מיט מצות!
עס איז נאך נישט געווען דער פאל, אז א ייד זאל דארט שטארבן פסח
פון הונגער. און טאמער מאכט זיך א מאל אזא פאל, דארף מען אים
פארשרייבן אפן חשבון פונעם יאר, דאס הייסט, ער איז געשטארבן נישט
חלילה מחמת דעם, וואס ער האט נישט געהאט די אכט טאג פסח קיין
מצה, נאר מחמת דעם, וואס ער האט נישט געהאט קיין  ח מ ץ  אין
  
די 357 טעג פון א גאנץ יאר. עס איז, פארשטייט איר מיך, א גרויסער
אונטערשייד!
  
ד.
    
נישטא איין זאך אף דער וועלט, וואס זאל נישט האבן קיין אויסנאם. דאס יאר, וואס מיר באשרייבן אונדזער געשיכטע, איז געווען פאר
כתרילעווקע אזא יאר, וואס מע האט אזעלכעס קיינמאל נישט געהערט.
עס האט זיך ארויסגעוויזן, אז  נ ע מ ע ר ס  אף מעות־חטים זיינען
מער ווי  ג ע ב ע ר ס. מע זאל זיך נישט שעמען פאר לייטן, וואלטן
כמעט אלע יידן דארטן זיך נישט אפגעזאגט פון צו נעמען מעות־חטים... א צער־בעלי־חיים געווען אנצוקוקן אונדזער גביר בנימין לאס־טעטשקע, ווי ער זיצט אין „קאמיטעט״ דעם לעצטן טאג וואס פאר פסח
און האלט אין איין אפזאגן:
    
― נישטא קיין געלט!... אויסגעגאנגען!... האט קיין פאריבל
נישט!...
    
― דערלעבט איבער א יאר, ― האבן אים געענטפערט די „אפגעזאגטע״ ארעמע לייט און צוגעלייגט אונטער דער נאז: ― און איר
זאלט קומען צו אונדז נאך מעות־חטים...
    
איינס נאך דאס אנדערע זיינען די ארעמע לייט ארויס פון „קאמיטעט״ מיט ליידיקע הענט און מיט רויטע פנימער, ווי פון א שוויץ־באד,
געשאלטן די נגידים אף וואס די וועלט שטייט ― ס׳זאל פאלן אין ים
אריין.
    
צווישן די לעצטע „אפגעזאגטע״ איז געווען א גאנץ בינטל בחורים,
ארבעט־יונגען, וואס דרייען זיך אום א גאנצן ווינטער אן א שטאך ארבעט. מע האט שוין פארקויפט פון זיך אלץ, וואס מע האט געהאט.
איינער האט פארזעצט א זילבערנעם זייגער און פארן געלט געקויפט
פאפיראסן, און אלע בחורים האבן גערייכערט, אום צו שטילן דעם הונגער
אלע בחברותא ― מעשה קאמונע... געקומען אין „קאמיטעט״, האט
דאס בינטל בחורים ארויסגעשטעלט פארן גענעראל־רעדנער איינעם, א
דאמסקי שניידער, מיטן נאמען שמואל־אבא פינגערהוט. און כאטש
שמואל־אבא פינגערהוט איז געווען דער גענעראל־רעדנער, פונדעסטוועגן
האט אים דאס גאנצע בינטל מיטגעהאלפן, און אלע האבן גערעדט, געטענהט, אז זיי גייען־אויס פון הונגער, ממש זיי פאלן מיטן פנים צו דער
ערד. דער גבאי ראשון פון „קאמיטעט״, בנימין לאסטעטשקע, האט זיי
געלאזט ריידן, און אז זיי האבן אויסגעלאזט, האט ער אנגעהויבן בזו
הלשון:
    
― האט קיין פאריבל נישט, אייערע רייד זיינען ארויסגעווארפן.
ערשטנס, זייט איר נישט קיין באווייבטע, און מיר גיבן מעות־חטים נאר
פאר באווייבטע; צווייטנס, זייט איר, קיין עין־הרע, יונגע לייט, וואס
קאנען גיין ארבעטן און פארדינען אף פסח. דריטנס, איז היינטיקס יאר
בא אונדז א גערעטעניש אף ארעמע לייט, פאראן מער נעמערס, ווי
געבערס; פערטנס ― ס׳איז א בזיון צו זאגן, מיר האבן שוין נישט פון
גאנץ פרי אן א צעבראכענעם גראשן אין דער קאסע. טאמער גלייבט
איר נישט, נאט זעט.
    
און דער גבאי ראשון פון קאמיטעט האט זיך איבערגעקערט זיינע
אלע קעשענעס אף דער לינקער זייט, באוויזן אויג־אף־אויג, אז ער איז
נקי, ריין ווי גאלד. דאס בינטל איז געבליבן אן לשון, נאר דער לידער,
שמואל־אבא פינגערהוט, האט א פה קדוש ― מע דארף אים די צונג נישט
פיקן. ער האט זיך אנגערופן צום גבאי מיט א גאנצער דרשה האלב
יידיש, האלב רוסיש:
    
― זשאל, וואס איר האט נישט אנגעהויבן פונעם סוף, וואלט איר
פארשפארט טראטיען אזוי פיל פאראך פאנאפראסנא. נאר איך וועל אייך
געבן א וואזראזשעניע אף אלע אייערע דאוואדן. וואפערוויך, וואס מיר
זיינען כאלאסטיאקעס ― איז דאס פאר אייך א מעלה: ווינציקער ארעמע
לייט אין שטעטל. וואווטאריך, וואס איר זאגט: ארבעטן ― סדיעלאיטע
אדאלזשעניע! גיט אונדז ארבעט, וועלן מיר אייך איבערקערן די וועלט!
ווטרעטיך, וואס איר זאגט: ארעמע לייט, איז אין דעם שולדיק דער
קאפיטאליזם ס׳אדנאי סטאראני און די עקספלאאטאציע פונעם פראלעטאריאט ס׳דרוגאי סטאראני. א ווטשעטוויארטיך, וואס איר וויווארא־טשעוועט די קעשענעס אף דער לינקער זייט, איז דאס נישט קיין דאקא־זאטעלסטווא. מיר סאמניעוואיען זיך נישט, אז בא אייך אין דער היים,
נאפרימער, זיינען די שאפעס אנגעפאקט מיט מצות, אייער, ציבעלעס
און קארטאפלעס און גענדזנשמאלץ און טאמו פאדאבנאיע, און וויין אויך
אף ארבע כוסות... איר זייט אלע בורזשוקעס און בעזסאוועסטנע עקס־
  
פלאאטאטארעס ― און באלשע ניטשעווא! טאווארישטשי, קומט לאמיר
גיין!...
    
מיר מוזן נאכגעבן, אז כתרילעווקע, וואס טאנצט־נאך אדעס און אלע
אנדערע גרויסע שטעט, איז נאך אזוי ווייט נישט פארגעשריטן, אז אזא
עקספלאאטאטאר, ווי אונדזער נגיד בנימין לאסטעטשקע, זאל עפענען
די שאפעס, צעטיילן פאר די ארעמע לייט די מצות מיט די אייער מיט
די ציבעלעס מיט די קארטאפלעס מיטן גענדזנשמאלץ און מיטן וויין אף
ארבע כוסות, און אליין זאל עס בלייבן מיט ווייב און קינדער אט אזוי
א... איך בין אבער איבערצייגט, ווי צוויי מאל צוויי איז פיר, אז מיינע
כתרילעווקער עקספלאאטאטארס וועלן דאס זיכער טאן, זאל נאר פריער
באווייזן אדעס, אדער יעהופעץ, אדער אנדערע גרויסע שטעט אזא מין
ביישפיל. כתרילעווקע, מיינע ליבע פריינט, איז נישט מחויב צו זיין די
ערשטע אפן יריד...
  
ה.
    
מיט א ריינעם געוויסן, אן אויסגעבאדענער, א יום־טובדיקער, האט
זיך בנימין לאסטעטשקע אוועקגעזעצט מיט ווייב און קינדער די ערשטע
נאכט פסח צום סדר, רויק און אויפגעלייגט, טאקע ווי אן אמתער מלך,
וואס פילט זיך גוט אין זיין מלוכה. אין דער רעכטער האנט האט ער די
מלכה, שרה־לאה זיין ווייב, אויסגעפוצט יום־טובדיק מיט א נייער זיידענער פאטשיילע, פון וועלכער עס קוקן ארויס צוויי לאנגע באמבלדיקע
אוירינגלעך פון עכט זילבער 84טע פרווו, און ארום און ארום טיש די
קינדער, די פרינצן מיט די פרינצעסנס ― א גאנצער בוקעט פון אויסגעצוואגענע קעפלעך, רויטע בעקלעך, בלישטשענדיקע אייגלעך. אפילו
זלאטקע די דינסטמויד, וואס א גאנץ יאר איז זי איינגעשפאנט אין יאך
און ארבעט ווי אן אייזל, האט זיך אויסגעצוואגן און אנגעזייפט מיט
פאטשולי־זייף און אריין אין א ניי סיצן קליידל מיט נייע „באטינקעס״
און מיט א ברייטער רויטער סטענגע אפן שווארצן גלאנצנדיקן שטערן.
אלע פילן זיך גוט, מחיה, פריי, גלייך ווי זיי אליין זיינען נאר וואס ארויס
פון מצרים. מיט א קנאק האט דער יינגסטער פון די פרינצן אפגעקלאפט
די פיר קשיות, און דער פאטער דער מלך, בנימין לאסטעטשקע, האט
גענומען לאנגזאם, מיט זייער א שיינעם ניגון, אף א הויך קול, ענטפערן
  
אים א תירוץ, דעם אלטן תירוץ: עבדים היינו ― קנעכט זיינען מיר
געווען, לפרעה במיצרים ― בא פרעהן אין מצרים, האט אונדז גאט ארויסגעצויגן פון דארטן מיט א שטארקער האנט און מיט גרויסע ווונדער,
באצאלט פרעהן מיט צען שיינע מכות... און האט גענומען אויסרעכענען אף א קול און מיט א ניגון די שיינע מכות. פלוצעם...
  
ו.
    
פלוצעם האט זיך דערהערט א קלאפ אין טיר, און נאך א קלאפ,
און נאך צוויי קלעפ, ווער זאל דאס זיין?... „עפענען, אדער נישט
עפענען?״... און עס איז געבליבן, אז יא עפענען, ווארעם דאס קלאפן
איז געווארן וואס ווייטער אלץ שטארקער און שטארקער, און דער מלך
און די מלכה און די פרינצן זיינען אלע געבליבן שטיל, און זלאטקע די
דינסטמויד האט געעפנט די טיר, און אין שטוב זיינען אריין דאס גאנצע
בינטל בחורים מיט זייער לידער, שמואל־אבא פינגערהוט, בראש, מיט
א ברייטן „גוט יום־טוב!״... אונדזער נגיד בנימין לאסטעטשקע, כאטש
די נשמה איז אים שוין געווען אין די פיאטעס, האט זיך אנגענומען מיט
הארץ און א זאג געטאן צו דער חברה:
    
― א גוט יום־טוב, א גוט־יאר. סקאצל קומט. וואס וועט איר זאגן
גוטס?
    
איז ארויסגעטראטן שמואל־אבא פינגערהוט, דער גענעראל־רעדנער
מיט א דרשה, ווי זיין שטייגער איז, אף דער געמישטער האלב־רוסישער
שפראך, און האט אזוי געזאגט:
    
― איר זיצט דא אין דער ליכטיק בא א גלאז וויין און פראזדניוועט
דעם הייליקן יום־טוב, און מיר, ארעמע פראלעטאריער, פראפאדאיען פון
הונגער. איך געפין, אז ס׳איז ניעספראוועדליווע. איך פריקאזעווע אייך,
איר זאלט הייסן אונדז אפגעבן אייער יום־טובדיקע וועטשערע און איר
זאלט נישט סמעיען ארויסלאזן א פיפס, נישט עפענען קיין פענצטער,
נישט רופן קיין פאליציי און טאמו פאדאבאניע, ווארעם מיר וועלן מאכן
פון אייך אש... חבר משה, ווו איז די באמבע?...
. . . . . . . . . . . . . . . . . .
    
די לעצטע עטלעכע ווערטער זיינען שוין געווען גענוג, דאס גאנצע
געזינדל זאל בלייבן ווי געליימט, ווי צוגעקאוועט צו די ערטער. נאר
אז דער „חבר משה״, א שווארצער שוסטער־בחור מיט א שווארצער
פאטלע און מיט שווארצע פינגער, איז צוגעגאנגען צום טיש און האט
געגעבן א שטעל אוועק עפעס א הויכע זאך און א קיילעכיקע, איבערגעדעקט מיט א שמאטקע, ― איז פונעם גאנצן הויזגעזינד געווארן דאס,
וואס ס׳איז אמאל געווארן פון לוטס ווייב, אז זי האט זיך אויסגעדרייט,
געוואלט זען, וואס איז געווארן פון די שטעט סדום און עמורה...
    
און זלאטקע די דינסטמויד האט מיט קלאפנדיקע ציין אונטערגעטראגן צום טיש פריער די הייסע פעפערדיקע פיש, נאכדעם די יויך מיט
די פעטע קניידלעך, לאטקעס מיט אלע אנדערע גוטע זאכן, און חברה
האבן דאס אויפגעקלאפט מיט אזא אפעטיט, גלייך ווי זיי האבן טאקע
באמת שוין לאנג נישט געגעסן, און האבן אלע מאל פארטרונקען מיט
וויין, און האבן זיך געגעבן דאס ווארט, נישט איבערלאזן קיין טראפן,
אפילו דאס איי מיט דער זרוע מיטן כרפס מיטן מרור מיטן חרוסת האבן
זיי צורעכט געמאכט, נישט איבערגעלאזט קיין זכר, קיין סימן פונעם
סדר, אחוץ די הגדות. און בשעת מעשה האט דער גענעראל־רעדנער,
שמואל־אבא פינגערהוט, נאך געמאכט חוזק פונעם כתרילעווקער גביר,
דעם עקספלאאטאטאר בנימין לאסטעטשקע. ער האט צו אים אזוי געזאגט:
    
― אלע מאל זאגן  מ י ר  די הגדה און  א י ר  עסט די קניידלעך; נאר וו׳נאסטאיאשטשעיע וורעמיא זאגט  א י ר  די הגדה און
מ י ר עסן די קניידלעך... לחיים, בורזשוי, זאל גאט געבן, איר זאלט
ווערן א פראלעטארי אזוי ווי מיר!... לשנה הבאה בקאנסטיטוציע!...
――――――
  
ד ע ר ע פ י ל א ג פ ו ן  ד ע ר  ט ר א ג ע ד י ע
    
עס איז שוין געווען ארום האלבע נאכט, און דער ארעמער נגיד
בנימין לאסטעטשקע מיט זיין הויזגעזינט זיינען נאך אלץ געזעסן ארום
טיש, נאך אלץ אין איין שרעק! אפן טיש איז נאך אלץ געשטאנען דאס
„אומגליק״ ― דאס הויכע, דאס קיילעכיקע, מיט דער שמאטע איבערגעדעקט. די „חברה־לייט״ האבן אנגעזאגט פארן אוועקגיין, זיי זאלן
בלייבן זיצן צוויי שעה אף די ערטער, אנישט ― וועט זיין שלעכט...
יענע נאכט איז אין דער שטוב קיינער נישט געשלאפן; מע האט געדאנקט גאט, וואס מען איז ארויס מיטן לעבן...
    
― נו, און וואס איז געווארן מיט יענעם הויכן קיילעכיקן „אומגליק״,
וואס אפן טיש, מיט דער שמאטע איבערגעדעקט?... אזוי פרעגט דער
נייגעריקער לעזער. און מיר בארויקן אים: א בלעכענע פושקע פון
שווואקס, אנגעפילט מיט מצה־מעל, איז נישט געפערלעך. זי מעג שטיין
טויזנט יאר וועט זי נישט אויפרייסן, סיידן חלילה... א גוטן יום־טוב!
    
געשריבן אין יאר 1908
    
מ י ל כ י ק ס
    
 (א מאנאלאג פון א כתרילעווקער פרעסער)
    
א חכם, הערט איר, איז געווען דער, וואס האט איינגעפירט א מנהג,
אז שבועות אינדערפרי זאל מען עסן מילכיקס. ווארעם, לאמיר זיך נישט
נארן, וואס קאן זיין בעסער און פרישער און זיסער און געשמאקער און
וועלוועלער פון מילכיקס? אמת, צו מילכיקס באדארף מען אויך האבן
געלט, נאר ווי קומט דאס צו פלייש? בא פלייש איז פאראן ביינער;
און מילכיקס האט אין זיך מילך, און קעז, און פוטער, און סמעטענע,
און פיד־סמעטענע און זויערמילך און סיראוועטקע... היינט נעמט די
מאכלים, וואס מע קאן מאכן פון מילכיקס. פון פלייש האט איר א יויך,
א ראסלפלייש, און עסיקפלייש, א געבראטנס ― און שוין... פון מילך
אבער האט איר קאשע מיט מילך, לאקשן מיט מילך, רייז מיט מילך,
און טייגלעך מיט מילך, און באלאבעשקעס מיט מילך, און פארפל מיט
מילך, און גלאט מילך; היינט די מאכלים פון קעז און פוטער האבן
דען א שיעור? בארעכנט נאר: קרעפלעך, און ווארעניקעס, און ווארניטשקעס, און א קוגל, און א מאהינע, און א טייגעכטס, און קנישעס, און מנישקעס, און בלינצעס, און צרות־קניידלעך און קאש־ניקעס, און ווערטליקעס, און ווערטוטן. און וויפל איז פאראן מאכלים,
וואס מע קאן זיך נישט אנגעדענקען! למשל: קארזש מיט קעז, מאס־ליטשקענע קאשע, און פיש געפרעגלטע אף פוטער, און א בארשט א מילכיקער, און ראזשענקע, און מאסלינקע ― אלץ אזעלכע פאטראוועס, וואס
קיינער זאגט זיך פון דעם נישט אפ, סיידן שוין גאר אן אפגעריסענער
נאר, וואס מע באדארף אים געבן קייען שטרוי...
    
ווארעם איך, מע זאל מיך אויפוועקן אין מיטן נאכט און מיר דערלאנגען מילכיקס, איז אבי איך בין גאר נישט פליישיק, איז מיטן
גרעסטן כבוד! למאי זאל איך לייקענען? איך האלט פון מילכיקס. און
נישט אזוי איך, ווי „זי״. בא אונדז אין כתרילעווקע הייסן מיר „די פרעסערס״, כאטש עסן עסן מיר גלייך מיט אלע יידן, דאס הייסט: קדחת
אין א קליין טעפעלע. אי, די קשיא: פון וואנען נעמט זיך דער נאמען
„פרעסערס״? לאז מיך אזוי וויסן בייז! עס קאן זיין עס נעמט זיך
דערפון, וואס מיר האבן ליב ריידן פון עסן. למשל, איך אליין האב ליב
ארויסצוגיין אין מארק און שטיין בא די פיש. פיש איז בא מיר דאס
חיות. פאר פיש וואלט איך אוועקגעגעבן מי יודע וואס! און אפשר
נעמט זיך עס פון דעם, וואס מען עסט בא אונדז א סך ברויט. למשל,
בא מיר גייט אוועק, קיין עין־הרע, א סך מעל אף שבת, ווארעם ס׳איז
פאראן בא מיר, נישט צו פארזינדיקן, ווער ס׳זאל קייען. איך האב, זיי
זאלן לעבן און געזונט זיין, דריי פערטל טוץ, און אלע, ברוך השם,
האבן אפעטיט צום עסן, מע דארף מיט זיי חלילה צום רבין נישט אנקומען, באם דאקטער קיין עצות נישט פרעגן. הלוואי וואלט נאר געווען
וו א ס צו עסן, ווארעם איך בין, לא עליכם, נישט פון די גרויסע נגידים,
דאס הייסט, חלילה נישט קיין ארעמאן, נאר קיין גביר אוודאי נישט!
איך בין אליין א קרעמער בין איך; מאלט אייך, א קראם בא מיר אף
אלע יידישע שונאים! ס׳איז נאר אן אויסרייד, נישט קיין קראם; איך
באדארף זי האלטן צוליב דעם קרוב, די קראם הייסט עס. איך האב,
פארשטייט איר מיך, מיין אייגענעם א קרוב א רייכן, פון „איר״ צד:
זיין פאטער און איר מוטערס מוטער זיינען געווען אייגענע געשוועסטערקינדערלעך; אפילו א ווייטלעכער קרוב, נאר דאך א קרוב. ער איז א
יאמפעלער איז ער, דאס הייסט, ער זיצט אין יאמפעלע און רעכנט זיך
דארט צווישן די גבירים, דאס הייסט, אמאל האט ער זיך גערעכנט גאר
צווישן די  ג ר ו י ס ע  גבירים, היינט איז ער אביסל דאסיק, איך מיין
פארדרייט... נאר פונדעסטוועגן געהער זיך נישט אן איינס מיטן אנדערן, זיין שאדן אף מיר געזאגט געווארן. וואס ער צאלט איבער נאך
היינט א יאר פראצענט ― וואלט געווען גענוג פאר אונדז ביידן.
    
קומען מיר, הייסט עס, א מאל צו אים אף קבר־אבות ― א מאל איך,
א מאל „זי״. מע וויינט זיך אויס אביסל, בייזערט ער זיך אפילו, וויל
נישט ליידן, נאר עס העלפט אים, ווי דער פאראיאריקער שניי. ער מוז,
ער מוז געבן, נישט געלט ― איז סחורה, נישט סחורה ― איז א וועקסל.
ער האט דען אן אנדער ברירה? ווארעם „זי״, אז זי צעוויינט זיך, איז
מען גערן, אז זי הערט אויף: „נא דיר, הייסט דאס, אבי וויין נישט!״...
אז זיי דערזעען זי פון דער ווייטן, ווערט זיי צען לעכער אין הארצן. זיי
פרווון זיך מיט תירוצים: „מען איז נישטא אין דער היים, אוועקגעפארן
פון יאמפעלע, שטארק פארנומען״ ― בלאטע! ווי א טויטן באנקעס!
„אונדזערס״ מוז אפגעגעבן ווערן גאר אן א שום תירוץ!... נאר וואס
זאלט איר קלערן? ס׳איז אוודאי נישט גוט, אז מע דארף אנקומען
צו־נ־א מענטשן, נאר וואס זאל מען טאן? ווי זאגט מען דאס: כל זמן
שהנשמה בקרבי ― איז רייב, מאטיע! א מענטש, כל זמן ער לעבט,
דארף ער עסן!...
    
שייך זאגן עסן? נישט צוליב דאס עסן לעבט א מענטש. א מענטש
איז דאך נישט קיין בהמה. א בהמה איז א בהמה, און א מענטש איז א
מענטש; און א מענטש, אז ער וועט נישט עסן, פון וואנען וועט ער
לעבן? אט דערפון אליין קאנט איר שוין פארשטיין, אז מע האט א
ווייב מיט, קיין עין־הרע, ניין פיקערס, באדארף האבן א שיין פנים א
ברויט אדער א בולקע, אז מע לייגט אוועק אפן טיש. און אפילו א שיסל
קארטאפל, זי מעג זיין מיט א בארג, איז גענוג  א יי ן  פערטל שעה,
ס׳זאל נישט בלייבן קיין שריד ופליט, גלייך ווי ס׳איז גאר קיינמאל קיין
קארטאפל נישט געווען אף דער וועלט אפילו! ס׳איז א מחיה צו קוקן,
זאג איך אייך, ווי מען עסט, קיין עין־הרע, בא מיר. איך האב ליב צו
זען ווי זיי עסן, איך האב דערפון פארגעניגן. און ווער שמועסט פרייטיק,
אז מע נעמט ארויס די פרישע שמעקעדיקע חלה פונעם אויוון, רוף איר
צונויף מיין חברה און זאג זיי: „קינדער, ראטעוועט!״ ― זאלט איך
זען, ווי מע ראטעוועט ― מחיה נפשות! און אז גאט העלפט, ס׳איז
פאראן צו דער פרישער חלה א ראסלפלייש, א הייס, מיט קנאבל און
מיט „סאוועסט״, מיט יויך הייסט עס, געוויינלעך, מער יויך ווי פלייש,
מע קאן זאגן כמעט סאמע יויך, דעמאלט קאן מען טונקען און טונקען
― און, נישקשה, מען איז, ברוך השם, גאנץ צופרידן. ווארעם וואס טוט
מען חלילה, אז ס׳איז דאס אויך נישטא? האט מען א ברירה דעמאלט
עסן חלה מיט ברויט, דאס הייסט, איך האב געוואלט זאגן ברויט מיט
חלה. א ביס ברויט, א ביס חלה, און גלייבט מיר ― פאר א הונגעריקן
מאגן איז דאס אויך א מאכל. והראיה, נעמט לימאנאד ― איר האט
ווען געגעסן ברויט מיט לימאנאד? קיינמאל נישט? פארזוכט א מאל
אף ציקאוועסט, נאר בתנאי, איר זאלט זיך פריער רעכט אויסהונגערן,
אזוי, אז ס׳זאל אייך חלשן דאס הארץ, ציטערן די הענט און ציען די
אדערן פון די פיס, וועט איר דעמאלט בנאמנות פילן טעם גן־עדן. אזוי
שטיפלט דאס אפילו בא דער צונג, ווי, געוויינלעך, לימאנאד, נאר אז
מען איז הונגעריק, און מען עסט דאס מיט ברויט, איז דאס א מאכל־מלכים!
    
איך זע, איר חידושט זיך, וואס איך בין אזוי קלאר אין „הלכות
אכילה״? איך האב דאך אייך געזאגט, אז בא אונדז אין כתרילעווקע
הייס איך פון די „פרעסערס״, דערפאר, פארשטייט איר מיך, וואס איך
גיי מיט דעם גאנג, אז א מענטש לעבט איין מאל, נישט קיין צוויי מאל,
און אז מען עסט א גאנצע וואך מכות און שבת קדחת, דארף מען זען
כאטש יום־טוב זיך אנטאן אביסל וווילטאג. וואס זאגט איר, נישט אזוי?
דעריבער אז עס קומט בא מיר שבועות, מעג זיך איבערקערן די וועלט.
פאראן פאר וואס, צי ס׳איז נישטא פאר וואס, ― א מילכיקע סעודה
דאס מוז זיין, גאר אן א שום תירוץ! קודם כל ― ציקאריע מיט מילך;
דאס איז שוין א חוק ולא יעבור, ווארעם „זי״, אז עס קומט שבועות־צייט,
הייבט איר שוין אן צו ציען, זאגט זי, דאס הארץ נאכן גלעזל ציקאריע!
דאס גלעזל ציקאריע איז בא איר, זאגט זי, טייערער פונעם גאנצן מילכיקס! מאלט אייך, לאז זיך אייך דאכטן, אז ס׳איז נאר גערעדט אזוי;
ווארעם נאכן גלעזל ציקאריע ווילט זיך נאך עפעס ― למשל, בארשט.
איך מיין דעם שיינעם גרינעם מילכיקן שבועותדיקן בארשט, וואס מיט
באטווינע, מיט ציבעלקעלעך און מיט יונגע בורעקלעך פארבראקט און
מיט סמעטענע פארווייסט. א כפרה, הערט איר, אלע עסנס פאר איין
מילכיקן בארשט א גוטן! בא אונדז, אין געמיינעם גראד, ווען עס זאל
חלילה נישט זיין קיין בארשט, וואלט מען געוויס נישט אויסגעהאלטן
יידישקייט, נישט פסח, נישט שבועות! דער חילוק איז נאר אין דעם,
וואס צום פסחדיקן בארשט מוז מען האבן א שטיקל פלייש, אדער א
ביינדל, אדער א לעפל שמאלץ, און צום שבועותדיקן בארשט באדארף
מען נישט האבן גארנישט נישט! איז פאראן א קאפ מילך אף צו
פארווייסן דעם בארשט ― איז גוט, אלא נישט ― מוז מען זיך באגיין
דערמיט, וואס ער איז געקאכט אין א מילכיקן טאפ. ווארעם מיין כאליאסטרע, קיין עין־הרע, מע זאל זיך צו זיי וועלן צולאזן און געבן
כליעפטשען ריינע מילך, איז נישט שייך צו זאגן א ציג, ― דריי ציגן
וואלט געווען ווינציק, און מיר בסך הכל פארמאגן אונדזער אייגנס א
האלבע ציג, מיר האבן, הייסט דאס, בשותפות מיט א שכן א ציג האבן
מיר. א ווילדע זאך, זי גייט בא אונדז אלע מאל אין שאדן, און מיר
האבן פון איר אפגעשניטענע יאר! נישט לאנג האט זי זיך מיישב
געווען, די ציג הייסט עס, און הערט זיך גאר אויף צו מעלקן, דאס הייסט,
מעלקן מעלקט זי זיך, נאר קיין מילך גיט זי נישט; היינט גיי צי
ארויס פון אזא חיה קרעפלעך מיט ווארעניקעס! „אוי, זאג איך צו מיין
ווייב, קרעפלעך! איך וואלט אוועקגעגעבן, זאג איך, פאר מילכיקע
קרעפלעך אדער ווארעניקעס איך ווייס אליין נישט וואס! טאמער
וואלטסטו טאקע געזען, שרה־זיסל, ס׳זאל זיין, זאג איך, קרעפלעך, אם
ירצה השם, אף שבועות?״... מאכט זי צו מיר: „פון וואס, למשל?״
זאג איך: „דערויף ביסטו דאך עפעס א בעל־הביתטע בא מיר״. זאגט
זי: „צו קרעפלעך באדארף זיין אייער ― דאס ווייסטו?״ זאג איך:
„איך ווייס, פאר וואס זאל איך נישט וויסן? א קונץ, זאג איך, צו
מאכן קרעפלעך  מ י ט  אייער? ווייז א בריהשאפט א ן אייער!״
זאגט זי: „חכם בלילה! וואס זשע טוט מען מיט קעז?״ זאג איך:
„מ י ט קעז וואלט שוין געווען נישקשה, שלעכט איז, וואס א ן קעז!״
זאגט זי: „היינט וואס זשע ווילסטו?״ זאג איך: „וויל איך, זאלסט
כאטש מאכן רעטשענע ווארניטשקעס״. זאגט זי: „צו ווארניטשקעס
דארף מען פוטער״. זאג איך: „ווו שטייט דאס געשריבן? אין ספר
פראלניק?״ זאגט זי: „דו דארפסט בעסער וויסן ווו עס שטייט געשריבן, דו האסט געלערנט אין חדר״. זאג איך: „ווייסטו וואס, מיין
ווייב, וואס איך וועל דיר זאגן? אזוי ווי מיר האבן נישט קיין אייער,
און נישט קיין קעז, און נישט קיין פוטער, טא לאמיר כאטש אזוי אביסל
ריידן פון מילכיקס. וואס וואלטסטו, כדומה למשל, געמאכט אף שבועות
צו דער סעודה, ווען דו זאלסט, אשטייגער, האבן מיט וואס?״ זאגט
זי: „צייט איך לעב האב איך נישט געזען, א מענטש זאל אזוי זיין
אריינגעטאן אין דער אכילה!״ זאג איך: „וואס וועט דיך ארן, אז מיר
וועלן אביסל ריידן? עס קאסט דיך געלט? לאז זיך דיר דאכטן, עלעהיי
דו האסט אלצדינג, אי קעז, אי פוטער, אי אייער ― וואס פאר א מילכיקע
סעודה וואלטסטו מיר דעמאלט מאכן?״... זאגט זי: „וואס וואלטסטו
וועלן, איך זאל מאכן?״ זאג איך: „א טייגעכץ״... זאגט זי:
,,זולל־וסובאניק דאס איז! א טייגעכץ נעמט צו די גאנצע פוטער״...
זאג איך: ,,לאז זיין א מאהינע״... זאגט זי: „וואס עפעס א מא־הינע?״... זאג איך: „ווילסט נישט קיין מאהינע ― לאז זיין קנישעס״... זאגט זי: „מיט וואס? מיט קאשע?״... זאג איך: „ס׳א
משל! מיט קאשע איז דאך עס שוין קאשניקעס!״... זאגט זי: „וועדליק
דיין מאנצבילשער קאפ פארטראגט, קומט אויס בא דיר קאשניקעס״.
זאג איך: „מסתמא פארשטייסטו בעסער, איך וויל זיך מיט דיר נישט
שפארן. איך האב פארגעסן, זאג איך, רעכענען פיש, פיש געפרעגלטע אף
פוטער. ווי מיינסטו?״... זאגט זי: „אלצדינג ווילט זיך אים! מיינסט
אוודאי קארעשלעך?״... זאג איך: „עס מעג זיין קארפ, און עס ארט
מיך נישט קיין שלייען, און מיט העכטלעך, זאג איך, וועט מען זיך אויך
נישט סמען, און אפילו טאמער חלילה פלאטוויצעס, וועל איך דיר אויך קיין
גט נישט געבן, אבי ס׳זאל זיין, זאג איך, גוט געפרעגלט״... זאגט
זי: „א טרפהנער האלדז דאס איז! איך האב מורא, דו וועסט זיך נישט
אפזאגן פון געקאכטע פעפערדיקע רויג מיט קארטאפל״... זאג איך:
„אך! מיטן גרעסטן כבוד! אבי ס׳זאל זיין, זאג איך, נאכדעם גוטע
מנישקעס״... זאגט זי: „א קישקע אן א דנא! בלינצעס קערסטו
מיינען?״... זאג איך: „ניין, בפירוש מנישקעס! בלינצעס איז זיך
בלינצעס, און מנישקעס איז מנישקעס! מנישקעס ― דאס איז אזא מין
מאכל, זאג איך, וואס האט א טעם פון צרות־קניידלעך. וואלטסט מאכן
צרות־קניידלעך. זאג איך, צי אפשר, גלאט קניידלעך מיט מילך?״...
זאגט זי: „אים איז קנאפ די וועלט! איך וואלט דיר אפשר מאכן א
מילכיקן קאליש?״... זאג איך: „מיינסט אוודאי, מיט האלעשקעס
אדער מיט באלאבעשקעס?״... זאגט זי: באלאבעשקעס? פע! א
קבצנישע מאכל!״ זאג איך: „ביסטו די גרויסע גבירטע, אפנים?״...
זאגט זי: „קיין גבירטע בין איך נישט, האב איך כאטש א משפחה א
רייכע״... זאג איך: „א סך האסטו פון דיין משפחה!״... זאגט זי:
„מערער ווי דו פון דיין משפחה אוודאי!״...
    
בקיצור, מיין משפחה, דיין משפחה ― א ווארט פאר א ווארט, ווי
געוויינלעך מאן און ווייב, אז זיי צעווערטלען זיך; מע צעקריגט זיך
און מע בעט זיך גיך איבער, ווארעם עס איז דאך יום־טוב, שבועות אף
דער וועלט! און שבועות איז דאך דער בעסטער ליבסטער יום־טוב פון
אלע ימים־טובים, ווארעם ווו האט איר נאך אזא ליבע, זיסע, געשמאקע
זאך, ווי אז מען איז פריער א גאנצע נאכט אויף, מע זאגט זיך אן,
ווי א פויק, מיט תקון־שבועות, מע גייט דורך פאוואלינקע אלע תרי″ג
מצוות, די גאנצע תורה הייסט דאס, און מע שטייט אויף גאנץ פרי
פונעם תקון־שבועות און גלייך אין שול אריין, און דארטן, אפן ניכטערן
הארצן, הערט מען זיך דאס אן אביסל פונעם שיינעם „אקדמות״ יענע
טייערסטע מאכלים, פונעם לויתן מיטן שור־הבר, וואס הקדוש־ברוך־הוא
האט אליין אנגעגרייט פאר זיינע יידעלעך אין גן־עדן, וואס טייכן וועלן
דארטן פליסן בוימל, און דער אלטער טייערסטער וויין שטייט שוין
דארטן פון ווען־אן פארקארקעוועט אין די פלעשער און ווארט, ווארט
אף אונדז... ס׳איז דאך נישט שייך צו זאגן! ווו האט איר נאך אזא
אומה ולשון, ווי יידן, מיט אזויפיל גוטע זאכן, ווי בא יידן?... ס׳איז
נאר א גריזאטע, כ׳לעבן, וואס מיר האבן מער נישט ווי איין מאל אין
יאר שבועות!... האט איר נישט בא זיך א סיגארעטל?...
    
געשריבן אין יאר 1903
    
 א גרינגער תענית
    
 א בילד לכבוד תשעה־באב
    
דאס, וואס ס׳האט נישט געקאנט אויספירן דער בארימטער דאקטער
ט א נ ע ר, האט דורכגעפירט ח יי ם  כ יי ק י ן, א קליין ארעם
יידל פונעם קליינעם ארעמען כתרילעווקע.
    
דער דאקטער טאנער האט געוואלט ווייזן, אז א מענטש קאן פאסטן
פערציק טעג, און האט זיך אפגעמוטשעט בסך־הכל אויב נישט א טאג
אכט און צוואנציק, נישט מער, שיער נישט געשטארבן. אי דאס, האט
מען אים אונטערגעגאסן מיט לעפעלעך וואסער, געגעבן שלינגען שטיקלעך אייז, צוגעהאלטן דעם דופק ― א גאנצן טארעראם!
    
ח יי ם כ יי ק י ן האט באוויזן, אז מע קאן פאסטן א סך מער
ווי פערציק טעג, געוויינלעך נישט רצופים, נישט איין טאג נאכן אנדערן,
נאר דורכן יאר זאל זיך אננעמען א מאה טעג ― אויב נישט מער.
    
נאר פאסטן!
    
וואס מיר טראפנס וואסער? ווער מיר שטיקלעך אייז? פאסטן
הייסט: נישט געגעסן, נישט געטרונקען א מעת־לעת, אמתע פיר און
צוואנציק שעה.
    
און קיין דאקטוירים זיצן נישט בא דער זייט, און האלטן נישט באם
דופק. שא, שטיל!
    
וואס איז די מעשה?
    
חיים כייקין איז נעבעך א גרויסער אביון און א מטופל מיט קינדער
― און פון זיי, פון די קינדער, איז ער זיך מפרנס.
    
קינדער האט ער, מיינסטנס, מיידלעך, און זיי זיינען אף דער „פאבריקע״, זיי ארבעטן גילזן, און פארדינען ווער א גילדן און ווער א האלבן
גילדן א טאג. אי דאס ― נישט אלע טאג: ווו איז שבתים? ימים־טובים? ווו זיינען די טעג פון „שטרייק״? דאנקען גאט, אומעטום,
אפילו דא אין כתרילעווקע, ווייס מען שוין: שטרייק!
    
און דערפון דארף מען צאלן דירע־געלט ― א נאס ווינקל ערגעץ
אין א קעלער.
    
און דערפון דארף מען קליידן אלעמען און שוכן, משטיינס געזאגט!
קליידלעך האבן אלע, נאר שיך, ― א פאר אף צווייען.
    
און דערפון דארף מען עסן, משטיינס געזאגט! מכות עסט מען.
ברויט א שטיקל, אנגעשמירט מיט קנאבל, א מאל א קרופניק, א מאל
טאראן א שטיקל, וואס ברענט־ארויס דאס הארץ, קאן מען נאכדעם
טרינקען, טרינקען א גאנצע נאכט.
    
קומט צום עסן, דארף מען טיילן, אלעמען ארויסטיילן דאס שטיקל
ברויט, ווי לעקעך.
    
― אוי דאס עסן! אוי דאס עסן זייערס!
    
אזוי זאגט כאיקע, חיים כייקינס ווייב, א קראנקע נעבעך, הוסט,
הוסט גאנצע נעכט.
    
― קיין עין־הרע! ― זאגט דער פאטער חיים כייקין, און ער קוקט,
ווי די קינדער שלינגען גאנצע שטיקער ברויט, און אליין וואלט ער אויך
עפעס א בעלן זיין נעמען אין מויל אריין, נאר אז ער וועט נעמען ―
וועלן די צוויי קלייניטשקע, פריידקע און ביילקע, בלייבן אן וועטשערע.
    
און ער צעשניידט זיין חלק ברויט אף צווייען און גיט אוועק די
צוויי קלייניטשקע פריידקען און ביילקען.
    
― פריידקע! ביילקע! נאט אייך נאך צו שטיקלעך ברויט, וועט
זיין אף וועטשערע.
    
פריידקע און ביילקע ציען־אויס די דארע שווארצע הענטלעך, קוקן
דעם פאטער אין די אויגן אריין, גלייבן נישט: אפשר טרייבט ער דאס
קאטאוועס?... קינדער זיינען נאשערס: שפילן זיך מיטן טאטנס חלק
ברויט אזוי לאנג, ביז זיי בייסן אפ אלע מאל א שטיקל. דערזעט די מוטער
און הייבט אן שרייען און הוסטן בשעת מעשה:
    
― רק מען עסט, רק מען עסט!
    
דער פאטער קאן דאס נישט הארכן, וויל איר אפענטפערן, נאר ער
שווייגט; ער קאן נישט ריידן, ער ט א ר נישט ריידן. וואס איז ער
דא? א צעבראכענער שארבן. ער איז דא דער לעצטער שבלעצטער,
איבעריק בא אלעמען, איבעריק בא זיי, איבעריק בא זיך אליין.
    
וואס, משטיינס געזאגט, אז טאן טוט ער גארנישט, לחלוטין גארנישט; נישט מחמת ער וויל נישט, אדער מחמת עס שטייט אים נישט
אן, נאר ווייל ס׳איז נישטא וואס צו טאן! נישטא און גענוג! דאס
גאנצע שטעטל קלאגט זיך, אז ס׳איז נישטא וואס צו טאן! צונויפגע־טריבן קיין עין־הרע, אביסל יידן, א שמחה, נו־נו!
    
„גם זו לטובה!״ ― אזוי טראכט חיים כייקין. גוט, וואס ער האט
כאטש קינדער, אנדערע האבן דאס אויך נישט. נאר ארויסקוקן אף
קינדער!?
    
הערט איר? נישט גוט, אז מע דארף ארויסקוקן אף קינדער. נישט
מחמת זיי זשאלעווען אים ― חלילה! נאר ער אליין קאן נישט. ע ר
ק א ן  נ י ש ט!
    
ער ווייס, וויאזוי די קינדער הארעווען זיך אן דעם טאג; ער ווייס,
אז מע קוועטשט פון זיי ארויס דעם שווייס ביזן לעצטן טראפן. ער ווייס!
    
יעדער ביסן ברויט איז בא אים א טראפן בלוט; ער טרינקט די
קינדערס בלוט. איר הערט? ער, חיים כייקין, טרינקט זייער בלוט. ע ר
ק א ן  נ י ש ט!
    
― טאטע, פאר וואס עסטו נישט? ― פרעגן אים די קינדער.
    
בא מיר איז היינט... א תענית. ― ענטפערט זיי חיים כייקין.
    
― ווידער א תענית? וויפל תעניתים האסטו דאס?
    
― ווינציקער, וויפל טעג אין וואך.
    
און חיים כייקין זאגט נישט קיין ליגן. בא אים איז אפט א תענית.
און דאך איז פאראן טעג אזעלכע, וואס ער עסט.
    
און דער טאג, וואס חיים כייקין פאסט, איז בא אים דער בעסטער
טאג.
    
ראשית, איז דאך דאס א מצווה פאר גאט. מער מיט א שטיקל
עולם הבא, וואקסט פראצענט, ווערט גרעסער דאס קאפיטאל...
    
והשנית, גייט נישט אוועק אף מיר קיין פרוטה, איך דארף פאר
קיינעם נישט אפגעבן קיין דין וחשבון. אמת, קיינער פרעגט טאקע נישט
בא מיר; נאר צו וואס דארף איך דאס, אז איך קאן זיך באגיין אזוי?...
    
און וואס איז ווערט אט דאס, וואס איך פיל זיך עטוואס העכער
פון א בהמה? א בהמה עסט אלע טאג, איך קאן מיך באגיין א טאג
איבער א טאג. א מענטש דארף שטיין העכער פון, להבדיל, א בהמה.
    
― אך, ווען א מענטש זאל קאנען דערגיין צו דער מדרגה, אז מע
זאל זיך באגיין גאר אן עסן!... איז אבער די קישקע, צו אלדי שווארצע
יאר! ― אזוי זאגט חיים כייקין צו זיך אליין, און מחמת הונגער הייבט
ער אן צו חקירהן, זיך אריינלאזן אין פילאזאפיע.
    
― איבער דער קישקע, איבער דער תאווה פון עסן, נעמען זיך אלע
צרות אף דער וועלט. איבער דער קישקע, איבער דער תאווה פון עסן,
בין איך א קבצן און מיינע קינדער באדארפן הארעווען מיטן בלוטיקן
שווייס, ריזיקירן מיטן לעבן פארן שטיקעלע ברויט.
    
„וואס וואלט זיין, למשל, ווען א מענטש זאל נישט באדארפן עסן?
אי־אי־אי! מיינע קינדער וואלטן דעמאלט זיין אלע אין דער היים!
אויס הארעווען! אויס שוויצן! אויס שטרייקעווען! אויס ריזיקע!
אויס פאבריקן! אויס פאבריקאנט! אויס נגיד! אויס קבצן! אויס
קנאה! אויס שנאה! אויס, אויס, אויס! ― א גן־עדן! א גן־עדן!״...
    
אזוי טראכט זיך חיים כייקין און פארטיפט זיך ווייט אין חקירות
און באדויערט די וויסטע וועלט, און עס טוט אים באנג, זייער באנג,
פאר וואס גאט האט באשאפן אזוי דעם מענטשן, אז ער איז גארנישט
ווייט פון, להבדיל, א בהמה...
    
 ―――――
    
דער טאג, וואס חיים כייקין פאסט, זאג איך אייך, איז דער בעסטער
טאג פאר אים, און דער טאג פון אן אמתן תענית, פון תשעה־באב, למשל,
― איז פאר אים (ער שעמט זיך מודה זיין) א יום־טוב!
    
איר פארשטייט? אי נישט געגעסן, אי נישט קיין בהמה, אי נישט
נהנה געווען די קינדערס בלוט, אי פארדינט א מצווה, אי רעכט אויסגעוויינט זיך אף חורבן בית־המקדש.
    
ווארעם ווי קאן מען וויינען, אז מען איז זאט? ווי קאן א זאטער
פילן צרות? אום צו פילן צרות באדארף חלשן דאס הארץ!
    
― דער גוטער יאר ווייס זיי! גיבן נאך דער קישקע, האבן מורא
פאסטן, שענקען זיי כאבאר דעם רבונו של עולם ― א גראשן!
    
אזוי פלעגט זאגן חיים כייקין און האט געפייערט אף די, וואס קויפן
זיך אויס פון תענית און ווארפן אריין אין צדקה־פושקע א הארטן דרייער.
    
דער שווערסטער פון אלע תעניתים איז תשעה־באב. אזוי זאגט די
וועלט.
    
חיים כייקין פארשטייט נישט, פאר וואס? דער טאג איז גרויס?
איז די נאכט קלענער. ס׳איז הייס אין דרויסן? ווער הייסט אייך ארומדרייען זיך אף דער זון? זיצט אין שול און זאגט. פאראן, דאנקען גאט,
וואס צו זאגן.
    
― און איך זאג אייך, ― אזוי דרינגט חיים כייקין ― אז תשעה־באב איז דער גרינגסטער פון אלע תעניתים, ווייל ער איז דער בעסטער.
דער בעסטער תענית!
    
למשל: יום כפור א תענית. „ועניתם את נפשותיכם״ שטייט געשריבן: „און איר זאלט פייניקן אייערע לייבער״. בכדי וואס? בכדי
איר זאלט אייך אויסבעטן א גוט קוויטל, א גוט יאר.
    
תשעה־באב שטייט נישט, איר זאלט פאסטן, נאר איר פאסט אליין,
ווארעם ווי קאנט איר עסן דעם טאג, ווען ס׳איז חרוב געווארן דאס בית־המקדש און יידן האט מען געהרגעט, ווייבער צעשניטן, קינדער געקוילעט?...
    
תשעה־באב שטייט נישט, מע זאל וויינען, נאר עס וויינט זיך אליין,
ווארעם ווי קאן מען זיך איינהאלטן פון טרערן, אז מע דערמאנט זיך,
וואס מיר האבן יענעם טאג פארלוירן?...
    
― אן עבירה, וואס נאר  א יי ן  תשעה־באב! ― זאגט חיים
כייקין. ― אן עבירה, וואס נאר  א יי ן  יום־כפור...
    
― נו, און שבעה־עשר־בתמוז? ― רופט זיך אפ איינער פון דער
זייט.
    
― מער נישט איין שבעה־עשר־בתמוז! ― ענטפערט אים היים
כייקין מיט א זיפץ.
    
― נו, און צום־גדליה? און אסתר־תענית? ― פרעגט אים יענער
ווייטער.
    
― מער נישט, אז איין צום־גדליה! איין תענית־אסתר! ― ענטפערט היים כייקין ווידער מיט א זיפץ.
    
― ע, רב חיים! איר זייט דאך עפעס גאר א זולל־וסובאניק אף
תעניתים!
    
― קארג תעניתים, קארג תעניתים! ― זאגט חיים כייקין, און ער
נעמט אף זיך פון איצט אן און ווייטער פאסטן ערב תשעה־באב אויך,
צוויי טאג רצופים, איינס נאכס אנדערע.
    
א וווילע זאך צוויי טאג כסדר פאסטן. הערט איר? מחיה נפשות!
    
שווער איז נאר דאס טרינקען! דאס הייסט: שווער איז דאס, וואס
מע קאן נישט טרינקען! חיים כייקין נעמט זיך אונטער: מיט איין
גלאז וואסער אלע טאג פאסט ער אייך א גאנצע וואך ביז שבת.
    
איר מיינט, ס׳איז נאר געזאגט? בלאטע! חיים כייקין איז א
מענטש, וואס בא אים איז אומר ועושה ― געזאגט און געטאן.
    
די גאנצע וואך, וואס פאר תשעה־באב, האט ער שוין אויפגעהערט
עסן, געלעבט מיט אביסל וואסער.
    
ווער האט זיך אף אים ארומגעקוקט? אז כאיקע זיין ווייב איז
נעבעך קראנק, די עלטערע קינדער זיינען בא די גילזעס, די קלענערע
פארשטייען נאך נישט. פריידקע און ביילקע ווייסן נאר, אז זיי זיינען
הונגעריק (און הונגעריק זיינען זיי תמיד), ציט זיי נעבעך דאס הארץ און
זיי ווילן עסן.
    
― היינט האט איר נאך א חלק ברויט. ― זאגט זיי דער פאטער
און צעשניידט זיי אף צווייען זיין חלק ברויט, און פריידקע און ביילקע
ציען אויס די דארע שווארצע הענטלעך און קוועלן.
    
― טאטע, דו עסט נישט? ― זאגן אים די עלטערע אף דער נאכט
בשעת וועטשערע. ― היינט איז דאך נישט קיין תענית!
    
― אסור אויב איך פאסט! ― זאגט זיי דער פאטער און טראכט
זיך: „אי אפגענארט, איז קיין ליגן נישט געזאגט. ווארעם וואס איז א
טרונק וואסער? וואסער איז נישט געגעסן און נישט געפאסט״.
  
―――――
    
און אז ס׳איז געקומען ערב תשעה־באב, פילט זיך חיים אזוי גוט
און אזוי גרינג, ווי נאך קיינמאל נישט. ער פילט, אז נישט נאר ער דארף
פארפאסטן זיך, אז נישט נאר ער וויל עפעס נעמען אין מויל אריין,
פארקערט ― ער פילט, אז ווען ער נעמט עפעס א הארטע זאך, קריכט
דאס נישט אין האלדז. עס קריכט נישט ― נו!
    
דאס הייסט: עס חלשט טאקע דאס הארץ זייער גוט, און הענט און
פיס ציטערן טאקע; עס ציט, עס ציט צו דער ערד, די כוחות גייען
אויס, און עס מלאסנעט, און עס נודעט אף צו חלשן. נאר פע! וואס
  
הייסט? א גאנצע וואך געפאסט און געקומען ערב תשעה־באב ― נישט
אויסגעהאלטן!?
    
און חיים כייקין נעמט זיין חלק ברויט מיט בולבעס, רופט צו די
קליינע פריידקע מיט דער קליינער ביילקע און זאגט זיי שטילערהייט:
    
― קינדער, נאט אייך, עסט, און די מאמע לאז נישט זען.
    
און פריידקע און ביילקע נעמען דעם טאטנס חלק ברויט מיט בולבעס, קוקן אפן פאטערס פנים, ווי ס׳איז טויט, און אף די הענט ווי זיי
ציטערן און טרייסלען זיך.
    
און חיים קוקט, ווי די קינדער כאפן, עסן, שלינגען, און ער שלינגט
די שליים, מאכט־צו די אויגן, הייבט זיך אויף פון ארט, קאן זיך נישט
דערווארטן אף די קינדער, וואס זיינען בא די גילזעס, נעמט מיט זיך
די קינות, טוט אויס די שיך, גייט אוועק אין שול, קוים וואס ער שלעפט
די פיס.
  
―――――
  
אין שול איז ער כמעט דער ערשטער. פארכאפט ער אן ארט לעבן
חזן, אף דער איבערגעקערטער באנק, וואס ליגט מיט די פיסלעך ארויף,
באווארנט זיך מיט א שטיקל שנויץ, וואס ער שמעלצט דא צו צום פיסל
פון דער באנק, און אליין שפארט ער זיך אן צום ווענטל פון דער בימה,
עפנט אויף די קינות: „אלי ציון ועריה ― קלאג, ציון, מיט אלע אלע
שטעט״... און ער פארמאכט די אויגן און זעט: „ציון״, א פארשוין,
א בילד פון א נקבה, שטייט אנגעטאן אין שווארצן, מיט א שווארצן
שלייער אפן פנים, קלאגט און וויינט און ברעכט די הענט, באדויערט
אירע קינדער, וואס פאלן אלע טאג, אף פרעמדע ערדן, פאר פרעמדע
זינד.
  
. . . . . . . . . . . . . . . . . .
    
 צי ווילסטו, ציון, דען בא מיר נישט פרעגן
    
 אף דיינע עלנטע, וואס זיפצן אזוי שווער?
    
 אט טראג איך זייערע גרוסן דיר אקעגן ―
    
 דיין רעשטל, וויי! דו האסט דאך שוין נישט מער!...
    
און ער עפנט־אויף די אויגן און זעט שוין נישט מער ציון, די
בילד־שיינע נקבה. ער דערזעט:
    
פונעם פארפאראשעטן שטויביקן פענצטער מיט די פארברודיקטע
שויבן קוקט אריין א שארפער שטראל פון דער זון, וואס האלט בא
אונטערגיין אף יענער זייט שטעטל. און כאטש ער מאכט די אויגן צו,
דאך זעט ער דעם שטראל, און נישט נאר דעם שטראל אליין ― די
גאנצע זון, די שיינע ליכטיקע זון, וואס קיינער קאן זי נישט זען, קיינער,
נאר ער אליין! חיים כייקין קוקט אף איר און זעט זי ― און גארנישט!
פאר וואס? דערפאר, אפנים, וואס ער איז אויסגעטאן פון דער וועלט
מיט אלע אירע תאות... אים איז גוט... אים איז גרינג... ער קאן
שוין אלץ איבערטראגן... ער וועט האבן א גרינגן תענית! איר ווייסט.
ער וועט היינט האבן א גרינגן, גרינגן תענית!
    
און חיים כייקין האלט די אויגן צו און זעט פאר זיך א מאדנע
וועלט, א נייע וועלט, אזעלכע, וואס ער האט נאך קיינמאל, קיינמאל
נישט געזען. מלאכים עפעס שוועבן אים פאר די אויגן, און ער קוקט
אף זיי און דערקענט אין זיי זיינע קינדער, אלע, די גרויסע און די
קליינע, און ער וויל עפעס זאגן, און ער קאן נישט ריידן... ער וויל
זיך פארענטפערן פאר זיי, אז ער איז נישט שולדיק.. נישט ער איז
שולדיק!... וואס איז ער, היים, שולדיק, אז, קיין עין־הרע, אזויפיל
יידן האבן זיך צונויפגעקאמפאניעט אלע אף איין שטיקל ארט, קוועטשן,
דריקן, עסן איינס דאס אנדערע? וואס איז ער שולדיק, אז מענטשן
דארפן יענעמס שווייס, אז מענטשן דארפן מענטשן־בלוט? וואס איז
ער שולדיק, אז מענטשן זיינען נישט דערגאנגען צו דער מדרגה, אז
א מענטש א מענטשן זאל נישט טרייבן, ווי מע טרייבט א פערד צו דער
ארבעט? אז אף א פערד איז אויך א רחמנות ― גאטס באשעפעניש,
צער בעלי־חיים?...
    
און חיים כייקין האלט צו די אויגן און זעט, זעט אלצדינג, די
גאנצע וועלט, אלע וועלטן, און אלץ איז העל און גרינג, און עס קייקלט
זיך ווי א רויך, און ער פילט, אז עס גייט עפעס פון לייב בא אים, פון
אינעווייניק, פון הארצן, און ציט זיך, ציט זיך גלייך ארויף, און טיילט
זיך אפ פון גוף, און ער פיל זיך גרינג, זייער־זייער גרינג, און לאזט
ארויס א טיפן זיפץ, א לאנגן, לאנגן קרעכץ. און עס ווערט אים גרינג.
און נאכדעם פילט ער ― גארנישט, גאלע גארנישט...
  
―――――
    
אז בערע דער שמש, א רויטקאלטענעוואטע יידל מיט א בולבעוואטער ליפ, איז געקומען צו גיין אין שול אריין אין די זאקן מיט די אויס־געטרעטענע פיאטעס און דערזען, ווי חיים כייקין זיצט אנגעשפארט דעם
קאפ ארויף, די אויגן אפן, האט דאס אים פארדראסן. גערעכנט, אז ער
דרעמלט, און האט אנגעהויבן ווארטשען, בייזערן און ווארפן זיך:
    
― אן עזות פון א יידן... זיך צעלייגט אביסל... דער גראף
פשאנגוצקי דארף אזוי נישט זיצן... אפנים, רעכט פארביסן... אהער
געקומען שלאפן... רב חיים, זייט זשע מוחל, ע, רב היים!... רב
ח ־ יי ־ ם!...
  
―――――
    
די לעצטע שטראלן פון דער זון האבן אריינגעשאסן דורכן שול־פענצטער און געפאלן גלייך אף חיים כייקינס רויק פנים מיט די שווארצע
גלאנצנדיקע גרייזלדיקע האר, מיט די שווארצע געדיכטע ברעמען, מיט
די האלב־אפענע גוטע, שווארצע, הונגעריקע אויגן, און האבן דורכגעלייכט דאס טויטע, בלאסע, שטענדיק הונגעריקע פנים דורך און דורך.
  
* *
    
*
    
יא, חיים כייקין האט געהאט א גרינגן־גרינגן תענית.
    
געשריבן אין יאר 1903
    
  צ וו יי   ט וי ט ע
    
 (לכבוד פורים)
  
פ א ר ר ע ד ע
    
„טויטע״? „לכבוד פורים״? אין אזא יום־טוב, וואס איז א מצווה,
אז א ייד זאל זיך מאכן שכור און א מחבר זאל זיך מאכן נאריש, פארשטעלן זיך פאר א מארשעליק?! איך ווייס, לעזער, אז ס׳איז היינט
פורים און אז דו דארפסט זיך מאכן שכור און אז איך דארף זיך מאכן
נאריש ― און איך גיב דיר פארט א מעשה פון צוויי טויטע ― פארפאלן!
דאס איינציקע, וואס איך קאן דיר העלפן, איז נאר מיט אן עצה: אויב
דו האסט שוואכע נערוון, זאלסטו אקעגן נאכט די מעשה נישט לייענען.
―――――
  
א.
    
כלאוונע, א שווארץ, א נידעריק־געוואקסן און גוט־געפאקט יידל,
איז געווען א מענטש, וואס האט ליב געהאט דעם טרונק. א גליק, וואס
ער איז געבוירן פון א יידן מיט א יידענע, אנישט וואלט ער זיכער געווען
א שכור. איך וועל אייך נישט ערב זיין, אז ווייל ער איז געווען א ייד,
האט אים די יידישקייט נישט געלאזט טרינקען א סך. עס קאן זייער שיין
געמאלט זיין, אז טרינקען וואלט ער אפשר געקאנט פאר דריי גויים, האט
ער אבער נישט געהאט פאר וואס. זיין ווייב גיטל האט געפירט זיינע
פינאנצן, נישט געלאזט, ס׳זאל אריינפאלן צו אים אין די הענט אריין א
מזומנער גראשן. אומעטום, ווו ס׳איז נאר געווען שייך צו געלט, האט
זיך ארויסגעשטעלט גיטל. ארבעטן האט טאקע געארבעט ער, כלאוונע,
הייסט עס (ער איז געווען, ער זאל מיר מוחל זיין, א שוסטער), נאר
אפטראגן די ארבעט און אפנעמען דאס געלט ― דאס פלעגט שוין זי
אליין, גיטל, הייסט עס, פארשטייט זיך, אז כלאוונען איז אזא מעשה
נישט אנגעשטאנען.
    
― וואס בין איך עפעס בא דיר, א גנב, צי וואס?
    
אזוי האט געזאגט כלאוונע צו זיין ווייב גיטל און באקומען פון איר
א קלארע תשובה אפן ארט:
    
― חלילה! ווער זאגט דען א גנב? ביסט נאר א שכור. זאג
אפשר, אז ניין?
    
אינגאנצן אפלייקענען און זאגן ניין ― איז כלאוונען איבער דער
טבע. און ווידער צוריק, נעמען און מודה זיין זיך, אז ער האט ליב דעם
ביטערן טראפן, איז אים אבער אויך נישט זייער אנגענעם. פאלט ער אף
א שכל און וויל אפקומען מיט א ווערטל, ווי זיין שטייגער איז, מחמת
כלאוונע דער שוסטער האט ליב נישט נאר אביסל בראנפן ― ער האט
ליב אויך א ווערטל, ווי אלע כתרילעווצעס אין כתרילעווקע. ער קראצט
זיך אין בארד, קוקט אף דער סטעליע און זאגט צו זיין ווייב גיטל:
    
― בראש ווערט אלצדינג אנגערופן בא איר מיטן נאמען שכור!
האסט מיך געזען, איך זאל עמעצן שיקן? איך, אז איך וויל אביסל
בראנפן, גיי איך און קויף.
    
― מעגסט שוין גיין טאקע אין דער ערד אריין.
    
― אך! אבי מיט דיר ― אין פייער און אין וואסער!
    
― נא דיר און ווער אנטשטומט!
    
דאס זאגט גיטל צו איר מאן דעם שוסטער און איז אים מכבד פון
יענער זייט ווארסטאק מיט א פליענדיקן שטיוול, וואס איז שוין כמעט
אינגאנצן פארטיק, נאר עס פעלט אים א קארעק מיט צוויי ציילן פלעקלעך אין דער פאדעשווע. כלאוונע נעמט צו די מתנה מיט א געלעכטער
און מיט א גלייכווערטל, ווי אלע מאל. און ווער שמועסט, אז גיטל
קומט מיט געלט פאר זיין ארבעט און איז אים אויך מנדר א פאר מזומנע
גראשנס, אף פאדעם און אף וואקס און אף חזיר־האר, דעמאלט איז ער
גאר ווייך ווי פוטער און זיס ווי האניק און האט פון זיין ווייב גיטל און
פון אלע ווייבער פון דער גאנצער וועלט־בעת־מעשה אן אומגעהייער
  
הויכע מיינונג. ער גלעט זיך דעם הויכן ווייסן שטערן (אלע שוסטערס
האבן הויכע ווייסע שטערנס) און רעדט פארטראכט, מעשה פילאזאף:
    
― איך ווייס נישט, וואס האט דער שלמה המלך, זאל מיר מוחל
זיין, געהאט צו די ווייבער, וואס ער פלעגט זיי אזוי לייגן אין דער ערד
אריין? דו ווייסט דאך, וואס שלמה המלך האט געזאגט אף אייך, צי
ניין?
    
― וואס דיין „שלמה־מלך״ האט דארטן געזאגט ― וויל איך גארנישט וויסן. דו בעסער גיי אין מארק אריין נאך פאדעם און נאך וואקס
און נאך חזיר־האר, און זע נאר, פארבלאנדזשע נישט אין שענק אריין.
    
כלאוונע האט זיך אזש צעלאכט פון אזא ווילדן געדאנק.
    
― א משל! עס האט אזא פנים, א שטייגער כדומה, ווי מע זאל
זאגן פרייטיק צונאכט יקום־פורקן, אדער שבת אינדערפרי לכה־דודי...
ווו איז דער מארק און ווו איז דער שענק! און וואס איז דאס גלאט פאר
אן עובדה אין מיטן מיטוואך שבת־צונאכטס אין א שענק אריין!...
    
בעת מעשה ציילט כלאוונע די גראשנס און לייגט איבער די
מטבעות פון איין האנט אין דער אנדערער, קוקט פילאזאפיש אף דער
סטעליע מיט איין אויג, רעכנט אויס פינקטלעך, וויפל געלט ער באדארף האבן אף פאדעם, וויפל אף וואקס און וויפל אף חזיר־האר, און
מיט א טיפן־טיפן זיפץ און מיט שטילע טריט לאזט ער זיך אוועק גלייך
אין שענק אריין.
  
ב.
    
וויאזוי האט געהייסן יענער חכם, וואס האט דערקלערט מיט זיין
שכל, אז פורים זיינען אלע שכורים ניכטער? איך וואלט אים געזאגט,
אז ער איז מחילה א בהמה. פאר וואס זאל א שכור דורכלאזן אזא טאג
ווי פורים, ווען ס׳איז א מצווה, אז א ייד זאל זיך אנטרינקען ווי א גוי
און זאל זיין שכור ווי לוט? דער ערשטער וואלט פראטעסטירט קעגן
דעם כלאוונע דער שוסטער. איידער ער האט דערלעבט דעם הייליקן
פורים, זיינען אים שיער די אויגן ארויס. און אז ס׳איז געקומען פורים,
איז ער קודם אוועק אין שול צו דער מגילה, זיך אפגערעכנט מיט המנען,
אים אויפגעהאנגען אף א בוים פופציק איילן די הייך אינאיינעם מיט
זיינע צען בנים, און אנשטאט דעם, ער זאל גיין אהיים פארזוכן דעם
  
יום־טובדיקן המן־טאש, האט ער זיך אריינגעכאפט אף א וויילע צו א
פאר באקאנטע שוסטערס, גוטע ברידער, און האט מיט זיי געגעבן א לעק
און געטרונקען לחיים: „גאט זאל געבן, אז המן מיט זיינע צען בנים
זאלן דערלעבן איבעראיאר, און מיר זאלן זיי ווייטער אויפהענגען אין
שול אלע אף איין תליה פופציק איילן די הייך, בכדי מיר זאלן ווידער
א מאל קאנען נעמען צו ביסלעך בראנפן, ונאמר אמן״... פון אט די
לחיימס איז אונדזער העלד געווארן אזוי בגילופין, אז וויפל ער איז נישט
געגאנגען און געגאנגען, האט ער בשום אופן נישט געקאנט טרעפן צו
זיך אהיים. עס האט זיך אים אויסגעוויזן, אז דאס געסל, ווו ער וווינט,
שפילט זיך מיט אים אין „באהעלטערלעך״: אט שטייט דאס, דאכט
זיך, אקעגן אים און ווינקט צו אים מיט א סך פייערלעך פון די קליינע
פענצטערלעך, אט טוט ער זיך א לאז און אט טרעפט ער מיטן שטערן
אין וואנט אריין. פון וואנען האט זיך גענומען אהער א וואנט? פון
זינט כלאוונע איז צו זיין שכל געקומען, געדענקט ער נישט, אז דא זאל
זיין א וואנט; נישט אנדערש, אז דאס האט עמעצער אוועקגעשטעלט
א סוכה. א פאטעפאלנאסט פון א יידן נעמען אוועקשטעלן אין מיטן
שטאט א סוכה! דאס דארף זיין רב יאסיע דעם נגידס ארבעט. וואס
א נגיד קאן איינפאלן ― איז דיר גאר קיין קאטאוועס נישט! עס וועט
אבער א רוח אין זיין שוויגערס טאטן אריין!...
    
― זאל מיין נאמען נישט הייסן אחשוורוש!...
    
און כלאוונע דער שוסטער נעמט זיך אן מיט ביידע הענט אן וואנט,
טוט א צי צו זיך, וויל אומוואלגערן רב יאסיע דעם נגידס „סוכה״ און
טוט א פראל אין דער ערד אריין און ציט זיך אויס ווי א גראף איבער
דער בארימטער כתרילעווקער בלאטע. און דארט לאזן מיר אים ליגן א
וויילע, ביז מיר וועלן אראפברענגען דעם צווייטן העלד פון אונדזער
געשיכטע, וואס ער הייסט מיט א גלענצניקן גבירישן נאמען ― רויטשילד.
    
 ג.
    
מיט דעם נאמען רויטשילד האט אים כתרילעווקע געקרוינט דערפאר,
ווייל ער איז געווען אין שטאט דער גרעסטער קבצן. דאס הייסט אזעלכע
קבצנים, ווי ער, זיינען אין כתרילעווקע פאראן אזויפיל, וויפל שטערן
אין הימל, נאר אזא אן אומגליקלעכער קבצן, אזא קבצן א שלימזל, ―
איז שוין אפילו אין כתרילעווקע נישט געווען צו אים דער צווייטער. עס
גייט ארום אף דער וועלט א ווערטל (שטאמט געוויס פון כתרילעווקע),
אז „צום שלימזל דארף מען אויך האבן מזל״. זאל איר טאקע וויסן: א
גלייכווערטל איז, להבדיל, א תורה.
    
ווער איז געווען אט דער רויטשילד און פון וואנען האט ער זיך
גענומען, ― קאן איך אייך נישט זאגן. ער איז געווען אן ארעמאן ― דאס
ווייסט איר שוין, און זיין עובדה איז געווען ― גיין. איר מיינט, איבער
די הייזער? בעטן נדבות? האט איר א טעות. זיין גאנג איז געווען גלאט
אזוי א מין שפאציר איבער דער בלאטע, נאר מיט דריבנע טריט, און
גיך־גיך, ווי א מענטש, וואס טוט עסק און האט קיין צייט נישט. אפשטעלן פלעגט ער זיך נאר דעמאלט, ווען מע האט אים אפגעשטעלט.
    
― שלום עליכם, וווהין גייט עס א ייד רויטשילד?
    
רויטשילד בלייבט שטיין, ווישט זיך אפ מיט דער פאלע דעם שווייס,
קוקט מיט מאדנע איבערגעשראקענע אויגן, און דאס געל־אויסגעהונגערטע פנים פארקנייטשט זיך בא אים אין א מין שמייכעלע, און ער
טוט א זאג שטיל, קוים וואס מע הערט:
    
― גלאט אזוי זיך, מע גייט, טאמער וועט דער אייבערשטער עפעס
צושיקן...
    
אפגעזאגט, לאזט זיך רויטשילד גיין ווייטער מיט זיינע דריבנע
טריט, און דער, וואס האט אים אפגעשטעלט, בלייבט שטיין, קוקט אים
נאך א וויילע, פארציט מיט די פלייצעס, צעלאכט זיך און טוט א שפיי:
    
― טפו! נאט אייך אזא שלימזל!
    
זינט אט דער שלימזל הייסט רויטשילד געדענקט קיינער נישט אין
כתרילעווקע, אז ער זאל עמעצן אנמוטן מיט א בקשה וועגן עסן, בעטן
א טרונק, אדער אן ארט אף איבערצונעכטיקן, כאטש וויסן ווייסן אלע,
אז רויטשילד איז געוויס הונגעריק און אז ער האט געוויס נישט ווו דעם
קאפ אנצושפארן. אף א הונגעריקן איז מען אין כתרילעווקע גרויסע
מבינים, מע קאן זאגן, ספעציאליסטן. זיי וועלן אייך דערקענען אין דער
פינצטער נאכן קול אליין, ווער ס׳איז גלאט אזוי הונגעריקלעך און וואלט
א בעלן געווען, מהכתיתי, עפעס איבערבייסן, און ווער ס׳איז טאקע
שטארק הונגעריק, אזוי אז ממש עס גייט אים אויס דאס חיות! מסתמא
האבן זיי שוין דערויף אזעלכע סימנים, ווי, להבדיל, די דאקטוירים, וואס
וועלן אייך טרעפן נאכן דופק, וועלכער חולה איז גלאט אזוי נישט־גע־זונט און וועלכער אין מסוכן חלילה אף צו שטארבן.
    
אויב מיר זאלן קאנען איינטיילן די מענטשלעך, וואס הונגערן, אף
אזעלכע, וואס זיינען גלאט הונגעריק, און אף אזעלכע, וואס זיינען טויט־הונגעריק, וואלט מיר מיט רעכט געקאנט זאגן, אז אונדזער העלד רויטשילד געהערט צו די טויט־הונגעריקע, מחמת בא אים איז אפטמאל אוועקגעגאנגען גאנצע טעג מיט גאנצע נעכט, וואס ער האט אין זיין מויל
נישט געהאט. און ער וואלט געוויס אזוי אויסגעגאנגען אין מיטן גאס,
ווען א גוטע נשמה זאל זיך נישט ארומקוקן, אז אן גייט דער שלימזל
רויטשילד. אז מע גיט אים עפעס, זאגט ער זיך נישט אפ, און אז מע
פרעגט אים, צי ער איז הונגעריק, שווייגט ער, און אז מע פרעגט אים,
צי איז ער שטארק הונגעריק, ענטפערט ער אויך נישט, נאר דאס געל־אויסגעהונגערטע פנים זיינס קנייטשט זיך צונויף אין א מין שמייכעלע,
און די איבערגעשראקענע אויגן קוקן אראפ, אפנים, פאר בזיון, וואס
א מענטש קאן זיין אזוי הונגעריק, און א שטילער זיפץ רייסט זיך ארויס
בא אים נישט־ווילנדיק ― ווער ווייס, וואס דער זיפץ קאן באדייטן!...
    
די כתרילעווקער לייט, וואס האבן ליב א שפאס, גיבן אים פריער
עפעס עסן און נאכדעם טרייבן זיי מיט אים אביסל קאטאוועס:
    
― פאני רויטשילד, זאגט דעם אמת, וויפל געלט פארמאגט איר
און ווו ליגן פארבארגן אייערע אוצרות?
    
רויטשילד לאזט אראפ די איבערגעשראקענע אויגן, קנייטשט צונויף
דאס געל־אויסגעהונגערטע פנים אין א מין שמייכעלע און שווייגט...
יונגע לייט, עזות־פנימער, שטייען־צו צו אים נענטער, טוען אים א צי
בא ארבל:
    
― שלום עליכם, וואס מאכט א ייד רב רויטשילד? וואס הערט
זיך עפעס בא אייך דארט אי פאריזש?
    
רויטשילד לאזט אראפ די איבערגעשראקענע אויגן, קנייטשט צונויף
דאס געל־אויסגעהונגערטע פנים אין א מין שמייכעלע און שווייגט...
חדר־יינגלעך, יונגע צוצעקלעך, קליינווארג, ― די לאזן אים די גאס נישט
דורכגיין. זיי האבן געמאכט אף אים א לידל:
    
 רויטשילד איז אן עושר,
    
 איז א גביר א גרויסער,
    
 אנגעשטאפט מיט געלט
    
 און מיט שאלעמויזן.
    
 ווייסט איר, וואס אים פעלט?
    
 מער נישט א פאר הויזן.
    
פאר קליינווארג האט רויטשילד מורא, נעמט ער די פיס אף די
פלייצעס און מיט זיינע דריבנע טריט לאזט ער זיך לויפן אין דער
וועלט אריין. קליינווארג לויפט אים נאך און זיי הערן נישט אויף צו
זינגען... דערזעען די עלטערע און שרייען אן אף זיי:
    
― א נישט געדאכט זאלט איר ווערן, שקצים, הולטייעס, ימח
שמוניקעס! אין חדר אריין, ממזרים, אין חדר אריין!
    
פאר דעם שלימזל רויטשילד וואלט אפשר געווען אין כתרילעווקע
אלע מאל ווער ס׳זאל זיך אננעמען זיין קריוודע, און הונגערן וואלט מען
אים אפשר אויך נישט געלאזט אזוי שטארק. נאר ווער איז זיי שולדיק,
אט די שלימזלען, וואס וועלן אייך גיכער שטארבן, איידער אויסציען
א האנט?... און אויסערדעם, לאמיר שמועסן על־פי יושר: איז דען
די שטאט כתרילעווקע טאקע מחויב צו טראגן אפן קאפ יעדן שלימזל?
קארג האט מען אייגענע צרות מיט אייגענע ווייטיקן מיט דאגות פרנסה?
מע דאנקט גאט, אז מע קומט אליין דורך דעם טאג און מע לעבט איבער
ווי עס איז די וואך מיט ווייב און קינדער.
    
דערפאר אבער ― וואס אמת איז אמת ― אז עס קומט דער הייליקער
שבת, איז רויטשילד א באווארנטער מענטש. אלע יידן זיינען דאך
דעמאלט אין שול, און רויטשילד איז פאר די אויגן. וועט דען א שטאט
דערלאזן, אז א ייד זאל שבת הונגערן? מילא, וואס גאט גיט אבי
אינאיינעם, און אן איבעריקער מענטש צום טיש איז דאך, אייגנטלעך,
נישט מער, ווי אן איבעריקער לעפל... האט קיין יסורים נישט, ער
וועט הונגעריק נישט אוועקגיין, און טאמער אפילו איז די סעודה נישט
אזוי פויגלדיק, איז אויך אן אן אומגליק, די קישקע וועט מוחל זיין, אבי
מע זיצט מיט יידן באם טיש, אפן טיש זיינען פאראן סימנים פון שבתדיקער חלה, ביינדלעך פון פיש און א פאר מעשענע לייכטער פון די
נעכטיקע בענטש־ליכט... דאס אלצדינג, אינאיינעם גענומען, ווען עס
ווערט באזונגען מיט די שיינע זיסע שבתדיקע זמירות, האט דאך דאס
טאקע דעם זיבעטן חן, און א כפרה אלע מאכלים מיט אלע פאטראוועס
און נאשערייען, וואס דעם מענטשנס יצר־הרע האט אויסגעטראכט, בכדי
אריינצונארן אונדז וואס טיפער אין גיהנום...
    
גרויס איז דער כוח פון דעם הייליקן יידישן שבת! איר וועט
נישט דערקענען דעמאלט נישט דעם כתרילעווקער בעל־הבית, נישט
דעם אורח זיינעם, דעם שלימזל רויטשילד.
    
 ד.
    
אפגעפאסט אזא טאג, ווי אסתר־תענית, קוים דערלעבט פארנאכט
גיין אין שול הערן די מגילה, רעכט נוקם געווען זיך אין המנען און אפגעכאפט אף איין פוס דעם „הרב את ריבנו״ מיט די איבעריקע זאגעכצן,
― האבן זיך די אויסגעהונגערטע כתרילעווצעס אין איין אימפעט געלאזט
לויפן אהיים וואס גיכער אפצופאסטן זיך, איטלעכער „אונטער זיין וויינשטאק און אונטער זיין פייגנבוים״, מיט א פרישן, א הייסן, א פורימדיקן
המן־טאש מיט מאן. און מחמת גרויס אימפעט, הונגער און איילעניש
האט מען גאר פארגעסן אן רויטשילדן גלייך ווי עס וואלט קיין רויטשילד
גאר אף דער וועלט נישט געוועזן. און רויטשילד, דערזען, אז דער עולם
לויפט, האט זיך אויך געלאזט לויפן מיט זיינע דריבנע טריט, גלאט
אזוי אין דער וועלט אריין, איבער די בלאטיקע גאסן און געסלעך פון
דעם געבענטשטן כתרילעווקע.
    
געלאפן פארביי די האלב־איינגעפאלענע און האלב־באלויכטענע
הייזער און הייזלעך, האט אונדזער הונגעריקער העלד פון צייט צו צייט
געכאפט א קוק אריין אהין, דורך די פענצטער, און געזען קייענדיקע
מיילער און שלינגענדיקע העלדזער. וואס האבן די דאזיקע מיילער געקייט
אזוי געשמיידיק, וואס האבן די העלדזער אזוי געשמאק געשלונגען ―
איז אים שווער געווען צו זען, נאר פארשטאנען האט ער על־פי סברא,
אז דאס באדארפן זיין פרישע, זיסע דרייעקעכיקע המן־טאשן, אנגעפילט
מיט זיסן, צוקערדיקן מאן, וואס צעגייט זיך אין מויל ― טעם גן־עדן.
און עמעצער האט זיך אויפגעכאפט בא רויטשילדן אינעווייניק אין
מאגן און האט אים געגעבן א צי באם הארצן און א זאג אין אויער
אריין: „נאר איינער, וואס דרייסטו זיך ארום אין עולם־התוהו? עפן
  
אויף א טיר, גיי אריין און זאג: „א גוט יום־טוב, יידן! אפשר איז
פאראן בא אייך מיט וואס אפצופאסטן זיך? שוין דעם דריטן טאג אין
מיין מויל נישט געהאט״... און רויטשילד דערשרעקט זיך פאר זיך
אליין. עס איז אים נאך קיינמאל אזא געדאנק נישט געקומען ― אריינרייסן זיך צו יענעם אין שטוב אריין מעשה גזלן! און בכדי דער יצר־הרע
זאל אים נישט ארויפפירן דער שווארץ יאר ווייס אף וועלכע זאכן, לאזט
ער זיך גיין אין מיטן גאס, סאמע אין דער רעכטער בלאטע, און שלאגט
זיך אן אין דער פינצטער אף עפעס א ווייכס, א גראבס און א לעבעדיקס,
און גיט א פאל אנידער אין בלאטע אריין, גלייך אף אונדזער העלד נומער
איינס ― אף כלאוונע דעם שוסטער.
    
לאמיר לאזן ליגן א וויילע רויטשילדן און געווארע ווערן, וואס
מאכט עפעס כלאוונע דער שוסטער.
  
ה.
    
כלאוונע דער שוסטער (מיר בעטן בא אים הונדערט מאל מחילה
וואס מיר האבן אים געלאזט ליגן אזוי לאנג אין דער בלאטע) האט זיך
געפילט גארנישט אזוי שלעכט אין זיין נייער לאגע, ווי דער לעזער
שטעלט זיך פאר. עס ליגט שוין אזוי אין דער טבע פונעם מענטשן, ער
זאל זיך צופאסן צו יעדער לאגע, ווי ביטער און פינצטער זי זאל נישט
זיין. קוים איז אים באשערט געווען, אז די בלאטע, די בארימטע כתרילעווקער בלאטע, זאל זיין זיין געלעגער, האט ער געזען אנווענדן כל
המעגלעכקייטן, אז ער זאל ליגן ווי א מענטש, און נישט גלאט אזוי
ליידיק, אן א שום ארבעט. ער האט געפייערט אף די נגידים און האט
אויסגעלאזט כל חמתו אף רב יאסיע דעם נגיד, ער זאל נישט מיינען,
אז ער, כלאוונע דער שוסטער, איז חלילה שכור. ער האט אים געשוווירן,
ער זאל אזוי דערלעבן פירן ויזתאן צו דער חופה, ווי ער הייבט נישט אן
צו זיין שכור. ווער האט דאס אויסגעטראכט אף אים, אף כלאוונען,
אז ער איז א שכור? דאס וואקסט אוודאי פון איר, פון זיין ווייב
ושתי, איינגעזונקען זאל זי ווערן!...
    
ארויסגעלאזט דעם נאמען ושתי, בלייבט כלאוונע דער שוסטער
שטיל און פארטראכט זיך. דער נאמען ושתי איז אריין צו אים אין מוח,
ווי א פלעקל, וואס מע זעצט דאס אריין אין א שטיוול אריין. ער געדענקט,
  
דאכט זיך, גאנץ גוט, אז אמאל האט זיין ווייב געהייסן גיטל, פלוצעם
נא דיר גאר „ושתי״!... וויאזוי איז דאס געווארן פון גיטל ― ושתי?
און נישט נאר דער נאמען ― זי אליין האט זיך איבערגעביטן, גארנישט
דאס ווייב, וואס פריער. אנגעטאן גייט זי, ווי א קייסערינע, מיט א
גילדענעם ספאדעק, און איז אינגאנצן איינגעטונקען פון קאפ ביז פיס
אין גינגאלד. ער באטראכט זיך, אז ס׳איז גאר קיין פלאן נישט פאר
אים אצינד מיט איר זיך צו קריגן. אדרבה, מיט אזא יפהפיה דארף מען
שלאגן בלאט. און ער רוקט זיך צו צו איר נענטער און נענטער, נאר
זי רוקט זיך אפ... זי וויל אים נישט. אפנים, דערפאר, וואס ער האט
ליב אט דאס, וואס מע מאכט דערויף שהכל נהיה בדברו... א מכה
דער מאמען, עס שטייט נישט אן דעם טאטן אירן, טאמער וועט מען
זאגן אין שטאט, אז ושתי האט א מאן א שכור!
    
― זאל איך נישט דערלעבן אויפשטיין פון דעם ארט, אויב ס׳וועט
קומען אמאל א טראפן בראנפן אף מיינע ליפן! ושתי, דו הערסט, צי
ניין? טאמער גלייבסטו מיר נישט, נא דיר א האנט תקיעת־כף...
    
און כלאוונע ציט אויס זיין פעכקע גראבע האנט מיט די קורצע
שווארצע פינגער אין דער בלאטע אריין, און ס׳איז אים א חידוש, וואס
ושתי האט אזא קאלטע נאסע האנט מיט אזעלכע קאלטע גליטשיקע
פינגער. ס׳איז אוממעגלעך זי אנצונעמען פאר דער טאליע אזוי, אז די
נשמה זאל איר ארויס! און ער צענעמט די הענט און כאפט ארום...
דעם שלימזל רויטשילד!
  
ו.
    
די מחקרים זאגן, אז פון א דערשרעק קומט אלצדינג. פון א דערשרעק איז חלילה א מעוברתע מפיל, פון א גוטן איבערשרעק קאן א
מענטש אראפ פון זינען, און א מאל, די שעה זאל נישט זיין, באקומען
אפאפלעקציע און שטארבן. זיי זיינען דערגאנגען מיטן שכל, אז פון אז
איבערשרעק קאן א שכור זיך אויסניכטערן אין איין מינוט. אזוי זאגן די
מחקרים. און דעריבער וועט אונדז קיין חידוש נישט זיין, וואס אונדזער
העלד, כלאוונע דער שוסטער, וויבאלד ער האט ארומגעכאפט דעם שלימזל
רויטשילד, אזוי האט ער פאר שרעק זיך שוין אויסגעניכטערט, דאס
הייסט, נישט אף אזויפיל, ער זאל קאנען אויפשטיין פון דער בלאטע
און ווערן א מענטש, ווי מע רופט עס, א זעלבסטשטענדיקער; נאר
אף אזויפיל האט ער אנגעהויבן קומען צו זיך, אז איינציקווייז האבן זיך
אומגעקערט צו אים כמעט אלע זיינע חושים. קודם כל איז ער דערגאנגען
דורך זיין חוש המשוש, אז ושתי איז א ייד מיט א בארד. נאכדעם האט
בא אים אויפגעוואכט דער חוש השמיעה, און ער האט דערהערט ריינע,
קלארע דבורים: „שמע ישראל, גוואלד, יידן, ראטעוועט!״ דער חוש
הריח האט אים געזאגט, אז זיי ביידע ליגן אין דער בלאטע, אין דער
בארימטער כתרילעווקער עיפושדיקער בלאטע. נאר וויפל ער האט נישט
אנגעווענדעט זיין חוש הראיה אף צו דערזען, ווער איז אט דער דאזיקער
נפש, האט זיך עס אים בשום אופן נישט איינגעגעבן, מחמת די לבנה
האט זיך באהאלטן אין די געדיכטע וואלקנס, און די פינצטערע נאכט
האט פארשפרייט אירע שווארצע פליגלען איבער גאנץ כתרילעווקע.
    
אויך רויטשילד האט אנגעהויבן ביסלעכווייז קומען צו זיינע געדאנקען, און דער שרעק, פון וועלכן ס׳איז אים געווען א מינוט צום טויט,
איז שטילערהייט אוועק פון אים, און ביידע אונדזערע העלדן האבן באקומען לשון. אט וואס פאר א מין געשפרעך צווישן זיי איז פארגעקומען. מיר
גיבן אים איבער פינקטלעך, ווארט אין ווארט:
    
כ ל א וו נ ע: ווער ביסטו?
    
ר ו י ט ש י ל ד: ס׳איז איך.
    
כ ל א וו נ ע: וואס טוסטו דא אין דער בלאטע?
    
ר ו י ט ש י ל ד: גארנישט.
    
כ ל א וו נ ע: וועלכער רוח האט דיך אהער געבראכט?
    
ר ו י ט ש י ל ד: כ׳ווייס נישט.
    
כ ל א וו נ ע: טפו זאלסטו ווערן! וואס ביסטו? א בעל־מלאכה,
א שוסטער?
    
ר ו י ט ש י ל ד: ניין.
    
כ ל א וו נ ע: וואס־זשע, א בעל־הבית?
    
ר ו י ט ש י ל ד: ניין, ניין.
    
כ ל א וו נ ע: וואס־זשע דען ביסטו, צו אלדי שווארצע יאר?
    
ר ו י ט ש י ל ד: איך בין... איך בין... טויט־הונגעריק.
    
כ ל א וו נ ע: אזא מעשה! דו ביסט טויט־הונגעריק? המ...
און איך בין טויט שכור... שא! אויב איך האב קיין טעות נישט,
ניסטו נישט אפטמאל רויטשילד? יא, ווי איך בין א ייד! איך האב
  
דיך באלד דערקענט, אז דאס ביסטו... וויבאלד אזוי, טאמער וואלט
געווען א סברא, ברודער רויטשילד, אז דו זאלסט מיר העלפן ארויסקריכן
פון דער דאזיקער בלאטע, און אויב דו פילסט, אז דו האסט פיס, וואלטן
מיר ביידע זיך דורכגעגאנגען צו מיר אהיים עפעס נעמען אין מויל אריין,
ווארעם עס באמבלט מיר אין קאפ, אז מיר האבן היינט יום־טוב אף
דער גאנצער וועלט. שמחת־תורה? פורים? ― איך קאן דיר נישט
זאגן אקוראט, נאר יום־טוב האבן מיר געוויס. לאזן קומען כל מלכי מזרח
ומערב און זאגן מיר, אז ניין, וועל איך זיי אנשפייען אין פנים!
    
עס האט גענומען א קליינע וויילע, ביז די צוויי האבן זיך ארויסגע־קאראטשקעט פון דער בלאטע און האבן זיך מיט גרויס מי געלאזט אין
וועג אריין, איינער אנגעלענט אפן אנדערן, דאס הייסט, רויטשילד האט
אונטערגעהאלטן כלאוונען, ער זאל נישט פאלן. מחמת אויסגעניכטערט
האט זיך באם שוסטער נאר דער קאפ ― די פיס אבער האבן זיך אים
נאך געפלאנטעט, און אז זיי זיינען געקומען צו...
    
דא האבן מיר בדעה איבערלאזן אונדזערע ביידע העלדן אפן שפאציר
און אריינקוקן אף א מינוט צו כלאוונע דעם שוסטער אין שטוב אריין,
זען, וואס מאכט זיין ווייב גיטל.
  
ז.
    
וויפל די קריטיקער זאלן נישט קריטיקירן, וויפל די אפשפעטער
זאלן נישט לאכן און חוזק מאכן ― א ווייב בלייבט א ווייב. עס האט
נאר אנגעהויבן נאכט ווערן, האט גיטל שוין גענומען ריכטן זיך אף
איר מאן, אז אט קומט ער פון דער מגילה אפפאסטן זיך. צוליב דעם
האט זי איבערגעדעקט דעם טיש יום־טובדיק און אוועקגעשטעלט קודם
דאס, וואס איר כלאוונע האט ליב ― א פלעשל מיט א גלעזל. עס קאן
זיין, אז אין פלעשל איז מער נישט געווען ווי איין גלעזל, נאר אפשר
איז דארט צוליב יום־טוב געווען צוויי גלעזלעך. דערפאר איז געזעסן
אפן טיש א דרייעקעכיקער המן־טאש מיט מאן, א מוראדיקער, א גרויסער,
א ברייטער, אן אמתער, א שוסטערשער המן־טאש. עס האט זיך אויסגעדאכט, ווי דער המן־טאש וואלט גערעדט ווערטער: „כלאוונע, ווו
ביסטו? קום עס מיך!״ נאר כלאוונע האט נישט געהערט; ער איז
גאר געווען בשעת־מעשה בא זיינע חברים די שוסטערס און געמאכט מיט
זיי דעם גרויסן טרונק לכבוד דעם הייליקן פורים.
    
אומזיסט האט די שוסטערקע נעבעך געקוקט דורכן פענצטערל, זיך
צוגעהערט צו דער טיר. יעדער שארך האט זיך איר אויסגעוויזן, אז דאס
גייט כלאוונע. נאר כלאוונע איז נישט געגאנגען; ער איז גאר געלעגן
בעת־מעשה איינער אליין אין דער בלאטע און האט זיך אויסגעשמועסט
מיט ושתין. גיטל האט איבערגעטראכט אף איר מאן אלצדינג, וואס א
ווייב קאן איבערטראכטן, און אז ס׳איז געווארן רעכט שפעט, האט זי
געכאפט די יופע אף די פלייצעס און איז אוועק זוכן איר מאן כלאוונע.
זי האט אים נישט געפונען. די שוסטערס, מיט וועלכע כלאוונע האט
אויסגעטרונקען לכבוד יום־טוב, האבן איר געשווארן, זיי זאלן אזוי דערלעבן איבעראיאר פורים, אז כלאוונע איז גלייך פון שול אוועק צו זיך
אהיים און קיין טראפן איז צו זיי קיינעם אין מויל נישט געקומען. סיידן
אפשר ― אזוי האבן געזאגט די שוסטערס ― ער האט זיך ערגעץ
באגעגנט מיט שמעון־וואלפן.
    
בא דעם נאמען שמעון־וואלף האט גיטל אזש א ציטער געטאן. אט
דער שמעון־וואלף קאסט איר נעבעך גענוג געזונט.
    
שמעון־וואלף איז אויך א שוסטער, אזוי ווי איר מאן כלאוונע, און
האט אויך ליב דאס, וואס איר מאן כלאוונע האט ליב. נאר ווי קומט
כלאוונע צו אים! יענער האט א שם אף דער גאנצער וועלט ― מע
רופט אים גאר אנדערש נישט, ווי שמעון־וואלף דער שכור. ס׳איז א
סברא, אז זיין טאטע איז דערפון געשטארבן: איינמאל שמחת־תורה
האט ער זיך אנגעטרונקען, און עס האט זיך אנגעצונדן אין אים דער
בראנפן און ער איז פארברענט געווארן, אזוי ווי א ליכט. מיט שמעון־וואלפן האט זיך שוין אויך איין מאל געטראפן די אייגענע מעשה, האט
מען אים אפגעלאשן. גיטל האט אבער נישט געגלויבט, אז איר מאן
זאל זיך ווידער א מאל צונויפגיין מיט דעם שכורניק, נאכדעם ווי ער
האט איר געגעבן א האנט תקיעת־כף און געשווארן בא א פאר תפילין,
אז צייט ער וועט לעבן, וועט ער זיך מיט אים קיינמאל נישט באגעגענען.
איבער דעם איז ארויס אין יענער צייט א גרויס מחלוקת צווישן כלאוונעס
ווייב גיטל און שמעון־וואלפס ווייב חנה־זיסל. דאס מחלוקת האט זיך
אנגעהויבן מיט ווערטער און מיט ווערטלעך, און אויסגעלאזט האט זיך
עס זייער מיאוס: ביידע ווייבער האבן זיך אריינגעפלאנטעט איינע דער
אנדערער אין די שלייערס, און מע האט זיי קוים צענומען. פון דעמאלט
אן ריידן נישט צווישן זיך אט די צוויי ווייבער, און אז זיי באגעגענען
זיך, טרעטן זיך אפ איינע דער אנדערער דעם וועג און שפייען אויס דריי
מאל.
    
גיטל האט זיך לאנג געשלאגן מיט דער דעה, וואס זאל זי טאן:
צי זאל זי גיין צו אט דער הולטייקע חנה־זיסל געווארע ווערן וועגן איר
מאן, צי ניין? זי האט מורא געהאט, ס׳זאל נישט ארויס דערפון קיין
נייער סקאנדאל ― און עפעס טאקע נאר ווי גאט אליין האט זיך אריינגעמישט און איז איר געקומען צו הילף. נאך איידער זי האט זיך א ריר
געטאן, דערזעט זי, עפעס א נפש, איינגעהילט אין שווארצן, גייט איר
אקעגן. זי קוקט זיך איין אין דער פינצטערניש און זי דערקענט חנה־זיסלען. ביידע ווייבער זיינען גרייט געווען אפשפרינגען איינע פון דער
אנדערער און אויסשפייען דריי מאל, ווי תמיד. נאר עפעס א פארבארגענער כוח האט זיי ביידע אפגעהאלטן, און זיי האבן ביידע מיט א מאל
אנגעהויבן ריידן. זייער געשפרעך איז געווען א קורצער, נאר זייער א
פארשטענדלעכער:
    
― וווהין איז אזוי שפעט?
    
― און איר וווהין?
    
― איך זוך מיין מאנצביל.
    
― דאס אייגענע וואס איך.
    
― ווו קאנען זיי זיין?
    
― איך זאל אזוי וויסן פון אים.
    
― מיינער איז געווען אין שול צו דער מגילה.
    
― מיינער אויך דארטן.
    
― זיינען זיי, אפנים, פון דארטן אוועק ביידע?
    
― אזוי ווייזט דאס אויס.
    
און ביידע ווייבער לאזן ארויס א טיפן זיפץ און צעגייען זיך די
אהער, די אהין.
    
 ח.
  
פארוויסט און פארפינצטערט איז נעבעך גיטל געקומען אהיים,
געכאפט א קוק פארבייגייענדיק אפן המן־טאש, און עס האט זיך איר
אויסגעדאכט, אז ער קוקט אף איר און זאגט צו איר: „וואס איז די מעשה
מיט כלאוונען?״ פאר צרות גיט זי זיך א ווארף אין בעט אריין און
ליגט אזוי לאנג, ביז זי ווערט אנטשלאפן. זי ווערט אנטשלאפן און עס
חלומט זיך איר, אז מע קלאפט אין פענצטער און מע רופט זי אן באם
נאמען. זי וויל אויפהייבן דעם קאפ און קאן נישט. פרעגט זי ליגנדיק
פון בעט ארויס: „ווער איז דארטן?״ און באקומט תשובה, אז דאס
איז חנה־זיסל די שוסטערקע מיטן שמש פון חברה־קדישא געקומען צו
איר נאך תכריכים. גיטל פארשטייט נישט, פון וואנען עס נעמט זיך
צו איר אזויפיל כוח צו ריידן וועגן אזא זאך, און זי פרעגט חנה־זיסלען
גאנץ קאלטבלוטיק, גלייך ווי עס רעדט זיך וועגן א דייזשע ברויט אדער
וועגן א פערטל עוף אף שבת: „זיי זיינען פארברענט געווארן?״ ―
„פארברענט געווארן״. „ביידע אינאיינעם?״ ― „ביידע אינאיינעם״.
פאר פחד פאלט גיטל שיער נישט אראפ פונעם בעט, זעצט זיך אויף
און דערהערט, ווי עטלעכע הענט מיט א מאל שארן אין דער טיר,
און עס שטעלן זיך איר די האר קאפויר. קוים־קוים וואס זי רעדט
ארויס:
    
― ווער איז?
    
― ס׳איז מיר.
    
― ווער איז דער מיר?
    
― עפן אויף די טיר וועסטו וויסן, ווער איז דער מיר.
    
― די טיר אין אפן.
    
― מיר קאנען נישט געפינען די קליאמקע.
    
נאכן קול האט גיטל באלד דערקענט, אז דאס איז איר מאן, און
זי כאפט זיך אויף געשווינד און זי עפנט אויף די טיר און דערזעט
צוויי נפשות, אויסגעשמירטע, ווי די שדים, און טוט א שפרונג אפ
צוריק.
    
― א גוט יום־טוב דיר, גיטל! ― אט אזוי רופט זיך אן צו איר
כלאוונע און קאטשעט זיך אריין אין שטוב אריין אינאיינעם מיט
רויטשילדן. ― זאל מיין נאמען נישט הייסן כלאוונע, אויב דו ווייסט,
ווער צו דיר איז געקומען! צו דיר זיינען געקומען צו גאסט לכבוד
פורים צוויי טויטע... גאט איז מיט דיר. וואס האסטו זיך אזוי
דערשראקן? צוויי טויטע זיינען מיר טאקע, נאר נישט פון יענער
וועלט... איינער איז טויט־שכור, דער אנדערער איז טויט־הונגעריק...
ווער איז דא טויט־שכור און ווער איז טויט־הונגעריק ― דאס דארפסטו
שוין אליין פארשטיין, אויב דו ביסט א קלוגע... וואס קוקסטו אזוי?
האסט אים נישט דערקענט? ס׳איז דאך רויטשילד איינגעזויגן זאל
ווערן רב יאסיע דער נגיד מיט דער כתרילעווקער בלאטע אינאיינעם!
רויטשילד האט זיך נעבעך אויסגעשמירט, אז ס׳איז אים נישט צו דערקענען. מע וואלט געקאנט מיינען, אז ער האט זיך דארט געקאטשעט מיט
אלע חזירים... הערסטו, גיטל, ביסט טאקע א יידענע א חכמה! ושתי
מעג זיין פאר דיר די כפרה! איך זע בא דיר דאס שבתדיקע פלעשל
אפן טיש. דאס הארץ האט דיר, אפנים, געזאגט, אז מיר האבן היינט
יום־טוב אף דער גאנצער וועלט און מע דארף מאכן קידוש און פארבייסן
מיט אט דעם דרייעקעכדיקן ממזר, ס׳זאל אף אים קומען א מיתה משונה,
אזוי ווי אף זיין טאטן המנען!... לחיים, רויטשילד! לאז גאט געבן,
המן זאל דערלעבן איבעראיאר, און מיר זאלן אים ווידער א מאל אויפהענגען אין שול מיט זיינע צען בנים אלע אף איין תליה, פופציק איילן
די הייך! וואס שווייגסטו, גיטל? זאג אמן!
    
געשריבן אין יאר 1909
  
א.
    
― מויד! מע וועט א מאל דערלעבן זען דיך אנגעטאן, צי ניין?
נעם דאס גלעזערנע טעלערל און גיי זיך דורך צום פעטער יאסיע, וועסטו
ברענגען חרוסת. אז דו וועסט אריינקומען צום פעטער יאסיען, זאלסטו
זאגן: „דער בעל־הבית מיט דער בעל־הביתטע האבן אייך געשיקט זאגן,
איר זאלט דערלעבן איבעראיאר, און געבעטן, איר זאלט זיי געבן
חרוסת. וועסט שוין געדענקען, וואס מע זאגט דיר אן? צי מע דארף
מיט דיר איבערחזרן נאך א מאל צוואנציק?
    
― ס׳איז נישט אזוי שווער, מע זאל דאס נישט געדענקען אף
אויסווייניק.
    
און לאה די מויד (אזוי האט מען זי גערופן אין דער דינסט, כאטש
בא זיך און בא אירע באקאנטע האט זי געהייסן „ליזא״) האט זיך
געאיילט אנטאן יום־טובדיק, און כאטש דער גאנצער אנטאן אירער איז
באשטאנען נישט מער ווי אין א ציצן קליידל מיט א קאפטל, נייע שיך
און א סטענגע אף די האר, פונדעסטוועגן באברעט זי זיך שוין ווייס איך
וויפל צייט און איז נאך אלץ נישט פארטיק. ס׳איז תמיד אזוי: אז מע
וויל גיך, געדויערט עס, און אז מע שלאגט האלדז־און־נאקן, פאלט פון
די הענט. ליזא (לאמיר איר טאן צוליב און רופן זי אזוי, ווי איר גע־פעלט) האט זיך אנגעטאן יום־טובדיק און איז צוגעגאנגען צו דער בעל־הביתטע ווייזן, אז זי איז פארטיק. די בעל־הביתטע (א ביסעלע שפעטער וועלן מיר זיך מיט איר באקענען נענטער) האט געגעבן א פליעסק
מיט די הענט:
    
― זע־נאר, ווי זי האט זיך אויסגעסטראצלט! א ריינע פרינצעסן!
פסנו! קיין עין־הרע! קיין בייז אויג! פארניץ געזונט און גיב כאטש
אכטונג אף די שיך, זאלסט נישט אריין מיט זיי אין א קאליזשע! און
דאס קליידל, נישקשה, מעגסטו אויך אונטערהייבן אין דער בלאטע. ס׳איז
פאר מיין געלט, וואס דו האסט בא מיר פארדינט, מעג איך דיר, דאכט
דיר זאגן א דעה, צי ניין?
    
ליזא האט גענומען דאס גלעזערנע טעלערל און איז אוועקגעגאנגען
נאך חרוסת אן ווערטער. וואס וועט זי איר ענטפערן, אזא „פערעוואריכע״,
אז זי פארשטייט אפילו נישט, אז דאס געלט, וואס די דינסט האט בא
איר פארדינט, געהער צו דער דינסט, נישט צו איר? איר מאקס זאל
דא זיין ― ער וואלט שוין וויסן וואס צו ענטפערן אזא בורזשויקע!..
א רעכטער יאט, אט דער מאקס! ערשט היינטיקן פאר־פסח האט זי
זיך מיט אים באקענט, גייענדיק פון פאדריאד איינמאל פארנאכט אהיים.
דעם גאנצן וועג האט ער מיט איר גערעדט פון אזעלכע זאכן, וואס זי
האט זיי קיינמאל נישט געהערט, נאר באלד געכאפט מיטן שכל. פון
בעלי־בתים האט ער מיט איר גערעדט און פון ארבעטער. ביז אהער
האבן געוועלטיקט זיי, די בעלי־בתים; אט באלד וועלן אנהייבן געוועלטיקן מיר, ארבעטער.
    
שוין אז זיי זיינען געווען בא דער טיר, האט ער זי א פרעג געטאן,
צי זי קאן לייענען א ביכל?
    
― א וואסערס? א יידיש?
    
― פארשטייט זיך, א יידיש.
    
― פאר וואס נישט? איך נעם אלע פרייטיק בא רב אלטערן א
מעשה־ביכל אף איבערלייענען. אז איך לייען איבער דאס ביכל, גיט ער
מיר איבעראכטאג פרייטיק אן אנדערס, דאס הייסט, טאקע די אייגענע
מעשה, נאר אין אן אנדער ביכל. מחמת די מעשה איז א לאנגע מעשה,
זי ציט זיך פון סוכות אן...
    
מאקס הערט זי אויס מיט א האלבן שמייכל:
    
― נישט די ביכלעך דארף מען לייענען. אט וועל איך אייך געבן
א ביכל, וועט איר וויסן „פאקראנימיר״...
    
און ער קוקט זיך ארום אף אלע זייטן, ציט ארויס פון דער כאליווע
פון שטיוול א קליין פארשמאלצעוועט ביכעלע און גיט דאס איבער איר,
ווי עפעס א הייליקע זאך, בעט, זי זאל דאס נישט האלטן אויבן־אויף...
    
― וואס איז דען?
    
― אז מע זאגט אייך, זאלט איר נישט פרעגן פאר וואס...
    
ליזא האט דאס ביכל בא אים צוגענומען מיט דעם אייגענעם רעספעקט, ווי ער האט דאס איר געגעבן, און אז זי איז געקומען מיט דעם
אהיים, האט זי געכאפט א מיאוסן פסק פון דער בעל־הביתטע, דערפאר,
וואס זי, אז זי גייט אוועק, פארגעסט זי דעם זיי־געזונט. און אז אלע
האבן זיך געלייגט שלאפן, האט זי ארויסגעדרייט דאס לעמפל און האט
זיך אוועקגעזעצט לייענען דאס ביכל, וואס מאקס האט איר געגעבן. אפן
ערשטן בלעטל, גאנץ אויבנאן, איז געשטאנען מיט גרויסע אותיות:
א ר ב ע ט ע ר  פ ו ן א ל ע  ל ע נ ד ע ר, פ א ר א יי נ י ק ט
א יי ך!...
  
ב.
    
פון דעמאלט אן זעט זיך ליזא מיט מאקסן אלע פארנאכט, און זי
קאן זיך נישט דערמאנען, פון וואסער מאמענט זיי זיינען איבערגעגאנגען
פון „איר״ אף „דו״. זי ווייס נאר, אז ווען זי זעט אים נישט, ציט דאס
זי צו אים, ווי מיט אייזערנע צוואנגען, און אז זיי באגעגענען זיך, ווייס
זי נישט, וווהין די צייט גייט אוועק. זיי האבן אזויפיל צו ריידן אז עס
וועט, דאכט זיך, בא זיי קיינמאל נישט אויסשעפן זיך, און אלץ, וואס
ער רעדט, איז צוקער־זיס. א נייע וועלט האט ער פאר איר אויפגעעפנט
מיט זיינע רייד. ביז אהער האט זי געוווסט, אז ווייל זי, ליזא, איז א
דינסט, און „פערעוואריכע״ איז א נגידית, דארף זי, ליזא, זיין בא „פערע־וואריכען״ אין גלות, דארף קאכן און באקן און וואשן און רייניקן אף
דער גאנצער שטוב. איצט לאזט זיך אויס א מעשה גאר פארקערט: אז
ווייל די גאנצע שטוב שטייט אף איר, אף ליזאן, דארף „פערעוואריכע״
וויסן דרך־ארץ. ווו איז געווען איר שכל ביז אהער? נישט געווען מאקס,
איז נישט געווען קיין שכל; געקומען מאקס, איז געווארן גאר אנדערש.
דאס הייסט, דערוויילע איז נאך אלץ אזוי ווי פריער: ליזא איז א דינסט,
און „פערעוואריכע״ ― א נגידית. ליזא קאכט און באקט און וואשט און
רייניקט אף דער גאנצער שטוב, און פערעוואריכע שילט און קארעניעט,
דאס מויל מאכט זיך איר נישט צו. ס׳איז אבער אלצדינג נאר דערווייל,
ביז א צייט. עס גייט א צייט, א גאלדענע צייט...
    
אזוי טראכט זיך ליזא, גייענדיק מיטן גלעזערנעם טעלערל צום
פעטער יאסיע נאך חרוסת, און קוקט זיך ארום אף אלע זייטן, טאמער
וועט זי באגעגענען מאקסן. זי זעט גארנישט, ווי די רויטע זון האלט בא
אונטערגיין אף יענער זייט שטאט און באפארבט מיט גינגאלד א גאנצן
שטיק הימל. זי זעט גארנישט, ווי יידן לויפן מיט פולע פלעשלעך וויין
אף ארבע־כוסות, געקויפט בא מאטיע ווימאראזיג. דער וויין פינקלט זיך
אפ אף דער פארגייענדיקער זון און שפילט און צעגיסט זיך אין אלערליי
קאלירן. ליזא באמערקט דאס אבער נישט. וואס איז איר די זון? וואס
איז איר כתרילעווקע מיט אירע יידן און מיט זייער וויין אף ארבע־כוסות,
אז ס׳איז נישטא דער, וועמען זי זוכט? נאר אט דערהערט זי א קול פון
הינטן:
    
― ליזא!
    
― מאקס!
    
און זיי שטעלן זיך אוועק אביסל שמועסן, היטן זיך, מע זאל חלילה
נישט באמערקן, ווארעם כתרילעווקע קאן נאך אלץ נישט ליידן, אז א
בחור מיט א מיידל זאלן שטיין פראנק און פריי אין מיטן גאס און ריידן...
און אזוי פליען די מינוטן, ביז ליזא טוט זיך א כאפ:
    
― אוי! א מכה דער פערעוואריכע מיינער! איך דארף דאך גאר
גיין צו איר פעטער יאסיע נאך חרוסת!
    
― גיי, גיי, איך וועל דא צוווארטן א וויילע, ביז דו וועסט זיך
אומקערן, וועל איך דיך שוין באגלייטן ביז אהיים.
    
און ליזא לאזט זיך לויפן צום פעטער יאסיע נאך חרוסת.
  
ג.
    
„דער פעטער יאסיע״ ― אזוי האט מען אים גערופן אין כתרילעווקע
דערפאר, וואס ער איז געווען א שיינער ייד און אן אלטער און א בכבודער
און א נגיד און האט קיין קינדער נישט געהאט, אחוץ פלימעניקעס און
פלימעניצעס אן א שיעור. כמעט א האלבע שטאט זיינען געווען זיינע
פלימעניקעס און פלימעניצעס, און אלע האבן זיי ארויסגעקוקט אף איבער
הונדערט און צוואנציק יאר...
    
וויפל פארמאגט דער פעטער יאסיע ― דאס האט קיינער נישט
געוווסט, און דער פעטער יאסיע אליין אויך נישט. אזוי האט מען גע־
  
שמועסט אין שטאט. געזאגט האט מען, אז דער פעטער יאסיע איז
אנגעשטאפט ממון־קורח; מע ווייס אפילו, אז ער האט א צוואה און
דארט איז בא אים אויסגערעכנט ביז דער לעצטער פרוטה. אלע יאר,
אז ס׳איז געקומען ערב ראש־השנה, פלעגט ער איבערשרייבן די דאזיקע
צוואה, צונויפרופן אלע פלימעניקעס און פלימעניצעס, און נעמען בא זיי
„תקיעת־כף״, אז טאמער חלילה שטארבט ער, זאל מען זאגן נאך זיין
נשמה א גאנץ קיילעכדיק יאר קדיש און לערנען אלע טאג א פרק משניות.
נאכן תקיעת־כף האט ער זיי אנגעגאסן צו גלעזלעך בראנפן און געגעבן
צו שטיקלעך לעקעך. די פלימעניקעס האבן געטרונקען לחיים, די פלימעניצעס האבן אים געווינטשעוועט, ער זאל דערלעבן משיחן און דער
פעטער יאסיע האט געשמייכלט מיט זיינע שטענדיק נאסע אויגן, גע־שאמקעט מיט די ליפן און געענטפערט: אמן, אמן.
    
אט אזוי האט זיך עס געצויגן פון יאר צו יאר. די פלימעניקעס מיט
די פלימעניצעס האבן ארויסגעקוקט מיט סכנת־נפשות, נאר דער פעטער
יאסיע האט זיך עפעס נישט אזוי געכאפט. געהוסט האט ער דווקא גאנץ
געשמאק, א זאדישקע, א מין אסטמע האט ער געהאט, וואס אז ער פלעגט
זיך פארהוסטן, האט מען געמיינט, ס׳איז אן עק, אז מע דארף שוין
גיין נאכן שמש פון חברה־קדישא. צום סוף ― גארנישט, א נעכטיקער
טאג... אלע פלימעניקעס און פלימעניצעס פלעגן אין אזא צייט נישט
אפטרעטן פון זיין בעט:
    
― ווי פילט איר זיך, פעטער, אצינד?
    
― א דאנק גאט, פיל בעסער, פיל בעסער, איר זאלט גאר קיין
יסורים נישט האבן, קינדערלעך; מיין טאטע, זכר לברכה, האט אויך
געהאט דעם אייגענעם הוסט, וואס איך, מיר צו לענגערע יאר, און האט
געלעבט פונדעסטוועגן הונדערט מיט דריי יאר, נאך מיט א האלבן. און
מיין מאמע, עליה השלום, ― די האט געלעבט נאך מער מיט אנדערהאלבן
יאר... אונדזער שטיקל גליק איז, וואס מיר היטן זיך; מיר עפענען
קיינמאל קיין טיר און קיין פענצטער, און אפילו קיין קוואטירל פון א
פענצטער אויך נישט, מחמת ס׳איז א פשוטע זאך: לופט איז פאר א
הוסט א שחיטה, און פאר א זאדישקע ― סם־המוות...
    
אט אזוי האט זיי אויסגערעדט דאס הארץ דער פעטער יאסיע און
אפגעשיקט זיי אהיים, פארן אוועקגאנג געדאנקט, וואס זיי פארגעסן אים
נישט...
    
אים פארגעסן? ווי קאן מען פארגעסן אן אזא געטרייען פעטער,
וואס טראגט אפן קאפ, קיין עין־הרע, אזויפיל פלימעניקעס מיט פלימעניצעס? אן אייגענער טאטע דארף נישט מער טאן, ווי דער פעטער
יאסיע טוט פון זייערטוועגן אלע יום־טוב. למשל, סוכות בענטשן זיי
אלע אף זיין אתרוג. חנוכה גרייט ער אן פון זייערע קינדערס וועגן דריידלעך, איטלעכן באזונדער א דריידל. פורים מוזן די פלימעניקעס מיט די
פלימעניצעס קומען צו אים אלע מיט קינד און קייט הארכן די מגילה.
טאמער חלילה פארפעלט א קינד צו דער מגילה ― איז חיות נישט
זיכער! דער פעטער יאסיע גיט אכטונג. אים וועט איר נישט נארן.
נישקשה, ער ווייס, ווער ס׳איז געווען צו דער מגילה און ווער נישט.
און אז ער האט דערטאפט דעם, וואס איז נישט געווען, האט ער אים
אנגעכאפט פאר אן אויער: „פוסטעקראט מיינער! ווו ביסטו געווען
צו דער מגילה?״ און יענער האט געמוזט זיך פארענטפערן, אויסזוכן
עפעס א רעכטן תירוץ, ווארעם דעם פעטער יאסיע טאר מען נישט דער־רגזענען...
    
נאר מער ווי אלע יום־טובים האט ער זיך מפקיר געווען צוליב זיי,
אז ס׳איז געקומען פסח. דעם גאנצן טאג ערב־פסח האט איר געקאנט
זען דעם פעטער יאסיע זיצן אין שטוב און שטויסן צימערינג, רייבן
עפל מיט וויין און מיט וועלישע ניס. דער פעטער יאסיע האט אליין
געמאכט חרוסת פאר אלע זיינע פלימעניקעס און פלימעניצעס. אזוי איז
שוין געווען בא אים דער מנהג אלע ערב־פסח ― אנמאכן א פולע שיסל
מיט חרוסת און אויסטיילן זיי איינציקווייז אף טעלערלעך. און אף מארגן
נאכן טיש, אז די פלימעניקעס מיט די פלימעניצעס זיינען געקומען צום
פעטער גוט יום־טוב בעטן, פלעגט מען נישט ריידן פון קיין זאך, נאר
פונעם חרוסת. זיי פלעגן זיך גארנישט קאנען זאט אפלויבן פונעם
חרוסת:
    
― דער חרוסת איז אייך היינטיקס יאר אפגעראטן, פעטער, מער
ווי אלע יאר.
    
― פון אייער חרוסת איז מיר נישט איבערגעבליבן צום אנדערן
סדר, איר זאלט זאגן, פעטער, אף א רפואה.
    
― מיט אייער חרוסת האבן מיר זיך, פעטער, געטיילט, ווי מיט
קרעפל־פלייש.
    
― וואס טוט איר אריין, פעטער, אזעלכעס אינעם חרוסת, וואס
ער קומט ארויס בא אייך אזוי באטעמט?
    
דער פעטער יאסיע האט אויסגעהערט די דאזיקע אלע זיסע רייד
און נישט געענטפערט גארנישט, נאר געשאמקעט מיט די ליפן. ער האט
געוווסט גאנץ גוט זייער ווערט, און דאך פלעגט ער אנקוועלן פון זיי,
ווערן ברייטער ווי לענגער.
    
גייט, טענהט, ווערט הייזעריק ריידנדיק ― ס׳איז א פארפאלענע
זאך: חניפה איז א זיסער ביסן, מענטשן האבן עס ליב, ווי צוקערלעקעך.
  
ד.
    
צוויי אינטערעסאנטע פארשוינען, מיט וועלכע מיר וועלן אייך באלד
באקענען, זיינען ליזאס בעלי־בתים: „פערערווע״ און „פערעוואריכע״.
    
„פערערווע״ ― איז א צונעמעניש, וואס לאזט זיך נישט איבערזעצן אף קיין אנדער לשון, סיידן אף אונדזער יידיש, זאל לעבן. אף
אונדזער יידיש וועט דאס הייסן אזוי גרויס, ווי „א קישקע אן א דנא״.
מיט איינעם ווארט, „פערערווע״ איז א מענטש, וואס ס׳איז אים קארג
די וועלט ― און אט אזעלכער איז ער טאקע. די גרעסטע קראם אין
כתרילעווקע איז זיינע, און דער גרעסטער פדיון איז בא אים. וואס ער
קאן א מאל אפלייזן אין איין שעה, וועלן דאס דריי קרעמער נישט לייזן
אין א וואך ― און ס׳איז אים נאך קארג. ער שלעפט קונים, שלעפט זיי
בא די פאלעס, שעמט זיך נישט ארויסשלעפן זיי פון יענעמס קלייט, כאפט
אפטמאל פון די קרעמער א מיאוסן פסק ― מיט א נאסן בעזעם איבערן
פנים, אדער מיט א קאנאווקע קאלט וואסער איבערן קאפ: „א ייד א
פערערווע זאל נישט האבן קיין טבע שטעקן די נאז, ווו מע דארף
נישט!״... אזעלכע סקאנדאלן פלעגן זיך אויסלאזן א מאל נאך מיט
א גרעסערן סקאנדאל באם מיראוואי. דער מיראוואי, אונדזער אלטער
באקאנטער פאן מיליניעווסקי, פלעגט אויסהערן ביידע צדדים מיט די
עדות, אויסמוסרן דעם בעל־דבר אליין:
    
― נאווישטשע טי טאקע פערערווא? (וואס ביסטו אזוי זשעדנע?)
כיבאזש בעזדיטנעי יאסיקא טובי ניע דיאדיקא? (איז דען דער אנקינדערדיקער יאסיע דיר קיין פעטער?).
    
און כדומה אזעלכע רייד פלעגט אריינזעצן אין אים דער מיראוואי,
און די גאנצע שטאט האט געמאכט פון אים חוכא וטלולא. און פערערווע
זאל זיך עס אפילו פארקרימען. גארנישט, גלייך ווי נישט אים מיינט
מען, אט אזא נפש איז פערערווע. אצינד וועלן מיר אייך פארשטעלן
זיין ווייב הצנועה מרת „פערעוואריכע״ שתחיה.
    
יעדער מאן פארמאגט פונקט אזא ווייב ווי ער איז ווערט. פערערווע
האט א ווייב, דארף זי הייסן פערעוואריכע. דאס הייסט, הייסן הייסט
זי ראצל, נאר א נאמען האט מען איר געגעבן פערעוואריכע, איבער איר
כאראקטער. זי איז אביסל אן איינגעגעסענע. איטלעכן באזונדער קאכט
זי אויס דאס וואסער. מען קען זי אומעטום, ווי א בייזן שילינגער: „אט
איז זי שוין דא די פערעוואריכע!״ ― אזוי זאגט מען אף איר אין מארק,
אז מע דערזעט זי פון דער ווייטן. פערעוואריכע, אז זי וויל עפעס קויפן,
דינגט זי זיך אזוי לאנג, ביז מע זאגט איר אין די אויגן, אז זי איז א
פערעוואריכע. און דאס האט זי דווקא פיינט:
    
― מיט וואס בין איך א פערעוואריכע? דערמיט, וואס איך וויל
נישט איבערצאלן? פאר מיין געלט מעג איך מיך, דאכט מיר, אביסל
דינגען, צי ניין? זאגט אפשר, אז ניין? אדער אפשר איז בא מיר גנביש
געלט? אדער אפשר מיינט איר, אז מיר האנדלען מיט פאלשע סיגנאציעס? אדער אפשר איז גלאט א מיצווה בא מיר נעמען טייערער?...
    
פערעוואריכע איז א יידענע, וואס לייגט נישט קיין כבוד אף קיינעם.
אפילו איר אייגענער פעטער יאסיע (ער איז  א י ר  פעטער, נישט
איר מאנס), וואס אלע האבן פאר אים דרך־ארץ, האט מורא מיט איר
אנצוהייבן. און אז עס מאכט זיך א מאל ער פארטשעפעט זי מיט א
ווארט, קאן ער זיך פון איר נישט אויסבאדן אין צען וואסערן. דער
פעטער יאסיע כאפט זיך דעמאלט מיט ביידע הענט בא די אויערן,
לויפט ארויס אין דרויסן מיט א גוואלד:
    
― רבונו של עולם! שטראף מיך מיט כף־הקלע, מיט גיהנום, מיט
וואס דו ווילסט, אבי לייז מיך אויס פון פערעוואריכעס מויל!
    
דער פעטער יאסיע האט שוין געפרוווט א פאר מאל סטראשען זי
מיט דער צוואה ― האט דאס אויך נישט געהאלפן. אדרבה, ס׳איז נאך
געווען פיל ערגער. זי האט זיך אין אים אזוי איינגעגעסן אין די ביינער,
אז ער האט געשווארן פאר א גאנצן מנין יידן, אז זיי זאלן וויסן, אז
טאמער חלילה גייט ער פון דער וועלט, איז דאס נאר איבער איר, איבער
אט דער פערעוואריכע!
    
אצינד וועלן מיר לערנען א קל־וחומר: מה־דאך דער פעטער יאסיע
וואס אלע קוקן ארויס אף זיין ירושה, האט פון איר אפגעשניטענע יארן,
היינט לא־כל־שכן א מאן, און נאך אזא מאן, ווי פערערווע, על אחת
כמה וכמה ― מעג מען דאך אוודאי באגראבן ניין איילן אין דער ערד,
ער זאל קיין תחית־המתים נישט אויפשטיין! איך בין נישט פערעווא־ריכעס מליץ־יושר, נאר איך גיב איר אפ דעם גערעכט: א מיצווה אף
פערערווען. ער האט געוווסט נאך פאר דער חתונה, אז זי איז א שלאק
פון זיין ליבן נאמען, און האט געהאט ביז נאך דער חתונה דרייסיק מאל
זי אפגטן; נאר ער האט דאס נישט געטאן צוליבן פעטער יאסיעס
ירושה. כן יאבדו ― אזא סוף מעגן האבן אלע זשעדנע נשמות, וואס
פארקויפן זיך פאר געלט!
    
מיר לאזן איבער פערערווען מיט פערעוואריכען און קערן זיך אום
צוריק צו אונדזער ליזאן מיט איר געליבטן מאקס.
    
ליזא איז ארויסגעגאנגען פונעם פעטער יאסיען מיטן חרוסת און
האט נאך נישט געמאכט קיין פינף טריט, איז שוין אויסגעוואקסן מאקס,
און דאס פארל האט זיך געלאזט ביידע שפאצירן איבער דער בארימטער
כתרילעווקער בלאטע, וואס באווייזט זיך ארויס מיט איר גאנצן חן, אז
עס קומט פסח. אלטע לייט דערציילן, אז זיי געדענקען נישט, ווען ס׳זאל
זיין א מאל אין כתרילעווקע א טרוקענער פסח. יידן, זאגן זיי, האבן שוין
אזא גליק, אז עס קומט פסח, ווערט א דערטרינקעניש איבער דער
גאנצער שטאט. נאר ערגער ווי אומעטום איז דער גרויסער פלאץ, אדער
דער שול־הויף, דארט, ווו עס שטייען אלע שולן, בתי־מדרשים און
קלייזלעך. די כתרילעווקער בעל־עגלות, וואס זיינען שארף אף צונעמענישן,
האבן דא א נאמען געגעבן „דאס טינטערל״. אהין, זאגן זיי, אז מע פארט
אריין מיט א וואגן ערב־פסח, דארף מען זיך אפגעזעגענען מיט ווייב
און קינדער ביז העט נאך שבועות.
    
פונדעסטוועגן ― לעבן זאלן די כתרילעווקער יידן! איר זאלט
זען, ווי מע גייט אין שול אריין, אז סע קומט די ערשטע נאכט פון פסח,
און דווקא אנגעטאן יום־טובדיק, און דווקא מיט לאנגע קאפאטעס, און
דווקא אטלעסענע. א סך האבן זיך פארשפעטיקט, לויפן זיי אין איין
אטעם, כאטש פארכאפן א ברכו. נאר איין מאקס כאפט זיך עפעס נישט
אזוי אין שול אריין. מאקס איז פארנומען מיט ליזאן. ער האלט מיט
איר אינמיטן א שמועס נאך פון פריער. זיי גייען הארט בא די ווענט,
  
זוכן א סטעזשקע, און האבן זיך אזוי פארטיפט אין זייער געשפרעך,
אז זיי האבן גארנישט באמערקט, ווו די צייט איז אהינגעקומען. פלוצעם
האבן זיך א שאט געטאן יידן פון די שולן, און ליזא האט זיך א כאפ
געטאן מיט אימפעט:
    
― אוי, א מכה אף פערעוואריכען! מע גייט שוין פון שול, און
דער חרוסת, מישטיינס געזאגט...
    
ליזא האט נישט געענדיקט די פראזע. עס האט זיך געטראפן מיט
איר דאס, וואס עס טרעפט זיך גאנץ אפט מיט א מיידל אין כתרילעווקע:
זי האט זיך אויסגעגליטשט און האט ארויסגעלאזט דאס טעצל מיטן
חרוסת גלייך אין בלאטע אריין. אזא אומגליק! ליזא איז געווען אויס
מענטש! סע פארשטייט זיך, אז וויפל ס׳איז דא קללות אף דער וועלט
― זיינען זיי געפלויגן אף פערעוואריכעס קאפ. מאקס האט זי אבער
גיך בארויקט:
    
― כאפט זיי בעניע, דיינע בורזשוקעס! לייג זיי אן א פול טעלערל
מיט בלאטע און לאז דאס זיין פאר חרוסת! נישקשה, זיי האבן גוטע
מאגנס. זיי וועלן דאס פארדייען...
    
פאר אזא מין עצה האט זיך ליזא פריער ווי דערשראקן: וואס
הייסט, זי וועט אנהאדעווען אירע בעלי־בתים מיט בלאטע? נאכדעם
איז דער געדאנק איר אזוי געפעלן, אז זי האט זיך אזש צעלאכט פון
דער דאזיקער המצאה און האט געטאן אזוי, ווי מאקס האט איר געהייסן,
און האט זיך געלאזט לויפן אהיים וואס גיכער, זיך דריי מאל געזעגנט
מיט מאקסן, שטארק געקוועטשט בא די הענט.
  
ה.
    
עס ליגט שוין עפעס אזעלכעס אין דער טבע פון א מענטשן, אז
גאט שיקט אונדז צו עפעס א גוטע זאך, טיילן מיר זיך דערמיט גערן
מיטן צווייטן. ובפרט אזא זאך, וואס איז א מיצווה און סע קאסט
קיין געלט נישט. אונדזער העלד פערערווע, ווי דער לעזער ווייס שוין,
איז עפעס נישט אזא מילדער נדבן, וואס זאל זיך מפקיר זיין לטובת
הכלל; נאר אז עס קומט די ערשטע נאכט פון פסח, דערוועקט זיך
אין אים א געפיל פון צדקה, עס דערווארעמט זיך בא אים דאס הארץ,
די האנט ווערט בא אים אויפגעבונדן און ער פארזארגט אלע זיינע
נאענטע שכנים מיטן פעטער יאסיעס חרוסת, איטלעכן צו ביסלעך. בעת
מעשה שיינט בא אים דאס פנים, ווי בא א מלאך, און אז מע ווינטשט
אים, ער זאל דערלעבן איבעראיאר און זיין רייך (דאס האט ער דווקא
ליב!), ענטפערט ער מיט א זיס שמייכעלע, וואס איז זעלטן אף זיינע
ליפן: „גם אתם! גם אתם!״...
    
איצטיקס מאל האט זיך פערערווע אביסל פארשפעטיקט מיטן חרוסת
אויסטיילן. און איבער וועמען? איבער דער דינסט. זי איז שפעט געקומען. אן עזות פון א דינסט! א תירוץ האט זי צוגעטראכט אפילו
זייער א קלוגן: דער פעטער יאסיע האט זיך פארהוסט, זאגט זי, מיט
סכנת־נפשות. אלע האבן, זאגט זי, געמיינט, אז ס׳איז שוין אן עק, אויס
פעטער יאסיע!
    
― נו?
    
― וואס נו?
    
― וואס־זשע איז געווען?
    
― וואס זאל זיין? געזונט און שטארק, אף אלע יידישע קינדער...
    
דער מלך מיט דער מלכה, דאס הייסט, פערערווע און פערעוואריכע,
קוקן זיך איבער אן ווערטער, לאזן ארויס א טיפן זיפץ און מע זעצט
זיך אוועק צום סדר.
    
דער „סדר״ איז שוין אזויפיל מאל באשריבן געווארן פון מיר און
פון מיינע קאלעגן, אז אלץ, וואס איך וועל אייך איצטער זאגן, וועט זיין
נישט מער, ווי איבערגעקייט פון פאראיארן. דאס, וואס איך וואלט יא
וועלן זאגן איצט, איז נאר איין זאך: וואס פאר א כוח ליגט אין דעם
ליבן הייליקן יום־טוב פסח, אז אפילו אזא קאלטע זאך, אזא טרוקענע
בריאה, ווי פערערווע ― אסור, אויב איר וועט אים דערקענען! און
פערעוואריכע? ווו איז אהינגעקומען איר מויל, וואס קאן זיך קיינמאל
נישט בארויקן? פון וואנען האט זיך גענומען צו זיי ביידע אזא מילדע
ווייכקייט, אזויפיל פריינטלעכקייט און יום־טובדיקער חן אף זייערע
פנימער? עס איז, כ׳לעבן, כדאי צו שטיין פון דער ווייטן און צוזען,
ווי אזוי עס גייט צו בא זיי דער סדר. ווי אלץ איז ניי, אלץ איז ריין,
אלץ גלאנצט, ווי גינגאלד, און אלץ זיצט באם טיש מיט רעספעקט, און
אלע אויגן קוקן אהין, אף איין מענטשן, אפן גוטן ליבן קעניג פון דער
דאזיקער נאכט, אף פערערווען, ווי ער טיילט אויס פון זיין פולער האנט
איטלעכן באזונדער אף א שטיקל מצה זיין חלק מרור און חרוסת. פריער
פון אלע באקומט איר חלק, ווי דער עטיקעט פאדערט עס, די קעניגן
(פערעוואריכע). נאך דער קעניגן באקומען צו ביסלעך מרור און חרוסת
די פרינצן (די קינדער זייערע), וואס קוקן ארויס אף דעם, ווי אף עפעס
רעכטס. נאך די קינדער באקומט אויך די דינסט א היפשן חלק (דאס איז
שוין מחמת גוטסקייט), און ערשט אז די גאנצע קעניגלעכע פאמיליע
איז שוין ארומגעטיילט מיט מרור און חרוסת, נעמט דער קעניג (פע־רערווע) און לייגט זיך אן אליין אויך א היפשע פארציע, זאגט דעם
„הנני מוכן ומזומן״ מיט א שיינעם ניגון, מאכט די ברכה און עסט
אנגעלענט, מיט ברייטקייט, ווי עס פאסט פאר א מלך. אף אים קוקנדיק,
נעמט זיך די מלכה אויך צום עסן, ווי דער עטיקעט פאדערט עס, און
אף זיי קוקנדיק, טראגן אויך די קינדער צו צום מויל דעם חרוסת און
פארקרימען זיך:
    
― אוי! וואס איז דאס פאר א מין חרוסת?... קריצט אונטער
די ציין און שמעקט מיט... פע!
    
אן אנדערס מאל וואלטן חברה קליינווארג זיך נישט גענארט פאר
אזא עזות: זאגן אף חרוסת „פע״!... איצטיקס מאל אבער איז זיי
אפגעלאפן גלאט, ווייל דער מלך מיט דער מלכה זיינען אליין אויך
געבליבן זיצן מיט פולע מיילער, נישט אהין, נישט אהער: איינשלינגען
― קאן מען נישט, אויסשפייען ― טאר מען נישט... נאר איין ליזא
איז געזעסן און געקייט, ווי א קאלב, איר חלק מצה (דעם חרוסת האט
זי באצייטנס אראפגעלאזט אונטערן טיש...). מיט א שיינעם חרוסת
האט זיי היינטיקן פסח דער פעטער יאסיע מכבד געווען! וואלט כאטש
דער פעטער יאסיע געווען ז יי ן פעטער, נישט  א י ר ע ר, וואלט
שוין פערעוואריכע אפגעשפילט פערערווען א סדר, אז עס וואלט אים
פינצטער געווארן די וועלט און נימאס דאס קעניגן... היינט די בזיונות
פון די שכנים ― וואס וועלן די שכנים זאגן? און כך־הווה ― אזוי ווי
דאס הארץ האט איר געזאגט: זיי זיינען נאך נישט פארטיק געווארן
מיטן ערשטן האלבן סדר, האט זיך געעפנט די טיר און עס האבן אנגעהויבן גיין שלוחים פון די שכנים איינס נאך דאס אנדערע:
    
― נאט אייך אפ אייער חרוסת...
    
― דער טאטע האט אייך געשיקט זאגן א דאנק פארן חרוסת...
    
― אזא חרוסת עסט שוין בעסער איר אליין געזונטערהייט...
    
אף מארגן פסח נאכן טיש זיינען אלע פלימעניקעס און פלימעניצעס
מיט זייערע קינדער געקומען, ווי דער מינהג איז, צום פעטער יאסיע
יום־טוב בעטן. דער פעטער יאסיע האט זיי אנגעגרייט א טיש פון
כל־טוב: דעם בעסטן ראזשינקעס־וויין (צעמישט מיט פסחדיקן וואסער),
א סך וועלישע ניס (צום מיינסטן, פוסטע) און זילבערנע כוסות מיט
פסחדיקע גלעזלעך אן א שיעור. דער פעטער יאסיע אין זיין יום־טובדיקן
צעריסענעם, נאר זיידענעם אויסגענייטן כאלאט, מיט דער געשטיקטער
יארמלקע אפן קאפ, האט אויסגעזען ווי א טערקישער פאשא, וואס האט
אזוי ליב געסט, אז ער וואלט זיי אוועקגעגעבן די נשמה. ער האט נישט
גערוט, נישט געקאנט זען, טאמער זיצט איינער אן ארבעט, און האט
אלץ געבעטן:
    
― קנאקט, קינדערלעך, קנאקט ניס און פארטרינקט מיט וויין, נאר
ווערט נישט שיכור... פארגעסט נישט, אז מיר האבן היינט באנאכט
נאך א סדר מיט נאך א מאל ארבע־כוסות, מיט נאך א מאל מרור און
חרוסת...
    
― דער חרוסת איז אייך היינטיקס יאר אפגעראטן, פעטער, מער
ווי אלע יאר.
    
― פון אייער חרוסת איז מיר נישט איבערגעבליבן צום אנדערן
סדר, איר זאלט זאגן, פעטער, אף א רפואה.
    
― מיט אייער חרוסת האבן מיר זיך, פעטער, געטיילט, ווי מיט
קרעפל־פלייש.
    
― וואס טוט איר אריין פעטער, אזעלכעס אינעם חרוסת, וואס ער
קומט ארויס בא אייך אזוי באטעמט?
    
אט אזעלכע קאמפלימענטן זיינען געפלויגן פון אלע זייטן, פונקט
ווי אלע יאר. נאר איין פערערווע מיט פערעוואריכען האבן געשוויגן,
געקוקט איינס אף דאס אנדערע און געקאכט זיך שטילערהייט אינעווייניק, אזוי לאנג, ביז פערעוואריכע האט דערפילט, אז עס פלאצט אין
איר די גאל, אז טאמער וועט זי שווייגן נאך איין מינוט, איז אן עק פון
איר לעבן! ― און זי האט אויפגעעפנט איר מויל און האט אוועקגעלייגט
א מענה־לשון, אזוי ווי זי קאן, און האט זיי אלעמען אנגערופן מיטן
אמתן נאמען, וואס זיי האבן פארדינט:
    
― פארשטאכענע אויגן! פאלשע מענטשן! פארקויפטע נשמות!
כאליפאסניקעס! טעלערלעקער!... מע גיט אייך אביסל ווייס איך וואס,
אביסל גאט זאל מיך נישט שטראפן פאר די רייד, און מע זאגט אייך,
ס׳איז חרוסת, ― לעקט איר די פינגער!?...
    
א באמבע זאל געווען אראפפאלן פון סטעליע און פלאצן באם פעטער
יאסיען אין שטוב, וואלט זי נישט באדארפט אנמאכן אזא רעש, ווי עס
האבן געמאכט פערעוואריכעס ווערטער. סטייטש! זאגן אף דעם פעטער
יאסיעס חרוסת, אז ס׳איז „אביסל ווייס איך וואס״, „אביסל גאט זאל
מיך נישט שטראפן פאר די רייד״, און נאך ווו? באם פעטער יאסיען
אין שטוב, פארן פעטער יאסיען אין די אויגן! נישט אנדערש, אז
פערעוואריכע איז גערירט, נישט בא אלע געדאנקען.
    
― ראצל! וואס רעדט איר דאס? גאט איז מיט אייך! איר זייט
משוגע? צי חסר־דעה?
    
אזוי זיינען אנגעפאלן אף איר אלע איבעריקע פלימעניקעס און פלימעניצעס און פערעוואריכע איז געווארן נאך מער אויפגעבראכט און
האט זיי אוועקגעגעבן בכפל־כפלים:
    
― משוגע מעגט איר שוין אלע ווערן פאר מיר און פאר מיין מאן
און פאר מיינע קינדער! איך בין א מענטש, וואס קאטארי כ׳האב ליב
זאגן דעם אמת ― איך וועל נישט גיין לעקן די פינגער פון אזא, איך
בעט איבער אייער כבוד, אביסל...
    
― אביסל וואס?
    
― אביסל דאס!...
    
― פעטער! איר הערט, וואס זי זאגט? זי זאגט אף אייער חרוסת,
אז ס׳איז, איך בעט איבער אייער כבוד, אביסל דאס!...
    
ווער איז דא אימשטאנד אפמאלן דעם פעטער יאסיעס געקנייטשט
פארמעט־פנים, מיטן פעטער יאסיעס נאסע אויגן, מיטן פעטער יאסיעס
אומגעלומפערט שמייכעלע, וואס האט זיך אויסגעלייגט אף זיינע האלב־טויטע ליפן? ער האט זיך עפעס מאדנע איינגעבויגן, געווארן מיט א
מאל קלענער, און א זאג געטאן צו אלעמען און צו קיינעם נישט, נאר
אין דער לופט אריין:
    
― א ל ה  ת ו ל ד ו ת  פ ע ר ע וו א ר י כ ע!...
    
מער האט מען נישט באדארפט. פערעוואריכע, אז זי האט דערהערט
איר אמתן נאמען, האט דאס זי אזוי אויפגעטראגן, אז זי האט אנגעהויבן
שיטן פעך און שוועבל, נישט נאר אף די קרובים, נאר אפילו אפן פעטער
יאסיען אליין. וואס ס׳איז איר געקומען אפן מויל ― דאס האט זי אים
געזאגט. עס האט נישט געהאלפן פערערוועס אריינמישן זיך און פע־רערוועס צוהאלטן זי פאר די הענט:
    
― לאז מיך! איך בין א מענטש, וואס קאטארי איך האב ליב
זאגן דעם אמת! ― האט זי געשריגן און געריסן זיך צום פעטער יאסיען
און האט אים אנגערופן מיט א סך מאדנע נעמען: „אפגאט!״ „גאלדענער זאק!״ „קול שטרוי!״ „ציגענע ביבקע!״ „אלטער תרח!״ „אויסגענייטע יאמפערקע!״ „חרוסת־פאבריקאנט!״...
    
איך ווייס נישט, וועלכער פון די דאזיקע שונד־נעמען האט אף אים
אממערסטן געווירקט, נאר דעם פעטער יאסיען איז מיט א מאל געווארן
שטארק שלעכט און ער האט זיך פארהוסט אף א גאנצער שעה ― די
„זאדישקע״ האט זיך אין אים צעשפילט מיט סכנת־נפשות. מען איז
געלאפן און מע האט געבראכט דעם דאקטער און מע האט געטאן וואס
מע האט געקאנט. נאר ס׳איז געווען ארויסגעווארפן: דעם זעלבן אפדער־נאכט, פונקט צום אנדערן סדר, האט דער פעטער יאסיע אפגעגעבן גאט
די נשמה.
  
ע פ י ל א ג
    
תיכף נאך פסח האבן זיך צונויפגעקליבן באם פעטער יאסיע אין
שטוב אלע זיינע פלימעניקעס און פלימעניצעס, און מע האט איבערגעלייענט די צוואה, און עס האט זיך ארויסגעוויזן, אז דער פעטער יאסיע
(זאל ער מיר מוחל זיין אף יענער וועלט!) האט זיי אלע געפירט אין
באד אריין. זיין גאנץ עשירות, אז מע האט דאס איינגעטיילט צווישן
אלע קרובים, האט זיך אנגענומען ארום און ארום בסך־הכל עטוואס מער,
ווי א הונדערטער אף א פארשוין. ווער עס האט נישט אנגעקוקט אין
יענער צייט אונדזער העלד פערערווען, דער האט קיינמאל אף זיין לעבן
קיין אמתן צער נישט געזען. א שענערן לייגט מען אין דער ערד אריין.
און פערעוואריכע האט אויסגעלאזט איר גאנץ ביטער הארץ מיט אלע
צרות אף פערערווען. עד היום נאך פיילט זי אים און פידלט אים אף וואס
די וועלט שטייט, און פערערווע נעבעך מוז דאס שטילערהייט אראפשלינגען. א ברירה האט ער? ס׳איז, זאג איך אייך, א גאטס רחמנות
אף דעם יידן!...
    
ליזא האט נישט חתונה געהאט פאר מאקסן, ווייל ער איז געפאלן,
ווי א סנאפ, אינעם ערשטן גרויסן שטרייק נאכן ערשטן גרויסן שאס...
איז זי אין אמעריקע. זי ארבעט דארטן מיט אירע צוויי יינגערע שוועסטערלעך אין א „שאפ״ און גייט מיט זיי אף אלע „מיטינגען״. און כאטש
זי איז נאך א „גרינע״ און ווערט פארשווארצט, ווי די יידן אין מצרים,
פונדעסטוועגן, אז איר פרעגט זי, וואס זי מאכט, ענטפערט זי אייך, אז
זי איז „אלרייט״ און האפט נאך אלץ אף דער גאלדענער צייט... מיר
וועלן זיך נאך מיט איר אמאל באגעגענען. זי האט אונדז וואס צו דערציילן... דערווייל ווינטשן מיר אייך א גוטן, א פריילעכן, א כשרן פסח.
    
געשריבן אין יאר 1909
   
 