

די ערשטע טריט פון אויפלעב 



 by באריס סאנדלער 
September 1, 2019September 1, 2019 Filed under:
געשיכטע 

30 יאר פון דער יידישער קולטור־געזעלשאפט אין מאלדאווע
סערגא בענגעלסדארף
סערגא בענגעלסדארף, פיאניסט, מוזיק־קריטיקער
מיט דרייסיק יאר צוריק איז אין קעשענעוו געשאפן געווארן די יידישע קולטור־געזעלשאפט פון מאלדאווע. צום ערשטן מאל נאכן יאר 1940, ווען בעסאראביע איז געווארן א טייל פונעם סאוועטן־פארבאנד, איז אויף א לעגאלן אופן געגרינדעט געווארן א יידישע ארגאניזאציע. פארשטייט זיך, אז דערמעגלעכט איז עס געווארן צוליב דעם, וואס אין קעשענעוו, ווי אויך אין אנדערע שטעט פון דער סאוועטישער אימפעריע, זיינען דערגאנגען פון מאסקווע די נייע פאליטישע ווינטן, אריינגעבראכט פון גארבאטשאווס „איבערבויונג‟. פון דעסטוועגן, איז עס אנגעקומען מיט גרינע ווערעם.
איך דערמאן זיך אין אונדזערע האלב־לעגאלע טרעפונגען (די מאכט האט עס שוין כלורשט נישט פארווערט, אבער אויך אפיציעל נישט דערלויבט) ווינטער און אנהייב פרילינג 1989, ווען ערגעץ אין א לאקאל פון א קלוב פלעגן מיר, יידישע אקטיוויסטן, זיך צונויפנעמען און הייס ארומרעדן, ווי אזוי ס׳וועט אויסזען די קומעדיקע יידישע ארגאניזאציע (אין יענער צייט איז צווישן די הויפט־אויפגאבעס געווען אויפצולעבן און אויפצושטעלן די אומגעבראכטע יידישע קולטור); איר פראגראם, אוסטאוו וכדומה.
שוין דעמאלט, בעת די ערשטע טרעפונגען, האט מען באהאנדלט די פראגע פון שפראכן; אז אן יידיש און עברית קאן קיין נאציאנאלע קולטור נישט עקזיסטירן; און אוודאי איז באטאנט געווארן די נייטיקייט צו זיין פארבינדן מיט ישראל, ווי דאס היסטארישע לאנד פון אלע יידן.
ס׳איז קלאר געווען, אז נישט אלע, ווער סע באטייליקט זיך אין אונדזערע דיסקוסיעס, טוט עס אויפריכטיק. עס זיינען געווען אויך אזעלכע פארשוינען, אפגעריסן ביז אהער פון די יידישע ווארצלען, אבער איצט דערשמעקט, אז מע קאן פון דעם „אויפלעב־פראצעס‟ אפלעקן א ביינדל, זיך צוגעשארט צו דער באוועגונג — מעגלעך, וועט עס זיי פאררעכנט ווערן דארט אין זייער נייער אימיגראנטישער היים.
מיט איין ווארט, קיין אינטריגעס און פראוואקאטארן האבן נישט אויסגעפעלט. נאך לאנגע דעבאטעס און וויכוחים זיינען אויסגעוויילט געווארן די ערשטע כא־פארזיצערס פון דער יידישער קולטור־געזעלשאפט פון מאלדאווע — דער שרייבער באריס סאנדלער און קאמפאזיטאר וולאדימיר ביטקין, צוויי אמתע ענטוזיאסטן פונעם יידישן נאציאנאלן אויפלעב אינעם לאנד.
פארשטייער פון ״דזשוינט״ און ״סוכנות״ באזוכן דעם יידישן מוזיי אין קעשענעוו, 1991
מיר האט אפגעגליקט, וואס איך בין אויך אויסגעוויילט געווארן אין יענער ערשטער פארוואלטונג. שוין בעת די ערשטע זיצונגען, געווידמעט דעם אויפלעב פון דער יידישער מוזיק און קונסט, איז מען געקומען צום באשלוס, אז די אריגינעלע יידישע מוזיק דארף זיין פון א הויכער מדרגה, געשאפן און אויסגעפירט פון פראפעסיאנעלע קאמפאזיטארן און מוזיקער. אזוי זיינען געבוירן געווארן מיינע קאנצערט־פראגראמען מיט דער פרעכטיקער זינגערין אירינא מישורא־לעכטמאן. זיי זיינען באשטאנען פון די ווערק, אנגעשריבן ספעציעל פאר אונדז פון די ארטיקע קאמפאזיטארן — זלאטע טקאטש, וולאדימיר ביטקין און באריס דובאסארסקי.
מיט אט די פראגראמען זיינען מיר אויסגעווען אין א סך שטעט פונעם געוועזענעם סאוועטן־פארבאנד; אויפגעטראטן אין די פרעסטיזשפולע זאלן פון ריגע, טשערנאוויץ, מאסקווע, לענינגראד, אדעס און אנדערע שטעט. עטלעכע מאל זיינען מיט דערפאלג דורכגעגאנגען אונדזערע אויפטריטן אינעם באקאנטן קעשענעווער ארגל־זאל.
איך דערמאן זיך אויך אין די קאנצערטן, געגעבן אין מיין היימישן ביראבידזשאן אין 1990, אויפן אינטערנאציאנאלן פעסטיוואל פון יידישער מוזיק. דעמאלט האט אין אונדזער פראראם זיך אויך באטייליקט די פאלקס־אקטריסע פון מאלדאווע, נעלי קאמעניעווא, וואס האט געלייענט אויף רוסיש די ווערק פון יידישע שרייבער און פאעטן. מיר זיינען אנערקענט געווארן ווי די בעסטע אנטייל נעמער פונעם פעסטיוואל און באלוינט געווארן מיט הויכע אויסצייכענונגען.
די דעלעגאציע פון קעשענעוו באזוכט דעם ״סוכנות״ אין ירושלים, 1991
און נאך איין דערמאנונג וועגן יענע יארן, דהיינו, אונדזערע ערשטע טעלעוויזיע און ראדיא־פראגראמען. נישט לייכט איז אויסגעקומען דורכשלאגן די דאזיקע טראנסמיסיעס. וויפל ענערגיע און איינגעשפארטקייט האט זיך געפאדערט פון אונדזערע קא־פארזיצערס זיי זאלן זיך עס דערשלאגן. צו יענער צייט פלעגט שוין דערשיינען די צוויי־שפראכיקע (רוסיש און יידיש) צייטונג „אונדזער קול‟. דער רעדאקטאר פונעם רוסישן טייל איז געווען אלכסנדר בראדסקי, דעם יידישן טייל האט רעדאגירט באריס סאנדלער. זינט זומער 1990 האט באריס סאנדלער אנגעהויבן אויך ארויסלאזן ביי דער מאלדאווישער נאציאנאלער טעלעוויזיע די פראגראם „אויף דער יידישער גאס‟. זי פלעגט זיך באווייזן אויף יידיש צוויי מאל אין חודש, 60 מינוט לאנג. מיט עטלעכע חדשים שפעטער, אין דעצעמבער, האבן זיך צום ערשטן מאל דערהערט די סיגנאלן פון דער יידישער ראדיא־טראנסמיסיע. דער ראדיא־זשורנאל „יידישלעבן‟ פלעגט רעגולער ארויסגייט אויך צוויי מאל אין חודש, 8:30 אין אוונט. במשך פון 20 יאר האבן די יידישע צוהערער געהערט די ערשטע מיינע ווערטער, מיט וועלכע כ׳פלעג אנהייבן יעדע פראגראם: „שלום־עליכם, טייערע פריינט. שלום, ידידים יקירים!‟
זאגן דעם אמת, געדענק איך, דאכט זיך יעדע פראגראם מיינע; כ׳געדענק די מחברים און באטייליקטע, די יידישע מוזיק, וואס כ׳פלעג שפילן, מיינע קאנצערטן אין לאנד און אויסלאנד — און דאס הארץ מיינס ווערט איבערגעפולט מיט פרייד און אומעט. פרייד — ווייל איך, דער זון פון א יידישן אקטיאר און א יידישער פאעטעסע, האב אויך אריינגעבראכט מיין חלק אינעם אויפלעבן די יידישע קולטור אינעם געוועזענעם סאוועטן־פארבאנד, פאר וועלכער זיי, מיינע עלטערן, האבן אפגעגעבן זייערע לעבנס. און אומעט — ווייל זיי האבן צו דעם נישט דערלעבט.

Share this:TwitterFacebookPrintLike this:Like Loading...

Related
 


Tagged: fasadhistoryjews 
Post navigation


Previous Post
דער הייליקער, געטלעכער אָנזאָג: פּרו־ורבֿו 

Next Post
נאטיצן פונעם רעדאקטאר — 24 



