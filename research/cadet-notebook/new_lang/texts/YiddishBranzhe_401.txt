

אונטער די קלאנגען פון דזשעז 



 by באריס סאנדלער 
July 30, 2018July 29, 2018 Filed under:
באריס סאנדלער
ליטעראטור
פראזע 

באריס סאנדלער

דער קאראוואן פון פינף קעמלעך האט זיך ניט־אייליק באוועגט אין טאקט פון קורצע קעמל־טריט. פינף שטאלצע קעמלעך האבן געציילט די מיילן מיט זייערע פוסזוילן, לאזנדיק נאך זיך אויפן צעגליטן זאמד שמאלע שטעפלעך. די אויסגעגלאצטע אויגן האבן זיי געהאלטן צוגעמאכט, אפשר אפילו געכאפט א דרעמל, גייענדיקערהייט, פונקט ווי זיי האבן כסדר, זינט דער לעצטער סטאנציע אייערנעכטן, דעם גאנצן וועג נישט אויפגעהערט צו מעלה־גירהן. זייערע שמאלע שפארונעס־נאזלעכער האבן לייכט וויברירט, זיך צוגעשמעקט צו דער צעשמעלצטער לופט. זיי האבן שוין געפילט צווישן די הייסע לופטשיכטן דאס פרישע ווינטעלע פונעם אאזיס, דעם גן־עדן־אינדזל אין מיטן דעם מידבר. פינף קעמלעך, ווי פינף ברידער פון איין דזשעז־באנדע…

מיין חלום האט זיך איבערגעריסן צוזאמען מיט די קלאנגען פון דיוק עלינגטאנס בארימטער דזשעז־קאמפאזיציע „קאראוואן‟; פארשווונדן געווארן, בלויז איבערגעלאזט אויפן ראנד פון מיין ווירקלעכקייט א פנים, ווי א כוואליע ווארפט ארויס פון אירע טיפענישן אויפן ברעג א זאך, מיט יארנלאנג דערטרונקען געווארן.
כ׳האב דאס פנים ממש ארויסגעכאפט פונעם חלום אין דער לעצטער רגע און אויפגעוואכט. אזוי איז עס שוין פארבליבן מיט מיר אין מיין טאג־טעגלעכקייט; ריכטיקער געזאגט, אין מיין מוח. ס׳האט אויסגעזען גאר קענטלעך, מעגלעך אפילו פארבונדן מיט א געשעעניש אין מיין לעבן; אבער פינקטלעכער — וואס און ווען, האב איך זיך נישט געקאנט דערמאנען. איז דאס פנים געבליבן דערווייל אזוי „הענגען‟ אין מיין קאפ, זיך באמבלען, ווי א צינגל אין א גלאק. אט גיב איך מיין קאפ א דריי אויס אין איין זייט, אין אן אנדערער, זיך א בייג אן אדער פארקערט, גלייך זיך אויס — און דאס גלעקל רופט זיך אפ: „דזין־דזין, כ׳בין דא…‟
כ׳האב געפרוווט זיך דערמאנען אינעם חלום, כדי דארט צו געפינען דאס ארט פאר דעם פנים; ווי מע זאגט, אויפצושטעלן די קייט פון געשעענישן. ניין… זי האט זיך יעדעס מאל געריסן, די קייט. די רינגען האבן זיך אפגעטשעפעט — איין רינג פון אנדערן — און זיך צעשאטן. נעלם געווארן אין דער שארף־העלער שיין, וואס האט מיר פארבלעדט די אויגן און געצווונגען זיי אויפצומאכן און אויפוואכן, אנדערש וואלט די צעשמעלצטע משא פון מיין חלום פארוואנדל מיינע שווארצאפלען אין צוויי קוילעכלעך. האבן מיינע אויגן־דעקלעך מיך געראטעוועט — זיך אויפגעדעקט, כ׳זאל קאנען זען די ווייכע זון־שטראלן פונעם פרימארגן. נאר דאס אומבאקאנט־קענטלעך פנים איז פארבליבן מיט מיר.

ס׳איז מיר קלאר געווארן, אז פון דארטן, פונעם מידבר פון מיינע חלומות, וועל איך קיין ענטפער נישט באקומען. כ׳מוז אים זוכן אין מיין זכרון־גניזה, ווו עס ליגן אלע אנדערע פנימער, וואס האבן זיך מיר באגעגנט אין גאנג פון מיינע יארן. אייניקע פון זיי האבן געשפילט אין מיין לעבן א וויכטיקע ראלע. אייגנטלעך, האט זיך פון זיי מיין לעבן אנגעהויבן. זיי זיינען נישט געווען סתם סטאטיסטן, נישט באהאלטן זיך אונטער שיינע מאסקעס, נאר זיך איינגעקריצט און איינגעבאקן געווארן זייער בולט, גאנץ אפן — כ׳זאל זיי געדענקען. אט די פנימער זיינען פאר מיר געבליבן ווי טייערע פערל, אנגעסיליעט אויף א קורץ זיידן שנירל פון מיין עקזיסטענץ. איך קען זיי אנטאפן מיט די פינגער און זאגן א שורה פון דער הייליקער תפילה: זיידע, באבע, טאטע, מאמע — יתגדל ויתקדש שמה רבא…
כ׳דערמאן זיך, ווי צום זיידן — א פרומער ייד פון א גאנץ יאר, האט מיין באבע איין מאל אריינגעפירט אין דער בעסעדקע ביי אונדז אין הויף א גויה. נישט געקוקט אויפן הייסן זומער־טאג, איז די פויערטע געווען אנגעפרענדעט אין א טוץ שווארצע קליידער און טוכן. זי איז געבליבן שטיין אנטקעגן דעם זיידן, ווי איר ווייס פלאך פנים מיט א רויטלעך־פארריסענער נאז און בלויע אויגן וואלט זיך פלוצעם אנגעשפארט אין דער דורותדיקער מחיצה פון שרעק און בילבולים, וועלכע האט אפגעטיילט די גויה פון דעם אלטן זשיד.
וואס האט געקאנט אזוינס געשען, אז די פרעמדע פרוי זאל קומען צו מיין זיידן? זי האט געזען אין שלאף א שרעקלעכן חלום. קלוגע מענטשן האבן איר געעצהט צו פארן אויף דרום און זיך טרעפן מיט א פרומען ייד. איך ווייס נישט, וואס איז געווען איר חלום. כ׳האב נאר אונטערגעהערט, ווי דער זיידע, נישט אפרייסנדיק די אויגן פון זיין ספר, האט געזאגט אויף א קול — צי צו זיך אליין, צי צו דער באבען, צי צו דער גויה — „כל החלומות הולכים אחר הפה‟.
די באבע האט א קוק געטאן אויף דער גויה, וואס איז, נעבעך, געשטאנען א פארגליווערטע, ווי דעם זיידנס ווערטער וואלטן אויף איר געפאלן ווי א בייזער כישוף. „אברהם, — האט די באבע זיך אנגערופן, — רעדסט מיט ווייבער, איז רעד אויף א מענטשלעכער שפראך…‟. איך, וואס כ׳בין געשטאנען לעבן דער באבען, בין, אוודאי, אין חשבון נישט אריין.
— אויב מע טייטשט אויס דעם חלום צום גוטן, — האט שוין אויסגעזונגען דער זיידע אויף יידיש, — ווערט מקוים דאס גוטע. און אויב מע טייטשט אים אויס צום שלעכטן, ווערט מקוים דאס שלעכטע.
דער זיידע, נאך אלץ גראבנדיק זיך מיט זיין שפיציקער נאז אינעם ספר, האט סוף־כל־סוף אויסגעפארפלט פון דארט דאס נייטיקע קערנדל: „זאל זי פאסטן א טאג מיט א זונטיק!‟
זיינע ווערטער האבן פאר מיר געקלונגען פונקט ווי די ווערטער, וועלכע עס פלעגט ארויסברענגען אויף די ליפן דער קינדער־דאקטער נאכן אריינקוקן מיר אין האלדז, איידער ער האט אויסגעשריבן דעם רעצעפט.
די באבע האט בשעת־מעשה באגלייט די גויה ביזן הויף־טירל און זיך אומגעקערט צום פויערישן גראב־געפלאכטענעם קויש, וואס די גויה האט איבערגעלאזט אויף דער פריזבע…
אין מיין קינדערשן זכרון האט זיך אפגעזעצט דאס בלאס־אנגעשראקענע פנים פון דער פויערטע. דעמאלט בין איך זיכער געווען, אז דעם זיידנס „רפואה‟ האט אוודאי געהאלפן דער פרוי „פארטייטשן איר חלום צום גוטן‟, פונקט ווי דעם דאקטערס ביטערע מיקסטורע האט מיר געהאלפן זיך אויסצוהיילן פון דער וויסטער אנגינע…
א גוטע עצה, האב איך געטראכט מכוח מיין אייגענעם חלום, צו פארטייטשן אים מיט גוטן. און טאקע: פאר וואס זאל מיין טראפיי, דאס פנים פונעם חלום, זיין א שלעכטס?! מיין באבע האט געהאט א זעלטענעם טאלאנט צו דערקענען „שלעכטע פנימער‟. זי פלעגט אזא פנים דערשמעקן אויף א מייל. „א שלעכט פנים קאן, חלילה, געבן א גוט־אויג!‟ — האט די באבע געטענהט. און אז כ׳בין אין אזא מינוט געווען לעבן איר, האט זי מיך באלד צו זיך צוגעדריקט און צוגעדעקט מיט אן עק פון איר פארטעך. זי האט דעם פארטעך, דאכט זיך, קיין מאל נישט אראפגענומען, סיידן פארן לייגן זיך שלאפן. כ׳דערמאן זיך, אז די באבע האט אפילו געהאט צוויי פארטעכער: איינער א „שטוביקער‟, שוין אין גאנצן פארפלעקט און צעקנייטשט, און דער צווייטער א „דרויסנדיקער‟. די באבע פלעגט אים אנטאן, ווען זי איז געגאנגען עפעס איינקויפן אין מארק.
ווי אזוי האט אן עק פון מיין באבעס פארטעך געקאנט מיך ראטעווען פון א גוט־אויג, האב איך פארשטאנען מיט א סך יאר שפעטער. לאזט זיך אויס, ס׳איז דא אזא גלויבעניש, אז אויב די פרוי טראגט נישט קיין פארטעך, בפרט אין איר מאנאטלעכער צייט, קאנען די שדים אדער דיבוקים האבן איבער איר שליטה, ווי איבער א ייד, וואס זיין ציצה איז פסול געווארן.
ווו זאל איך היינט נעמען אזא „באבעס פארטעך‟?
פון דעסטוועגן, בין איך געווען כמעט זיכער, אז דאס פנים, אריינגעשלעפט פונעם חלום אין מיין טאג־טעגלעכקייט, וועט זיך אויסמענטשלען, באקומען א קאנקרעטן אויסזען און כ׳וועל עס נישט דארפן באהאלטן נישט פון אייגענע און נישט פון פרעמדע. שטעלט זיך פאר, אז ס׳איז טאקע אזוי געשען. כ׳האב באמערקט, אז מיין פלוניתטע האט זיך לעצטנס אנגעהויבן פוצן. שיער נישט יעדעס מאל, פארבייגייענדיק דעם שפיגל אינעם אייבערשטן צימער, האט זי זיך אפגעשטעלט אנטקעגן, אריינגעקוקט א רגע און זיך פארראכטן די האר אויפן קאפ.
כ׳וואלט עס פארשטאנען, ווען מיר קלייבן זיך ערגעץ גיין צו גאסט אדער אין רעסטאראן, אבער נישט סתם אזוי, כדי צו זיצן אנטקעגן דעם טעלעוויזאר א גאנצן אוונט. מאדנע, איא? נאך כמעט פערציק יאר פון זאגן „הרי־את‟ און האבן קיין עין־הרע דריי אייניקלעך, זעט עס מיר באמת אויס קאמיש. האב איך זי געפרעגט, מיין באשערטע: „וואס קומט דא, טייערינקע, פאר?‟ — האט זי מיר געשענקט א בליק, וואס אפילו צען פארטעכער פון מיין באבען וואלטן מיך פון אים נישט געקאנט באשיצן.
— דו פרעגסט ביי מיר? — האבן אנגעהויבן זיך גיך צעוויקלען די פיצינקע ספרוזשינקעלעך אין די ווינקעלעך פון אירע אנגעפארבטע ליפן, — שוין א היפש שטיקל צייט דרייט זיך ביי אונדז אין שטוב ארום אן אומבאקאנט פנים, שווינדלט פאר די אויגן הין־און־הער, ווי א געשפענסט…
גאט מיינער, בין איך געבליבן זיצן א פריטשמעליעטער, הייסט עס, אז דאס פנים פון מיין חלום איז שוין ארויס פון מיין קאפ און טראגט זיך דא ארום איבער דער שטוב…
מיין פרוי קאן שוין אויפן ארט נישט איינזיצן. זעט אויס, אז אויך אנדערע טיילן פון איר קערפער פארמאגן ספרוזשינעס פון פארשיידענער גרייס און קראפט.
— וואס קומט מיט דיר לעצטנס פאר? כ׳דערקען דיך נישט! וואס איז געווארן מיט יענעם מענטשן, וואס כ׳בין גרייט געווען מיט אים זיך לאזן אין וואסער און אין פייער? זינט ביסט ארויס אויף פענסיע, זע איך דיך שטענדיק אנגעכמורעט און פאראומערט… האסט ממש פארלוירן דיין אייגן פנים!..
דא האב איך שוין ארויסגעוויזן קול:
— און יענץ פנים, וואס דו פוצטסט זיך און שמינקטסט זיך צוליב אים, איז עס דיר ניחא?!
— זאלסט טאקע וויסן… איך זע אין יענעם פנים דיך — דיין אמאליקן שמייכל, דיין חן, דיין מאנצבילשן פייער אין די אויגן…
— שוין… גענוג… כ׳האב אלץ פארשטאנען! — האב איך פלוצעם דערפילט ווי עס הייבט אין מיר אן זידן א דאמפקעסל.
בין איך אוועק אין מיין צימער, אויסצומיידן אן אויפרייס. אמאל איז עס געווען מיין טאכטערס צימער, אבער זינט זי האט חתונה געהאט און זיך אריבערגעצויגן מיט איר מאן אין דער געדונגענער דירה, האב איך דעם שטח שטיל „אנעקסירט‟. אייגנטלעך, ביים אנהייב האב איך דארט גארנישט געטשעפעט. מאלע וואס, חלילה־וחס… דער טאטע־מאמעס שטוב איז פאר די קינדער שטענדיק אפן. ס׳האט נישט גענומען לאנג און דער צימער, ווי ס׳האט זיך אויסגעדריקט מיין ווייב, האט „באקומען דיין פנים‟. דאס הייסט, כ׳האב אהער אריבערגעטראגן מיין אפגעריבענעם פאטעל און די פאליצעס מיט מיינע אלבאמען, ווו עס היטן זיך אפ מיינע אוצרות — די פאסט־מארקעס.
פאסט־מארקעס האב איך אנגעהויבן זאמלען ביי מיינע צען יאר. אין די סוף פופציקער האט זיך דאס זאמלען מארקעס פארשפרייט צווישן די יינגלעך ווי עפעס א מגפה, נישט דא געדאכט. באזונדערס פאסט־מארקעס, פארבונדן מיטן קאסמאס. די מארקעס פלעג איך האלטן אין איינעם פון מיין זיידנס ספרים — א דיקער, א שווערער, אין א הארטן איינבונד. די זייטלעך, כאטש זיי זיינען שוין געווען פארגעלט, האבן זיי סיי־ווי אויסגעזען פעסטער און פארלאזלעכער, איידער דאס פאפיר אין מיינע ביכער. צווישן אט די אלטע זייטלעך מיט אומבאקאנטע אותיות, ברייט אויסגעשטעלט שורותווייז, האב איך פארטרויט מיין קאסמישע קאלעקציע. דער זיידע האט וועגן דעם אוודאי נישט געוווסט, סיידן איין מאל, ווען כ׳בין געזעסן אויפן פענצטערברעטל און זיך איינגעקוקט אין א לעצטנס־אויסגעטוישטער מארקע, האב איך נישט באמערקט ווי ער איז שטילערהייט צו מיר צוגעגאנגען.
כ׳האב זיך געכאפט ערשט, ווען דער זיידע, א פארחידושטער האט זיך אנגערופן:
— קוקסט אריין אין מיין ספר? ווילסט זיך אפשר אויסלערנען דעם אלף־בית? — האט ער פארטייטשט מיין אינטערעס צום ספר אויף זיין אייגענעם אופן.
כ׳האב דערהערט עפעס א שטאמלעניש — מיין אייגענער ענטפער אויפן זיידנס שוואכער האפענונג, אז סוף־כל־סוף, האט זיך זיין אייניקל גענומען צום שכל. נאר איך בין באלד פון מיין סידעלע אראפגעשפרונגען און זיך געלאזט צו דער עטאזשערקע מיט ספרים, ווו אויף דער צווייטער פאליצע, נאכן צווייטן ספר פון רעכטס איז געווען דאס ארט פאר „מיין‟ ספר.
דעם ערשטן אמתן קליאסער־אלבאם פאר מארקעס האט מיר געקויפט דער טאטע, בעת זיין קאמאנדירונג אין מאסקווע. וועגן א בעסערער מתנה האב איך אפילו טרוימען נישט געקאנט. דער טאטע האט בפירוש געשטיצט מיין ווערן פארכאפט מיטן זאמלען מארקעס. כ׳האב געהערט, ווי ער האט געזאגט דער מאמען, אז „ס׳איז א גוטע זאך… פאסט־מארקעס איז דאך א גאנצע וועלט פאר זיך. ס׳איז דא וואס זיך צו לערנען…‟ די מאמע האט עס אפגעשאצט אנדערש: „ס׳איז בעסער, איידער ארומטראגן זיך גאנצענע טעג אין דרויסן…‟
א חוץ די מארקעס אויף דער טעמע פון קאסמאס, זיינען צווישן די יידישע חברה באליבט געווען די ישראלדיקע פאסט־מארקעס. מיין ערשטע ישראלדיקע מארקע האב איך אויסגעטוישט פאר דריי קאסמישע. דורך זיי האב איך פארשטאנען, אז די אותיות אין מיין זיידנס ספר זיינען ענלעך צו די אותיות אויף די ישראל־מארקעס. דער זיידע האט שוין צו יענער צייט נישט געלעבט, און מיינע ערשטע פינף אותיות פונעם אלף־בית האב איך זיך אויסגעלערנט צו לייענען אליין. אמת, לויט מיין אייגענעם פארשטאנד: „י־ז־ר־א־ל‟ — אזוי האב איך די פינף אותיות באקלאנגיקט. אזוי, האב איך דעמאלט געטראכט, קלינגט דאס לאנד אויף דער שפראך פון די ישראל־איינוווינער.
כ׳געדענק, אז די ישראלדיקע פאסט־מארקעס זיינען גאר גיך געפאלן אין פרייז. ס׳איז דווקא נישט געווען פארבונדן מיט דער אנטי־ציוניסטישער קאמפאניע אין יענער צייט. כמעט אלע פון אונדזערע שכנים פלעגן דעמאלט באקומען בריוו פון ישראל, וואס די קאנווערטן זיינען געווען ממש ארומגעקלעפט מיט פאסט־מארקעס. זיי אפצוקלעפן פונעם קאנווערט און נישט קאליע מאכן די מארקע, איז געווען כמעט אן אמזיסטיקע מי; האט מען די מארקע פשוט אקוראט אויסגעשניטן, צוזאמען מיטן קאנווערט.
מיין פארכאפטקייט צו זאמלען פאסט־מארקעס איז ביסלעכווייז אפגעקילט געווארן. אבער אלע מיינע ניין קליאסערס האב איך פארהיט און זיי געבראכט מיט זיך קיין ישראל. כ׳האב זיך דערמאנט אין מיין קינדערשער נטיה טאקע גאר אין גיכן נאכן ארויסגיין אויף פענסיע. די קליאסערס פון פארשיידענער הייך און קאליר זיינע איצט געשטאנען אויסגעשטעלט אויף א באזונדערער פאליצע אין מיין „אנעקסירטן צימער‟. דא האבן זיך אויך געפונען די פלאטעס מיט מיינע באליבטע דזשעז־ארקעסטערס און מוזיקערס. מיט דזשעז־מוזיק בין איך פארכאפט געווארן שוין שפעטער, אין דער צייט פון מיין סטודענטשאפט…
פון יענער זייט טיר האט זיך ווידער דערהערט מיין ווייבס קול, וואס האט שוין געדונערט ווי דער לעצטער הארמאטן־זאלפ פארן פארלאזן די פאזיציע:
— קאנסט ווייטער זיצן דארט פארשפארט מיט דיין אלטווארג. מיר גייען אין קינא. מע ווייזט היינט א נייעם פילם — „א פרעמד פנים‟.
דער „מיר‟ האט געזאלט צו וויסן געבן, אז דער אויסוואל איז געמאכט: פאר מיר איז קיין אנדער ברירה נישט געבליבן! כ׳וועל שוין מוזן מיט מיין גאסט פונעם חלום האבן אן ערנסטן שמועס פנים־אל־פנים. דערווייל אבער האב איך ארויסגעשלעפט פונעם קאנווערט מיין באליבטע פלאטע פון דיוק עלינגטאן און זי געשטעלט שפילן. די ריטמישע קלאנגען פון זיין בארימט ווערק „קאראוואן‟ האט פינקטלעך איבערגעגעבן מיין איצטיקע שטימונג. דאס בלוט אין די שלייפן האט געשלאגן אין איין טאקט מיט דער מוזיק, און געוועקט דערמאנונגען…

דער קעמל־קאראוואן האט געהאלטן זיין וועג ווייטער. די גרויסע הארבאטע בהמות האבן אנגעשפיצט זייערע אויערן, ווי זיי וואלטן זיך צוגעהערט צו דער אנגעצויגענער סטרונע פון צייט, וואס האט זיי טעלעגראפיש איבערגעשיקט די באקאנטע דזשעז־קאמפאזיציע, זיי זאלן האלטן זייער גאנג ביי איר ריטעם. דער אנטרייבער אן איינגעטרוקענער מאנספארשוין, קאפ־און־פנים ארומגעוויקלט מיט א שמאטע, אז נאר א שמאלע שפארונקעלע פאר די אויגן זאל זיין אפן, האט געפאנפעט אונטער דער נאז א לאנגזאמען ניגון, אדער א תפילה, נאכמאכנדיק א סאקסאפאן…

מיט יעדער פלאטע איז ביי מיר פארבונדן א שטיק געשיכטע. מענטשן פון מיין דור, וועלכע האבן געוווינט אין יענע מקומות, וועלן מיך באלד פארשטיין. ניין, אין דער צייט פון אונדזער יוגנט איז דזשעז־מוזיק שוין געווען ניט קיין טריפע זאך, כאטש צו קריגן א פלאטע מיטן שטעמפל Made in USA איז געווען גאר נישט פשוט. איך האב זיך דעמאלט געלערנט אין פאליטעכנישן אינסטיטוט, ווייט פון דער היים, און כדי צו פארגינען זיך קויפן א פלאטע פון באק קלייטאן, למשל, אדער הארי דזשיימס, בעני גודמען אדער לויס ארמסטראנג — האב איך געמוזט אפצופן פון מיין מאגערער חודש־סטיפענדיע און פונעם קעשענע־געלט, וואס מיינע עלטערן פלעגן מיר צושיקן, א פעט שטיקל. די פארצאוושטשיקעס־ספעקולאנטן האבן געהאט א ווילדן אפעטיט.
אויפן קאנצערט פון אונדזער קעשענעווער לאנדסמאן, דעם דזשעז־פיאניסט לעאניד טשיזשיק האב איך זיך טאקע באקענט מיט מיין קינפטיקער פלוניתטע. שוין זשע האט זי עס פארגעסן. צי אפשר איז עס איצט אויך געווארן א טייל פון דעם, וואס זי רופט — „אלטווארג‟?! מע זאגט, אז דאס האלטן זיך ביים אלטווארג מאכט אלט. און אפשר איז עס פונקט פארקערט: דאס עלטערן זיך קערט אונדז אלץ מער אום צום דורכגעלעבטן, און פילט דאס אלטווארג אן מיט פרישע געפילן…
כ׳האב זיך דערמאנט, ווי מיט אן אנדערהאלבן יאר צוריק, גלייך נאך מיין פענסיאנירן, בין איך געפארן אויף א באזוך אין מיין היים־שטאט, נאך עטלעכע און צוואנציק יאר זינט מיר האבן זי פארלאזט אויף שטענדיק. דעם אמת געזאגט, האט מיך נישט די בענקשאפט געצויגן אהין; די שטאט פון מיין קינדשאפט און יוגנט איז שוין לאנג פארוואנדלט געווארן אין א מין קולטורעלן שיכט, וואס האט זיך אפגעזעצט אויפן דנא פון מיין זכרון. זעלטן ווען, בשעתן געיעג פון מיין מטורפדיקער טאג־טעגלעכקייט, פלעגט מיר פלוצעם א נאג טאן אונטערן הארצן — א פארשטיינערטער שפליטער האט זיך אפגעריסן פון דעם כמעט פארגעסענעם שיכט און זיך אויפגעהויבן פונעם דנא אויף דער אויבערפלאך פון מיין קיום.
כ׳בין געפארן אויף קבר־אבות — צו מיינע זיידע־באבע און מיין טאטן. די מאמע איז געשטארבן אין ישראל. כ׳האב זייערע קברים נישט פארגעסן, באצאלט יעדעס יאר אן ארטיקער משפחה מ׳זאל נאך זיי קוקן. דער בית־עולם האט זיך געצויגן בארג־אראפ, אזוי אז אין די געציילטע מינוטן פון שטיין אויפן שפיץ־בארג, אפכאפנדיק דעם אטעם, איידער זיך לאזן מיטן וועגן אראפ צו די טייערע מצבות פון מיינע נאענטע מענטשן, — איז מיר איינגעפאלן דער פאראדאקסאלער געדאנק: א בית־עולם, וואס ווערט נישט באזעצט מיט נייע קברים, איז געגליכן צו א קערניצע, וואס אלע אירע לעבעדיקע וואסער־קוואלן האבן זי פארלאזט.
„טויטע היטן אפ די לעבעדיקע‟, — האט געזאגט מיין זיידע נישט לאנג פארן טויט. ערשט מיט יארן שפעטער האב איך בעסער פארשאנען דעם זין פון די ווערטער און זיי פארבונדן מיט אן אנדער זאג, אפט געהערט פון דער באבען און מאמען. זיי פלעגן עס ארויסברענגען ווי אן איינגעחזרטן געבאט באלד נאכן נאמען פונעם פארשטארבענעם: „זאל זיך מיען‟, דאס הייסט, גיין, לויפן, טאן זיין ארבעט — בעטן ביים אייבערשטן פאר די לעבעדיקע.
די ווילדע בוריאנען אויף די קברים האב מיט שאדנפרייד געגעבן צו וויסן, אז דא, אויף דער וועלט, זיינען זיי די גאנצע באלעבאטים. כ׳האב זיך געפילט ווי א דורכגייער, וואס כאפט פון אלע זייטן שטומע פארווורפן, געשיקט פון דער אייביקייט.
די מצבות פון דער באבען און טאטן זיינען געשטאנען נישט ווייט איין מצבה פון דער אנדערער. דעם זיידנס קבר האט זיך געפונען אינעם אנדערן עק בית־עולם, אין דער שורה, וואס האט שוין געגרענעצט מיט א שיטער וועלדל. די באבע האט אים איבערגעלעבט אויף עטלעכע און צוואנציק יאר. זינט דעמאלט האט דער בית־עולם זיך היפש צעוואקסן. נאך די ניינציקער יארן איז ער פארבליבן אויף הפקר. דער 21סטער יארהונדער האט זיך מער אין אים נישט גענייטיקט. די היגע יידן און יידישע פרויען, וועמען עס איז באשערט געווען זיך לאזן צום אייבערשטן זיך מיען, האבן עס שוין געטאן פון זייערע קרקות אין ווייטע פרעמדע לענדער.
די דריי שטיינדלעך, געלאזט אויף יעדער מצבה, זיינען ווי אפגעריסן געווארן פון יענעם קולטורעלן אנדענק־שיכט אין מיין זכרון. כ׳האב געפילט דעם ווייטיק אין מיין ברוסט ארום הארץ. ער איז זיך צעגאנגען ווי קרייזן אויפן וואסער פון א געווארפענעם שטיינדל אין טייך…
אין דעם „אנעקסירטן צימער‟ איז אריינגעגאנגען מיין פרוי.
— נו, — האב איך אנגעהויבן שטאמלען, ווי פון שלאף, — ס׳איז אייך געפעלן געווארן דער פילם?
זי האט אויף מיר א קוק געטאן מיט איין אויג, אפשאצעריש, ווי דורך א שפאקטיוו און זיך אנגערופן:
— וועגן וואס פאר א פילם רעדסטו, פארשטיי איך נישט. און פון ווען אן האסטו מיך אנגעהויבן „אירצן‟?
— כ׳מיין, „א פרעמד פנים‟… ביסט דאך געגאנגען מיט אים…
זי האט מיך אפגעהאקט:
— זינט ביסט ארויס אויף פעניסע, האט זיך ביי דיר אין קאפ עפעס ווי איבערגעשלאסן: די גאנצע נאכט דרייסטו זיך פון איין זייט אויף אן אנדערער, און דעם גאנצן טאג גייסטו ארום אין שטוב, ווי א פארטשאדעטער. כ׳בעט דיך, דו דארפסט עפעס טאן מיט דיין ניי לעבן!..

און דער מוזיקאלישער „קאראוואן‟, אין שפיץ מיט דעם גרויסן „אנטרייבער‟ דיוק עלינגטאן האט זיך פאמעלעך דערווייטערט פון מיר, באגלייטנדיק מיינע דערמאנונגען. אלץ שטילער און שטילער האבן זיך געהערט די קלאנגען, און אין זיי האט זיך צעשמאלצן מיין לאנגער חלום.

ברוקלין, יאנואר 2018

Share this:TwitterFacebookPrintLike this:Like Loading...

Related
 


Tagged: jewsstoryYiddish 
Post navigation


Previous Post
פון אונדזער עזבון: יוסף בורג (1912־2009) 

Next Post
קומט די קאץ איבערן ים 



