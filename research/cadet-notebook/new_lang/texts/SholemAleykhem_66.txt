 
 אין שטורעם: 1\. 7: מאשא זוכט א טעריטאריע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ווייסט... עס וועט זיין געזונטער פאר אייך אלעמען, אז איר וועט זאגן
דעם אמת...
    
מאלקין האט דערקענט דעם אינדערפריאיקן גאסט, דעם פאקנטרעגער.
    
דאס איז געווען יאשקא וואראנא.
    
 קאפיטל ז.
    
 מאשא זוכט א טעריטאריע
    
אז מאשא באשעוויטש האט זיך אפגעזעגנט מיט דער „קליינער קאמונע״, וואס בא מאלקינען אונטער הימל, האט זי גענומען איר „באגאזש״,
א טשאכאטעטשנעם טשעמאדאנטשיקל, איבערגעבונדן מיט א שטריקל,
געכאפט א דראזשקע און געהייסן זיך פירן אף איינע פון די ווייטע גאסן
פון דעם גרויסן צעווארפענעם פעטערבורג. מחמת דער וועג איז געווען
אביסל ווייטלעך, האט זיך מאשא אריינגעלאזט אין א שמועס, ווי איר
שטייגער איז, מיטן איזוואזטשיק, א געזונטן ארלאווסקן מוזשיק מיט
א פנים פון א בער, און איז געוואר געווארן פון אים, אז ער האט אין
ארלאווער גובערניע א שטיקל ערד, וואס עס קלעקט אים נישט אף טרוקן
ברויט, מוז ער קוטשירן, און דאס ווייב מוז וואשן גרעט, און די קינדער... עך, די קינדער! דריי זין האט ער מיט א טאכטער, איז איינער, דער עלטערער, א זאפאסנאי, געהרגעט געווארן אין מאנדזשוריע,
דער אנדערער איז אוועק היינטיקס יאר פאר א סאלדאט...
    
― צו וואס טויג דיר אזויפיל סאלדאטן? ― פרעגט אים מאשא.
― שטעלסט צו סאלדאטן צו דער רוסישער ארמיע?
    
― וואס־זשע זאל מען טאן? ― ענטפערט איר דער איזוואזטשיק.
― מע הייסט, דארף מען געבן.
    
דער איזוואזטשיק דרייט אויס צו איר זיין פנים, קוקט זיך איין,
ווער דאס רעדט מיט אים, טאמער איז דאס אן אונטערגעשיקטע. מאשאס
פנים אבער זאגט, אז זי איז נישט פון די אונטערגעשיקטע, און אף דעם
איזוואזטשיקס פנים באווייזט זיך א מין גרימאסע, וואס מע מוז דאס
אננעמען פאר א שמייכל, און ער צערעדט זיך מיט איר, גיט איר אנצוהערעניש, אז ער איז נישט אזא פינצטערער פארשוין, ווי זי מיינט, אז
ער ווייס אויך וואס סע טוט זיך איצט אף דער וועלט; ער אליין טאקע
לייענט נישט קיין ביכלעך, מחמת ער קאן נישט, נאר אנדערע לייענען
אים, סילוועסטער לייענט אים און פארטייטשט אים איטלעכס ווארט.
ווער איז דער סילוועסטער? סילוועסטער איז אן ארבעטער פון אן
אייזנפאבריק, וווינט מיט אים אף איין פלאץ, שלאפן ביידע אף איין ערד.
דערציילט אים סילוועסטער, וואס אף די פאבריקן טוט זיך: מע גרייט
זיך צו א שטרייק. אפילו ער מיט זיין פערדל וועט מוזן שטרייקן אזוי
לאנג, ביז דער פאטער גאפאן וועט הייסן.
    
― ווער איז דער גאפאן? ― פרעגט אים מאשא, אום צו איבערצייגן זיך, אף וויפל איז דער איזוואזטשיק אינפארמירט פון דעם, וואס
טוט זיך אף די פאבריקן.
    
― דער פאטער גאפאן ― גיט איר דער איזוואזטשיק צו פארשטיין
אף זיין שפראך ― דאס איז דער גלח, וואס איז געשיקט געווארן צו
מלחמה האלטן מיט דער שווארצער קליפה, מיטן אנטיכריסט, וואס האט
זיך בא אונדז אין לאנד אריינגעכאפט און וויל פון דארט נישט ארויס.
וויפל מע האט אים נישט אונטערגערייכערט מיט ווייראך, וויפל תפלות
מע האט נישט אוועקגעלייגט אף אים, מיט קללות, מיט תוכחות, מיט
באשווערונגען ― ער רירט זיך נישט פון ארט, אט דער שווארצער כח,
דער אנטיכריסט, ס׳זאל אף אים קומען א כאלערע!...
    
בא די ווערטער דערלאנגט ער דעם פערדל דאס, וואס ער וואלט
וועלן דערלאנגען אנטיכריסטן, און מאשא וויל ארויסבאקומען פון דעם
נפש, ער זאל איר געבן צו פארשטיין, ווער איז, נאר זיין מיינונג, דער
אנטיכריסט?
    
― ווייסט אים דער רוח! ― ענטפערט ער איר. ― איך מיין, אז
ער דארף שטאמען פון יידן.
    
― וואס עפעס פון יידן? ― פרעגט אים מאשא דערשטוינט.
    
― פונוואנען דען, אז נישט פון יידן? ― ענטפערט איר דער
פויער, ווי א בר־סמכא. ― אלצדינג וואקסט פון יידן. און די מלחמה
איז דען נישט פון יידן?
    
― פונוואנען ווייסטו דאס?
    
― איך ווייס נישט, איך מיין אזוי...
    
דא שטייט פאר מאשאן א שווערע אויפגאבע: אויפקלערן דעם
דאזיקן נפש, ווער איז גאפאן, און ווער איז אנטיכריסט, און וואס זיינען
די יידן, און ווער האט ארויסגערופן די מלחמה? א שווער שטיקל ארבעט איז דאס געווען! האקן האלץ איז א סך גרינגער דערפון! און
דאך איז זי צופרידן מיט איר ארבעט, ווארעם אז זיי זיינען צוגעפארן
אהין, ווו זי האט באדארפט, און האט זיך צעצאלט מיטן איזוואזטשוק
פאר די אנדערהאלבן שעה, וואס זיי זיינען געפארן, האט אף זיין בעריש
פנים געשפילט א ברייט לויטער שמייכל, וואס האט געקאנט זאגן:
    
― אצינד איז פאר מיר אלץ ווי אף א טעלער!...
    
 * * *
    
 צוגעפארן צו א הויכן גרוי־געפארבטן מויער, האט מאשא באשע־וויטש אנגעקלונגען אין טויער, און עס האט זיך באוויזן א דווארניק
מיט א ווייסן פארטעך און מיט א ווייס בלעכל אפן היטל, און מאשא
איז געוואר געווארן פון אים א טרויעריקע בשורה, אז דער פארשוין, אף
וועלכן זי פרעגט זיך נאך, איז ארעסטירט, און זי קאן דא נישט בלייבן,
מחמת דער בעל־הבית פונעם הויף האט אים אנגעזאגט, אז ער זאל קיין
סטודענטן מיט יונגע „בארישניס״ קיין צימער נישט פארדינגען. „זאלן
זיי בעסער, זאגט ער, שטיין ליידיק, אדער זאלן זיי, זאגט ער, דריי מאל
ברענען אפן פייער, איידער די פאליציי זאל מיר זאגן, אז מיין הויף איז
א נעסט פון סטודענטן, גנבים, זשוליקעס און סאציאליסטן!״...
    
מאשא האט נעבעך געמוזט נעמען איר „באגאזש״, דאס טשאכא־טעטשנע טשעמאדאנטשיקל, און גיין זוכן א טעריטאריע ערגעץ אנדערש,
אף דער דריטער גאס פונדאנען. אף איר קלונג האט זיך באוויזן א פרוי
מיט א רויטער פאטשיילע מיט גרינע קווייטן, דעם דווארניקס ווייב, און
האט איר געזאגט מיט א ניגון, זי זאל גיין פונדאנען וואס גיכער, ווארעם
ס׳איז א פולער הויף מיט פאליציי. זיי זוכן עמעצן...
    
אוודאי האט אונדזער העלדן געמוזט פארקירעווען דעם דישל און
„נעמען לינקס״, און טאקע שטעלן פיס, ווארעם באקענען זיך מיט דער
פאליציי וועט זי נישט פארשפעטיקן, זי האט נאך זייער־זייער א סך צו
טאן! ... פלוצעם (אלע גוטע מחשבות קומען אן פלוצעם) טוט איר א
שיין א מחשבה אין קאפ: „טאמארא!... טאמארא שאסטעפאל!״...
    
מאשא באשעוויטש און טאמארא שאסטעפאל, כאטש זיי זיינען
געווען חברטעס פון איין שטאט, מיט אטעסטאטן פון איין גימנאזיע, דאך
האבן זיי זיך זעלטן באגעגנט, נישט ווייל מע האט עפעס געהאט איינע
צו דער אנדערער, נאר זיי קאנען אליין נישט זאגן פארוואס. בא זיך אין
הארצן האט זיך מאשא מודה געווען, אז זי האט נישט ליב טאמאראס
בורזשואזנע עלטערן מיט זייער בורזשואזנע שטוב. מאשא געדענקט, וואס
פאר א שווערן איינדרוק זי פלעגט ארויסטראגן פון טאמאראס שטוב
אלעמאל, ווען זי איז אהין געקומען. טאמאראס מוטער פלעגט איר הייסן
דערלאנגען א גלאז טיי מיט אזא נוסח, גלייך ווי איינער איז זיך מפקיר
פון עמעצנס וועגן, ברענגט א קרבן על־פי נויט. וואס זאל מען טאן?
מע מוז א מאל געבן יענעם א גלאז טיי!... און אלע מאל האט דאס
דינסטמיידל פארגעסן אריינווארפן צוקער, און אלע מאל האט זי געשאלטן דאס מיידל, למאי זי פארגעסט אריינצוווארפן צוקער.
    
און איר פאטער, איציקל שאסטעפאל? ― אים האט זי גאר פיינט
געהאט, זי געדענקט א סצענע, וויאזוי זי איז אמאל געקומען צו טאמא־ראן, נישט געטראפן זי אינדערהיים און באגעגנט זיך מיטן פאטער אף
דער שוועל.
    
― ווער איז דאס מיידל? ― האט איציקל א פרעג געטאן באם
ווייב און האט זיך א קראץ געטאן אונטערן קאלנער.
    
― טעמעס א חברטע, ― האט דאס ווייב געענטפערט, נישט געוואלט אנרופן זי באם נאמען, ווער זי איז. מאשא איז שוין געווען דעמאלט אין זעקסטן קלאס גימנאזיע און האט זיך שוין געקאנט אויס־טענהען מיט א גרעסערן פון איציקל שאסטעפאל. האט זי מיט שטאלץ
געזאגט צו אים:
    
― איך בין ליפאס טאכטער.
    
― וואסער ליפא? ― פרעגט איציקל.
    
― ליפא באשעוויטש, ― ענטפערט אים מאשא.
    
― וואסער באשעוויטש? ― פרעגט ווייטער איציקל, נעמט נישט
צו די האנט פונעם קאלנער.
    
― דער ייד פונעם האלץ, ― מישט זיך אריין טאמאראס מוטער,
און איציקל דרייט זיך אויס צו מאשאן מיטן הינטן, און מאשא גייט
אוועק פון דארט א צעקאכטע און גיט דאס ווארט, מער צו טאמאראן
אהיים נישט גיין. באגעגנט זי אבער טאמארא און שטייט־צו צו איר און
רעדט אזוי לאנג, ביז זי רעדט זי איבער.
    
איינמאל האבן זיי זיך באגעגנט אין פעטערבורג אף א פארזאמלונג,
און טאמארא האט גענומען שטראפן מאשאן פארוואס זי קומט נישט
צו איר. האט איר דערויף מאשא געענטפערט:
    
― פארוואס קומסטו נישט צו מיר? ― און האט זיך באלד פארכאפט. ― איבעריקנס, קאנסטו צו מיר נישט קומען...
    
― פארוואס?
    
― ווייל מאלקינס רעזידענץ, דארט ווו איך וווין, אונטערן הימל,
איז צו קליין פאר דיר!...
    
דאס האט שוין טאמאראן פארדראסן, און זי איז דוקא געקומען צו
איר, זיך באקענט מיט מאלקינען און מיט דעם גאנצן פראלעטארישן
געזינדל, געפירט אפילו א דיסקוסיע מיט דער קאמונע און פארליבט
אין זיך די גאנצע קאלאניע, פונעם יונגסטן אוורוטיס ביזן אלטן סיבירניק
בערעזניאק ― אלעמען איז טאמארא געפעלן, אפילו די צוויי מיידלעך
פון דער קאמונע, עטקע און חוה.
    
― אצינד האף איך, אז דו וועסט זיין בא מיר אויך? ― זאגט
טאמארא צו מאשאן.
    
― בא דער ערשטער געלעגנהייט, ― זאגט מאשא, און אזוי ווי
טאמארא איז אוועקגעגאנגען, אזוי האט זי שוין אן איר פארגעסן. דערמאנט האט זי זיך אן טאמאראס איינלאדונג אין דער מינוט, ווען זי
איז געגאנגען מיט איר באגאזש אין די הענט איבער דער גרויסער שטאט
פעטערבורג זוכן א טעריטאריע.
    
אפגעגאנגען נאך עטלעכע מייל, האט אונדזער העלדן אפגעשטעלט
זיך בא א געלן מויער און האט אנגעקלונגען בא דער פאראדנע טיר. אף
איר קלונג האט זיך באוויזן א קליין בארוועס שיקסל מיט גרויסע קארעלן
אפן האלדז און מיט א פארטיקן געלעכטערל אפן פנים. מאשא האט איר
איבערגעגעבן דעם באגאזש און האט זי א פרעג געטאן, וויאזוי מע
רופט זי.
    
― מיך רופט מען מאשא, ― זאגט דאס קליינע שיקסל מיט די
גרויסע קארעלן און לאכט.
    
― אויב אזוי, האבן מיר שוין צוויי מאשאס, ― האט מאשא בא־שעוויטש זיך אנגערופן צו דער קליינער מאשא און האט זיך געהייסן
אריינפירן צו דער „בארישני״ (טאמארא שאסטעפאל) אין צימער אריין.
    
― ווער איז דארטן? ― האט זיך געלאזט הערן פון צווייטן צימער
    
― ס׳איז איך! ― האט אים געענטפערט מאשא באשעוויטש,
אויסגעפאקט דאס טשעמאדאנדל און צעלייגט זיך בא טאמאראן אין
צימער, אזוי ווי בא זיך אינדערהיים.
    
― ווער איז געווען דער איך? ― האט זיך געלאזט הערן נאכאמאל
די זעלבע מאנצבילשע שטימע, און נישט באקומען מער קיין ענטפער,
האט זיך באוויזן דער מאנצביל אליין, א פארשוין פון א יאר פערציק,
א צעקאטשמעטער, א צעבורשעטער, אן א העמד, מיט א פידזשאקל פאר־שפילעט ביז ארויף, אן הויזנטרעגער, און דערפאר, אפנים, האבן זיך
די הויזן שטארק געשלעפט אף דער ערד, און דערפאר, אפנים, האט ער
זיי אונטערגעהאלטן באם בויך מיט ביידע הענט, געגעבן אלעמאל א
שלעפ ארויף און צו גלייכער צייט געהאט צו טאן מיט די פענסנע, וואס
האבן בשום אופן נישט געוואלט האלטן זיך אף דער נאז, נישט קוקנדיק
דערויף, וואס די נאז איז בא אים אן אויסגעבויגענע יידישע נאז. שולדיק
זיינען דא, אפנים, די ברילן, נישט די נאז און אפשר דער בעל־הבית
פון דער נאז, וואס שיינט א צעטראגענע בריאה צו זיין, איינער פון די
נפשות, וואס זיינען שטענדיק פארהארעוועט, פארטארעראמט, הייבן אן
צוואנציק טויזנט ארבעטן און לאזן קיינמאל נישט אויס, גאט ווייס ווען
זיי ווערן פארטיק!...
    
דערזען בא טאמאראן אין צימער אן אומבאקאנטן מענטשן, האט
זיך דער צעקאשמעטער פארשוין מיט די לאנגע פאלנדיקע הויזן געגעבן
א כאפ צוריק און א בייג איין אף וויפל עס האבן אים דערלויבט די
ברילן, און א זאג געטאן די געוויסע באנאלע פראזע:
    
― מיט וועמען האב איר די עחע? (אנשטאט א די״ש קומט
אויס בא אים א חי״ת).
    
― די ערע איז נישט אזא גרויסע. ― האט אים מאשא אפגעענטפערט פראסט, ווי איר שטייגער איז, און האט זיך געטאן דערווייל איר
ארבעט: צונויפגעלייגט די האנטיכלעך, די קעמלעך, די בערשטלעך מיט
די טיכעלעך מיט די קעלנערלעך, ווי בא זיך אינדערחיים. ― איך בין
טאמאראס א חברטע פון דער היים; מיין נאמען איז מאשא באשעוויטש.
    
ווי אן עלעקטרישער שטראם איז דער נאמען „מאשא באשעוויטש״
דורכגעלאפן דורכן גאנצן גוף פון דעם צעקאשמעטן פארשוין. א פריינטלעך
שמייכל האט זיך צעגאסן איבער זיין גאנצן פנים. אן אנדער מענטש איז
ער געווארן! ער האט זי אנגענומען בא דער האנט און נישט ארויסגעלאזט זי די גאנצע צייט, וואס ער האט גערעדט. און גערעדט האט ער
לאנג און א סך און אן אפשטעל, געקייטלט איינס אינעם אנדערן אזוי
קונציק, אז איבערצוהאקן אים איז אוממעגלעך, סיידן אוועקגיין אינמיטן
אדער איבערשרייען אים מיט א טאן העכער. די, וואס קענען אים, טוען
דאס טאקע, ― מע האט קיין אנדער ברירה נישט...
    
זייט איח דאס די מאשא באשעוויטש? אי־אי־אי? טאמאחא
וועט קומען, וועט זי זיך אויפהענגען פאר פחייד! מיח העחן פון אייך
אלע טאג, דחיי מאל א טאג. צען מאל א טאג! איח זייט א העלדן!
א גחויסע העלדן! נישט אלע קאנען דאס, וואס איח קאנט! מיח
דאחפן אלע בא אייך זיך לעחנען! מיח זיינען קינדעח, חדח־יינגלעך
קעגן אייך! מיין נאמען איז אבחאם מאחקאוויטש! אבחאם מאחקא־וויטשן קענען אלע! מיין פחאפעסיע איז דחוקעחיי, נאח אליין בין איך
א שטיקל מאלעח, א שטיקל קינסטלעח, א שטיקל שחייבעה, א שטיקל
דיכטעח, א וועגעטאחיאנעץ און א טאלסטאוועץ. וויאזוי האלט איח פון
טאלסטאי? איך האלט פון אים זייעח שטאחק! איח זאגט מסתמא, אז
עח איז מעח דיכטעח אלס פילאזאף? איך בין מיט אייך נישט איינפאהשטאנדען!...
    
אויב מאשא באשעוויטש איז געווען איינפארשטאנדען מיט אבראם
מארקאוויטשעס מיינונג איבער טאלסטאיס פילאזאפיע אדער נישט ―
דאס איז א באזונדערע פראגע, נאר אז מע דארף ארויסנעמען די האנט
פון זיין האנט ― דאס האט זי געזען און האט דאס באצייטנס געטאן,
און האט אים געוואלט איבעררייסן אינמיטן, איז אבער געווען אוממעגלעך, מחמת אבראם מארקאוויטש האט געהאלטן סאמע אין רעכטן
שמועס, און ס׳איז פאשעט א ראכמאנעס אים איבערצורייסן ווי ס׳איז א
רחמנות אויפוועקן א מענטשן, למשל, ווען ער האלט אין רעכטן געשמאקן
שלאף. א גליק, וואס ס׳איז אנגעקומען טאמארא שאסטעפאל.
    
און אז טאמארא איז אנגעקומען, האט זי אבראם מארקאוויטשן
גאנץ פיין משלח געווען פון איר צימער, געהייסן זאגן ראזען, אז זי
האט א גאסט צו דער טיי...
    
― נישט צו דער טיי, ― פאריכט זי מאשא ― נאר אף א גאנצע
וואך, אדער אף צוויי וואכן, ביז איך וועל מיר קריגן א מקום־מנוחה.
איך האף, אז דו האסט גארנישט קעגן דעם, מע זאל אריינטראגן אהער
נאך א בעטל?
    
טאמארא איז געווארן אביסל רויטלעך: איציקל שאסטעפאלס טאכטער איז נישט געווען גענוג דעמאקראטיש, זי זאל קאנען איבערטראגן
אזוי לייכט אזא מין באנעמונג, ווי עס האט זיך דערלויבט די עכטע
דעמאקראטן מאשא באשעוויטש. טאמארא האט איר געזאגט, אז מיט
פארגעניגן וועט זי זי האלטן נישט נאר צוויי־דריי וואכן, אפילו צוויי־דריי חדשים, דעם גאנצן ווינטער, און איז אריבער באלד אף אן אנדער
שמועס, וועגן דער קאמונע: וואס מאכט די קאמונע? וואס מאכט
מאלקין? און וועגן אבראם מארקאוויטש, וואס פאר א פלאפלער ער
איז, א גוטער מענטש, א דימענט, נאר א פלאפלער, און וועגן זיין פרוי
ראזע, וואס איז אירע, טאמאראס, א קרובה.
    
― נישט דערפאר, ווייל זי איז מיר א קרובה, ― זאגט טאמארא
― נאר אז דו וועסט זיך מיט איר נענטער באקענען, וועסטו אליין זאגן,
אז דאס איז נישט קיין פרויענצימער, נאר א מלאך פון גאט! און א
קינד האבן זיי, דאס הייסט, זיי האבן א סך קינדער, נאר איין קינד האבן
זיי, זיוזיא הייסט ער, א יינגל פון פיר יאר, ווייס איך נישט, וואס פון
אים וועט אויסוואקסן! קלוג ווי א שד, גוט ווי א מלאך, און שיין איז
ער! האסט געזען אמאל ראפאעלס בילד, אראפגענומען פון אים זעלבסט?
א! איך האב גאר פארגעסן, אז דו ביסט א... א... אז דו האלסט
נישט פון קונסט!...
    
― האסט א גרויסן טעות, טאמארא! אמתע קונסט האב איך ליב,
און קליינע קינדער אויך... ― אזוי זאגט מאשא, און טאמארא ענטפערט
איר דערויף מיט א זיפץ: זי דערמאנט זיך, אז אט איז זי, טאמארא
שאסטעפאל, אין פעטערבורג שוין א היפש שטיקל צייט ― און האט נאך
דערווייל נישט געטאן גארנישט... און זי איז מקנא איר חברטע מאשא,
שטארק מקנא, נאר ארויסזאגן דאס האט זי קיין מוט... עפנט זי אויף
 די טיר, שטעקט אריין דעם קאפ און רופט אויס אף א קול:
    
― זיוזיא! ניאניא! נישטא קיינער! ― און באלד נאך דעם זאגט
זי ווידער צו מאשאן: ― האסטו עפעס בריוו פון דער היים? וואס
שרייבט מען דיר?
    
― זייער אפט! ― ענטפערט איר מאשא און צעלאכט זיך. ―
שוין צו אפט! כמעט א טאג איבער א טאג האב איך פון מיין קאפעליע
בריוולעך, פון די שוועסטערלעך, פון די ברידערלעך, פון דער מאמען
און פונעם טאטן, און איבערהויפט ― פונעם טאטן! ער שרייבט צו
מיר אלע צוויי טאג, און איך אים מוז שרייבן אלע צוויי טאג. און נישט
גלאט אזוי בריוולעך, נאר בריוו, גאנצע מגילות, באשרייבונגען פון אלצדינג, וואס סע קומט פאר, און מער, געוויינלעך, פון דער „רעוואלוציע״.
ער איז בא מיר א רעוואלוציאנער, א געפערלעכער רעוואלוציאנער!...
    
אזוי לאזט אויס מאשא און צעלאכט זיך מיט איר גוטן אויפריכטיקן געלעכטער און באווייזט אירע געזונטע ווייסע שיינע ציין, וואס
קיין דענטיסט אין דער וועלט האט נאך נישט געהאט די זכיה זיך צורירן
צו זיי מיט זיינע גלאנצנדיקע שטאלענע אינסטרומענטן. און ווידער א
מאל איז איר טאמארא מקנא, סיי אף דעם, וואס זי שרייבט זיך איבער
אזוי אפט מיט איר „קאפעליע״, סיי אף אירע ווייסע ציין...
    
― שוין דערלאנגט דעם סאמאוואר! ― זאגט דאס קליינע בארוועסע שיקסל מיט די גרויסע קארעלן, וואס מע רופט זי אויך מאשא.
    
 קאפיטל ח.
    
 מאשא באשעוויטש בא טאמארא שאטטעפאל
    
שוין לאנג האט זיך מאשא נישט געפילט אזוי גוט, ווי באם טיש
פון טאמארא שאסטעפאלס בעלי־בתים. א גאנץ געזינדל האט זי דארט
געטראפן, א נעסט, אדער א קוואקע, מיט קליינע הינדעלעך ארומגערינגלט. אפן טיש איז געשטאנען ברויט אנגעשניטן און קעז און פוטער
און איינגעמאכטס. נאענט צום סאמאוואר איז געזעסן אבראם מארקא־וויטשעס ווייב, ראזע, נאך גאר א פרישע און א שיינע פרוי, ארומגערינגלט מיט א גאנצער כאליאסטרע קינדער, איינס קלענער פונעם אנדערן.
איטלעכס קינד איז זיך א וועלטל פאר זיך. יעדער מיט זיין קאפריז, מיט
 
 