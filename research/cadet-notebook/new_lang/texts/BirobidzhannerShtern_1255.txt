
 &nbsp; 
 דער חודש סיוון איז זייער וויכטיק אינעם יידישן לוח , ווייל מיר פראווען דעם יום־טוב שבועות – דער טאג , ווען דאס יידישע פאלק האט באקומען די תורה . אין צען טעג ארום נאך שבועות איז פאר די ביראבידזשאנער תושבים ביכלל און פאר דער ארטיקער קהילה בפרט , פארגעקומען נאך איין פריילעכער , אויסטערלישער יום־טוב 
 דער קהילה־קאמפלעקס איז בארייכערט געווארן מיטן א נייעם בנין, וואס האט באפוצט איינע פון די ערשטע און עלטסטע ביראבידזשאנער גאסן – אויף לענין־גאס האט מען געעפנט א יוגנט־צענטער און א כשר־רעסטאראן. 
 די מיקווה, וואס געפינט זיך אינעם דאזיקן בנין, וועט מען עפענען שפעטער, מע פלאנירט, אז סעפטעמבער־חודש. דעם צענטער און די מיקווה האט מען אויפגעבויט און אויסגעשטאט מיט דער שטיצע פון יידן פון רוסלאנד און אויסלאנד. טאקע אינעם צענטער וועלן די קינדער און יונגווארג פון דער יידישער הויפטשטאט אויפן ווייטן מיזרח אנהייבן זיך באקענען מיט דער יידישער טראדיציע, רעליגיע און שפראכן. 
 אויף דער עפענונג פונעם צענטער האבן זיך פארזאמלט ניט נאר די ביראבידזשאנצעס. עס זיינען געקומען צו פארן די רבנים פון פארשידענע רעגיאנען פונעם לאנד, דער הויפט־רב פון רוסלאנד בערל לאזאר און יידישע געשעפטסלייט. 
 פארן יום־טוב&nbsp; איז פארגעקומען די טרעפונג פון בערל לאזאר און גובערנאטאר פון דער יידישער אויטאנאמער געגנט אלעקסאנדער לעווינטאל. זיי האבן ארומגערעדט פארשידענע אספעקטן פון דער אנטוויקלונג פונעם יידישן לעבן אינעם רעריאן. 
 
 פאר דער פייערלעכער צערעמאניע פון דער עפענונג האט בערל לאזאר זיך געטראפן מיט דער יידישער יוגנט און מיט די פארטרעטער פון די פראגראמען ״עווראסטארס״ און ״ענערדזשו״. 
 אויף דער טרעפונג האט דער הויפט־רב געענטפערט אויף די פראגעס און נאך א מאל באטאנט דעם אוניקאלן און אייגנארטיקן סטאטוט פון דער יידישער אויטאנאמער געגנט. 
 בשעת־מעשה האט מען זיך געגרייט צו דער פייערלעכער עפענונג. 
 די געסט האבן זיך אויסגעטוישט מיט זייערע איינדרוקן, באגריסט איינער דעם אנדערן. ס׳איז קלאר געווען, אז סיי די יונגע, פאר וועמען מע האט אויפגעבויט דעם צענבטער, סיי די עלטערע קהילה־מיטגלידער, סיי סתם ביראבידזשאנצעס האבן זיך געפרייט מיט דער עפענונג פונעם יוגנט־צענטער. 
 ס׳האט געעפנט די צערעמאניע דער גובערנאטאר אלעקסאנדער לעווינטאל. ער האט באדאנקט אלע, וואס האבן אנטיילגענומען אין בויונג, און זיך געווענדט צו די, וועלכע וועלן איינוווינען דעם בנין. 
 דאס איז נישט דער ערשטער בנין, וואס דער הויפט־רב עפנט אין ביראבידזשאן. פריער האט ער געעפנט די בנינים פון קהילה־צענטער, שול און איצט, אגב דעם ערשטן יידישן יוגנט־צענטער אין רוסלאנד. 
 דער היגער אנפירער פון דער יידישער יוגנטלעכער באוועגונג טאטיאנא כיידוקאווא האט באדאנקט אלע מעצענאטן און איבערגעגעבן א דאנק־בריוו דעם ארטיקן רב, עלי ריס, דעם ארגאניזאטאר און באגייסטערער פון דער יידישער יוגנט־באוועגונג אין ביראבידזשאן. 
 מע האט געבויט דעם צענטער במשך פון צוויי יארן, מיט דער הילף פון די שטיצערס. אגב, דריי פון זיי זיינען געווען ביי דער פייערלעכער עפענונג און עלי ריס האט זיי אויך איבערגעגעבן די דאנק־בריוו פאר זייער שטיצע און א גרויסער ארבעט אויפצובויען אזא שיינעם און מולטיפונקציאנעלן בנין. 
 
 באגריסונגען, ווונטשן און שאפערישע מתנות צו אלע אנטיילנעמערס פונעם יום־טוב. א פריילעכער חסידישער טאנץ האט צוגעגעבן שטימונג צו די געסט, וואס זיינען געקומען צו פארן קיין ביראבידזשאן צום ערשטן מאל און זיינען געווארן באמת פארחידושט, ווי אזוי מע היט אפ און אנטוויקלט דא די יידישע קולטור. דער יוגנט־צענטער איז נאך איין מעגלעכקייט זיך אומקערן צו די עכטע יידישע ווערטן און ווארצלען. 
 און אט איז געקומען דער פייערלעכער מאמענט פונעם יום־טוב, ווען דער רוסלענדישער הויפט־רב און געגנטלעכער גובערנאטאר האבן איבערגעשניטן די טראדיציאנעלע סטענגע און אזוי ארום געעפנט די טירן פונעם צענטער צו אלע, וואס שטרעבן נאך דער יידישער דערציונג און קולטור. 
 ביראבידזשאנער רב עלי ריס האט ארויסגעדריקט די געפילן פון אלע, וועלכע האבן געגרייט און געווארט אויף אט דעם מאמענט. 
 דער יום־טוב האט זיך מיט דעם נישט געענדיקט. 
 נאך איין עפענונג האט געווארט אויף אלע געסט – די עפענונג פונעם כשר־רעסטאראן. באגלייט מיט די פייערלעכע טרומייט־סיגנאלן האבן דער בורגמייסטער אלעקסאנדער גאלאוואטי, דער פארזיצער פון&nbsp; דער קהילה ראמאן לעדער און דירעקטאר פונעם רעסטאראן יעלענא קוזמענקא געעפנט צו ביראבידזשאנצעס און געסט פון דער שטאט דעם וועג אין דער וועלט פון כשרע און באטעמטע מאכלים. ריכטיקער געזאגט – עס האט דערנעענטערט אלע, וואס ווילן, צו נאך איין יידישער טראדיציע – צו כשרות. 
 דער יום־טוב האט ממשיך געווען לעבן דעם קהילה־צענטער – לידער און טענץ האבן דערהויבן די שטימונג.&nbsp; מע האט פארבעטן אלעמען צום טיש מיט כלרליי כשרע מאכלים. 
 אלע, ווער עס האט געוואלט, זיינען געגאנגען אויף אן עקסקורסיע איבערן יידישן יוגנט־צענטער. 
 רב בערל לאזאר מיינט, אז דער צענטער גיט א גוטע מעגלעכקייט פאר די איניציאטיווע און שאפערישע יונגע לייט צו פארווירקלעכן זייערע אידייען און פראיעקטן. 
 רב לאזאר באטאנט, אז א כשר־רעסטאראן&nbsp; איז איין רינג פון פארשידנארטיקער יידישער טראדיציע, דאס הייסט, אז פאר אלע יידן, איז דאס נאך איין טריט צו דער אורעלטסטער קולטור פונעם יידישן פאלק. 
 מיט אזעלכע&nbsp; אויסטערלישע געשעענישן און מתנות האט מען פארגעדענט דעם חודש סיוון. 
 
 &nbsp; פון יעלענאסאראשעווסקאיא 
 בילדער: אלעג טשערנאמאז 
 