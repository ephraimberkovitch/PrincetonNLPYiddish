 
 יאסעלע סאלאוויי:  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א יידישער ראמאן
    
 געשריבן אין יאר 1886.
    
Лучему другу и вернейшему товарищу
    
 О. М.
в знак глубочайшей преданности посвящает
Автор.
    
מיין צווייטן יידישן ראמאן „יאסעלע סאלאוויי״ ברענג איך דיר
במתנה היינט, צו דעם טאג פון דיין געבוירן ווערן. איך האף, אז די
דאזיקע מתנה וועט בא דיר אנגעלייגט זיין, נישט דערפאר, וואס איך
זאל מיך איינריידן, אז זי איז מיט אלע מעלות: איך ווייס בא מיר
זייער גוט, אז איך האב נאך נישט אינגאנצן אויסגעפאלגט דעם זיידן
ר ב  מ ע נ ד ע ל ע ס  כלל, אז „א ווערק דארף מען פ יי ל ן א ו ן
פ יי ל ן״, ― מחמת צוויי טעמים: ראשית, דערלאזט ניט די צייט,
מען איז דאך נישט מער ווי א זינדיקער מענטש, משטיינס געזאגט,
און בסך־הכל נאר א ה א ל ב ע ר  שרייבער, ד״ה האלב־סוחר און האלב־שרייבער, ווי געוויינלעך בא יידן: מע באדארף אין זינען האבן ד י
וועלט אויך, נישט נאר עולם־הבא אליין. . . והשנית, איז מען דאך
טאקע, צווישן אונדז ריידנדיק, יונגע לייט, מענטשן, וואס האבן קיינמאל קיין צייט ניט, א ח ש ת ר נ י ם, אלץ געיאגט, געכאפט, אין
איין מורא, מע זאל חלילה ניט פארשפעטיקן... נאר וואס דען? ווייל
איך רעכן דערויף, וואס דו ווייסט, אז ווי ווייט נאר מיין מעגלעכקייט
איז געווען, האב איך געארבעט און מיט מיין י א ס ע ל ע ן  מי געהאט, ביז גאט האט מיר געהאלפן און איך האב אים דערלעבט צו זען,
אז ער האט כאטש עפעס א פנים פון א לעבעדיקן פארשוין.
    
נעם זשע צו, ליבער פריינט די דאזיקע מתנה מיינע, אזוי ווי
זי איז, און לאז זי דיר דינען צום צייכן, וויאזוי עס ליבט דיך און
שעצט דיך
    
 דיין בעסטער, אמת געטרייער פריינט,
    
 דער מחבר.
  
קיעוו, 26טן דעצעמבער 1889
    
 יאסעלע גייט־אויס זינגען
    
אזעלכע אויסברענגער, ווי די בעלי־בתים פון דער קאלטער שול אין
מאזעפעווקע, איז שווער צו געפינען אף דער גאנצער וועלט. „וואס זיי
קאסט־אפ א יאר חזנים ― אזוי זאגט מען אין שטאט ― וואס זיי קאסט־אפ א יאר חזנים, וואלט זיך דאס יעדער געמעגט ווינטשן האבן אף
זיין אייגנס״. נעמען נעמט זיך דאס דערפון, וואס די מאזעפעווקער יידן
בכלל זיינען, ווי עס איז באוווסט אף דער גאנצער וועלט, פון תמיד
אן שארפע מבינים אף נגינה; נאר אזעלכע ליבהאבער אף זינגען, ווי
די בעלי־בתים פון דער קאלטער שול, קריגט מען גאר נישט, מע זאל
אויספארן וועלטן. קומט־אראפ קיין מאזעפעווקע דער בארימטער פ י צ י
― ווו דאוונט ער? אין דער קאלטער שול; ווו הערט מען  י ר ו ח מ ע ן?
אדער  נ י ס י ן? אדער  מ י צ י ן? ― אין דער קאלטער שול. עס איז
שוין בא זיי איינגעפירט אזוי פון קדמונים, און ס׳איז רעכט, קיינער
פרעגט נישט קיין קשיות. עס קומט זיי דארט אן שווערלעך, ביז זיי
קלויבן זיך צו א רעכטן בעל־תפילה, וואס מען זאל פון אים האבן הנאה
און נישט שעמען זיך מיט אים קעגן לייטן. זיי קאכן־אויס גענוג וואסער, ביז דער חזן געפעלט זיי איטלעכן באזונדער און ביז ער טרעפט
זיי צו צו זייער שניט מיט זייער כאראקטער; נאר קוים האט ער זיי
שוין צוגעטראפן, אזוי בלייבט ער שוין בא זיי א שטענדיקער, אן אייביקער, און עס איז שוין פאר אים גאר קיין בעסערס נישטא אף דער
גאנצער וועלט. אט אזעלכע מינים ברואים זיינען זיך די בעלי־בתים
פון דער דארטיקער קאלטער שול. און אט אזא מין בעל־תפלה איז בא
זיי געווען  ש מ ו א ל י ק  י א מ פ ע ל ע ר. געהאט האט שמואליק
א קול ― א „שאגת־ארי״, דאס הייסט, א געמבע פון א לייב, מיט
זייער א שיין „פיסטל״, דאס הייסט, א מין ביי־קול, אף וועלכן ער
פלעגט זיך בריהש פארקאטשען. „מיט זיין ממקומך ― אזוי האט מען
אף אים געזאגט ― לאזט זיך אויס די וועלט; דעם ממקומך האט ער
גענאשט פונעם  ק ר ו ט י ע ר״... אויך האט שמואליק געהאט א
רייכן האלדז און איז געווען א פיינער בעל־עברי: זיין „זאגן״ איז געווען גאלד מיט זילבער... „ווען, א שטייגער, אונדזער שמואליק ―
אזוי האבן אף אים געזאגט די בעלי־בתים פון דער קאלטער שול ―
ווען למשל, אונדזער שמואליק זאל שטודירן אף נאטן, וואלט ער געוויס אריבערגעפוצעוועט פ י צ י ן  און  מ י צ י ן  און  י ר ו ח מ ע ן
מיט אלע היינטיקע וועלט־חזנים! אונדזער שמואליק, אבי ער וויל נאר,
קאן ער נאך היינט אויך אוועקלייגן מיט איין כתרל זיינס, מיט איין
וואלעכל א רעכטס, די אלע היינטיקע נייע בריהס מיט זייער גאנצן כאר
דארטן!״.... ימים נוראים פלעגט שמואליק דאווענען מיט משוררים;
אים פלעגט אונטערהעלפן טאקע זיין זונדל י א ס ע ל ע, אף א פייפנדיק קולכל, און נאך צוויי משוררים: איינער א באס און דער אנדערער
א שרייער ― און גענוג; דאס איבעריקע האט שוין שמואליק אליין
אויסגעארבעט מיט זיין אייגענעם „געבענטשטן״ האלדז. די „שטיקלעך״,
וואס שמואליק פלעגט אף יעדן יום־טוב „אויסשטעלן״, האט מען נאכדעם אין דער שטאט געזונגען א גאנץ יאר כסדר; דאס הייסט, נישט
מע האט זיך צונויפגעקליבן ערגעץ אין איין ארט אף צו זינגען, ―
דערויף איז קיין צייט נישטא און ס׳איז עפעס גאר נישט אזוי אויפגעלייגט אפן הארצן, אז מע זאל זיך פלוצים אנידערזעצן זינגען; נאר
יעדער באזונדער פאר זיך, בא זיין טיש, אדער אפילו אין גאס גייענדיק, האט זיך שטילערהייט איבערגעזונגען די אלע „שטיקלעך״, וואס
שמואליק האט באשאפן. פון קיין נאטן, ווי אויבן איז געשטאנען, האט
שמואליק נישט געוווסט, דאס הייסט, ער האט געהערט, אז ס׳איז דא
חזנים, וואס זינגען פון נאטן, נאר געזען האט ער דאס נאר איין מאל
אף זיין לעבן. דאס איז געווען דעמאלט, ווען פ י צ י  איז דורכגעפארן
איבער מאזעפעווקע מיט זיינע אכצן משוררים. שמואליק האט געהערט
א סך חזנים אף זיין לעבן, נאר אלע האבן זיי געזונגען אפן אלטן שטייגער, דאס הייסט, אדער אן „אויסגעשטעלטע״ זאך, אדער גאר „פונעם
קאפ״. מע באדארף נישט מער ווי דער פ א ר ע צ ע ר  חזן איז געווען
גרויס, האט אים שמואליק געהערט דאווענען א מוספל באם רבין, און
דוקא אן נאטן, וועט ער דעם טעם געדענקען ווייל ער וועט לעבן. נאר
אז פ י צ י  איז אראפגעפארן מיט זיינע אכצן משוררים קיין מאזעפעווקע, האט שמואליק דאס ערשטע מאל דערהערט, ווי מע דאוונט מיט
נאטן; ער איז פון פ י צ י ס  דאווענען אזוי אנטציקט געווארן, אז
ער איז געבליבן צוגעקאוועט צום ארט. „אט ד א ס הייסט נאטן!
נ א ט ן!״... דעם גאנצן שבת איז ער ארומגעגאנגען ווי א טויטער.
זיך גאר נישט געקאנט קיין ארט געפינען. „אט וואס הייסט נאטן!״ ―
ער האט קוים דערלעבט דעם שבת־צו־נאכטס, ער האט אפגעמאכט הבדלה
און האט געזאגט צו זעלדען זיין ווייב, אז ער וועט דאס גאר נישט אויסהאלטן; ער מוז זיך דורכגיין צו רב שבתין אף דער אכסניה זיך זען
מיט דעם דאזיקן פ י צ י ן  און זיך דורכשמועסן מיט אים פנים אל
פנים. אפזאגנדיק די אליהוס, האט זיך שמואליק אונטערגעגארטלט, גענומען מיט זיך זיין יאסעלען און איז זיך דורכגעגאנגען מיט אים צו
רב שבתין אף דער אכסניה. שמועסנדיק מיט פ י צ י ן  פון ענין
החזנות, האט אים שמואליק געבעטן, ער זאל זיך מטריח זיין „זאגן״ אים
עפעס א שטיקל פון נאטן און קלאר מאכן דעם ענין אקוראט. לכתחילה
האט אים פ י צ י  אויסגעלאכט, געטריבן מיט אים קאטאוועס; נאר
באטראכטנדיק שמואליקס ערלעך נאיוו פנים און אויספרווונדיק די שטימע זיינע, האט זיך אין פ י צ י ן  צעברענט דער חזן, און ער האט
אים פארגעזאגט עטלעכע שטיקלעך פון  ז ו ל צ ע ר ס  סדור מיט אלע
זיינע אכצן משוררים. שמואליק איז ארויס פון די כלים, און עס האבן
זיך אים געשטעלט טרערן אין די אויגן. „וואס איז שייך? אט היינט
זע איך ערשט ארויס, רב פיצי, וואס פאר א מין קאליקע, וואס פאר א
דער־רוח־ווייסט־וואס איך בין!״ ― האט שמואליק געזאגט בתמימות
און האט אים א ווייז געטאן אף זיין יאסעלען. „זעט איר, רב פיצי, אט
דעם קליינעם? ס׳איז מיינער, מיין זון הייסט דאס; איר מעגט אים
הארכן״. פ י צ י  האט אויסגעפרוווט יאסעלען, און זיין שטימע איז
אים זייער געפעלן. שמואליק האט אליין פון פ י צ י ס  מויל געהערט,
„אז דאס קינד איז א כלי שלמה, אז ער האט זייער א שיינע שאפראנע״,
און מיט דער צייט, ער זאל זיך אויסארבעטן, קאן ער ווערן א לייט״...
די דאזיקע ווערטער זיינען שמואליקן אריין אין נאז אריין, און פון
יענער צייט אן האט ער נישט אויפגעהערט צו טראכטן: „וואס טוט מען
מיט יאסעלען? מילא, איך בין שוין א פארפאלענער, וואס איז שייך,
איך וועל שוין שטארבן א קאליקע; אבער מיין יאסעלע? לאז ער מיר
נאר אונטערוואקסן, אנהייבן צו לייגן תפילין, אם ירצה השם, וועל איך
אים אוועקגעבן צו א גרויסן חזן, צו פ י צ י ן  אדער צו  מ י צ י ן,
אדער גאר צו  י ר ו ח מ ע ן, אם ירצה השם, מיט גאטס הילף״...
עס האט זיך אים פון דעמאלט אן כסדר פארגעשטעלט, אז יאסעלע באדארף זיין אמאל א בארימטער, א וועלט־חזן, אזוי ווי פ י צ י, און
אפשר טאקע אזוי ווי  נ י ס י ― פאר וואס נישט? וואס איז? מיר
האבן דען נישט געזען, ווי אזוי פון א יינגל א שנעק וואקסט נאכדעם
אויס א מענטש, וואס א מענטש הייסט?
    
― יאסעלע, ― רופט זיך אן שמואליק צו זיין זונדל, בשעת יענער
קומט פון חדר פארפלאמט און דאס קאשקעטל איז אים אף דער זייט,
― יאסעלע, דו ווילסט זיין א וועלט־חזן, דו שקאץ איינער?
    
יאסעלע בלייבט שטיין פארטראכט, און די אייגלעך גלאנצן אים.
א שאלה, אויב עס ווילט זיך אים זיין א וועלט־חזן? נאך פון קינדווייז
אן איז זיין השגה געווען צו זיין א חזן; קיין גרעסערס און שענערס
דערפון האט זיך יאסעלע גאר נישט געקאנט פארשטעלן. און זינט ער
האט געהערט פ י צ י ן  דאווענען, איז אין אים דער חשק צו זיין א חזן
געווארן נאך גרעסער. דאס דאווענען אין מאזעפעווקע פון פ י צ י ן
מיט זיינע אכצן משוררים האט אנגעמאכט בא יאסעלען אין הארצן,
גלייך ווי בא שמואליקן, א גאנץ איבערקערעניש. אין דער צייט ווען
שמואליק איז געווען פארנומען מיט פ י צ י ן, האט זיך דערווייל יאסעלע צונויפגעסקאמפאניעט מיט פ י צ י ס  קליינע משוררימלעך, פון
וועלכע ער איז געוואר געווארן א סך זאכן: ראשית, האבן זיי אים
דערציילט, אז זיי פארן־אויס די גאנצע וועלט, און וווהין זיי קומען,
פארט מען זיי ארויס אקעגן מיט גרויס פאראד, עס קערט זיך די וועלט;
מע טראגט זיי ארום אף די הענט, מען איז זיי אומעטום מכבד פונעם
שענסטן און פונעם בעסטן ― הכלל, עס איז א לעבן, אף אלע יידן
געזאגט געווארן!... באטראכטנדיק די דאזיקע זינגערלעך מיט זייערע
שיינע שווארצע קאפאטקעלעך און מיט זייערע קיילעכיקע סאמעטענע היטעלעך, האט זיי יאסעלע באמת מקנא געווען; יאסעלע האט זיי מקנא
געווען נישט אזוי אף זייערע קאפאטקעלעך מיט די היטעלעך, ווי אף
זייער זינגען באם עמוד מיט פ י צ י ן. ער וואלט זיך געשעצט גליקלעך,
ווען ער זאל זיין, ווי זיי, א משורר בא פ י צ י ן. „ווי דערלעב איך שוין
מיין בר־מצווה!״ ― האט זיך יאסעלע געקלערט, און יענע גליקלעכע
זינגערלעך זיינען אים נישט ארויסגעקראכן פונעם קאפ אפילו אף א מינוט. זיצנדיק באם חומש, פלעגט ער נישט איין מאל כאפן א מיאוסן
פסק פונעם רבין פאר זיין טבע פארטראכטן זיך בשעת לערנען. „א יינגל
זאל נאר אין זינען האבן פייגעלעך, מלאכים, בשעת מע לערנט!״ ―
פלעגט דער רבי אף אים זאגן. דאס לערנען און דער חדר זיינען געווען
פאר יאסעלען א משא כבדה, און וויבאלד ער האט נאר געהאט א פרייע
מינוט, פלעגט ער זיך קאטשען אפן העלדזל, נאכמאכן פ י צ י ס  טענאר,
צעברומקען זיך אף דער גראבער סטרונע, ווי פ י צ י ס  באס, און רייסן
זיך אף די גלייכע ווענט. בא זיך אין האלדז האט ער געפילט, ווי עס
קיצלט אים תמיד און עס ווערגט אים עפעס אינעווייניק; ער האט געפילט, אז ווען ער זאל זיך קאנען גוט אויסשרייען, אויסזינגען, וואלט
אים צוגעקומען א שטיק געזונט.
    
 ――――
    
 .II
    
 שמואליק דער חזן דערציילט מעשיות פון חזנים,
    
 און יאסעלע לייגט־צו קאפ
    
די וועלט, ווו יאסעלע האט זיך געפונען קינדווייז, איז געווען פול
מיט זינגען און מיט חזנים. פון קינדווייז אן האט ער זיך אנגעהערט בא
שמואליקן אין שטוב פארשיידענע מעשיות פון וועלט־חזנים, וואס האבן
זיך קונה שם געווען מיט זייער זינגען, און זייער נאמען איז נאכדעם
פארבליבן אף אייביק צווישן יידן. די דאזיקע מעשיות וועגן  ה ע ר ש ע־ל ע ד א ס יי נ ג ע ל ע, וועגן  ד ע ם   וו י ל נ ע ר   ב ע ל ־ ה ב י ת ל,
וועגן א ר ק ע  פ י ד ע ל ע, וכדומה, האבן אים נישט געלאזט צו־רו,
און ער פלעגט טראכטן וועגן זיי טאג און נאכט. יאסעלע פלעגט זיך
פארשטעלן, אז ער איז אליין  ה ע ר ש ע ל ע  ד א ס יי נ ג ע ל ע, וואס
האט צו עלף יאר אנגעטאן א טליתל, געדאוונט באם עמוד און מרעיש
עולם געווען. אז ער פלעגט אמאל בלייבן איינער אליין אין שטוב, פלעגט
ער זיך אנטאן אינעם טאטנס טלית, אוועקשטעלן זיך בא דער וואנט און,
מאכנדיק מיט די הענט, פראווען חזנישע שטיק, זיך רייסן אף קולות,
זינגען און „מתפלל זיין״, קאטשענדיק זיך אפן האלדז. שמואליק האט
אים אמאל געטראפן אין אזא מין אופן, האט ער אים גוט מכבד געווען,
דעם שקאץ, און אפגעשיקט אין חדר אריין, ווי געוויינלעך. יאסעלע אבער
האט צום חדר ווינציק־וואס חשק געהאט, און דער רבי האט מיט אים
געהאט צו זינגען און צו זאגן. ער האט נישט פארשטאנען, וואס הייסט
דאס: א יינגל זאל זיין שטענדיק פארטראכט און דער קאפ זאל אים
ליגן ווייס איך ווו? יאסעלעס גרעסטער פארגעניגן נאך אלס פיצל־קינד
איז געווען, אז עס איז געקומען די צייט פאר ימים נוראים, ווען שמואליק
פלעגט זיך באדארפן פארטיק מאכן צום דאווענען און א וואך זעקס
פאר ראש־השנה איבערזינגען אלע שטיקלעך מיט זיינע משוררים, ―
אין יענער צייט פלעגט יאסעלעס נשמה זיין אפן הימל. ער האט קוים
דערלעבט די גליקלעכע מינוט, וואס דער רבי לאזט די קינדער אהיים
עסן, און פלעגט קומען צו לויפן, אפכאפן דארט, ווי עס איז, דעם ווארעמס, זיך פאררוקן אין א ווינקעלע און צוהערן, ווי דער טאטע צעגייט
זיך אף א זיס קול, צענעמענדיק מיט ביידע הענט מיט א געבעט, און
זאגט: „אוי־וויי ― אוי־וויי ― אוי―וויי― אוי־וויי!״... און די
משוררים כאפן אים אונטער: אטונענעם דעי ― עי ― עי!״... גליקלעך איז יאסעלע געווען, אז קיינער האט אים נישט באמערקט און ער
האט געקאנט אוועקזיצן אזוי אין א ווינקעלע און אויסהערן דאס גאנצע
דאווענען ביז דער „עבודה״. בעסער פון אלץ האט יאסעלע ליב געהאט
הערן די מעשיות, וואס דער טאטע פלעגט דערציילן פאר זיינע משוררים
פון בארימטע וועלט־חזנים, ווי אזוי זיי האבן זיך געמאכט א נאמען
אף דער וועלט. עס איז אים זייער געפעלן די מעשה, ווי אזוי פ י צ י  אין
געווארן חזן. „פון בארדיטשעוו שטאמט ער ארויס ― אזוי האט שמואליק
דערציילט וועגן פ י צ י  דעם וועלט־חזן ― פון בארדיטשעוו, פון אונטער דער גרעבלי; זיין טאטע איז געווען א שמש. נאך יינגלווייז האט
פ י צ י  ארויסגעוויזן, אז ער האט א כלי. פריער איז ער געווען א משוררל
בא א חזן, נאכדעם האט ער פארלארן די שטימע, האט מען אים אפגעגעבן צו א גאלדשמיד; נאר מחמת ער האט זייער ליב געהאט דאס זינגען, האט ער זיך שטענדיק געריבן צווישן חזנים און צווישן כלי־זמר.
ער איז געווען וואס איר ווילט: ער איז געווען א פייקלער, געגאנגען
מיט די טאצן און איז שוין געווען, זאגט מען, א וואסערפירער אויך,
ביז ער האט זיך באגעגנט מיטן גרויסן ר ב  צ ל א ל ן; האט אים ר ב
צ ל א ל  געזאגט: „וואס איז שייך, דו נאר, צו וואס טויג דיר זיין א
וואסערפירער? דו האסט א שענערע כלי ― א האלדז!״... בקיצור,
ער האט זיך אוועקגעלאזט קיין  ל ע מ ב ע ר י ג  און איז געקומען פון
דארטן מיט א נאמען און מיט א כבוד, הלואי אף מיין יאסעלען געזאגט
געווארן כאטש האלב, רבונו־של־עולם!״... דערהערנדיק פונעם טאטן
אזעלכע ווערטער, איז בא יאסעלען שיער דאס הארץ נישט ארויסגעשפרונגען פאר שמחה; ער האט זיך פארגעשטעלט, אז מע שיקט אים
אויך קיין  ל ע מ ב ע ר י ג, און ער קומט אויך פון דארטן מיט אזא
נאמען און מיט אזא כבוד, ווי פיצי... שמואליק האט געהאט מעשיות
פון חזנים לרוב, איינע שענער פון דער אנדערער. ער האט געוווסט איטלעכן באזונדער פונעם שורש. „למאי ב א כ מ א ן? ― האט שמואליק
געזאגט צו זיינע משוררים ― למאי ב א כ מ א ן? וואס איז שייך?
דער גרויסער ב א כ מ א ן! וואס איז ער געווען פריער? פארט אריין
קיין קעשעניעוו, וועט מען אייך דערציילן. וואס דען מיינט איר? מע
שטייט אויף פלוצים אינדערפרי און מע ווערט א ב א כ מ א ן, א פ י צ י,
א  נ י ס י? נאר איין  ס ע נ ד ע ר   מ י ר ע ר  איז געווען א ייד א נגיד,
א גביר, און האט געזונגען נאר פון כבוד וועגן; אט דאס איז זיין „יראו
עינינו״, וואס איך זינג אים. ס׳איז דא, ס׳איז פאראן חזנים גרויסע היינט
אויך; ס׳איז פאראן א  נ י ס י   ב ע ל ז ע ר, א  ח ז ק א ל ע, א פ י צ י,
אן  א ל י ־ ד ו ד   ט ש ע ר נ י ג ע וו ע ר, א  ש ק ו ד ע ר  ח ז ן,
― וואס איז שייך? און נאך חזנים לרוב. נאר אזעלכע חזנים, ווי אמאל
זיינען געווען, געפינט מען שוין היינט נישט. כדומה למשל, ווו געפינט
איר היינט אזא חזן, ווי א ר ק ע  פ י ד ע ל ע   ד ע ר   וו י ט ע ב ס ק ע ר
איז געוועזן, וואס די וועלט פלעגט פארן הערן זיין שטימע, וואס איז
געווען א פידעלע, נישט קיין שטימע? צי, אשטייגער, ווו קריגט איר
היינט אזא מין ק א נ א ר י ק, וואס זאל האבן א מתנה פונעם קיסר
פראנץ־יוסף אליין? צי, אשטייגער, ווו נעמט איר היינט אזא ר ב ד ו ד
כ מ ע ל נ י ק ע ר  מיט זיינע דריי זין? ער איז דאך באמת געווען לפני
מלכים יתיצב, געמעגט זינגען פארן מלך אליין! ער פלעגט זיך אוועקשטעלן זינגען טרוילערש, און דוקא מיט א לאנגן טלית־קטן, און דוקא
מיט א צילענדער אפן קאפ, אז ס׳איז געווען מחיה נפשות! צי, אשטייגער, איר האט היינט אזא מין חזן, ווי דער  ק ר ו ט י ע ר  ח ז ן, טאקע
דעם גרויסן  נ י ס י ס  א זיידע? צי, למשל, ר ב א ב ר ה ם   ח ס י ד
פון  ל ע מ ב ע ר י ג, וואס איז געווען איין שטשאגאל אין דער וועלט?
צי ק א ש ט א ן מיט זיין וידוי, וואס ער האט געמאכט פארן טויט?
צי, אשטייגער, אזא מין, ווי  ד ע ר  וו י ל נ ע ר   ב ע ל ־ ה ב י ת ל,
ווי מע האט אים גערופן? ווו הערט מען גאר היינט אזוינס? וואס
איז שייך, מסתמא האט איר דאך געהערט די מעשה מיטן  וו י ל נ ע ר
ב ע ל ־ ה ב י ת ל? ס׳איז א שיינע מעשה, איר מעגט דאס אויסהערן.
גערופן האט מען אים  י ו א ל ־ ד ו ד, ער איז געווען א פארשוין, אז
ס׳האט זיך אויסגעלאזט די וועלט, און א כלי האט ער געהאט ― שמועסט מען נישט: איר קאנט פארשטיין, אז צו עלף יאר האט ער געדאוונט ימים נוראים פארן עמוד. זיין נאמען איז געגאנגען אזוי ווייט,
אז ער האט געגרייכט ביז צום גראף, און דעם גראף האט זיך פארוואלט
הערן, וואס פילדערט דארטן אזוי דער עולם? האט ער אים מסתמא
געשיקט רופן. י ו א ל ־ ד ו ד  איז אריינגעקומען צום גראף דוקא מיט
א יארמעלקע אויפן קאפ. דארט זיינען געווען פיל גרויסע לייט, שררות.
דאס  ב ע ל ־ ה ב י ת ל  האט זיך תחילת שטארק פארשעמט פאר אזא
עולם און א ביסל דערשראקן אויך; נאר ער האט זיך אוועקגעשטעלט
מיטן פנים צום וואנט און האט אנגעהויבן צו באווייזן זיינע קונצן,
„שטעלן א האלדז״ און ארויסבאווייזן גרויסע בריהשאפטן, ווי ער האט
געקאנט. אים האט איינער אונטערגעהאלטן אפן פידל, און דער גאנצער
עולם איז געבליבן ווי פארגאפט, גאר נישט וויסנדיק, וועלכעס איז האלדז
און וועלכעס איז פידל, ― אזא לויטערע שטימע האט  י ו א ל ־ ד ו ד
געהאט און אזוי הויך פלעגט ער מיט איר נעמען און דערלאנגען, טאקע
גאר „ביזן גיבל״, ווי מע זאגט. שוין צום סוף כמעט האט בא דער פידל
געפלאצט די קווינטע, און מע האט באדארפט אויסלאזן א זאך אף דער
דינסטער אקטאווע. וואס־זשע מיינט איר? איז זיך מיישב מיין ב ע ל־ה ב י ת ל  און נעמט־אן, וואס איז שייך, מיטן האלדז פונקט אט דאס,
וואס מען קאן דערלאנגען נאר מיט א פידל, און האט נאך דערביי אוועקגעמאכט עטלעכע קונצן, ווי א סאלאווייטשיק, און אז ער האט אויסגעלאזט, האט זיך שוין דער גראף נישט געקאנט איינהאלטן: ער איז
צוגעגאנגען צו אים און האט אים א קוש געטאן אין שטערן. דער גראף
איז געווען זייער א גוטער מענטש, נאר זי, די גראפינע ימח שמה, איז
געווען זייער א גרויסע מרשעת און האט פיינט געהאט א יידן, ווי איר
קאנט זיך פארשטעלן. אז דאס  ב ע ל ־ ה ב י ת ל  איז אריינגעקומען
מיטן יארמעלקע אפן קאפ, איז זי געווען אזוי אין כעס, אז זי איז גרייט
געווען אים דעם קאפ אראפצונעמען. נאר אז ער האט אנגעהויבן צו
זינגען, איז זי באלד אפהענטיק געווארן און איז נאכדעם צוגעגאנגען צו
אים, אים אנגענומען פאר דער האנט און אים געדאנקט עטלעכע מאל
פאר זיין זינגען, געפרעגט אים, ווי אזוי ער הייסט און וויפל ער איז
אלט?  י ו א ל ־ ד ו ד  האט איר דערויף אלצדינג געענטפערט, נישט
קוקנדיק איר אין פנים אריין, מחמת זי איז געווען א זעלטענע פארשוין.
זי אבער האט אף אים יא געקוקט, האט זיך לאנג געשפיגלט אין זיין
פנים, אים נישט אפגעלאזט פון זיך בשום אופן, אלץ געקוקט אף אים
און געקוועטשט אים די האנט, אים געדאנקט. אפן אנדערן טאג, וואס
איז שייך, קומט א שליח ווידער פונעם גראף און רופט אים אין פאלאץ
אריין גאר אן א שום תירוץ. וואס טוט מען? סע העלפט אבער נישט;
אז דער גראף רופט. קאן מען קיין דבר־אחר נישט זיין און מע מוז גיין.
צום סוף לאזט זיך אויס א מעשה ― ווער־וואס? דער גראף איז גאר
נישט געווען אינדערהיים, נאר זי, די גראפינע ימח שמה; זי איז ארויסגעגאנגען אקעגן  י ו א ל ־ ד ו ד ן  מיט זיינע משוררים אן אויסגעסטרא־צלטע, באהאנגען מיט גאלד און מיט דימענטן פון קאפ ביז די פיס, און
דערלאנגט אים די האנט מיט זייער א פריינטלעכער מינע, גלייך ווי זי
וואלט שוין געווען מיט אים באקאנט מי יודע פון ווען אן. די משוררים
האט זי געבעטן מחילה, זיי זאלן צוווארטן א וויילע אין זאל, און אים
האט זי אריינגעפירט צו זיך אין איר חדר אריין, אנידערגעזעצט אים
אף א טייערן סאמעטענעם דיוואן, מכבד געווען אים, וואס איז שייך,
מיט זיסע שפייזן און מיט טייערן פראנצוויין אף גילדענע כלים. ער האט
זיך פון די זיסע שפייזן אפגעזאגט, און דעם וויין, געוויינלעך, נישט געוואלט טרינקען בשום אופן; וויפל זי האט אים נישט געבעטן, עס האט
איר נישט געהאלפן. אז די גראפינע ימח שמה האט דערזען, אז ס׳איז
שלעכט, האט זי אים אנגעכאפט בא דער קאפאטע, אזוי ווי פוטיפרע
האט אנגעכאפט אמאל יוסף הצדיק... און  י ו א ל ־ ד ו ד  איז אנטלאפן פון דארט קוים מיטן לעבן. פון דעמאלט אן, דערציילט מען, איז
זי געווארן נאך מער מרשעת, און אז זי האט דערזען א יידן, פלעגט
זי ווערן, וואס איז שייך, אנגעצונדן און האט ארויפגעפירט דעם גראף
אויך, ער זאל ווערן א שונא־ישראל, און מיטן  ב ע ל ־ ה ב י ת ל  האט
זי זיך אפגערעכנט אף אן אנדער אופן. עס האבן זיך געפונען אזעלכע
לייט, טאקע צווישן אונדזערע יידעלעך, וואס האבן פאר געלט אוועקגעקוילעט א מענטשן; וואס, מיינט איר, האבן זיי געטאן? זיי האבן אים
איינגעגעבן אזא געטראנק און האבן אים אפגעסמט די שטימע. דאס
ב ע ל ־ ה ב י ת ל  נעבעך, וויבאלד ער איז געבליבן אן א קול, איז ער
אריינגעפאלן אין א שרעקלעכער מרה־שחורה און איז געווארן, וואס איז
שייך, אף אלע שונאים. ער האט זיך נאכדעם ארומגעשלעפט איבער דער
וועלט, אפגעריסן, אפגעשליסן, נישט ריידנדיק צו קיינעם א ווארט. אט
אזוי האט זיך אויסגעלאזט דער סוף פונעם  וו י ל נ ע ר  ב ע ל ־
ה ב י ת ל, און אלץ איבער איר, ימח שמה!״...
    
בא יאסעלען אין הארצן האבן די מעשיות אנגעמאכט א גאנצע
חתונה: „בעל־הביתל״, „פידעלע״, „קאנאריק״, „גראפינע״, „פוטיפרע״,
וכדומה אזעלכע בילדער, זיינען אים נישט ארויס פון קאפ, און דאס
הארץ האט אים כסדר געצויגן אהין, צו פ י צ י ן, צו  נ י ס י ן, צו
י ר ו ח מ ע ן! עס איז אים שוין געגאנגען דאס צענטע יאר. נאך א
יאר, נאך א יאר ווערט ער בר־מצוה, און דער טאטע שיקט אים אפ
אהינצו. די גאנצע וועלט איז פאר אים פול געווען מיט פארשיידענע
קולות און געזאנגען. חזנים און משוררים זיינען אים קיינמאל פון קאפ
נישט ארויסגעקראכן, און אין דער צייט, ווען דער רבי האט געהארעוועט איבער אים מיט נאך תלמידים אף דער גמרא, ― דעמאלט פלעגט
זיך יאסעלע גאר פארגעסן אן דעם רבין מיט דער גמרא, און עס פלעגט
זיך בא אים אפטמאל ארויסרייסן פונעם האלדז א קוויטשל, א פייף
אדער אזוי א משונהדיק קול, ווי א קריי פון א האן, גאר אליין נישט
וויסנדיק ווי ארום. דערביי פלעגט אים, געוויינלעך, דער רבי אראפלאזן
א שיינעם פאטש: „דארטן, מיטן טאטן באם עמוד, וועסטו קרייען,
נישט דא!״...
    
באם עמוד האט יאסעלע אונטערגעהאלפן דעם טאטן נאר ימים
נוראים, און דאס איז פאר אים געווען דאס בעסטע שטיקל צייט:
ערשטנס, וואס מע האט אים אפגענומען פונעם חדר פריער מיט א חודש,
און צווייטנס ― דאס זינגען: דאס זינגען איז בא אים געווען זייער
טייער. דארטן, באם עמוד, האט ער שוין פאר קיין פעטש קיין מורא
נישט געהאט; דאס העלדזל איז אים געווען פריי, און ער האט זיך
געקאנט אנשרייען וויפל דאס הארץ האט געגלוסט. אין איינעם מיט
שמואליקס האלדז האט זיך ימים נוראים באם עמוד געלאזט הערן אויך
יאסעלעס פייפנדיק קולכל, און דער עולם האט אנגעקוואלן פון זיי ביידן.
מבינים האבן אף אים געזאגט, אז ער וועט זיין א כלי שלמה און וועט
אמאל אריבערגיין דעם טאטן זיינעם. שמואליק אבער האט דערפון געהאט ווינציק־וואס נחת; עס איז אים נישט איינגעגאנגען דער כבוד,
זעענדיק, אז יאסעלע וואקסט אין שטויבער אריין, און ער קאן אים גאר
נישט העלפן. שמואליק דער חזן, כאטש ער איז געווען אין שטאט זייער
אנגענומען, פונדעסטוועגן האט דאס אים נישט געשאדט צו זיין א קבצן,
ווי אלע מאזעפעווקער כלי־קודש, וואס באדארפן ארויסקוקן אף די דארטיקע הכנסות, משטיינס געזאגט. אין מאזעפעווקע, ווי עס איז באוווסט,
איז דאס שכירות פון חזנים, שמשים, שוחטים, רבנים עפעס נישט אזוי
גרויס. דער דאזיקער עולם זאלן דארפן ארויסקוקן אף דאס שכירות אליין,
וואלטן זיי געמעגט, ווי מע זאגט, פארווארפן די ציין אף די באנטענעס;
דער עיקר איז בא זיי די הכנסה, די זייטיקע הכנסות, דאס קערבל, וואס
פאלט אריין מן הצד. די דאזיקע זייטיקע הכנסות דאס זיינען: די
„שיסל״, וואס מע שטעלט ערב יום כפור אין שול, דאס „חנוכה־געלט״,
דאס „פורימדיקע שלח־מנות״, דער „בע־ע־עבור״ אף אלע שמחות,
וכדומה. שמואליק דער חזן מעג זיך האבן א זעלטענעם האלדז און
אויסשטעלן א זאך, ווי  נ י ס י, ווי פ י צ י, און אפילו ווי  י ר ו ח ם
ה ק ט ן, נאר אז עס קומט חנוכה, מעג ער זיך, נישקשה, נעמען א
שטעקן מיטן לאמטערן און ארויסגיין א ביסל איבער דער שטאט, ווינטשעווען יעדן באזונדער „דערלעבן איבער א יאר״ און נעמען...
א נדבה. אויך פורים מעג אים אנשטיין נעמען א שאל, אריינלייגן אהינצו
א צוקער־לעקעכל מיט א שטיקל פלאדן און ארומשיקן פון איין בעל־בית צום אנדערן און נעמען פאר דעם דאזיקן שלח־מנות... א נדבה.
    
 ――――
    
 .III
    
וויאזוי שמואליק באקענט זיך מיט זיין שכנה זלאטע די צעלניקערן,
    
 און זייערע קינדער ― צווישן זיך
    
האבן אן אייגענע שטוב האט אין מאזעפעווקע נישט קיין קליינע
ווערט: א נחלה, א לאך, א זעמליאנקע ― אבי ס׳איז אייגנס, און מע
באדארף נישט אנקומען צו יענעם, קריכן אין שכנות אריין. זלאטע די
צעלניקערן האט זיך געהאט איר אייגן שטיבל, אפילו נישט קיין געהויבענע פאלאצן, נישט קיין סך פאקאיעס, ― א דריי חדרים נידעריקע,
איינגעבויגענע, מיט שפיציקעוואטע ווינקלען, און א קיך, אן א הויז,
אן א הויף און אן א שום שטעלכל בא דער האנט, נאר א בוידעם און
גענוג. נאר דאס וואלט נאך געווען נישקשה. ווען דער דאך זאל זיין
א דאך: עס איז אבער גאר קיין דאך נישט; משטיינס געזאגט, א
צוויי קראקוועס מיט א ביסל ערד און מיט א ביסל שווארצע שטרוי
איבערגעדעקט, ערטערווייז באוואקסן מיט גרינע פעטשעריצעס, אזוי, אז
פונדערווייטנס זעט אויס די שטוב ווי א סוכה, באדעקט מיט גרינעם
סכך. נאר דאס וואלט נאך אלץ געווען אן אן אומגליק, ווען דער גראף,
דער פריץ פון דער שטאט, זאל נישט דערקוטשען מיט זיינע חפציות:
אים ווילט זיך, די גאנצע שטאט זאל זיך איבעראנייס דעקן מיט אייזן,
מיט שינדל, אדער, לכל הפחות, מיט האלץ, און קיין שטרוי זאל גאר
נישט געדאכט ווערן. זלאטע די אלמנה האט זיך גענוג אנגעטאן א כח
ביז זי האט צונויפגעשלאגן א גראשן מיט א גראשן און האט זיך געשטעלט דעקן איר נחלה. נאר דא האט זיך ארויסבאוויזן גאר א נייער
אומגליק: נאר־וואס מע האט זיך אנידערגעשטעלט צעווארפן דעם דאך,
לויפט אריין צו זלאטען אין שטוב אריין שמואליק דער חזן מיט א גוואלד:
    
― רוצחטע! אין גאטס ווילן, וואס טוט איר דאס? איר ווילט
מיך, וואס איז שייך, מאכן אומגליקלעך? וואס האט איר צו מיר?
געהארעוועט, קוים דערלעבט זיך א שטיקל נחלה, קומט איר און מאכט
א תל!
    
― אט האסטו דיר די אנדערע טעג יום־טוב! וואס פארא תל?
― פרעגט אים זלאטע פארווונדערט. ― ווער טשעפעט אייך מיט אייער
נחלה?
    
― איר פרעגט נאך, ווער טשעפעט מיך? ― האט זיך שמואליק
צעלאזט גאר אף אן אנדער אופן ― א יידענע בלייבט א יידענע: לאנגע
האר ― קורצער שכל.
    
― אט ווייסט איר, וואס איך וועל אייך זאגן? ― האט אים זלאטע
געענטפערט, אריינקומענדיק אין כעס אריין. ― כאטש איר זענט חזן
אין דער קאלטער שול, פונדעסטוועגן, איר זאלט אף מיר קיין פאריבל
נישט האבן, וואס איך זאג אייך דעם אמת: זינט גאט האנדלט מיט
נאראנים, האט ער נאך אזא נאר, ווי איר זענט, נישט באשאפן.
    
― זענט איר נאך, הייסט דאס, אן עזות־פנימטע אויך? ― האט
זיך שמואליק צעפלאקערט. ― לא־די, וואס איר צעווארפט מיר מיין
שטוב, מאכט פון מיר, וואס איז שייך, א תל־עולם, האט איר נאך א
העזה צו זידלען אן ערלעכן יידן? איך האב שוין געהאט אף מיין לעבן
אלערליי שכנים און שכנהטעס, וואס איז שייך, טפו זאל דאס ווערן!...
    
― טפו זאלט איר בעסער ווערן מיט אלעמען, וואס ס׳איז אייך
ליב היינטיקן טאג, רבונו של עולם, עס זאל זיך אנקלעפן אן אייך און
ווו איך האב ערגעץ א שונא, ליבער גאט! איך בין אויך, ברוך השם,
געזעסן אין שכנות און האב נאך אזא מין באגעגעניש נישט געטראפן
זינט איך לעב, זינט איך שטיי אף מיינע פיס! ווי פארגינט זיך דאס
א ייד אריינקומען צו יענעם און אזוי אנכאפן אן אלמנה און שפייען
יענעם אין פנים אריין פלוצים פון דער העלער הויט?!...
    
― שששא, שאט נאר, וואס טוט זיך דא? ― האט זיך אריינגעמישט, אריינלויפנדיק א דערשראקענע, זעלדע די חזנטע, א נידעריקע,
א שווארצע יידענע מיט זייער שיינע גוטע אויגן. ― וואס איז דא בא
אייך פאר קולות?
    
שמואליק מיט זלאטען האבן זיך ביידע צעלאזט צו דער חזנטע
אויסדערציילן איר דאס מחלוקת, וואס איז צווישן זיי פארגעקומען;
נאר מחמת זיי האבן ביידע געשריגן, איבערשלאגנדיק איינס דאס אנדערע, דעריבער האט זעלדע נישט געקאנט פארשטיין, ווער ס׳איז דא
גערעכט און ווער ס׳איז אומגערעכט.
    
― ווייסטו וואס, שמואליק? דו גיי אהיים, דארט האב איך דיר
צוגעגרייט א גלעזל ציקאריע, און איר, זלאטעניו, זעצט זיך אקארשט צו
אט דא מיט מיר אף דער באנק, וועלן מיר שמועסן פאוואלינקע; צו
וואס טויגן די גוואלדן? די גאס וועט זיך צונויפלויפן, מע וועט מיינען,
חלילה, אז מע קוילעט דא מענטשן אין מיטן העלן טאג!
    
ערשט, אז שמואליק איז אוועקגעגאנגען און זלאטע מיט זעלדען
האבן זיך א ביסל פונאנדערגערעדט, איז מען געקומען צו א שטיקל
טאלק. די מעשה דערפון איז אזוי: זלאטע דער אלמנהס שטוב מיט
דער אנדערער שטוב, וואס שמואליק דער חזן האט ערשט נישט לאנג
געקויפט בא רב שלום־שכנא דעם שוחט אף אויסצאלן, זיינען געווען
בסך־הכל מיט א וואנט אפגעטיילט; דאס הייסט, עס איז, אייגנטלעך,
געווען איין שטוב, איבערגעצאמט מיט עטלעכע ברעטלעך און איבערגעדעקט מיט איין דאך. דאס פארשטייט מען שוין אליין, אז אנרירנדיק
די ערשטע קראקווע, איז איינגעפאלן דער גאנצער דאך, פון שמואליקס
שטוב אויך ― און דערפאר איז דאס שמואליק אריינגעפלויגן אזוי
צעקאכט. זלאטע מיט זעלדען, וואס זיינען געווען באקאנט פריער פון
דערווייטנס (ווייל זלאטע האט זיך געהאלטן פאר א מיוחסת: פארט
רב אברהמלס שנור, ווי ווייטער וועט שטיין), האבן זיך נאך דעם דאזיקן שמועס אזוי באפריינדעט, אז זיי זיינען געווארן גיך נפש אחת,
גאר ווי אנדערע צוויי. דעם דאך ― איז געבליבן ― זאל מען דעקן
בשותפות, וועט קאסטן א סך וועלוועלער, און דער בוידעם מעג אויך
זיין א בשותפותדיקער; נישקשה, מען איז, ברוך השם, באגלייבט איינס
באם אנדערן פון צו גנבענען חלילה.
    
― אייער מאן ― האט זלאטע געזאגט צו זעלדען ― איז א כשרער
ייד; ווער ווייס עס נישט? נו, און איר, זעלדע, זענט אויך נישט, חלילה,
פון די ווייבער, וואס זאלן זיך ראדעווען אף א פרעמדער ציבעלע.
    
― און איר ― האט זעלדע דערויף געענטפערט זלאטען ― באדארפט נישט חלילה מיין זעקל קארטאפליעס; איר מיינט, מע קען אייך
נישט? מע ווייס גאנץ גוט, ווער אייער מאן איז געווען און פון וואנען
איר שטאמט. ס׳איז א שטיקל סברה, אז מיין מאמע, זאל האבן א ליכטיקן גן־עדן, איז געווען בא אייער באבע אסתרל אן אפטע איינגייערן,
דאס הייסט, זי פלעגט איר איינקויפן אין שטוב אריין אלדאס גוטס. און
א שטוב איז בא אייער באבען געווען, הלוואי כאטש האלב אף אלע
יידישע בעל־הביתטעס! דאס הייסט דאך אייער טאכטער נאך איר,
מן הסתם?
    
זלאטע האט זיך אזש צעוויינט פאר ווייכקייט פון זעלדעס רייד,
און עס איז פון דעמאלט אן געווארן צווישן זיי א מוראדיקע ליבשאפט.
אויך זייערע קינדער זיינען צווישן זיך געווארן גאנץ נאענט; שמואליקס
זון יאסעלע און זלאטעס טאכטער אסתר זיינען שוין תמיד געווען אינאיינעם, כמעט ווי אין איין שטוב געוואקסן. שפעטער, אז זעלדע איז
געשטארבן און יאסעלע איז געבליבן א יתום, זיינען די קינדער נאך
מער צוגעלאזט געווארן איינס צום אנדערן. „אומגליק ― זאגט מען ―
בינדט צונויף, שלעכטקייט מאכט פריינטשאפט״...
    
כל זמן זעלדע האט געלעבט, האט שמואליק דער חזן פון קיין נויט
נישט געוווסט: ער האט זיך, ווי עס איז, דורכגעשלאגן און געלעבט,
ווי א סך אנדערע לעבן דארטן. נאר עס האט אים פלוצים געטראפן א
גרויס אומגליק: זעלדע זיין ווייב איז אים אפגעשטארבן! זעלדע די
חזנטע איז געווען א כשרע, אן ערלעכע יידענע; איר פלוצלעך אפ
שטארבן איז געווען פאר אירע אלע באקאנטע א גרויסער בראך, און
פאר שמואליקן איז דאס געווען אזא אומגליק, אז ער האט געשווארן
פאר אן עדה יידן, אז ער וועט נישט אויסהאלטן, ער וועט נאך זעלדען
געוויס נאכשטארבן, ס׳איז גאר נישטא וואס צו ריידן! און פון חתונה
האבן שמועסט מען נישט: וואס איז שייך? ווען בא אים וועט אויסוואקסן האר אף דער דאלאניע, דעמאלט וועט ער חתונה האבן נאך זעל־דען!״ ― אזוי האט שמואליק געזאגט בשעת שבעה זיצן. עס האבן זיך
אבער געפונען אזעלכע, וואס האבן אים שטארק דעקוטשעט, גייענדיק
צו אים טאג אף טאג און איינטענהנדיק מיט אים: „איר ווילט, אפנים,
רב שמואליק, זיין קליגער פון דער גאנצער וועלט און גיין אקעגן דעם
מנהג העולם? די וועלט איז שוין אזוי געשטעלט געווארן איין מאל
פאר אלע מאל, אז א מאנצביל טאר נישט זיצן אליין, און איר ווילט זי
מיט אייער חכמה איבערמאכן?״ די דאזיקע לייט האבן איבער שמואליקן
אזוי לאנג געטענהט, ביז ער איז א פאר וואכן נאך שלשים זיך דורכגעפארן מיט רב קלמן שדכן קיין בארדיטשעוו און גאר גיך געבראכט
מיט זיך א יידענע מיט א טערקישן שאל... בארדיטשעוו, דאנקען גאט,
איז באוווסט אף דער וועלט פאר אזא מקום, וואס דארט קאן מען אין
גלייכן געלט אפזעצן די דאזיקע סחורה, דאס הייסט ― אן אלמן, א גרוש,
א בחור, ― וואס עס מאכט זיך. בארדיטשעוו, ברוך השם, איז אן ארץ
מבורכת, זי פארזארגט די אלע איבעריקע שטעט פון יענער געגנט מיט
ווייבער פון כל המינים: אלמנות, גרושות און בתולות, ― ווי עמעצנס
גוסט. אהינצו אז עס כאפט זיך אראפ אן אלמן, הייבט מען אים אן
ארומצופירן איבער די הייזער, באווייזנדיק אים סחורה און וואס אן אויג
קאן זען, און זייט זיכער, ער וועט זיך שוין זיין גלייכן אפזוכן, ער וועט
האנדלען די מציאה און צוריקפארן שוין אין צווייען... אהינצו האט
זיך אויך אריינגעכאפט אונדזער שמואליק; חברה האבן מיט אים קיין
לאנגע שהיות נישט געמאכט ― א ווארט און צוויי און א חופה. אנקוקנדיק די יפהפיה זיינע, אזוי, כאפנדיק, אף איין פוס, בכדי מען זאל
קאנען קומען צוריק אהיים אף שבת, האט שמואליקן אויסגעוויזן, אז
ער האט, ברוך השם, געטראפן גאנץ נישקשהדיק. „א יידענע, וואס איז
שייך, ווייזט־אויס א לייטישער מענטש, באדארף זיין נישט קיין שלעכטע
בנאטור, רעדט אזוי בנעימות, שמייכלט״... ערשט קומענדיק אהיים
אין א פאר וואכן ארום, האט זיך נעבעך שמואליק ארומגעקוקט, וואס
פאר א צרה, וואס פאר א שלאק־פורעניות גאט האט אים באשערט:
גרוי און אלט האט זי אים געמאכט פאר דער צייט! שמואליק איז בא
איר אויסגעריסן געווארן און האט געהאט בא איר א וויסט עלטער. און
יאסעלע נעבעך איז אפגעקומען אף אן אנדער אופן. ער איז איר געווען
גרויס אין די אויגן, געשטאנען איר ווי א ביין אין האלדז. „דאס יינגל
― האט זי אלץ געטענהט ― וועט מיך נאר אין דער ערד אריינטרייבן,
שונאי ציון! פון אינדערפרי ביז אפדערנאכט ווייסט דאס נאר עסן
און גענוג! דאס מויל מאכט זיך אים נישט צו אף קיין מינוט, און איז
נאך אן עזות־פנים אויך: אז מע זאגט אים, וויינט ער נאך, פעסטעט
זיך, דאס ציטעריקע קינד!״ גאט ווייס ווו יאסעלע וואלט אצינד אנגעשפארט, ווען נישט שמואליקס שכנה, זלאטע די צעלניקערן, מיט איר
הויזגעזינט, וואס האבן זיך אנגענומען די קריוודע פונעם דאזיקן אומשולדיקן יתום.
    
 _________
    
 . IV
    
 זלאטע די צעלניקערן און איר טאכטער אסתר
    
זלאטע די צעלניקערן האט זיך גערעכנט נאך פאר איר מאנס לעבן
פאר איינע פון די בארימטסטע קרעמערנס, נישט נאר אין מאזעפעווקע
אליין, נאר אויך אין דער גאנצער סביבה פון מאזעפעווקע; איר נאמען
איז געווען באוווסט אף אלע גרויסע ירידים. ― אין דער צייט, ווען מע
האט נאך בא אלע פעלקער צו טאן מיט דער שאלה, צי איז די נקבה
אויך עפעס א מענטש, דאס הייסט, צי מע מעג איר עפעס געבן אן ארבעט אין דער האנט, צי איר עסק איז טאקע נאר די שטוב, דאס טעפל,
די קינדער און דעסגלייכן; דעמאלט ווען גרויסע מענטשן זיצן און
ברעכן זיך דעם מוח איבער דעם ענין שוין היפשע עטלעכע יאר, איבערפירנדיק אזוי פיל פאפיר און טינט ― שטייען זיך די מאזעפעווקער יידן
פון דערווייטנס און מאכן חוזק פון זייערע אלע המצאות און אויפטועכצן, דען בא זיי אין מאזעפעווקע שפילט די יידענע פון קדמונים פונקט
אזא ראלע, ווי דער ייד, און די בעל־הביתטע איז נישט קלענער פונעם
בעל־הבית. אדרבה, מע קאן זאגן, אז כמעט דער גאנצער מסחר אין
מאזעפעווקע געפינט זיך בא די ווייבער אין די הענט. עס טרעפט זיך
דארטן גאנץ אפט, אז דאס ווייב פארשטעלט דעם מאן מיט איר נאמען
לחלוטין. עס געפינען זיך אזעלכע מאנען, וואס כמעט מע ווייסט זיי גאר
נישט; מע קען נאר „זי״ און גענוג. זלאטע די צעלניקערן איז געווען
איינע פון די דאזיקע ווייבער, וואס זיינען באקאנט מיט דעם נאמען
„אשת־חיל״. אין שטאט האט זלאטע שטענדיק געהייסן, אפילו פאר איר
מאנס לעבן, „זלאטע די צעלניקערן״, נישט ז ל א ט ע  ל ו י ס, אף איר
מאנס נאמען; אדרבה,  ל ו י  האט געהייסן אף איר נאמען ― „ל ו י
ז ל א ט ע ס״. דאס הייסט: ל ו י, וואס איז דער מאן פון זיין ווייב
ז ל א ט ע... אזוי איז געווען מיט זלאטעס מוטער אויך. „בתיה די
הארטאווניצע״ האט מען זי גערופן; זי איז אליין געווען אן אשת־חיל
און האט אויך אירע טעכטער געמאכט פאר „אשת־חילס״, בכדי ז יי
ז א ל ן ק א נ ע ן  ג ע ב ן  א מ א ן  ב ר ו י ט... איידעמס האט זיך
בתיה די הארטאווניצע געקריגן אנטיקלעך, צאצקעלעך, זיידענע קינדער
און מיוחסים; פאר יחוס האט בתיה געצאלט אין טאג אריין. פאר איר
איידעם לוי, זלאטעס מאן, האט זי געצאלט צוויי מאל נדן, אבי באקומען אים פאר אן איידעם, מחמת לוי איז געווען רב אברהמל סלאוויטערס
א זון, און רב אברהמל סלאוויטער איז געווען איינגעטונקען אין יחוס,
אויסגעבונדן כמעט מיט אלע גוטע יידן. בטבע איז לוי געווען טאקע
זייער א וווילער יונגערמאן, נאר נישט קיין געזונטער, א יאדעשליווער,
עפעס אלץ געהוסט, געהוסט, ביז ער איז געשטארבן, איבערלאזנדיק
זלאטען א יונגע אלמנה מיט דריי פיצלעך קינדער : אסתר ― א מיידל
פון א יאר אכט, און צוויי חדר־יינגלעך ― אפרים און מנשה.
    
אסתר איז געווען א בת־יחידה בא איר מאמע, נאר תנועות פון
א בת־יחידה האט זי נישט געהאט, דערפאר ווייל זי האט שוין בא אירע
עלטערן נישט „זאזנאיעט״ קיין גוטע צייטן. זינט זי איז צו איר שכל
געקומען, געדענקט זי נאר שלעכטס און טרויעריקס: דער טאטע שטעלט
זיך איר אנדערש נישט פאר, ווי נאר פארזארגט, פארקרענקט און פארחושכט, און די מאמע איז שטענדיק פארנומען מיט דער קראם, האט
קיינמאל קיין צייט נישט, תמיד בייז, שטענדיק פארשאלטן זיך און דעם
טאג, וואס זי איז געבוירן געווארן אף דער וועלט. צו דרייצן יאר איז
איר אסתר געווען שוין א גאנצע הילף אין קלייט, פריער אכטונג געבנדיק
גלאט אזוי, מע זאל נישט גנבענען, און נאכדעם ריידן מיט א קונה, דערלאנגען א שטיקל סחורה, און שפעטער טאקע העלפן צום געשעפט, לייזן
געלט. אסתר האט געשמט אין שטאט פאר א גרויסן בר־דעת, א בריה
צום געשעפט און א פיינע בעל־חשבונטע. ווו האט זיך אסתר אויסגעלערנט שרייבן און רעכענען? ― בא מאטל שפרייז, וואס האט אויסגעלערנט אלע מאזעפעווקער מיידלעך לייענען און שרייבן און רעכענען.
עס איז אין מאזעפעווקע גלאט קיין נאווינע נישט, וואס עס וואקסן־אויס
קינדער זייער געראטענע און קאנען אלצדינג, נישט לערנענדיק זיך אין
ערגעץ, נאר „פון זיך אליין״...
    
כל זמן לוי זלאטעס האט געלעבט, האט ער, ווי א געטרייער טאטע
און ווי אן איידעלער מענטש, א ייד פון לערנען, אוודאי געוואלט, אז
אסתר זאל זיין א וווילקענענדיקע, און לויט זי האט זיך ארויסבאוויזן
נאך קינדווייז, האט לוי גאר אנדערש נישט גערעכנט, אז אסתר וועט,
אם ירצה השם, זיין א מיידל מיט אלע מעלות, נישט ווי אלע מאזעפעווקער מיידלעך. געוויינלעך, איז דאס שוין נישט אנגעקומען אזוי
גרינג, מחמת זלאטע זיין ווייב, וואס איז בא אים תמיד געגאנגען אין
ספאדעק, האט דערויף אזוי גיך נישט געקאנט מסכים זיין: „נא דיר
גאר נאך ― האט זי געטענהט מיט לוין ― א נקבה א למדן, א הון קרייט
קוקאריקו, כ׳לעבן, נישט מיאוס!״... אף אלץ האט זיך לוי אונטערגעגעבן זלאטען זיין ווייב, נאר אין דעם ענין האט ער זיך געשטעלט
שטאל און אייזן: איין מאל פאר אלע מאל, אסתר באדארף זיין א
מלומדת! נאר דער מענטש טראכט און גאט לאכט: עס איז לוין נעבעך
נישט באשערט געווען זיין מחשבה אויסצופירן, דען ער האט זיך נאר
עטלעכע יאר בארעניש מיט דער גוטער קרענק, מיט דער טשאכאטקע,
רחמנא ליצלן, געמוזט אפזעגענען זיך מיט דעם לעבן צו עטלעכע און
צוואנציק יאר, איבערלאזנדיק זיין ליבע, טייערע אסתר אף זלאטעס
הענט.
    
אסתר האט דעמאלט שוין מער נישט געקאנט אין זינען האבן דאס
לערנען און דאס שרייבן; דאס ביסל, וואס זי האט געקאנט, איז איר
פארבליבן, און דאס איבעריקע איז זי שוין דערגאנגען אליין, רייבנדיק
זיך צווישן סוחרים. און אסתר האט דערמיט אין מאזעפעווקע שטארק
אויסגענומען. רב קלמן שדכן האט זיך נישט געשעמט דאס איר אין די
אויגן צו זאגן, איינמאל, אריינקומענדיק צו זלאטען אין קלייט אריין.
    
― הערסטו ― האט זיך רב קלמן געווענדט צו זלאטען, סמארענדיק מיט דער נאז און כלומרשט קוקנדיק אן א זייט ― הערסטו, זלאטע,
דו האסט דאך שוין א היבשע מויד האסטו, און א געראטענע דוקא, א
פארשוין, קיין עין־הרע, און א בריה נפלאה, זאגט מען. וויפל איז זי
אלט? הא? שוין צייט א טראכט טאן עפעס מכוח א שידוך, ווי זאגט
ער... א שיין מיידל איז א האלבער נדן, הא?
    
― ווייס איך! ― האט אים זלאטע געענטפערט מיט א צופרידן
שמייכעלע. ― וואס כאפט איר זיך אזוי? ס׳איז נאך דא צייט; לאז
זי נאך הוליען...
    
און אסתר האט געהוליעט...
    
טאג און נאכט איז זי געווען איינגעשפאנט אין דער ארבעט, נישט
וויסנדיק פון קיין שום פארגעניגן. מע קאן זאגן בפירוש, אז אסתר איז
קיינמאל קיין קינד נישט געוועזן. די נארישע, קינדערשע יארן זיינען
איבערגעלאפן בא איר, ווי א חלום, און זי איז פרי געוואר געווארן וואס
הייסט נויט, דאגות און ארעמקייט. זי געדענקט נישט, אז זי זאל אמאל
זיין פריילעך, ווי אנדערע מאזעפעווקער מיידלעך. טאמער האט אסתר
אמאל א לאך געטאן, פלעגט איר די מאמע זאגן: „איך ווייס נישט,
וואס איז מיט דיר די שמחה אזוי גרויס? וואס דער טאטע איז געשטארבן און האט מיך געלאזט א וויסטע, א פינצטערע אלמנה מיט דריי
קינדער צו מוטשען זיך אף דער וועלט?״... דאס איז געווען בא אסתרן
ערגער ווי געשלאגן; אז מע האט איר דערמאנט דעם טאטן, פלעגט זיך
איר אפרייסן אין הארצן, און זי האט שוין מער קיין קאפ נישט געקאנט
אויפהייבן. זי האט געדענקט דעם טאטן, ווי דורך א חלום, מחמת זי
איז אלט געווען סך־הכל זיבן־אכט יאר בשעת ער איז געשטארבן. ער
האט זיך איר תמיד פארגעשטעלט א קראנקער, מיט א געל אויסגעטריקנט
פנים, נאר מיט גרויסע זייער גוטע בלויע אויגן, וואס האבן תמיד געקוקט אף איר מיט רחמנות, גלייך ווי לוי האט געוווסט, אז זיין בת־יחידה וועט גיך בלייבן א יתומה נעבעך. אסתר געדענקט, ווי דער טאטע
פלעגט זי גלעטן מיט דער האנט איבערן קאפ און בשעת מעשה הוסטן
און זיך פארגיין. אייביק וועט אסתר נישט פארגעסן יענעם טאג, ווען
דער טאטע איז געלעגן בא זיך אפן בעטל אן לשון, נאר געקוקט אף איר
מיט זיינע גוטע בלויע אויגן, און, צורופנדיק זי צו זיך מיט דער האנט,
אלץ געגלעט זי איבערן קאפ\. דעם דאזיקן קוק האט זי לאנג נישט געקאנט
פארגעסן. און קוים איז איר געווען אפן הארצן עפעס פריילעך, לעבעדיק, האט זי נאר באדארפט זיך דערמאנען אין יענעם קוק, אזוי איז
איר באלד פארשטערט געווארן איר שמחה די רגע, כאטש זי איז נאך
געווען גאר א קינד. זלאטע האט זי נישט געלאזט, זי זאל לאנג בלייבן
א קינד; זי האט זי גיך באנוצט צום געשעפט, צו דער קלייט, און אסתר
האט ארויסבאוויזן אזוי פיל בריהשאפט, אז זלאטע האט גאר אנגע־קוועלט פון איר: „איינס און א רעכטס, דאנקען דעם וואס לעבט אייביק
כאטש דערפאר!״ ― האט זלאטע געזאגט. ― „וואס וואלט איך געטאן,
א וויסטע אלמנה, ווען איך זאל האבן אזעלכע קינדער, ווי בא לייטן,
גאט זאל נישט שטראפן פאר די רייד? מיט איין האנט שטראפט ער,
דער וואס לעבט אייביק, מיט דער אנדערער האנט היילט ער... אט
אזוי, טאכטער, לערן זיך, וועל איך האבן כאטש א שטיקל הילף מיט
מיינע יתומים די פיצעלעך, און אליין וועסטו אויך ווערן א שטיקל
מענטש״... אסתר האט זיך געלאזט לערנען און האט פארשטאנען דאס
געשעפט, ווי עס דארף צו זיין.
    
ווי אסתר איז געווען א בריה אין קלייט, אזוי האט זי נאך מער
געטויגט אין שטוב, דעם דלות צו פארשטעלן. „פארשטעלן דעם דלות״
― איז איינע פון די חכמות, וואס מע באדארף אין מאזעפעווקע דערויף
שטודירן; נישט איטלעכער קאן דאס. בא דער ערגסטער צייט האט
אסתר געקאנט פירן די שטוב אזוי קונציק, אז קיינער האט נישט געקאנט
טרעפן, אריינקומענדיק צו זלאטען אין שטוב אריין, צי זי איז א נגידה,
צי א קבצנטע. ריין און ציכטיק איז דארטן געווען, ווי בא קיין שום נגיד
אין דער גאנצער שטאט; דאס עסן ― וואס ס׳איז שוין דארטן געווען,
נאר דאס טישטוך, דאס געפעס און דאס דערלאנגען ― כאטש נעם און
שפיגל זיך אין דעם! אויסקלערן וואס ווארמעס צו קאכן באם געמיינעם
גראד, אן פלייש, אן פיש, אן שמאלץ, נאר גלאט אזוי מיט די הוילע
פינף פינגער ― דאס איז עפעס נישט אזא גרינגע מלאכה, און דערצו
האט אסתר געטויגט. דאס מעבל בא זלאטען אין שטוב איז געווען עפעס
נישט אזוי בעל־הבתיש, זייער אלט־פרענקיש און שטארק צעפארן; דערפאר אבער איז דאס תמיד באצויגן מיט אזעלכע ווייסע ציכלעך, און די
פענצטער זיינען פארהאנגען מיט אזעלכע פיינע פארהענגלעך, אז עס
שעמערירט און פינקלט אין די אויגן, ווי עפעס רעכטס. די מלבושים,
אמת, זיינען שוין א ביסל ארויס פון דער מאדע, דערפאר זיינען זיי
אבער תמיד גאנץ, אויסגעוואשן, אויסגעפרעסט ― א מחיה נפשות אנצוקוקן! קיין קינד איז אין מאזעפעווקע נישט געגאנגען ארום זיך אזוי
ריין, אזוי שיין, ווי אפרים מיט מנשהן, זלאטעס קינדער, און אסתר
אליין ― שמועסט מען נישט; קוקנדיק אף איר, האט מען אין שטאט
געזאגט: „אפנים, אז עס איז זלאטען די צייט גאר נישקשהדיק״...
נעמען דעם קבצן, ארומוואשן אים, אויסקעמען אים, אויספוצן און מאכן
אזוי, אז קיינער זאל אים נישט דערקענען, ― דערויף איז אסתר געווען
איין בריה. נאר דער נאמען, וואס אסתר האט זיך געקויפט בא איר אין
א י ר שטאט, איז נאך גארנישט אקעגן דעם שם, וואס זי האט געהאט
אין דער גאנצער סביבה פון מאזעפעווקע ארום און ארום. איר נאמען
האט זיך געלאזט הערן אף דער וועלט צוליב די ירידים, וואס שטעלן
זיך אויס אין מאזעפעווקע דריי מאל אין יאר.
    
דריי גרויסע ירידים שטעלן זיך אויס אין מאזעפעווקע און געבן
דער שטאט די וועלט צו זען: אן זיי איז א שטארקער ספק, אויב מאזעפעווקע וואלט געהאט א קיום. דאס זיינען די געוויסע דריי ירידים
י ו ר י ע, ס פ א ס און פ א ק ר א וו ע, אף וועלכע דער מאזעפעווקער
ייד קוקט־ארויס א גאנץ קיילעכיק יאר, ארויפלייגנדיק דאס גאנצע שטיקל
האפענונג נאר אף זיי. נאך פריער מיט עטלעכע וואכן הייבט מען זיך
שוין אן צו גרייטן צום יריד, דאס הייסט, יידן לויפן שוין ארום, ווי די
פארסמטע, אויסשמעקנדיק זיך ערגעץ אן ארט און פארכאפנדיק וואס
פריער א בעסער שטיקל פלאץ. „נישטא קיין צייט, מע באדארף זיך
פארטיק מאכן צום יריד!״ אזוי זאגט יעדער, אפילו דער וואס האט
נישט קיין קראם, נישט קיין שענק און נישט קיין איינפאר־הויז, נישט
קיין קאמער פון תבואה, אפילו נישט קיין עפלקוואס; גלאט אזוי א ייד
פון א גאנץ יאר גרייט זיך אויך צום יריד; אפילו מלמדים און חזנים
קוקן ארויס אפן יריד. אין פלוג איז אפילו א שטיקל קשיא: וואס פאר
א שייכות קאן האבן א מלמד אדער א חזן מיטן יריד? פונדעסטוועגן
צעלאזט דער מלמד דעם חדר א ביסל פריער, און דער חזן פארלאזט די
משוררים אין מיטן א „מלך עליון״ ― און מע לויפט אוועק גיך און
געשווינט אפן יריד, און מע קומט צוריק מיט דעם, מיט וואס מען איז
אוועקגעגאנגען, דאס הייסט, מיט ליידיקע הענט און מיט א גריזאטע אין
הארצן: „סטייטש, די וועלט קויפט, האנדלט מציאות פון כל־טוב!״
קומענדיק אהיים, כאפט מען נאך א רעכטן פסק פונעם ווייב דערפאר,
וואס אלע כאפן מציאות אפן יריד, נאר זיי נישט. „א וויסטער, א פינצטערער מארגן אף אלע שונאימס קעפ! ― טענהן נאכדעם די ווייבער.
― א שמחה אף אים, א גליק האט אים געטראפן, אפן הימל א יריד!
געווען ברענגען כאטש א שטיקל זאנע אף העמדלעך די קינדער, צי
כאטש א רעכטן קראנץ ציבעלעס אף ווינטער, צי דאס שווארץ־פינצטערע
יאר ווייסט די נשמה דיינע!״... „נא דיר א יריד, טאמער איז דיר
קארג!״ ― זאגט נאכדעם דער מלמד אדער דער חזן און בלייבט שטיין
א פארוואגלטער, אראפלאזנדיק די נאז און אויסהערנדיק א גאנץ צעטל
פון אלערליי קללות. אט אזא כוח האט אין זיך דער יריד אין מאזעפעווקע.
נו, איז שוין א חידוש, וואס צווישן די קרעמער ווערט חושך, אז עס
קומט  י ו ר י ע, ס פ א ס און פ א ק ר א וו ע? עס איז שוין א חידוש,
וואס מע צעשלאגט זיך פאר די ערטער מיט די פלעצער און וואס מע
שלעפט איינער באם אנדערן דעם קונה, רייסנדיק אים אף אלע זייטן?
אז מע וויל דערקענען א מאזעפעווקער יידן, וו א ס ער איז מיט אלע
זיינע מעלות און חסרונות, זאל מען אים באטראכטן דורך א שפאקטיוו
פונדערווייטן בשעת יריד, ווען ער שטייט אזוי מיט זיין ווייב בא זיין
שאלאש, ריידנדיק מיט זעקס קונים מיט א מאל, ווייזנדיק דעם, דינגענדיק זיך מיט יענעם און מעסטנדיק אדער וועגנדיק די סחורה. דארט,
אין שאלאש, עסט מען, דארט שלאפט מען, סיי זומער, סיי ווינטער. ער
איז א גרויסער בריה, דער מאזעפעווקער ייד, צום יריד; מיט איין מויל
רעדט ער פאר צען, מיט צוויי הענט טוט ער דריי מלאכות, מיט צוויי
אויגן קוקט ער אף פיר זייטן, וווהין עס גייט אוועק דער קונה, בכדי
מע זאל אים קאנען רופן צוריק, שרייענדיק: „א כאדי נו סיודי, טשא־לאוויטשע!״ און דער עיקר ― אכטונג געבן, מע זאל נישט גנבענען.
„דאס לייזן ― זאגט ער ― איז נאך ווי עס איז, נאר דאס גנבהנען, וואס
מע גנבהט פון אונטער די הענט, אוי, איז נישט אויסצושטיין!״ באטראכטנדיק דעמאלט דעם יידן, ווייזט זיך אייך אויס, אז ער און זיין
ווייב און זיינע קינדער זיינען לכתחילה באשאפן געווארן נאר צוליב דעם
יריד; זייערע פנימער פלאמען בשעת מעשה, די אויגן ברענען, די נאז
שמעקט, דאס מויל רעדט, די הענט ארבעטן, אלע איברים טוען, עס איז
כ ל  ע צ מ ו ת י ו ת א מ ר נ ה: „גוואלד, יידן, ס׳איז יריד!״...
    
זלאטע מיט אסתרן ארבעטן, גלייך מיט אלע יריד־לייט, אף אלע
כלים דעם גאנצן טאג. אזא טאג! אנריידנדיק זיך ווי א פויק, ווערט
מען אזש הייזעריק און מאט, אויסגעמוטשעט, הונגעריק און פארשמאכט,
ווי נאך א תענית, ביז גאט העלפט, דער טאג גייט אוועק און עס קומט
די נאכט; דעמאלט ווערן די שאלאשן פארהאנגען פון אויבן ביז אראפ
מיט ליינטיכער, און אלע קרעמער מיט די קרעמערנס זעצן זיך אפן טיש,
און מע הייבט־אן יעדער באזונדער איבערציילן דעם פדיון, זאגנדיק נאכדעם מיט א זיפץ: „אט האסטו דיר די מחיה פונעם יריד ― א טארעראם! אף אזא יריד זאל מען נישט לייזן קיין געלט ― איז שוין עק
וועלט און גענוג!״
    
― מאלט אייך, ― דערציילט אן אלטער שניט־קרעמער רב פייוול
― אז מע האט שוין בא מיר געקאנט אוועקלקחענען אכצן ארשין! איך
בין שוין העכער דרייסיק יאר קרעמער און מע האט נאך בא מיר ביז
היינטיקן טאג נישט געגנבהט קיין פאדעם אפילו ― א מעשה נפלא! איך
קאן דאס נישט פארשטיין: אט איז דאס געלעגן, דאכט זיך, פאר מיינע
אויגן, און אט האט דאס אין דער מינוט שוין נישט געסטאיעט! מא־ראזאווס זאנע, פערווע נומער, אכצן ארשין, אזא רציחה!
    
צווישן עולם ווערט א גערעדעריי. יעדער דערציילט מעשיות פונעם
יריד. צווישן אלע קולות לאזט זיך הערן אויך אסתרס קול ; יידן הערן
זי אויס, קוקנדיק אף איר מיט א צופרידן שמייכעלע און קראצנדיק זיך
פאר התפעלות. „א גאנצער מענטש, זלאטעס מיידל! ― זאגן נאכדעם
די קרעמערס. ― דאכט זיך, נאך גאר א קינד, פארשטייט אבער דוקא
א געשעפט, ווי עס געהער צו זיין״...
    
מחמת גרויס ענגשאפט און מחמת פיל פדיון אפן יריד, באנוצן
די מאזעפעווקער ווייבער, די אשת־חילס, זייערע מאנען, די שיינע יידן,
וואס קערן זיך, צום מייסטנס, א גאנץ יאר נישט אן מיטן געשעפט
לחלוטין גארנישט; זיי באנוצן די מאנען נישט אזוי צום לייזן געלט,
ווי צום היטן, מע זאל נישט גנבהנען. די דאזיקע מאנען זיינען „פוגא־לעס״, „סטראשידלעס״; אפן קוק, דאכט זיך, גאנץ פיינע יידן מיט
בערד, נאר אין תוך אריין ― גרויסע לא־יוצלחס, טויגעניכטסן, יידענעס
אין הויזן, ווייבער מיט בערד און פאות... אזא ראלע האט אמאל
געשפילט לוי זלאטעס בא זיין לעבן, און תמיד, ווען זלאטע דערמאנט
זיך אן דעם, באדויערט זי זיך און באוויינט זיך: „נישטא לוין, נישטא
ווער ס׳זאל זיצן אכטונג געבן בא דער שטעל!״... זלאטע קלאגט זיך
פאר איר שכן, שמואליק דעם חזן, און בעט בא אים, אזוי ווי זיין יאסעלע גייט ממילא ארום בטל, לאז ער כאטש וויסן א שטיקל עול אף זיך,
לאז ער כאטש זיין א שומר בא דער שטעל, אכטונג געבן, מע זאל נישט
גנבהנען. שמואליק טוט איר צוליב, און יאסעלע שטייט גלייך מיט זלא־טען און אסתרן אפן יריד און „העלפט לייזן געלט״. יאסעלען, אייגנטלעך,
טוט דאס הנאה, וואס ער קאן העלפן אסתרן, איר נוצלעך זיין מיט עפעס
א טועכץ. צוליב אסתרן וואלט זיך יאסעלע נישט געפוילט און וואלט
געגאנגען אין עק וועלט, אין פייער און אין וואסער, נאר פאר איר געטריישאפט אליין, פאר איר גוט הארץ און פאר איר באגיין זיך מיט
אים, ארעמען, עלנדן יתום.
    
 ____________
    
 .V
    
 יאסעלע גייט ארום פוסט און פאס און עס ציט אים אלץ „אהין״
    
דער עולם זאגט א ווערטל: „מיט דער מאמע איז דער טאטע א
פ א ט ע ר, מיט דער מומע ― איז ער א פ ע ט ע ר״. שמואליק דער
חזן, כל־זמן זעלדע האט געלעבט, איז יאסעלע געווען בא אים א צאצקע,
ער האט זיך שטענדיק געשפיגלט אין אים: „מיין יאסעלע? איר וועט
זען, וואס ס׳וועט פון אים אמאל זיין!״ וויבאלד אבער זעלדע איז אים
אפגעשטארבן און ער האט געבראכט צו פירן פון בארדיטשעוו אט־א־יענע יידענע מיטן טערקישן שאל, האט שמואליק צוליב איר אנגעהויבן
ביסלעכווייז קאלט צו ווערן צו יאסעלען, כאטש אין הארצן, קאן זיין,
האט ער אים ליב געהאט ווי פריער. זלאטע די צעלניקערן האט געברענט קוקנדיק, ווי מע באגייט זיך מיט יאסעלען. „ווי מיינט איר, רב
שמואליק, ― פלעגט אים אפט זאגן זלאטע מיט א שטאך ― אשטייגער,
אז זעלדע, עליה־השלום, זאל געווען בלייבן אן אלמנה, וואלט יאסעלע
אזוי ארומגעגאנגען פוסט און פאס? זי וואלט אים אויך אפגענומען
פונעם חדר, עס זאל פון אים אויסוואקסן א ווייס־איך־וואס, א הינטשלעגער?״ דערויף פלעגט שמואליק ענטפערן נאר מיט א טיפן זיפץ
און מיט א קרעכץ און אויסדרייען זיך פון זלאטעס מויל, אבי נישט
הערן מער אירע רייד, וואס דערלאנגען אין דער זיבעטער ריפ.
    
יאסעלע איז געווען, ווי אויבן איז געשטאנען, פון קינדווייז אויף
בא זלאטען אין שטוב, ווי אן אייגענער, און זינט ער איז א יתום געבליבן, האט אים זלאטע נאך מער מקרב געווען, אף אים גרויס רחמנות
געהאט און זיך איינגעשטעלט פאר אים, נישט לאזנדיק די שטיפמאמע
זאל זיך מיט אים באגיין, ווי איר האט זיך געוואלט. דערפון איז צווישן
זלאטען און צווישן שמואליקס ווייב אויסגעבראכן א גרויס מחלוקת מיט
א שרעקלעכער שנאה איינע צו דער אנדערער, און איבער זיין ווייב האט
שוין שמואליק אויך זיך געמוזט צעקריגן מיט זלאטען. דאס הייסט,
קריגן האבן זיי זיך, אייגנטלעך, נישט געקריגט: אים האט נאר זלאטע
עטלעכע מאל גוט אפגעזייפט דערפאר, וואס ער לאזט זיך טרעטן אפן
קאפ און וואס ער לאזט, מע זאל באליידיקן זיין קינד.
    
― איר זענט, רב שמואליק, איר זאלט מיר מוחל זיין, וואס איך
זאג אייך אזוי אפנטלעך, איר זענט א צאפ, נישט קיין מאן. וואס הערט
איר זי, די בארדיטשעווער מכשפה? ווען זעלדע, עליה השלום, זאל
איצטער אויפשטיין און זאל א קוק טאן אף איר יאסעלען, וואלט זי
זיך געמעגט נאך א מאל באגראבן. א שיינער טאטע, נישטא וואס צו
ריידן! איר וואלט זיך אף אייך געריכט א קרענק, כ׳לעבן! אזוי טוט
אן ערלעכער ייד, איא?!
    
שמואליק פלעגט זי אויסהערן, אננעמען וואסער אין מויל אריין
און אוועקגיין צו זיך מיט זיינע משוררים באשאפן א נייעם „עוד יזכר
לנו״ אף ראש־השנה. פאר זלאטען האט שמואליק מורא געהאט א סך
מער, ווי פאר זיין פלוניתטע, „די בארדיטשעווער מכשפה״; עס איז אים
געווען פריקרע צו באגעגענען זיך מיט זלאטען, וואס האט אים שטענדיק
דערמאנט זעלדען. דאס איז פאר אים געווען ערגער פון ערגער, און
דערפאר האט ער זיך פאר איר געהיט, ווי פאר פייער, און תמיד געטשאטעוועט, אז ווען זלאטע איז געקומען פון מארק, איז ער געווען פארנומען מיט זיינע משוררים איבער א „מכלכל״, אדער א „ויאתיו״ אף
ימים נוראים, אדער אזוי זיך געקאטשעט אפן האלדז, אבי זיך נישט
באגעגענען מיט זלאטען. דערפאר איז אבער יאסעלע געלעגן דארטן טאג
ווי נאכט. פון צען יאר אן, זינט מע האט אים אפגענומען פונעם חדר,
איז יאסעלע ארומגעגאנגען בטל, נישט האבנדיק וואס צו טאן און נישט
וויסנדיק וווהין זיך צו „פריטוליען״; ער פלעגט זיצן בא זלאטען אין
קלייט, דארט אכטונג געבן, אדער אין שטוב עפעס העלפן טאן אן ארבעט, דערביי צוזינגענדיק מיט זיין זיסער שטימע, וועלכע אסתר האט
זייער ליב געהאט צו הערן. מיט אסתרן האט יאסעלע געלעבט, ווי אן
אייגענער ברודער. זיי זיינען ביידע געווען כמעט אין איינע יארן, פון
קליינווייז אויף אינאיינעם געוואקסן, ביידע געוועזן יתומים, און ביידע
אין איין צייט געוואר געווארן, וואס באדייט שלעכטיקייט. אז אסתרן
איז שלעכט געווארן אפן הארצן, פלעגט זי בעטן יאסעלען, ער זאל איר
זינגען פון „דער ווילנער גאס״; יאסעלע פלעגט זיך אוועקשטעלן אין
מיטן שטוב און מיט דער מינע פון אן אקטיאר אויסציען אף זיין ווייכער, זיסער שטימע:
    
 גיי איך ארויס
    
 אף דער ווילנער גאס.
    
 הער איך א קול
    
 מיט א גרויס געשריי:
    
 אוי וויי! איך הער מע שרייט...
    
יאסעלע פלעגט זיך צעציען, פארגלאנצן די אויגן צו דער סטעליע.
צוהאלטן זיך מיט דער האנט באם הארצן, זיך פארגיין, מאכנדיק בשעת
מעשה אנשטעלן, ווי אן אמתער אקטיאר.
    
― ווו האסטו זיך אויסגעלערנט אזעלכע תנועות? ― האט אים
איינמאל אסתר א פרעג געטון.
    
― איך האב דאס געזען פון פ י צ י ס  טענאר, ווען איך בין דארט
געווען מיטן טאטן. פ י צ י ס  טענאר האט דערציילט, אז אזוי זינגט
מען אין טריאטער. אז מע זינגט אין טריאטער, באדארף מען זיך אויסציען, מאכן מיט די הענט און מיט אלע אברים. אי, אי, זינגט ער, אט
דער טענאר! ער האט א פרווו געטון מיין שטימע און האט מיר געזאגט,
אז פ י צ י  וואלט מיך צוגענומען בשתי ידים. איך האב דעמאלט געטראכט אפילו א זאג טאן דעם טאטן מכוח דעם, נאר איך האב נישט
געוואלט. איך האב מורא געהאט... אצינד, אז פיצי זאל קומען אהער,
וואלט איך שוין קליגער געווען.
    
זאגנדיק די ווערטער, פלעגט זיך יאסעלע פארטראכטן. אין זיין
קליין קינדערש הארץ האט געברענט א פייערל, און עס האט אים אלץ
געצויגן אהין, אין דער גרויסער, פרייער וועלט אריין.  נ י ס י, פ י צ י,
 י ר ו ח ם, נ א ט ן ― אט דאס איז געווען יאסעלעס השגה, זיין ווונטש
אין זיינע יינגלשע יארן. צו גרייכן צו איינער פון די דאזיקע זאכן ―
איז בא אים געווען די העכסטע מדרגה אין זיין קינדערשן לעבן. פארשיידענע גילדענע חלומות האבן זיך נישט אויפגעהערט צו פלאנטערן
און צו שוועבן בא אים אין קאפ; דער בעסטער פון די דאזיקע אלע
זיינע חלומות איז געווען: אוועקלאזן זיך אמאל קיין אדעס צו פ י צ י ן,
אדער צו  מ י צ י ן  קיין טעטרעוועץ, און דארטן זיך אויסלערנען נאטן.
דאס זעלבע, קאן זיין, איז געווען אויך שמואליקס ווונטש; ער האט
אבער נישט געהאט ביכולת ארויסנעמען און געבן אים עטלעכע קערבלעך
אף הוצאות: דערצו האט ער נאר באדארפט פריער איבערריידן מכח
דעם מיט זיין פלוניתטע, און דאס איז געווען פאר אים שווער כקריעת
ים־סוף. אז יאסעלען האבן שוין גוט צוגעטראטן די צרות, פלעגט ער
זיך נישט איין מאל פארטראכטן, טאמער וואלט געווען א סברה, אז ער
זאל זיך אליין אוועקלאזן צו פ י צ י ן, נעמען פשוט די פיס אף די
פלייצעס ― און נישטא מיך! פאר וועמען האט ער נאכדעם מורא צו
האבן? יאסעלע האט שוין אפילו אפגעקלערט א פלאן, ווען און וויאזוי;
עס האט אים אבער באנג געטאן איבערלאזן דעם טאטן אליין באם
עמוד. שמואליק האט זיך שוין אן יאסעלען גאר נישט געקאנט באגיין.
ער איז געווען זיין גאנצע „פאדפארע״ באם עמוד; אין דער צייט ווען
יאסעלע פלעגט זיך צעלאזן אף זיין העלדזל, פייפן און טרעלייקען אף
אלערליי אופנים, האט זיך שמואליק דערווייל געקאנט אפרוען און אננעמען זיך מיט נייע כחות אף צו ארבעטן ווייטער. יאסעלע, ווי שלעכט
ס׳איז אים געווען, האט דעם טאטן זייער ליב געהאט, רחמנות געהאט
אף אים. „וואס וועט ער טאן אן מיר? ווער וועט אים טראגן דעם
שלח־מנות אום פורים, צעטראגן די שמורה־מצה ערב פסח, די אתרוגים
אף סוכות?״... אמאל, אין די גוטע יארן, בשעת זעלדע, עליה השלום,
האט געלעבט און געפירט די שטוב־הוצאה פון איר אייגענער פראצע,
פון האדעווען גענדז, פון פרעגלען שמאלץ, פון פליקן פעדערן וכדומה
אזעלכע זייטיקע פרנסות, האט נאך שמואליק נישט באדארפט אזוי יאגן
זיך נאך די דאזיקע וויסטע הכנסות; אצינד אבער, אז זעלדע איז אים
אפגעשטארבן און ער האט געבראכט איענע יידענע פון בארדיטשעוו,
האט זי אים פארגרעסערט די משפחה מיט א צוויי־דריי פיצלעך אומשולדיקע באשעפענישלעך, וואס באדארפן עסן, און שמואליק האט זיך
באדארפט אנטאן א כח און אליין ארויסשיקן יאסעלען אף דער שטאט
פורים ארומטראגן דעם שלח־מנות. דאס איז געווען פאר שמואליקן א
גרויסער אראפפאל, צוזעענדיק זיין זון, ווי ער גייט דאס ארום איבער
די הייזער א בארוועסער נעבעך...
    
יאסעלען אליין האט דאס ווינציק־וואס געארט. פונעם טאטנס וועגן
איז ער געווען גרייט צו טאן אלץ אין דער וועלט, ווען ער זאל נאר
וויסן וואס. „איך זאל זיין אזוי גרויס, ווי פ י צ י, ― האט זיך יאסעלע
געקלערט ― וואלט איך דאס לעצטע אוועקגעגעבן מיין טאטן, אבי נישט
צו זען זיינע יסורים!״ וואס ווייטער האט יאסעלע אנגעהויבן אלץ מער
צו פילן ווי עס ציט אים אין ערגעץ, פלעגט ארומגיין פארטראכט און
פארזארגט. זיינע מחשבות זיינען געווען דארטן ערגעץ, גאנץ ווייט. עס
איז בא אים אין הארצן געזעסן א מין גייסט, וואס ער אליין האט אים
ווינציק פארשטאנען. עס האט אים געטראגן אין דער לופטן, נישט געלאזט שלאפן און אלץ געשלעפט אים ערגעץ: „אהין ― אהין! איין
מאל פאר אלע מאל ― אהין!״...
    
 ――――
    
 .VI
    
 ער זוכט זיך אפ זיין גן־עדן, נאר מען טרייבט אים פון דארטן
    
 מיאוס ארויס
    
נישט האבנדיק וואס צו טאן, פלעגט זיך יאסעלע ארומשפאנען
איבער דער שטאט, אויסמעסטן די גאסן אין דער לענג און אין דער
ברייט, אמאל פארגיין ווייט הינטער דער שטאט און דארט איינער אליין
זיך אויסציען אף דער ערד, נישט ווייט פונעם וואלד, און צעלאזן זיך
אפן האלדז, צעגיסן זיך אפן טאטנס שטייגער, זאגנדיק „עפעס״ פון
ימים נוראים „א זאך״... דארט, אפן פרייען פלאץ, האט ער זיך געקאנט אויסשרייען, אויסזינגען זיך, און דער ווידער־קול פונעם וואלד
פלעגט זיך אים אפגעבן מיט א קלאנג און מיט א הילך, גלייך ווי די
ביימער זיינען זיינע משוררים און זיי האלטן אים אונטער. דא, אפן
פרייען פעלד, האט זיך יאסעלע געפילט א סך היימישער, ווי בא זיך
אינדערהיים; קיינער האט אים נישט געווערט צו זינגען און צו שרייען,
און ער האט זיך פאר קיינעם נישט באדארפט שעמען. אויך האט ער
דא נישט געהאט אף זיך קיין אויבערהאר, קיין שטיפמאמע, וואס זאל
אים יאדען, און קיין טאטן, וואס זאל זיפצן און קרעכצן אף זיינע יאר
און טעג. עפעס גאר א באזונדערע וועלט האט דא יאסעלע באשאפן בא
זיך אין קאפ: דער וואלד ― דאס איז ז יי ן וואלד, צוליב אים באשאפן געווארן, ער זאל דא קאנען זינגען; דאס פעלד ― דאס איז זיין
אייגענע „אימעניע״, זיין גוטס, זיין גן־עדן. דא, אין דעם גן־עדן, ווו
קיינער זעט אים נישט און הערט אים נישט, מעג ער זיך, נישקשה,
אנטאן דעם וווילטאג און זינגען, און שרייען, און שפרינגען, און מאכן
אנשטעלן, וויפל זיין הארץ גלוסט. עס איז אבער, אוי־וויי, נישטא קיין
אייביקע זאך אף דער וועלט; מע האט יאסעלען גיך פון זיין גן־ערן
ארויסגעטריבן, ארויסגעיאגט מיט הינט, מיט שטעקנס און מיט שטיינער, כאטש ער איז געווען גאט די נשמה שולדיק...
    
עס איז געווען א ווארעמער, א לויטערער זומער־טאג. אין שטאט,
געוויינלעך, בראט די זון און סמאליעט גאר אן רחמנות, פארטרייבנדיק
די מאזעפעווקער מארק־יידן און מארק־ווייבער אונטער דער סטאיקע,
ליגן דארטן אין א שאטן און פאכען מיט דער נשמה, און די היימישע
ווייבער, די גראבע יידענעס, וואס קאנען קיין היץ נישט איבערטראגן
― אין די קעלערס אריין. די מלמדים אין די חדרים דעמאלט ווארפן
אראפ די קאפאטעס, בלייבן זיצן מיט די ברייטע ארבל פון דעם העמד
און מיט די געלע טלית־קטנס, דאס הארץ צעכראסטעט, מע הייבט די
יארמלקע און מע שוויצט, ווי אין א באד; די תלמידים לאזט מען אפ
צום טייך זיך באדן, פליעסקען זיך אין דער בלאטע ― עס ברענט ווי
אין גיהנום, נישטא זיך ווו אהינצוטאן! יידן מיט שטעקלעך גייען ארום
אין מארק, די ארבל פארקאטשעט, דאס היטל פאררוקט, מע רייסט אף
זיך דאס לייב, זאגנדיק איינער צום אנדערן: „נו, א היץ! אי, א טאג!
גאר נישט אויסצושטיין!״. . . אויך די ציגן אף דער שולגאס, וואס
האבן ביז אהער פארשייט געקלעטערט אף די דעכער, געסיפעט פון
דארטן שטרוי פון דער סטריכע, געלעקט די ווענט פון די שולן, געשפרונגען צו די ווייבערשע טישלעך אין מארק, כאפנדיק אלע מינוט
א מיאוסן פסק פון די קלייט־משרתים, ― אויך די דאזיקע פארשייטע
ציגן האבן זיך איינגעמידט פון דער היץ, זיך אנידערגעלייגט, די פיסלעך
אונטער זיך, אויסגעצויגן די קעפלעך, ארויסגעשטעלט די צינגלעך, מאכנדיק דערביי א משונה־נאריש פנים. הכלל, עס ברענט אין שטאט, עס
שרפהט, און אלע קוקן שוין ארויס אף דער ליבהארציקער נאכט.
    
נישט אזוי איז אבער הינטער דער שטאט, אין פעלד, באם גרויסן
גרינעם וואלד. אהינצו האט זיך עס יאסעלע פארקליבן מיט זיין זינגען,
שרייען און פילדערן. גייענדיק אזוי באם וואלד מיטן שאטן פון די ביימער
און שלינגענדיק די פרישע קילע לופט מיטן פולן מויל, האט זיך יאסעלע
גאר נישט ארומגעקוקט, ווי ווייט ער איז פארגאנגען פון דער שטאט.
עס האט זיך פאר זיינע אויגן פארשפרייט א גרויסער גרינער קאוויאר,
אזא גלאטער, אזא מחיהדיקער, אז עס בעט זיך א ווארף טון אף אים,
אויסציען זיך און רוען, און רוען אן אן עק. נאר וואס ווייטער ווייזט־אויס דאס גראז אלץ געדיכטער און שענער, און עס ציט אים אלץ ווייטער און ווייטער. ער פילט זיך אזוי גרינג, אפן הארצן איז אים אזוי
גוט און אין האלדז בארבלט, עס קיצלט, עס גלוסט זיך זינגען. עס פאלט
אים אריין אין קאפ א נייער געדאנק, א נייער מין נוסח פון א „ו ע ל
ה מ ד י נ ו ת  ב ו י א מ ר״, און יאסעלע הייבט אן צו נעמען אלע מאל
העכער און שטארקער, און דאס קול גייט אים אזוי פריי, אזוי גרינג,
אז עס דאכט זיך אים אויס, ווי הויך ער זאל נישט נעמען דעם טאן,
קאן מען נאך העכער נעמען ― און ער קנאקט, ער זינגט, ער צעגייט
זיך, ער מאכט טרעלן אזעלכע, וואס ער אליין ווונדערט זיך, ווי קומט
דאס צו אים? ער פלאנטעט א מין פאנטאזיע מיטן האלדז, גאר אליין
נישט וויסנדיק, וווהין ער וועט פארקריכן ווייטער און מיט וואס וועט
ער אויסלאזן; עס קומט צו די ווערטער: „אשרי איש ― ווויל איז
צו דעם, וואס פארגעסט דיך נישט, און שטארקט זיך מיט דיר, ווארעם
דיינע פארשער וועלן נישט געשטרויכלט ווערן, און וועלן זיך נישט שעמען אייביק אלע די, וואס באשיצן זיך אן דיר״... ― צעלאזט זיך
יאסעלע אף זיין האלדז אלץ לעבעדיקער און שטארקער, אונטערשפרינגענדיק, מאכנדיק מיט די הענט און שרייענדיק אף א קול:
    
 „כל החוסים בך!
    
 כל החוסים בך!״...
    
פלוצים הערט יאסעלע א משונה געשריי: „קסי―קסי―קסי! אטו
יעהא! קסי―קסי―קסי!״ ער קוקט זיך ארום און בלייבט טויט: א
גאנצע טיטשקע פאסטוכלעך, מיט טארבעלעך אף די פלייצעס, מיט
גרויסע היטלען אף די קעפ און מיט גראבע בולעווקעס אין די הענט,
יאגן זיך נאך אים, און פאר זיי לויפט א גרויסער, שווארצער, מוראדיקער, קודלאטער הונט. יאסעלע פילט א שארפן קלאפ און נאכדעם ―
ווי עפעס עמעצער שלעפט אים, רייסט אים, סיפעט אים. און נאכדעם...
נאכדעם געדענקט ער שוין גאר נישט.
. . . . . . . . . . . . . . . . . . . . . . . . . . . .
    
אז ער האט זיך אויפגעכאפט, האט ער שוין קיינעם נישט געזען
ארום זיך. פארטומלט, מבויש, אן איבערגעשראקענער, מיט א צעריסענער, צעפיצלטער קאפאטקע, האט זיך יאסעלע אויפגעהויבן פון דער
ערד און האט זיך געלאזט גיין צוריק אהיים, נעבעך מיט זייער א פארביטערט הארץ. ער האט זיך צעוויינט; ער האט נישט פארשטאנען,
וואס האט צו אים דער רבונו־של־עולם מער ווי צו אלע יינגלעך פון זיין
גראד? פאר וואס שטראפט ער אים אזוי? דאכט זיך, דאווענען דאוונט
ער אלע טאג, היט אפ אלע מצות, ווי עס געהער צו זיין, איז מקיים די
מצוה פון כבוד־אב; אפילו דער שטיפמאמע גיט ער אפ כבוד, מער ווי
זי פארדינט בא אים.
    
― פאר וואס קומט דאס מיר, רבונו־של־עולם? מיט וואס האב
איך אזעלכעס פארזינדיקט, וואס דו שטראפסט מיך אזוי?
    
און אויסדרייענדיק צום לעצטן מאל דעם קאפ צוריק, האט זיך
יאסעלע מיט א זיפץ אפגעזעגנט מיט זיין גן־עדן, מיט דעם פרייען פעלד,
מיטן גרינעם שאטנדיקן וואלד אף תמיד, אף אייביק.
    
 ―――――
יאסעלע סאלאוויי 45
    
 . VII
    
 יאסעלע ווערט א בעל־תשובה און פאלט אריין אין
    
 א נייעם אומגליק
    
נאכדעם ווי מע האט אים אזוי מיאוס ארויסגעטריבן פון זיין גן־עדן און יאסעלע איז געקומען אהיים א צעשלאגענער, א צעפלאכטענער,
מיט א צעפליקט קאפאטקעלע, האט ער, געוויינלעך, באקומען א שיינעם
ברוך־הבא פון דער שטיפמאמע, און טאקע פונעם טאטן אליין. שלאגן
האט אים שמואליק נישט געשלאגן קיינמאל, נאר ער פלעגט אים באשטראפן מיט ווערטער:
    
― איך פרעג דיך אליין: נו, טוט עס אזוי א בחורל? גייט און
צערייסט א קאפאטקעלע אף פיץ־פיצלעך! איך וועל דיר מסתמא, וואס
איז שייך, באלד מאכן א נייס? די גוטע פרנסות היינטיקע? ווען די
מאמע דיינע זאל איצטערט אויפשטיין, איך ווייס? וואס איז שייך. . .
    
יאסעלע וואלט אוועקגעגעבן מי יודע וואס, אבי ער זאל נישט הערן
מער דעם טאטנס מוסר. אין דער מינוט האט זיך יאסעלע באשווארן, אז
ווייל ער וועט לעבן זאל שוין זיין פוס מער נישט זיין אין וואלד, און
ער וועט שוין פון שטאט נישט ארויסטרעטן, ער זאל וויסן ― גליקלעך
צו ווערן!... דאס איז געווען דאנערשטיק. אפן אנדערן טאג, פרייטיק
הייסט דאס, איז יאסעלע גאנץ פרי אוועקגעלאפן אין שול אריין און
האט זיך אוועקגעשטעלט דאווענען, אבער אזוי פרום און מיט אזוי פיל
הארץ, ווי נאך קיינמאל נישט. נאכן דאווענען האט ער זיך אליין גענומען שייערן דער שטיפמאמען דאס מעש מיטן קופער, געלאפן איר אין
מארק אריין „אף איין פוס״ איינקויפן פעפער, לארבער־בלעטער מיט
צימערינג מיט איינגעלגעווירץ, מיט „פאר דריי גראשן האניק״ צום
קוגל, מיט קידוש אף שבת. און קומענדיק האט זיך יאסעלע אליין א
ווארף געטאן אנרייבן כריין צום טיש און האט זיך גענומען צו דער
„פיסנאגע״ זי שפאלטן אין בעט מיט א מעסער און מיטן אייבערשטן
פונעם שטויסל אזוי בריהש, אז די חזנטע האט זיך שוין נישט געקאנט
איינהאלטן און האט א זאג געטאן אזוי, פאר זיך, פארקוקנדיק אין
אויוון אריין און צעבלאזנדיק דאס פייער:
    
― וואדען? אזוי באדארף א יינגל! נישט ווארטן, ביז יענער
זאגט גיי! האריקען זיך, שיקערלעך, זאגערלעך, שאפערלעך...
    
פון די ווערטער האט יאסעלע באקומען אין זיך נאך מער קוראזש,
ווי פריער; ער האט זיך געפילט אין כוח איבערקערן א וועלט, כמעט
ווי שמשון הגבור. ער האט באמערקט, אז די שטיפמאמע זוכט א ביסל
וואסער, האט ער לאנג נישט געטראכט, פארקאטשעט די פאלעס פונעם
צונויפגעשטריגעוועט קאפאטקעלע, געכאפט דעם עמער און האט אים
אין עטלעכע מינוט ארום אריינגעטראגן א פולן, ווי אן אויג. שפעטער
האט ער זיך אוועקגעזעצט מעביר זיין די סדרה און זאגן שיר־השירים
מיט אזא זיסקייט, אז די חזנטע האט אים אליין צוגעטראגן אפן דער־קאטש א ביסל לאקשן, באשמאלצט מיט א ציבלקע פון שמאלץ. יאסעלעס הארץ איז געווען יענעם טאג און דעם אנדערן טאג, דאס הייסט
שבת, פול מיט ליבשאפט און געטריישאפט צו זיינע אייגענע און מיט
תשובה צום אייבערשטן. שבת באטאג, נאכן טיש, דעמאלט ווען אלע
יינגלעך שפאצירן ארום אף דער בארדיטשעווער גאס, האט זיך יאסעלע
אוועקגעזעצט זאגן פרק מיט גרויס חשק. נאכן פרק האט ער זיך גענומען
געשמאק צום תהילים און האט זיך אבער מיישב געווען, עס איז נישט
קיין פלאץ: אלע ערלעכע יידן זאגן תהילים אין בית־המדרש, און ער
זיצט דא בא דער פאמעניצע גאר ― פע, מע באדארף גיין אין שול
אריין!
    
און יאסעלע נעמט אף זיך דאס שבתדיקע קאפאטקעלע, בינדט זיך
ארום דעם האלדז מיט א ווייסער פאטשיילע און לאזט זיך גיין אין שול
אריין. אפן הארצן איז אים איצט אזוי גרינג, ווי נאך קיינמאל נישט. ער
פילט זיך, ווי א מענטש, וואס האט זיך מיט עמיצן צעקריגט און האט
זיך נאר־וואס איבערגעבעטן. עס ווייזט זיך אים אויס, אז צווישן אים
און צווישן דעם גרויסן לעבעדיקן גאט איז פאראן א שטיקל שייכות;
ער, יאסעלע, און אט די גאנצע וועלט, וואס ער זעט איצט פאר זיינע
אויגן, זיינען גאנץ נאענטע מחותנים. די זון, וואס הייבט־אן נאר־וואס
צו אונטערגיין, אראפלאזנדיק זיך געשווינט אראפ־אראפ, דער הימל,
וואס לויכט און וואס באפארבט זיך בא דער זייט מיט א העל־רויטן
פאס, די פייגעלעך, וואס שווימען אויבן, מחנותווייז, אראפ און ארויף,
וויגן זיך, ווי א שיף אפן ים, ― אלץ, אלץ איז אים נאנט, היימיש, עס
געהער זיך מיט אים עפעס אן, עס האט א שייכות צו אים... פארטיפט
אין געטלעכע ענינים, גייט זיך יאסעלע ווייטער און ווייטער, גאר נישט
באמערקנדיק, אז ער האט שוין לאנג איבערגעלאזט די קאלטע שול, מיט
דער גאנצער שולגאס, מיט דער בארדיטשעווער גאס אויך, מיט די „הא־מארניקעס״, מיט די „קוזניעס״, מיט דער „נייער בריק״, און איז שוין
גאר אף דער „פוילישער גאס״. יאסעלע וואלט געגאנגען נאך ווייטער,
ווען עס זאל אים נישט געווען אפשטעלן א משונה־זיס געזאנג, עפעס
א מין געטלעך שפילן, זעלטענע קולות, אזעלכע, וואס ער האט זיי נאך
אין זיין לעבן קיינמאל נישט געהערט. ער שטעלט זיך אפ און הערט און
קאן זיך גאר זאט נישט אנהערן. אז עס איז פאראן אף דער פוילישער
גאס, דארט אפן בארג ערגעץ, א „קאסטיל״ ― ווייס ער גאנץ גוט;
אויך ווייס ער, אז דארט שפילט מען אפן „ארגל״; נאר הערן האט ער
דאס נאך נישט געהערט קיינמאל, מחמת, ערשטנס, איז אף דער פוילישער גאס פאראן הינט אין יעדן הויף, און, צווייטנס, טאר מען דאך
גלאט נישט הערן דעם „ארגל״ שפילן זינט דער בית־המקדש איז חרוב
געווארן... אין דער מינוט פארדריסט אים שטארק, וואס די יידן האבן
פארזינדיקט, און עס טוט אים הארצעדיק באנק, וואס יידן האבן שוין
מער נישט זייער בית־המקדש, זייער ארגל מיט זייערע לויים, וואס פלעגן
שפילן אף אלערליי אינסטרומענטן און זינגען הייליקע לידער... און
דא דערווייל פון קאסטיאל לאזט זיך הערן דאס שפילן מיטן געזאנג, און
ווי מיט א מאגנעט ציט עס אים אלץ ארויף־בארג, נענטער צו זיך, און
פון דארטן, פון ערגעץ, גיסן זיך, גיסן זיך זיסע, הימלשע קולות, ווי א
געזאנג פון א מענטשן, פון א סך מענטשן אינאיינעם; און עפעס א
גראב קול, א דונער, פאלט אלע מינוט פון אויבן אראפ, אז עס ציטערן
אזש די ווענט מיט דער ערד אונטער די פיס. און נאכדעם ― ווידער
זיסע געצייכנטע שטימען, מיני געזאנגען, וואס שניידן, שניידן דאס
הארץ, ווי מיט א מעסער, און א שיינע גלאטע שטימע פון א מענטשן
לאזט זיך הערן פון דארטן און פילט אן דאס הארץ און רופט־ארויס
פארשיידענע מחשבות. יאסעלע שטעלט זיך פאר, אז פונקט אזוי האבן
די לויים באדארפט זינגען אין בית־המקדש, געשפילט אפן „ארגל״ און
געלויבט גאט דעם האר פון אלע הערשאפטן ― און דאס הארץ ווערט
אים פול, און די מחשבות טראגן אים אוועק אהין, קיין  י ר ו ש ל י ם...
די גאנצע צייט פונעם שפילן און פונעם זינגען געדענקט נישט יאסעלע
אף וואס פאר א וועלט ער איז; עס איז אים ליכטיק אין די אויגן, עס
איז אים ליכטיק אין אלע אברים; עס הייבט אים ווי אין דער לופטן,
עס טראגט אים ארויף, ארויף, אפן הימל... פלוצים הערט מען אויף
צו זינגען און צו שפילן, און יאסעלע דערהערט אן אנדער שטימע, א
באקאנט קול שוין פון אן אנדער זייט. ער קוקט זיך איין, פון וואנען
דאס קול גייט, און דערזעט פאר זיך א באקאנטן פריץ, מיט א פעט
געגאלט פנים. ער קוקט זיך צו און דערקענט... דער קסיאנדז! דעם
קסיאנדז האט ער נישט איין מאל געזען בא זלאטען אין קלייט קויפן
סחורה. זיין קיילעכיק געגאלט פנים מיט דער רויטער גראבער נאז, וואס
האט אויסגעזען ווי א גולקע, פלעגט זיך אים תמיד אויסווייזן משונה,
טאקע נאר צום לאכן. יאסעלע טוט זיך א כאפ: „אי, ווו בין איך
דאס?״ ― און לאזט זיך אראפ פון בארג...
    
אף דער גאס, הינטערן בארג, שטייט א רעדל פון יידן און יונגע
לייט. מע שטייט און מע באטראכט די נייע בריק, וואס בויט זיך, און
מע שאצט, מע רעכנט, מע זאגט מבינות, ווי געוויינלעך יידן, אז מע
קומט זיך צונויף בא א נייעם בנין. דערזעענדיק, ווי יאסעלע לויפט פון
דארטן בארג אראפ, שטעלן זיי אים אפ און מע טוט אים א פרעג:
    
― פון וואנען איז? פון קאסטיל?... ווער ביסטו, יינגעלע?
    
― וואס הייסט? ― זאגט דער אנדערער. ― דו קענסט אים
נישט? ס׳איז דאך שמואליקס, שמואליק דעם חזנס זונדל!
    
― א פיינער בחור! גייסט אין קאסטיל, גייסטו?!...
    
― קוק אים אן, דאס נעבעכל: שטייט, כאטש מעלק אים! א
לייטיש בחורל!
    
― היינטיקע קינדער! גוטע יארן זיך דערלעבט! פיר אים אפ
אהיים, דוד־הערש! ער איז דאך פון דיין גאס. א שיינע מעשה, נאר
א קורצע!...
    
דער גאנצער גיהנם, מיט אלע מוראדיקע פורעניות, וואס איז בא
אונדז אויסגערעכנט אין די הייליקע ספרים, מיטן כף־הקלע, דאס הייסט,
דאס שליידערן פון איין עק ביזן אנדערן עק וועלט, מיט די אלע מלאכי־חבלה ארום און ארום ― איז א גארנישט אקעגן דעם, וואס יאסעלע
האט זיך פארגעשטעלט בא זיך אין קאפ נאך דער שרעקלעכער עבירה,
וואס ער האט דא אפגעטאן, אליין נישט וויסנדיק ― ווו, ווען און וויאזוי
קומט ער גאר דערצו? ער האט זיך שוין גערעכנט פאר א פארפאלענעם,
פארשפילט ביידע וועלטן... ער האט זיך מוסר נפש געווען, מקבל
געווען אף זיך אלע שטראף, וואס א מענטש קאן צוקלערן, און האט זיך
באשלאסן איין מאל פאר אלע מאל, נישט ריידן קיין ווארט, ווי איינער
רעדט: „שניידט מיך, בראקט מיך, עסט מיין פלייש ― איך וועל אייך
נישט זאגן!״... עס פארשטייט זיך, אז צום אלעם ערשטן האט זיך
שמואליק צו אים גענומען מיט ווערטער, אים געשטראפט מיט מוסר,
וויפל ס׳איז אין אים אריין, און האט געוואלט וויסן פון אים נאר איין
זאך: „ער זאל אים זאגן, וואס איז שייך, ווי קומט ער גאר אהין?״...
נאר אזוי ווי די וואנט שווייגט, אזוי האט אויך געשוויגן יאסעלע. דאס
האט שוין די חזנטע נישט געקאנט אויסהאלטן; זי האט זיך א לאז
געטאן צו יאסעלען, איז אנגעפאלן אף אים מיט ביידע קולאקעס, געפינעט און געהורטשעט, ווי א ווילדע חיה, און ווען נישט זלאטע, וואס
האט דערהערט פון יענער זייט וואנט דאס קלאפן מיטן פאטשן, וואלט
אים די חזנטע קיין לעבעדיקן פון אירע הענט נישט ארויסגעלאזט. זלאטע
האט אים ארויסגעריסן פון דער חזנטע און האט אים משלח געווען צו
זיך אין שטוב אריין, און אליין איז זי געבליבן דא און האט שמואליקן
געגעבן א וויסטן, א פינצטערן פסק, וואס ער דערלאזט, אז פ ר ע מ ד ע
הענט זאלן שלאגן זיין בלוט און פלייש. די חזנטע פון איר זייט האט
איר אויך נישט אפגעשוויגן, און דערווייל איז יאסעלע ניצול געווארן
פון שלעכטע הענט.
    
 ―
    
 .VIII
    
 אסתר הארעוועט־צו, און יאסעלע פארט אוועק קיין טעטרעוועץ
    
 שטודירן חזנות
    
איין קוק א ווארעמער, איין ווארט א גוטס פון אסתרן איז פאר
יאסעלען געווען א רפואה צו אלע צרות, טענות פונעם טאטן אינאיינעם
מיט די קלעפ פון דער שטיפמאמע זיינער. אריינקומענדיק אין שטוב
אריין פונעם שפאציר שוין שפעטלעך און דערזעענדיק יאסעלען, ווי ער
שטייט אזוי פאררוקט אין א ווינקעלע, א דערשלאגענער, ווי אן אפגעפליקט הינדל, דאס היטעלע צעקנייטשט, די בעקלעך רויט און אנגעדראלן, ווי די פאמפעשקעס, איז אסתר צוגעגאנגען צו אים גאנץ נאנט,
האט אים אנגענומען בא דער האנט און האט אים א פרעג געטאן מיט
א ווייך קול, קוקנדיק אף אים מיט רחמנות:
    
― וואס איז, יאסעלע? ווייטער זי?. . .
    
פאר דער גאנצער צייט האט זיך יאסעלע אט־דא דאס ערשטע מאל
צעוויינט פאר אסתרן, ווי א קליין קינד, און האט איר אויסדערציילט
אינגאנצן די מעשה פון אלף ביז תיו, נישט פארלייקנט פון איר קיין
האר אפילו, זיך מודה געווען, ווי מען איז זיך מודה פאר גאט אליין.
אסתרן האט דאס שטארק אנגענומען באם הארצן: זי איז געשטאנען
די גאנצע צייט, וואס ער האט גערעדט, און האט געהאלטן איינעם פון
אירע לאנגע ליכטיקע צעפ, צעפלאכטן, צוריק פארפלאכטן און ווידער
צעפלאכטן, קוקנדיק אים גלייך אין פנים אריין מיט אירע שיינע בלויע
אויגן. נאכדעם האט זי דעם צאפ א ווארף געטון ארונטער, צוגעגאנגען
צו יאסעלען נאך נענטער און האט א זאג געטאן צו אים:
    
― ווייסטו, וואס איך וועל דיר זאגן, יאסעלע? דו דארפסט נישט
זיין דא; דיין ארט איז אין א גרויסער שטאט. ערגעץ בא א גרויסן חזן.
כל זמן דו וועסט דא זיין, וועט פון דיר נישט זיין גאר נישט. געדענק
מיין ווארט.
    
― הערסטו! ― מאכט יאסעלע, און דאס פייערל פון זיינע אויגן
גלאנצט־ארויס פון דער פינצטער. ― הערסטו! אט דאס איז דאך די
מעשה, וואס איך שריי שוין לאנג. איך וויל קיין טעטרעוועץ, צו  מ י צ י ן.
דארט, ווייס איך, וועל איך זיך עפעס אויסלערנען, נישט ארומגיין, ווי
איך גיי דא ארום בטל, בין א משרתל בא דער מומע. דארט, אין טעטרע־וועץ, איז גאר אן אנדער וועלט; דארט, אז מע קומט צו פארן...
    
― שא! ― זאגט צו אים אסתר. ― דו זאגסט טעטרעוועץ. איך
קען איינעם א טעטרעווצער; ער באדארף אנקומען נאך שבת אפן יריד,
איך וועל מיט אים ריידן. מיר דאכט, עס וועט גיין.
    
― אפשר איענער, מיינסטו, דעם שניטקרעמער, וואס שטייט תמיד
די אנדערע קראם פון אייך?
    
― יא, א יונגערמאן, זייער א וווילער מענטש, א ייד אן א גאל.
איך וועל מיט אים א רייד טאן מכוח דיר... שא, אט גייט די מאמע.
    
― א גוטע וואך! ― מאכט זלאטע, אריינקומענדיק צו זיך אין
שטוב אריין. ― זאג, אסתרל, „גאט פון אברהם״ און צינד אן פייער...
און דו קאנסט שוין גיין אהיים. ― רופט זי זיך אן צו יאסעלען. ―
איך האב זיך דארט א ביסל אפגעקריגט פאר דיר. נישקשה, ביסט א
לייטיש בחורל! בא לייטן קינדער זיצן שבת אין שול, און דו גייסט נאך
אין די קאסטיאלן אריין. האסטו געהערט א השגה!
    
― ניין, מאמע! ― זאגט אסתר און וויל אים פארענטפערן. ―
ס׳איז נישט אזוי די מעשה... ער איז גאר נישט געווען אין קאסטיאל,
ער איז געווען לעבן קאסטיאל...
    
― א נייער מליץ־יושר! ― מאכט זלאטע און שלאגט איר איבער
די רייד. ― גיי, יאסעלע, אהיים, מע וועט דיך שוין מער נישט טשעפען.
נאר זע, שאנעווע זיך און זיי א סטאטעק. די מאמע דיינע זאל אויפשטיין,
וואלט זי געהאט ווינציק וואס נחת פון דיר...
    
יאסעלע גייט אהיים, און אסתר הייבט אן צו קלערן אלערליי פלאנען, וויאזוי מאכט מען, אז יאסעלע זאל זיך קאנען דערשלאגן קיין
טעטרעוועץ. „ער, מיט זיין קול, וואלט געקאנט זיין בא א רעכטן חזן;
א רחמנות אף אים, ער ווערט דא נעבעך שטארק אויסגעריסן!״...
    
ווען די דריי גרויסע ירידים, וואס זיינען אויבן דערמאנט, יוריע,
ספאס און פאקראווע, זאלן זיין באשאפן נאר פאר די מאזעפעווקער
קרעמער אליין, וואלט אוודאי אז ווויל געווען די דארטיקע יידן. דער
חסרון איז אבער, וואס אהין פארן זיך צונויף קרעמער פון דער גאנצער
וועלט כמעט: פון מאקארעווקע, פון קאשפערעוו, פון בארדיטשעוו און
פון יארמעלינעץ, און פון טעטרעוועץ און פון ארום און ארום. מע
פארט־אראפ קיין מאזעפעווקע אפן יריד און מע שטעלט זיך אויס מיט
אזעלכע שארפע קראמען, אז עס נעמט־אפ אן אויג. און דערצו זיינען
נאך די צונויפגעפארענע אזעלכע שארפע בריהס צום לייזן געלט, אז
דער היימישער באדארף זיך גוט אונטערגארטלען, ער זאל קאנען ביישטיין אקעגן דער דאזיקער סכנותדיקער קאנקורענציע. דערפון שפרינגען
אפט ארויס, געוויינלעך, שרעקלעכע מחלוקתן צווישן די „היימישע״ מיט
די „פרעמדע״; מאנצבילן קריגן זיך, זידלען זיך, ווייבער צווישן זיך
שטעלן זיך פייגן, און עס טרעפט זיך אפטמאל, אז עס דערגייט צו
פעטש אויך. דערפאר אבער, אז עס קומט דער הייליקער טאג שבת,
ווען דער יריד ווערט געשלאסן, דעמאלט ווערט מען ווידער שלום; די
נעכטיקע פייגן מיט די פעטש ווערן פארגעסן, און מע קומט אין די שולן
אריין הערן די מאזעפעווקער חזנים. מע נעמט זיי אויף פאר שיינע
געסט אין שול. מע טרעט זיי דעמאלט אפ דעם אויבנאן און מען איז זיי
מכבד מיט די פיינסטע עליות, געוויינלעך, נישט אזוי צוליב זייער כבוד,
ווי צוליב זייערע נדרים, פון וועלכע עס פאלט אריין א היבשע קאפיקע.
אף יענעם שבת גרייט זיך צו שמואליק דער חזן ווי געהעריק איז. ער
פלייסט זיך פאר די פרעמדע, און יאסעלע פון זיין זייט באווייזט אויך
ארויס וואס ער האט, וואס ער קאן, אזוי, אז אלע לעקן נאכדעם די
פינגער. קומענדיק נאכדעם אין אן אנדער שטאט, דערציילן זיי זיך אן
פונעם מאזעפעווקער חזן: „איר זאלט הערן אין מאזעפעווקע איז דא
א בעל־תפילה, האט ער א האלדז, וואס איז א חידוש; אים העלפט א
יינגעלע זיינס פון א יאר צוועלף אף א דין קולכל, ווי א פייפעלע, וואס
סע לאזט זיך אויס די וועלט! און דווקא אין מאזעפעווקע!״...
    
צווישן די דאזיקע צונויפגעפארענע לייט איז געווען איינער א
טעטרעווצער סוחר. ער איז געווען, ווי עס האט אויסגעוויזן, א שארפער
מבין אף חזנים, און בכלל א יודע־נגן, מחמת צוהערנדיק זיך צו
שמואליקס שטיקלעך, פלעגט ער צוקלאפן מיט דעם פוס צום טאקט,
האלטן דעם קאפ אף א זייט מיט צוגעמאכטע אויגן און נאכן דאווענען
זיך אוועקשטעלן מיט שמואליקן שמועסן מכח חזנות. דער טעטרעווצער
יונגערמאן האט ליב געהאט צו דערציילן פון זייערע טעטרעווצער חזנים,
ארויסבאווייזנדיק דערביי פיל פארשטאנד און בקיאות אין ענין הנגינה.
„בא אונדז אין טעטרעוועץ זאלט איר הערן דאווענען!״... צו יאסעלען האט זיך דער יונגערמאן אויך זייער צוגעלאזט, געגעבן אים א קניפ
אין בעקל און געזאגט, אז ער וועט זיך „אויסזינגען״, וועט ער האבן
א זעלטענע שטימע, אז צו זיין זינגען גייט אים נאך אפ נאטן. און ווען
ער זאל מיט זיין קול אריינפאלן צו זיי קיין טעטרעוועץ, צו  מ י צ י ן
אין די הענט אריין, וואלט מיצי געמאכט פון אים א לייט.
    
שמואליק האט אויסגעהערט דעם יונגנמאנס רייד מיט א ביטער
שמייכעלע, ווי איינער רעדט: „יא, ווו־זשע נעמט מען אבער דערצו די
קלינגערס?״... און יאסעלע, הערנדיק אזעלכע שמועסן, האט זיך אזש
באלעקט, און עס איז אים שיער דאס הארץ נישט ארויסגעשפרונגען
פאר פרייד. איז אין דער מינוט געווען מיט לייב און לעבן דארט, אין
טעטרעוועץ, בא מיצין.
    
בא יאסעלען אין די אויגן באקומט דער יונגערמאן גאר אן אנדער
מין גלאנץ; ער קוקט אף אים, ווי אף זיין אויסלייזער, ווי אף א מלאך
פון גאט. ער און זיין מזל מיט זיין גאנץ לעבן זיינען בא דעם יונגנמאן
אין די הענט. דער יריד אבער איז זיך דערווייל א יריד; מע באדארף
הארעווען, אנעסן זיך מיט אזוי פיל מענטשן און  ל יי ז ן  ג ע ל ט. יאסעלע שטייט, ווי אלע מאל, בא זלאטעס קראם, גיט אכטונג, דערלאנגט
וואס מע באדארף, פאלגט א גאנג, העלפט זיי „טאשן זיך״ און טוט
געטריי. די גאנצע צייט רעדט ער נישט מיט אסתרן קיין ווארט מכח
טעטרעוועץ און מכח דעם יונגנמאן. ער האט מורא צו מאכן א רייד
וועגן דעם. אדרבה, אז ער דערזעט, ווי אסתר מיטן יונגנמאן ריידן צווישן
זיך, טרעט ער אפ אף א זייט און דאס הארץ בשעת מעשה קלאפט אים
נעבעך זייער גוט: „רבונו־של־עולם! ― קלערט זיך יאסעלע. ― שטארקער גאט! גיב אים אריין א גוטע מחשבה, ער זאל מיך נעמען קיין
טעטרעוועץ״...
    
און אסתר האט געארבעט אף אלע סטראזשן. זי האט איבערגעשמועסט מיטן יונגנמאן און געפועלט, ער זאל נעמען יאסעלען קיין
טעטרעוועץ אף זיינע הוצאות. עס איז איר אבער געבליבן א שטיקל
ארבעט בא שמואליקן און בא זלאטען. שמואליק, ווי ער האט געוואלט
פארזארגן דעם תכלית פון זיין קינד, איז אים שווער געווען פונדעסטוועגן
מיט יאסעלען זיך צו שיידן: „וואס איז שייך, וויאזוי לאזט מען דאס
אפ א קינד?״... דערצו האט זיך נאך אריינגעמישט די שטיפמאמע
אין מיטן: זי האט נישט פארשטאנען, צו וואס דארף מען זיך נאך
ארומפירן מיט אזא תכשיט, ווי יאסעלע איז? אויך זלאטען איז דער
פלאן נישט געווען צום הארצן: נעמען א קינד פון א יאר דרייצן און
פארשיקן, מפקיר זיין אים ערגעץ דארטן אין דער פרעמד, גאט ווייס
צווישן וואסערע מענטשן?!... אסתר האט זיך אבער גענומען אף
אלע כלים און האט אזוי לאנג געארבעט, ביז זי האט איבערגערעדט די
מאמע אויך, און תיכף נאכן יריד האט זיך יאסעלע גענומען זיין תפילין־זעקל מיטן גאנצן קלומעקל און איז, אין א מזלדיקער שעה, אוועקגעפארן
קיין טעטרעוועץ. אין יענעם פרימארגן איז יאסעלעס הארץ געווען פול
מיט פרייד און מיט געטריישאפט צו אסתרן; ער זאל זיך נישט שעמען
פאר לייטן, וואלט ער זי ארומגענומען און וואלט זיך מיט איר צעקושט...
    
ווער איז דאס אימשטאנד צו איבערגעבן די געפילן, וואס יאסעלע
האט געטראגן אין הארצן צו זיין אמתן גוטן פריינט, צו אסתרן? דאס
זיינען געווען אזעלכע געפילן, וואס לאזן זיך נישט ארויסגעבן דורך
ווערטער; זיי באווייזן זיך ארויס נאר דורך טרערן. זאגנדיק אים „פאר
געזונט״, האט אסתר באמערקט, ווי יאסעלע פינטלט מיט די אויגן, באהאלט דאס פנים און הוסט־אונטער מיט עפעס א משונה קוויטש, קוים
ארויסריידנדיק דעם „זיי געזונט״. יאסעלעס אויגן זיינען געווען באפייכט
מיט טרערן. מיט טרערן פון גליק. און האבן געקוקט ווייט, ווייט, אף
יענעם גרויסן, ברייטן וועג, וואס איז אים פארגעשטאנען אין זיין לעבן.
    
 ―
    
 .IX
    
מיצי דער חזן פארהערט אים זינגען און גייט ארויס פון די כלים
    
ביז מען איז נישט אריבערגעפארן די גרעבלי, דאס הייסט, די
גרענעץ פון דער שטאט מאזעפעווקע, האט זיך יאסעלע נישט געגלויבט
אקוראט, אז ער פארט קיין טעטרעוועץ. ער האט זיך ארומגעקוקט אלע
מינוט, זיך געהויבן פונעם ארט און האט אלץ מורא געהאט, טאמער
רופט מען אים אהיים. א קשיא אף א מעשה: דער שטיפמאמע קאן
געפעלן און זי זאל הייסן פארקערעווען צוריק. ערשט אט דא, קומענדיק
צו די ווינטמילן און דערזעענדיק דעם וואלד פונדערווייטן, האט יאסעלע
דערפילט, אז ער פ א ר ט, און עס איז אים געווארן אפן הארצן אזוי
ווי א מענטשן, וואס כאפט זיך ארויס פון אן ענגער פינצטערער טורמע
אף דער פרייער לופט. קוקנדיק אפן וואלד, האט זיך יאסעלע דערמאנט
אין זיין פריערדיקן גן־עדן, פון וועלכן מע האט אים אזוי מיאוס ארויסגעטריבן, און ער האט שוין געלאכט צו זיך אליין: „אויך מיר אן
אנטיק ― דער וואלד! א טייערע מציאה! אט טעטרעוועץ ― דארט
איז א וועלט!״... איין זאך האט יאסעלע נישט פארשטאנען: עס
זיצן, אן עין־הרע, א פולע בויד מיט יידן, אלע פארן קיין טעטרעוועץ,
און פון וואס רעדט מען? פונעם יריד, פונעם פדיון און פון די מאזעפעווקער קונים! וואס איז דאס פאר מינים ברואים פאראן אף דער
וועלט?!... טעטרעוועץ ― אזוי האט זיך יאסעלע פארגעשטעלט בא
זיך אין קאפ ― דאס באדארף זיין א מין ערטל, ווו אלץ זינגט און פרייט
זיך, מענטשן גייען ארום פראנק און פריי, איינער מיטן אנדערן ארומגענומען. מע קריגט זיך נישט, מען עסט זיך נישט איינס דאס אנדערע
לעבעדיקערהייט, ווי דא, אין מאזעפעווקע; מע האט נישט אין זינען
אזעלכע פוסטע געשעפטן: יריד, קונה, פדיון, פרנסה. אלע גייען ארום
זיך ציכטיק, ריין; די פנימער שיינען, די אויגן לייכטן, עס איז א לעבן,
ווי אין גן־עדן, פונקט ווי דארטן, אף יענעם אינדזל, וואס ליגט אף
יענער זייט ים אוקינוס, ווו עס איז א גאנץ יאר זומער און ווו מענטשן
לעבן אייביק, לויט די מעשיות, וואס ער האט זיך אנגעהערט פון זיינע
חברים אין חדר... היינט גלאט, אן אלעמען, איז דאך דארטן  מ י צ י!
א קלייניקייט  מ י צ י?!...
    
אין אזעלכע מחשבות האט יאסעלע פארבראכט דעם גאנצן וועג,
כמעט נישט באמערקנדיק די אלע דערפער מיט די שטעטלעך, וואס מען
איז איבערגעפארן אין דער גאנצער צייט פון דער נסיעה. יאסעלע איז
דערמיט געווען אפגעזונדערט, פארענדערט פון אלע איבעריקע יינגלעך
פון זיין גראד, וואס ער האט זיך תמיד געפונען נישט אף דעם עולם;
עפעס האבן אים זיינע מחשבות מיט זיין כח־הדמיון שטענדיק געטראגן
אין דער לופטן, און אלץ, וואס ער האט געזען, האט בא אים געהאט
נישט אזא פנים, ווי בא אלע אנדערע יינגלעך. ער האט מער געלעבט אין
דמיונות, ווי אזוי. האט ער עפעס געהערט דערציילן, אזוי פלעגט אים
זיין כח־הדמיון אויסמאלן מאדנע־משונה זאכן און בילדער. האט ער
עפעס פארקלערט אן ענין, אזוי פלעגן אים די מחשבות פארטראגן ווייט
אהין, אין דעם עולם־הדמיון. אין דער צייט, למשל, ווען ער פלעגט זיצן
אין חדר גלייך מיט אלע יינגלעך איבער דער גמרא, אדער אין שטוב
איבער אן ארבעט, פלעגט ער גאר בשעת מעשה נישט אין זינען האבן
וואס מע רעדט, אדער וואס מע טוט; זיין נשמה איז געווען גאר דארט
ערגעץ, און עס האט זיך אים געדאכט, אז ער הערט אלערליי מינים
קולות און געזאנגען. ער האט געקאנט אויסהערן א זאך דריי מאל און
נישט פארשטיין איין ווארט, און דערפאר פלעגט ער, געוויינלעך, נישט
איין מאל כאפן א מיאוסן פסק פון איטלעכן באזונדער. אפילו אסתר,
וואס האט געלעבט מיט אים, ווי א שוועסטער מיט א ברודער, פלעגט
אים אפט באמערקן, אז ער הערט נישט וואס מע רעדט צו אים. דערפון
איז גרינג צו פארשטיין, אז מחמת ער האט זיך יעדע זאך פארגעשטעלט
מער ווי עס איז, דערפאר פלעגט דאס אים נאכדעם אויסווייזן שוין צו
פשוט, זייער וואלוול און אפטמאל נמאס ומאוס ווערן...
    
אפן דריטן טאג, גאנץ פרי נאך, האט יאסעלע דערפילט, ווי דער
וואגן טרייסלט זיך און עס קלאפט און עס טראסקעט, ווי אף שטיינער,
און א שיינע פאנאראמע פון הויכע ווייסע מויערן מיט געפארבטע אייזערנע דעכער, מיט גרויסע שיינע הויפן, ארומגעזעצט מיט ביימער, האט
זיך צעשפרייט און ארויסבאוויזן פאר זיינע אויגן. „אפנים, אט דאס
איז טעטרעוועץ״. ― האט יאסעלע א טראכט געטאן, גלייך ווי דאס
הארץ האט אים געזאגט.
    
― נעם דיר דיין קלומעקל. ― האט אים דער שניטקרעמער א זאג
געטאן, איבערגעבנדיק אים א פאטשיילע, ווו עס איז געלעגן דאס תפילין־זעקל, א סידורל, דאס שבתדיקע קאפאטקעלע, א פאר העמדלעך ווייסע,
מיט א פארדארט שטיקל ברויט, איבערגעבליבן פון די וועגשפייזן. ―
אט דא, זעסטו, זיצט  מ י צ י. קריך־אראפ און זאג אים פון מיינעטוועגן,
אז ער זאל דיך צונעמען, און, אם־ירצה־השם, מארגן גיי זיך דורך צו
מיר אהיים.
    
יאסעלע האט זיך פארנומען זיין קלומעקל. די בויד איז אוועקגעפארן ווייטער, און יאסעלע איז געבליבן שטיין נעבן א גרויסן מויער,
נישט וויסנדיק וווהין צו גיין.
    
― וועמען דארפסטו, יינגעלע? ― האט אים א פרעג געטאן עפעס
א יידענע, ארויסשטעקנדיק אן אפגעדעקטן קאפ פונעם פענצטער, וואס
אינעם אונטערשטן עטאזש.
    
― מ י צ י ן  באדארף איך, ― האט יאסעלע געענטפערט גייציק.
רב מיצי דעם חזן.
    
― אט דא אף די טרעפ, זיי מוחל, אין דער רעכטער האנט. ―
האט אים געענטפערט די יידענע, שמייכלענדיק.
    
יאסעלע האט זיך אראפגעלאזט אראפ, גאנץ נידעריק, אף אזוי פיל
טרעפ, ― דאס ערשטע מאל אף זיין לעבן ― און איז אריינגעקומען
פריער אין א פינצטערן קארידאר און נאכדעם אין א גאנץ פיינער שטוב
מיט געפארבטע פאדלאגעס, מיט שיינע בענקלעך און מיט שפיגלען, גאר
גרויסארטיק, נאך יאסעלעס מיינונג דעמאלט, און ער האט דערהערט
פון ערגעץ ארויסגיין זיסע קולות אלערליי: גראבע, גאר גראבע, מיטעלע, דינע און גאר קוויטשיקע, און אלע אינאיינעם זיינען זיי עפעס
צונויפגעגאסן, צונויפגעשטעלט, ווי אין א הארמאניע, פונקט אזוי ווי
ער האט אמאל, שוין לאנג, געהערט אין מאזעפעווקע, בשעת פ י צ י
האט דארטן געדאוונט מיט זיינע אכצן משוררים. שפעטער ווערן אלע
קולות שטיל, און עס לאזט זיך הערן א געזאנג פון איינעם, א זיס־ריין
געזאנג. דאס געזאנג ווערט וואס ווייטער שטילער, נידעריקער, ביז עס
ווערט פארשטארבן. יאסעלע שטייט אינמיטן שטוב, ווי צוגעקאוועט צום
ארט, און זעט גארנישט פאר זיך דאס זעלבע ווייבל וואס האט אים
אנגעוויזן, ווו מיצי וווינט.
    
― גיי אריין אהינצו, אין יענעם חדר, אן־א! ― מאכט צו אים
דאס ווייבל, אנווייזנדיק אים וווהין. יאסעלע עפנט אויף די טיר און
דערזעט פאר זיך א גאנצע חברה יונגעלייט און קליינע יינגלעך: זיי
שטייען אלע אויסגעשטעלט, ווי די סאלדאטן, קוקן אריין אין גרויסע
ביכער, איינער פון דער חברה האלט א שטעקעלע אין האנט, און
אויבנאן, אף א בענקל, זיצט א געוויינלעכער ייד מיט א געוויינלעך געל
שפיציק בערדל און מאכט צו אים, ווי א געוויינלעכער מענטש:
    
― וואס וועסטו זאגן?
    
„שוין־זשע איז דאס טאקע מיצי אליין?״ ― טראכט זיך יאסעלע
און טוט א זאג:
    
― איך באדארף האבן צו מיצי דעם חזן; איך האב צו אים
א גרוס איבערגעבן.
    
― א גרוס? ― פרעגט אים מיצי. ― פון וועמען איז?
    
― טאקע פון א היגן שניטקרעמער; איך בין מיט אים אינאיינעם
געקומען צו פארן אהערצו.
    
― פון א היגן שניטקרעמער? ― מאכט מיצי. ― וויאזוי זשע
רופט מען אים?
    
― וויאזוי רופט מען אים? ― ענטפערט יאסעלע. ― או־ווא, איך
האב גאר פארגעסן א פרעג טאן אים, וויאזוי ער הייסט און ווו ער
זיצט.
    
ווי א זאלפ פון עטלעכע הארמאטן מיט א מאל ― אזא מין געלעכטער האבן אויסגעשאסן די גאנצע חברה משוררים, און מיצי אליין
האט זיך אויך צעלאכט, באטראכטנדיק יאסעלען, אין זיין פארצווייפלטער לאגע, ווי ער שטייט זיך אזוי מיטן פעקל אין האנט. דאס קאפאטקעלע צעפליקט, געלאטעט, די שטיוועלעך אויסגעדרייט און צעהאקט,
דאס קארטוזל ― אנגעווארן דעם קאזעראק מיטן גאנצן פאסאן, נאר
דאס פנימל שיין, די האר געקרייזלט און די גרויסע קארע אויגן לייכטן און
בלישטשען, ווי מיט א פייערל אין זיי.
    
― זאג מיר נאר, ווער ביסטו און פון וואנען קומסטו אן? ―
האט אים מיצי א פרעג געטאן מיט א פריינטלעך שמייכעלע.
    
― איך בין י א ס ל,  ש מ ו א ל י ק  דעם חזנס זון פון מ א ז ע־פ ע וו ק ע. ― ענטפערט אים יאסעלע גאנץ תקיפדיק. ― מיך האט
אהער געבראכט א היגער שניטקרעמער, אונדזערער א באקאנטער, צו
מיצי דעם חזן באשטעלן פאר א זינגערל.
    
― אזוי די מעשה? ― מאכט צו אים מיצי. ― נו, לייג זשע
אנידער דאס פעקל, און קום אהער נענטער, לאמיר דיך אויסהערן זינגען.
    
תחילת האט אים מיצי א פרווו געטאן, צי ער קען נאטן; נאכדעם,
זעענדיק, אז ער ווייסט נישט מיט וואס מען עסט דאס, האט ער אים
געהייסן, ער זאל אים גלאט אזוי עפעס א זינג טאן. יאסעלע האט געמיינט, אז מע באדארף טאקע עפעס „זאגן א זאך״, האט ער גענומען
זינגען א גאנץ שטיק פון דער ראש־השנהדיקער שמונה־עשרה. לכתחילה
האבן די חברה משוררים זיך פארשטעלט מיט די הענט די מיילער, מע
זאל נישט זען, ווי זיי לאכן; וואס ווייטער איז דער געלעכטער געווארן
קלענער, די פנימער זיינען געווארן ערנסטער, און מע האט זיך אנגעהויבן איבערקוקן איינס מיטן אנדערן פארווונדערט, גארנישט פארשטייענדיק, וואס איז דאס פאר א מין זינגען ― עפעס נישט קיין געוויינלעכע שטימע! מיצי האט זיך אנגעשפארט מיטן קאפ אף דער האנט,
אויפגעעפנט דאס מויל און אויסגעשטעלט אף יאסעלען די אויגן, גלייך
ווי ער וואלט אים וועלן איינשלינגען, ווי ער שטייט און גייט. זינט מיצי
האט צו טאן מיט זינגערס, האט ער נאך אזא מין זינגען נישט געהערט
און זיך אפילו קיינמאל נישט פארגעשטעלט אין דער מחשבה. יאסעלע
האט נישט געזונגען, צולייגנדיק כח, ווי אנדערע, נישט געשריגן, נישט
געריסן דעם האלדז, נאר עס האבן זיך אליין ארויסגעגאסן פון זיין האלדז
אזעלכע זיסע, איינגענעמענע ווייכע קולות, ארויסגייענדיק פונעם הארצן,
פון דער נשמה, און דערלאנגענדיק טיף־טיף אין ביין אריין; דערביי
האט זיך בא אים, אין זיין זינגען, ארויסבאוויזן אויך פיל בריהשאפט,
אריבערפאלנדיק פון אויבן אראפ און פון אונטן ארויף און צעשיטנדיק
זיך אין אזעלכע ווילדע טרעלן, אז אלע זיינען געבליבן פארשטיינט, נישט
וויסנדיק, פונוואנען נעמט זיך דאס בא אים! אז יאסעלע האט אויפגעהערט צו זינגען, האט זיך מיצי אויפגעכאפט פונעם בענקל, און האלטנדיק זיך מיט ביידע הענט פארן קאפ, האט ער אנגעהויבן ארומלויפן
איבער דער שטוב, ווי א משוגענער, שרייענדיק: „אי־אי־אי־אי־אי!״
    
― זאג נאר, ווער ביסטו? פון וואנען ביסטו? וועמענס ביסטו?
    
― איך האב דאך אייך געזאגט, ― מאכט יאסעלע בתמימות ―
אז איך בין י א ס ע ל ע   ש מ ו א ל י ק ס  פ ו ן מ א ז ע פ ע וו ק ע;
איך בין געקומען צו אייך זיך באשטעלן פאר א משוררל.
    
― פאר א משוררל? ― האט מיצי געשריגן ― אי־אי־אי־אי!
פאר א משוררל, זאגסטו? מירל! קום נאר אהער, מירל!
    
אף דעם געשריי איז אריינגעקומען טאקע יענץ ווייבל, וואס האט
אנגעוויזן יאסעלען, ווו מיצי וווינט, און מיצי, אנווייזנדיק מיט דער
האנט אף יאסעלען, האט זיך צעשריגן אף קולי־קולות.
    
― זעסטו אט דאס יינגל? דאס איז דעם מאזעפעווקער חזנס א
זון. דאס איז ער געקומען אהער צו מיר זיך באשטעלן פאר א משורר.
זינט איך לעב, זינט איך געפין זיך צווישן חזנים, האב איך נאך אזא
מין שטימע נישט געהערט. מירל, ס׳עקט זיך די וועלט, ס׳איז עק! עק,
זאג איך דיר! הער נאר אויס, יאסל רופט מען דיך? ― האט אים מיצי
געזאגט, א זעץ טוענדיק אים איבער די פלייצעס. ― יאסעלע, איך נעם
דיך צו! דו בלייבסט בא מיר בלייבסטו! מירל, מע דארף אים מאכן
אן אנדער קאפאטקעלע, אנדערע מלבושימלעך... האסט אים באדארפט
הערן זינגען, מירל. וואס זאל איך דיר זאגן? עק ― און גענוג!
    
 _________
    
 . X
    
 א ניי ארט, נייע מענטשן, נייע צרות
    
טעטרעוועץ ― דאס איז געווען א נייער גן־עדן פאר יאסעלען די
ערשטע צייט. קודם־כל האט ער זיך דערפרעגט צו דער שול, און אריינקומענדיק אהין דאס ערשטע מאל, האט ער זיך פארגעשטעלט, אז ער
איז אין בית־המקדש. באטראכטנדיק די מוראדיקע הויכע געמאלטע
סטעליע מיט די געקינצלטע ווענט, אף וועלכער דער מאלער האט נישט
געזשאלעוועט קיין פארב און האט אויסגעמאלט אלערליי בילדער, אינסטרומענטן, עפל, בארן, גרינע אוגערקעס און צעשניטענע רויטע קאווענעס, וואס בעטן זיך אין מויל אריין, וכדומה נאך אזעלכע בריהשאפטן,
― האט זיך יאסעלען אויסגעוויזן, אז דערמיט עקט זיך שוין די וועלט
און קיין בעסערס און שענערס דערפון קאן שוין גאר נישט זיין. און
ווער שמועסט דעם ערשטן שבת, ווען מיצי האט זיך אוועקגעשטעלט דא
מיט זיינע אלע משוררים, און יאסעלע אויך בתוכם, און דאס כאר האט
א זעץ געטאן דעם „מה־טובו״ מיטן געוויסן נוסח פון אלע כאר־שולן,
האט יאסעלע געפילט, ווי א פראסט גייט אים איבער איבערן לייב און
עס שטעלן זיך אים אויף די האר איינציקווייז. צעלאזנדיק זיך נאכדעם
אף זיין העלדזל, האט ער כמעט אליין נישט דערקענט זיין קול ― אזוי
האט דאס געקלונגען אין דער דאזיקער שיינער הויכער שול. אויסערדעם,
איז בא אים געווען אלץ, וואס ער האט געזען, א נייס. די ערשטע צייט האט
ער ארומגעשפאנט איבער דער שטאט מיט א פארריסענעם קאפ ארויף,
צוהאלטנדיק זיך דאס היטעלע, עס זאל נישט אראפפליען, און פון יעדער
זאך איז ער געווארן נתפעל. עס האט אים פארדראסן איין זאך: וואס
אסתר איז דא נישטא און זעט נישט די אלע חידושים, וואס ער זעט.
זיין הארץ איז אים געווען פול מיט דאנקען און מיט לויבעניש צו השם
יתברך, וואס ער האט אים געבראכט אהערצו בשלום.
    
עס פארשטייט זיך, אז שפעטער, מיט דער צייט, האט טעטרע־וועץ אנגעהויבן אנצוווערן דעם גלאנץ מיט דער שיינקייט אין זיינע
אויגן, דען ער איז צו דעם אלעמען געוווינט געווארן. חוץ לזה האט ער
פארזוכט דא די אייגענע צרות, וואס אין מאזעפעווקע, נאר אף אן אנדער
אופן.
    
ווי  מ י צ י  איז געווען צו אים הייס און צוגעלאזט, אזוי איז צו
אים  מ י צ י כ ע  געווען קאלט און פרעמד, האט געקוקט אף אים קרום,
און שפעטער איז זי זיך מיט אים באגאנגען כמעט אזוי, ווי אינדערהיים
די שטיפמאמע זיינע... נאר דאס האט יאסעלען נישט אזוי אויסגעמאכט, ווי די יסורים, וואס ער האט נאכדעם געהאט פון זיינע נייע
חברים די משוררים. דאס איז געווען א חברה פון אלערליי מענטשלעך,
צונויפגעקליבענע בחורימלעך פון אלע מיסטן און צונויפגעלאפענע פון
אלע מייזנלעכער. זעלטן האט זיך געפונען צווישן זיי א לייטיש יינגל,
א „טאטנס א קינד״, און מיינסטנטייל ― ליידיקע פוסטע בחורים און
מוראדיקע רכילותניקעס. פאר גרויס קנאה האבן זיי יאסעלען נישט געקאנט סובל זיין, אים אפט געמסרט פאר מיצין, געגראבן, גענישטערט
אף אים, אויסנארנדיק בא אים, ווו ער האט געהאט ערגעץ א גראשן.
געלט פלעגט יאסעלע באקומען גאנץ אפטלעך פון יענעם שניטקרעמער,
וואס האט אים געבראכט אהער. אויך פלעגט אים דער דאזיקער שניטקרעמער ― בנצי לייבציס האט ער געהייסן ― פאררופן צו זיך
אמאל אף שבת, אדער אף א יום־טוב, מקרב זיין אים זייער און ברענגען
אים דריי מאל אין יאר א הערצלעכן גרוס פון דער היים, קומענדיק פון
יריד. די דאזיקע גרוסן זיינען בא יאסעלען געווען נאך מער אנגעלייגט
פון א גוטן ווארמעס און פון געלט; און ווער שמועסט, אז בנצי לייבציס
פלעגט אים נאך ברענגען א בריוול פונעם טאטן, איז דאס געווען בא
יאסעלען גאר א גרויסע מתנה. אף די בריוולעך פלעגט ער אפענטפערן,
אז ער איז, ברוך־השם, בחיים ושלום און גייט בדרך הישר; ער היט־אפ
דעם טאטנס געבאט, נישט אראפ חלילה פונעם גלייכן וועג, און פירט
זיך גאנץ יידישלעך, פונקט אזוי ווי אינדערהיים, נישט געמינערט קיין
האר. גייט אלע טאג אין בית־המדרש אריין דאווענען און „זאגט תהילים״.
אויך לערנט ער זיך צו שרייבן און פאלגט אויס אלצדינג, וואס דער
טאטע האט אים אנגעזאגט פאר זיין אוועקפארן. ער האפט, אז ער וועט,
אם־ירצה־השם, קומען אהיים בשלום זיך זען באשיינפערלעך, גיב גאט
מיט פריילעכע הערצער און מיט פיל נחת ― אמן! דערביי בעט ער
לאזן גריסן פון זיינעטוועגן להצנועה מרת זלאטע שתחיה, און אויך איר
טאכטער אסתר לעב...
    
דערמאנענדיק זיך אן אסתרן, פלעגט אים ציען דאס הארץ צו
איר, אליין נישט וויסנדיק וואס דאס באדייט. עפעס איז אים אסתר
געווען איינגעבאקן אין הארצן, טאקע נאר ווי אן אייגענע שוועסטער,
און חוץ דעם טאטן, האט ער נאך קיינעם אזוי נישט געבענקט, ווי נאך
איר. עס פלעגט אים צוקומען א שטיק געזונט, בשעת בנצי לייבציס
פלעגט אים איבערגעבן א גרוס פון איר, מיט איר אייגענער האנט צוגעשריבן. יאסעלע פלעגט די ווערטער אירע א מאל צען איבערלייענען
און צוקוועטשן זיי צום הארצן שטארק, ווי מע קוועטשט צו א קליין
קינד, וואס איז טייער און ליב... פונקט אזוי, ווי עס האט אים אמאל
געצויגן פון מאזעפעווקע קיין טעטרעוועץ, אזוי האט דאס אים אצינד
אנגעהויבן ציען צוריק, נאך מיט מער שטארקייט, און ווען מיצי זאל
אים נישט געווען צוהאלטן און אים וועלן אפלאזן פון זיך, וואלט ער
אפשר שוין געפארן אהיים. מיצי האט אים אבער זייער ליב געהאט, זיך
ארומגעפירט מיט אים, ווי מיט אן אבן־טוב, באווייזנדיק איטלעכן באזונדער, וואס פאר א מין זינגערל ער האט. „טאקע נאר בא מיר קאן זיך
אזעלכעס געפינען! ― פלעגט מיצי זאגן. ― איך, אז איך וויל נאר,
קאן איך מאכן יענעם פאר א לייט!״...
    
דאס האט געהערט איינער פון אמאליקע מיציס משוררים,  ג ד ל י ה
ב א ס האט מען אים גערופן, און איז געווארן אף מיצין מלא רציחה.
גדליה באס איז שוין אליין געווען ערגעץ חזן. ער איז איינמאל דורכגעפארן פארביי טעטרעוועץ, און, ווי געוויינלעך א גוטער פריינט, איז
ער זיך דורכגעגאנגען צו מיצין ― פארט געגעסן פון אים אמאל ברויט
― און האט דארטן דערהערט יאסעלען זינגען און איז שוין מער פון
אים נישט אפגעטרעטן אף קיין מינוט. גדליה האט אלץ געטשאטעוועט,
ווי דערטאפט מען יאסעלען אליין, און נאכשפירנדיק אזוי לאנג, האט
ער אים זאסטעמפעט בא בנצי לייבציס אין שטוב און האט אים דארטן
גענומען צו דער ארבעט, פריער פאוואלינקע, אויספרעגנדיק בא אים
אלצדינג, וואס אים פאסט, און נאכדעם האט ער אים אנגעהויבן דורכנעמען מיט רייד, אזוי לאנג, אזוי ברייט, ביז ער האט אים ארויפגעפירט
דערויף, אז ס׳איז פאר אים מער קיין פלאן נישט צו זינגען בא מיצין
אומזיסט, און דערצו נאך זיין בא מיציכען א משרתל.
    
― אזא רציחה הערט זיך נישט אין דער האלבער וועלט! ― האט
גדליה באס געטענהט איבער יאסעלען. ― מע זאל נעמען א קינד און
מאכן דאס פאר אן עבד־כנעני, א פאדאנע אומזיסט, און זיך נאך בארימען פאר איטלעכן באזונדער מיט א פרעמדן האלדז, אזוי, אז עס
שלאגט צו דער גאל הערנדיק! און חוץ אלע זאכן, גיי זיי א משרת בא
מיציכען ― אזא עזות! רב שמואלס א זון! א ווערטעלע אויסצוריידן?
איך קען דען נישט דעם טאטן דיינעם? ווער קען נישט רב שמואלן,
דעם מאזעפעווקער חזן? א שיינע מעשה! וואס איז, ביסט אן כלים?
אן א האלדז? צי דו פארשטייסט נישט קיין נאטן? איך מיין טאקע
אן ליצנות! איך האב פאר דיר אן ארט, נארעלע, אזא ארט, וואס דיין
טאטע אליין וועט זאגן, אז ס׳איז א גליק פאר דיר. איך זאג ― אן ארט;
וואס טויג דיר אן ארט? דו ביסט אליין אן ארט; דו ווייסט דאס כאטש,
צי ניין? פרעג מיך, נארעלע, וועל איך דיר זאגן!
    
און גדליה באס מאלט אויס יאסעלען, וואס פאר א גליק פאר אים
איז, ווען ער ווארפט אוועק מיצין און פארט ארויס אף דער וועלט מיט
אים, מיט גדליהן, אזוי ווי יענץ יינגעלע, אזוי ווי א ר ק ע  פ י ד ע ל ע,
ד א ס  וו י ל נ ע ר  ב ע ל ־ ה ב י ת ל  וכדומה אזעלכע וועלט־חזנים,
וואס האבן זיך קונה שם געווען. בא יאסעלען אין דער מחשבה שטייען
אויף די אלע שיינע בילדער פון אמאל, און ער איז פארטיק מיט לייב און
לעבן זיך איבערגעבן צו גדליהן ― אזא וווילער, ערלעכער, געטרייער
מענטש!
    
― איין זאך וועל איך בא אייך בעטן, רב גדליה! ― מאכט צו
אים יאסעלע.
    
― זאג מיין קינד.
    
― איך וויל פריער זיך דורכפארן אהיים, צו מיין טאטן און צו
מיינע פריינט.
    
― אך, ס׳טייטש, ווי דען איז אנדערש? ― ענטפערט אים גדליה
באס. ― א שיינע מעשה! ס׳טייטש, ווי דען? כבוד־אב! ע, הערסטו,
ביסט נאך גאר א קינד, ווי איך זע ארויס פון דיינע רייד. ווער קאן דען
זיין נענטער פון א טאטן?
    
מיט די דאזיקע ווערטער נעמט אים גדליה באס אזוי שטארק, אז
יאסעלע פועלט בא זיך איין מאל פאר אלע מאל: מע באדארף פארן
אהיים! גענוג זיך אפגעוואלגערט אין דער פרעמד ― דריי יאר, שוין
צייט, כ׳לעבן.
    
בא זיין געזעגענען זיך מיט מיצין און מיט אלע משוררים איז
געווען אויך גדליה באס און האט געשטראפט יאסעלען, פארוואס ער
ווארפט אוועק אזא טייער ארט, און האט אים געגעבן אן עצה, ווי אן
אייגענער טאטע, אז ער זאל פון דער היים ווידער קומען אהער, ווארעם
דאס איז זיין תכלית, דא האט ער ביד צו ווערן א מענטש... מיצין
האט יאסעלע באמת באנג געטאן, ווי אן אייגן קינד זיינס. ער האט אים
ארומגענומען און געקושט אים, בענטשנדיק, ער זאל קומען געזונטערהייט אהיים און גריסן דעם טאטן זיינעם אומבאקאנט.
    
― גאר פריינטלעך! ― האט יאסעלע געזאגט, אריינשפרינגענדיק
אין וואגן אריין צווישן נאך א סך פארשוינען און איינמעסטנדיק זיך
דארט אף צוויי־דריי טעג פארעכטס. ― זייט געזונט! זייט געזונט! ―
האט ער זיך נאך עטלעכע מאל אפגעזעגנט, ארויסשטעקנדיק דעם קאפ
פון דער בויד, און דער צוג האט גערירט פונעם ארט, קלאפנדיק און
טראסקענדיק איבער די געברוקירטע גאסן און קלינגענדיק מיט די גלעקלעך: „דזין־דזין־דזין!״ יאסעלע שפרינגט אזש אונטער אפן ארט פאר
גרויס שמחה, וואס ער פארט אהיים. דאס קלאפן, דאס טראסקען מיטן
קלינגען פארשלעפערן אים, און זיינע מחשבות טראגן אים אוועק אהין,
קיין מאזעפעווקע, אהיים, אהיים!...
    
 .XI
    
 יאסעלע קומט צו פארן, און מאזעפעווקע חידושט זיך:
    
 „וואס א גרויסע שטאט קאן מאכן!״
    
עס איז פאראן איין זאך נאר, וואס די מאזעפעווקער יידן קאנען
עס נישט פארשטיין: עס ווונדערט זיי תמיד, פארוואס איז דאס, וואס
יעדער, ווער עס כאפט זיך נאר ארויס פון דארט און לאזט זיך אוועק
אף דער וועלט, קערט זיך אום צוריק גאר אן אנדער מענטש? איטלעכער
באזונדער קוקט אף אים און קוועלט און ווערט נתפעל: „דאכט זיך,
וואס? דער אייגענער ― און פארט נישט דאס, וואס פריער! איר געדענקט אים כאטש, ווי ער איז ארומגעגאנגען א בארוועסער? גאטס
ווונדער! וואס א גרויסע שטאט קאן מאכן!״
    
באטראכטנדיק שמואליק דעם חזנס בחורל, יאסעלען, בשעת ער איז
אנגעקומען צוריק פון טעטרעוועץ נאך זיין אפזיצן דארט דריי יאר נאכאנאנד, האט מען זיך אין מאזעפעווקע שטארק געחידושט, גארנישט געקאנט פארשטיין, וויאזוי ארבעט זיך עס אויס א יינגל אין אזא קליינער
צייט! יאסעלע דאס יינגל האט זיך איבערגעביטן און איז געווארן
יאסעלע דאס בחורל. ער איז געווארן א גאנצער מענטש, א בר־דעת,
כאטש ער איז מער נישט אלט געווען דעמאלט, ווי א יאר זעכצן. עס
איז געווען א פארגעניגן אף אים א קוק צו טאן. ― „וואס א גרויסע
שטאט קאן מאכן!״ ― אלע האבן געוווסט, אז שמואליק האט אוועקגעשיקט זיין זונדל צו מיצין פאר א משוררל; נאר קיינער האט זיך נישט
געריכט, אז פון יאסעלען, וואס האט ערשט נישט לאנג ארומגעטראגן
שלח־מנות, זאל ווערן אזא מענטש, ער זאל זיך אזוי איבערבייטן. און
אז ווילד־פרעמדע האבן אזוי אנגעקוועלט פון אים, היינט ווי האט באדארפט אנקוועלן שמואליק אליין? שמואליק איז בשעת מעשה, ערב
שבת, געווען אין מרחץ, ווען מע האט אים אנגעזאגט די גוטע בשורה,
אז זיין זונדל איז געקומען צו פארן פון טעטרעוועץ. ער האט א ווארף
געגעבן דאס בעזעמל מיטן שעפל, זיך געשווינט אנגעטאן, און קומענדיק
אהיים אן אפגעשמיסענער און אן אויסגעצוואגענער, האט ער פריער
געוואשן די הענט און ערשט נאכדעם צוגעטראגן יאסעלען דעם שלום־עליכם, ארומגענומען, צעקושט זיך מיט אים און גענומען באטראכטן
זיין זון פונעם קאפ ביז די פיס. יאסעלע האט זיך אין די דריי יאר „א
כאפ געטאן אף די פיס״, ווי מע זאגט. ער איז פון תמיד אן געווען נישט
קיין מיאוס קינד, געהאט שיינע קארע אויגן און געווען א קלוג ציקאווע
יינגעלע; נאר מחמת גרויס ארעמקייט און דחקות איז ער געווען תמיד
א גרינער, א פארוואגלטער, א דערהרגעטער, ווי א סך יינגלעך אין מאזעפעווקע פון זיין גראד. אצינד אבער האט זיך יאסעלע, ווי עס ווייזט
אויס, דארט בא מיצין אין טעטרעוועץ גוט אויסגעפאשעט; ער האט
באקומען רויטע בעקעלעך און זייער א פריילעך אויסזען. דערצו איז ער
געווען מלובש ווי נאך קיינמאל נישט בא זיין טאטן. שמואליקס הארץ
האט זיך געפרייט קוקנדיק אף יאסעלען, און ער האט זיך געווונדערט
גלייך מיט אנדערע: „וואס א גרויסע שטאט קאן מאכן!״...
    
― וואס־זשע מאכסטו גוטס? ― האט אים שמואליק א פרעג
געטאן, צוזעצנדיק זיך מיט אים בא איין טיש און באטראכטנדיק יאסעלען מיט זיין שיין קאפאטקעלע, מיט די רויטע בעקעלעך און מיט די
אויסגעקעמטע פאהלעך.
    
― וואס־זשע מאכסטו עפעס, טאטע? ― האט אים יאסעלע געענטפערט צוריק מיט א שאלה, ווי דער שטייגער איז. יאסעלע האט זיך
נאך קיינמאל נישט אזוי ציקאווע אויסגעשמועסט מיטן טאטן, ווי אצינד,
און שמואליק האט א קוק געטאן אף זיין זון, ווי פארווונדערט: יאסעלעס
ציקאוועקייט האט אים לכתחילה אויסגעוויזן א ביסל פריקרע; ער האט
נאך קיינמאל נישט געהערט פון אים אזעלכע ווערטער.
    
― וואס איז שייך, עט, ווי געוויינלעך. ― האט אים שמואליק געענטפערט, ארויפכאפנדיק אף זיך די זיידענע שבתדיקע קאפאטע און
קלייבנדיק זיך אין קלויז אריין. ― וואס מאכט דארטן עפעס מיצי?
    
― וואס מיצי מאכט? ― האט יאסעלע אויסגעצויגן אף א קול,
ווי א גרויסער. ― הלואי אף דיר געזאגט געווארן כאטש האלב!
    
באטראכטנדיק דעם טאטן, ווי ער איז אין די דריי יאר אזוי פארעלטערט געווארן, גרוי און איינגעבויגן, דאס פנים געקנייטשט און די
גרויסע קארע אויגן אויסגעלאשן, ― האט בא יאסעלען דאס הארץ געוויינט אינעווייניק און ער איז אין דער מינוט גרייט געוועזן אוועקצוגעבן פארן טאטן דאס לעבן מיט דער נשמה. שמואליק פון זיין זייט איז
געווען אזוי צעטראגן פאר שמחה, אז ער האט זיך מיט דער שבתדיקער
קאפאטע אוועקגעאמפערט א היבשע וויילע, ביז ער האט קוים געפונען
די ארבל. אויך שמואליקס ווייב, דערזעענדיק יאסעלען, איז געבליבן
שטיין אינמיטן שטוב פארגאפט, ווי איינער רעדט: „וואס זאגסטו אף
דיין טאטן? א גאנצער מענטש געווארן!״...
    
שמואליק איז פון יאסעלעס קומען אזוי צעטראגן געווארן, אז ער
איז, ריידנדיק מיט אים, פארקראכן גאר אין זייטיקע שמועסן מכח טעט־רעווצער בעלי־בתים און מכח טעטרעווצער גאסן און הייזער, וואס זיינען
אים געלעגן אין דער לינקער פאה. יאסעלע האט געמיינט, אז דער טאטע
אינטערעסירט זיך באמת אזוי מיט דער שטאט טעטרעוועץ, האט ער אים
מיט גרויס התפעלות אויסגעמאלט די גרויסע גאסן די ברוקירטע, מיט
די גרויסע מויערן, וואס דער קאפ דרייט זיך אזש קוקנדיק אף זיי, און
די אלע איבעריקע חידושים דארטן. און שמואליק, באטראכטנדיק יאסעלען, ווי ער מאכט מיט די הענט, און איינהערנדיק זיך אין יעדן ווארט,
ווערט אקארשט נישט צעגאנגען פאר גרויס תענוג. פלוצים האט זיך
שמואליק א כאפ געטאן: „אי־וויי, שוין נאך ליכטבענטשן! ס׳איז
שוין צייט גיין אין שול אריין!
    
די שטאט איז, געוויינלעך, באלד געוואר געווארן פונעם נייס, אז
שמואליק דעם חזנס זונדל איז געקומען פון טעטרעוועץ. תיכף, וויבאלד
מע האט אפגעדאוונט מעריב, האט מען זיך אנגעהויבן שטופן צו
שמואליקן אים זאגן: „גאט ליב אייך מיט אייער גאסט!״ און יאסעלען אפשטעקן שלום־עליכם, באטראכטנדיק אים בשעת מעשה, וואס פאר
א פנים ער האט. די פארנעמסטע בעלי־בתים פון שטאט, די נגידים,
האבן זיך אויך אפגעשטעלט ריידן מיט שמואליקן, אויספרעגן אים אף
זיין זונדל, ווו ער איז געווען, וואס האט ער געטאן, און צי איז ער
אהער אף לאנג געקומען, און וואס קלערט ער צו טאן ווייטער? דערביי
האט זיך איינער פון די נגידים, רב אלטער פעסיס, א זאג געטאן:
    
― א יושר וואלט געווען, רב שמואליק, אז אייער זונדל זאל זיך
דורכגיין צו מיר, אם־ירצה־שם, מארגן נאך הבדלה, בלי נדר שבת, א ביסל
א זינג טאן, וועלן מיר הארכן. עפעס זאגט מען אז ער זינגט גאר קיין
מעשה נישט.
    
― וואס איז שייך, א זינג טאן? מהיכא תיתי! ― האט שמואליק
א זאג געטאן, באטראכטנדיק יאסעלען, ווי ער שיינט פון די שלום־עליכמס, וואס ער באקומט פון אלע זייטן.
    
― און איך וואלט געזאגט, אז אייער זונדל זאל אונדז מארגן שענקען א מוספל, ― האט זיך אנגערופן א יונגערמאן, ― בענטשן ראש־חודש. מע זאגט, אז ער דאוונט שוין אויסגעצייכנט פארן עמוד. אייזיק־בערל־פייגעס איז געפארן מיט אים אין איין בויד, דערציילט ער זיך אן
פון זיין זינגען און זאגט, אז ער באדארף היינט קאנען דאווענען, וואס
איז גאר א חידוש!
    
― טאקע, אדרבה, כ׳לעבן! ― האבן אונטערגעכאפט עטלעכע
בעלי־בתים. ― טאקע א יושר, ער זאל אונדז דאווענען! הייסט אים,
רב שמואליק! וואס קאן עס אייך ארן? עס קאסט אייך געלט?
    
― טא! ― האט שמואליק א זאג געטאן, קוקנדיק אף זיין יאסעלען, און דער עולם איז זיך צעגאנגען פון שול.
    
 * * *
    
זלאטע מיט אסתרן האבן זיך יענעם פרייטיק פארשפעטיקט אין קלייט,
און קומענדיק אהיים, האבן זיי פון די קינדער, פון אפרימען מיט מנשהן,
דערהערט די גוטע בשורה, אז יאסעלע איז געקומען פון טעטרעוועץ.
„זאלסט זען, מאמע, ווי יאסעלע איז אויסגעוואקסן! ― האבן אפרים
מיט מנשהן דערציילט ביידע אינאיינעם. ― „געווארן אזא גרויסער,
סכנות!״ בא זלאטען איז די בשורה געווען זייער אנגעלייגט, און בא
אסתרן ― נאך מער; זי האט זיך אף דער גיך ריין אפגעוואשן, זיך
אנגעטאן שבתדיק, דאס הייסט, מיט א פשוט, נאר א ריין ציכטיק מלבוש,
וואס האט פון ריינקייט און ווייסקייט אף איר געפינקלט, געשעמערירט
און געזונגען. אסתר האט נישט געהאט די טבע פון אלע מאזעפעווקער
מיידלעך, וואס האבן ליב זיך אויסטראצלען, באהענגען זיך מיט שמאטעס, ארומשטעקן זיך מיט שמאכטעס אלערליי, ארויפציען אף זיך דעם
רוח, ווי די מאדע איז דארטן. צווישן די מאזעפעווקער אויסגעסטראצלטע
באהאנגענע מיידלעך און אויסגעשלייערטע, אויסגעפוצטע ווייבלעך, איז
אסתר געווען די איינציקע, וואס די מאדע האט זי נאך נישט בארירט.
דערזעענדיק דורך די פענצטער, אז דער עולם גייט שוין פון די שולן,
זיינען זלאטע מיט אסתרן ארויסגעגאנגען מקבל־פנים זיין יאסעלען און
זאגן שמואליקן: „גאט ליב אייך מיט אייער גאסט״. עס איז געווען
א ליכטיקער פרייטיק־צו־נאכטס, זומערלעבן. א פאר וואכן נאך שבועות,
אין דער צייט, ווען אפילו די געוויסע מאזעפעווקער בלאטע, וואס שמט
אף דער וועלט, ווערט אויך אויסגעטריקנט, ווען אפילו אין מאזעפעווקע
פארטראגט דאס ווינטל א געשמאקן ריח פון גרין גראז און פון פרישע
בלעטלעך מיט א ווייטן געזאנג פונעם סאלאוויי, וואס האלט זיך אויף
אינעם מאנאסטירסקי גארטן... אסתר האט נאך פון דערווייטנס דערקענט יאסעלען, און דאס הארץ האט איר אנגעהויבן צו קלאפן, ציען
זיך צו אים. שמואליק האט זיך אפגעשטעלט, אפגעגעבן זלאטען מיט
אסתרן דעם „גוט שבת״, און זיי האבן אים געזאגט: „גאט ליב אייך מיט
אייער גאסט!״ שמואליק האט דערציילט זלאטען דעם כבוד, וואס יאסעלע האט היינט געהאט פון די בעלי־בתים, וואס ווילן, ער זאל זיי
מארגן, אם־ירצה־שם, דאווענען מוסף. און יאסעלע האט זיך בשעת מעשה
צוגערוקט א ביסל נענטער צו אסתרן, באטראכטנדיק זי בא דער האלב־קיילעכיקער לבנה מיט די דימענטענע שטערן, וואס האבן זיך אפגעשיינט
אין אירע ליכטיקע אויגן. עס האט אים צוגעצויגן צו אסתרן מיט אזא
כח, אז ער איז גרייט געווען אנצונעמען זי בא דער האנט, ווען עס זאל
נישט געווען שטיין דערביי זיין טאטע מיט איר מאמע. נישט זעענדיק
אסתרן דריי יאר, האט יאסעלע חשק געהאט צו בלייבן שטיין אט דא
אין דרויסן אין יענער שיינער זומער־נאכט א ביסל שמועסן מיט אסתרן.
עס האט אים אצינד זייער פארדראסן, וואס ער מוז גיין אהיים קידוש
מאכן, עסן וועטשערע און זיך נאכדעם לייגן רוען גלייך מיט אלע. עס
איז אין דרויסן אזוי שיין, אזוי ליכטיק, אזוי ווארעם! די גאנצע נאטור
איז שבתדיק: די לבנה לייכט, ווי א זילבערנע מנורה, די שטערן שעמערירן, ווי די בענטשליכט, און זי, די שיינע כלה, וואס הייסט „שבת
מלכתא״, רוט און פרייט זיך גלייך מיט אלע יידן. די גאסן פון מאזעפעווקע רוען. מע פ י ל ט, אז ס׳איז שבת. אין אלע פענצטער לייכט זיך
פון די בענטשליכט און עס פינקלט אין די אויגן. אלע בעלי־בתים זיינען
שוין אינדערהיים: זיי זיינען מקבל־פנים די מלאכי־השרת און זיינען
זיי מלוה טאקע באלד צוריק אין זייער רו אריין. עס הערט זיך א געשמאקער ריח פון דער פרישער חלה און זייער א שיינער אראמאט פון
געפילטע פיש. יידן עסן און קלויבן תענוג פון די יידישע מאכלים, וואס
האבן א יידישן טעם. שמואליק דער חזן מיט זיין זונדל שטייען דא אין
דרויסן נעבן זלאטען מיט אסתרן און מע שמועסט וועגן יאסעלעס אהיימקומען. שמואליקס אלטע, אויסגעלאשענע אויגן צינדן זיך אן מיטן אמאליקן פייערל אף א מינוט און זיין פנים לייכט אים און שיינט אים אקעגן
דער לבנה. מיט א זיפץ באווייזט ער ארויס אלע מינוט, ווי צופרידן און
גליקלעך ער איז. זלאטע פארשטייט זיין הארץ: זי קוקט אף יאסעלען
און ווערט ברייטער ווי לענגער פון גרויס נחת, גלייך ווי ער וואלט געווען
איר אן אייגן קינד. און יאסעלע רוקט זיך צו צו אסתרן אלע מאל נענטער: ער קוקט איר אין פנים אריין און זעט, ווי זי לאזט אראפ די
געדיכטע ברעמען, און פארשטייט גארנישט, פארוואס זי שעמט זיך עפעס
היינט? עס גלוסט זיך אים גארנישט אפטרעטן פון דאנען, אוי גלוסט
זיך נישט! נאר דער טאטע זאגט: „קום, יאסעלע, קידוש מאכן!״
און ער מוז נעבעך גיין... פארן אוועקגיין דרייט יאסעלע אויס נאך
א מאל דעם קאפ צו אסתרן און נאך איין מאל באגעגנט ער זיך מיט
אירע שיינע אויגן, און דער דאזיקער קוק פארבלייבט בא זיי ביידע אף
א לאנגער צייט אין זייער זכרון. די גאנצע נאכט נאך דעם איז יאסעלעס
קוק נישט אפגעטראטן פון אסתרן אף קיין מינוט, אויפוועקנדיק אין איר
הארץ פארשיידענע געפילן, פארשטעלנדיק איר אין קאפ אלערליי טייערע
ליכטיקע מחשבות און וועבנדיק אזעלכע שיינע פאנטאזיעס, פון וועלכע
אסתר האט נאך גאר ביז איצט קיין השגה נישט געהאט.
    
 _______________
    
 .XII
    
 ער דאוונט מוסף אין דער קאלטער שול, און יידן ווערן נתפעל
    
די קאלטע שול, ווו שמואליק איז חזן שוין העכער פינף און צוואנציק יאר, איז נישט געבויט געווארן פאר א גאנצער שטאט מיט יידן,
קיין עין־הרע. וועדליק זי איז אלט און איינגעהויקערט, איז גענוג פאר
איר, אז זי קאן געבן ערטער נאר פאר אירע שטענדיקע בעלי־בתים, וואס
זיינען אויך נישט אלע צופרידן, מחמת יעדער מענטש האט א נשמה
און איטלעכן ווילט זיך האבן א שטאט אין מזרח־וואנט, אדער, לכל
הפחות, אין „שפיגל־באנק״. די אייגענע בעלי־בתים צווישן זיך האבן
אויך צו זינגען און צו זאגן און קאנען זיך קיינמאל נישט איינטיילן,
נישט מיט די ערטער, נישט מיט די עליות, נישט מיט די הקפות וכדומה
אזעלכע זאכן, וואס זיינען נוגע אינעם נפש. היינט וואס איז דא פאראן
צו פאריבל האבן אף די דארטיקע בעלי־בתים, וואס זיי האבן נישט געוואלט אריינלאזן די גאנצע שטאט מיט יידן אין שול אריין יענעם שבת,
ווען יאסעלע האט באדארפט דאווענען מוסף? זיי האבן זיך מיישב געווען איין מאל פאר אלע מאל: תיכף נאך שחרית פארשליסן די טיר
און נישט אריינלאזן קיינעם, ער מעג זיין דעם גבאיס אפילו אן אייגענער טאטע. איז דאס אבער, צוריק שמועסנדיק, דען א יושר? וואס
זיינען שולדיק די יידן פון יענע איבעריקע שולן? וואס איז דאס פאר
א הפקרות נעמען און פארשליסן א מקום קדוש פאר א גאנצער עדה מיט
יידן? עס איז ארום דער קאלטער שול געווארן וואס ווייטער אלץ געדיכטער; מע האט זיך צעלאזט אהין פון אלע בתי־מדרשים, צום מיינסטן
יונגעלייט, בחורים און יינגלעך, געקלאפט אין דער טיר, געארבעט אזוי
לאנג, ביז די טיר האט זיך געעפנט און עס האט זיך באוויזן א רויטע
בארד: דאס האט דער שמש ארויסגעשטעקט א קאפ, בכדי זיך גוט
אנצובייזערן אף זיי, עס זאל ווערן א ביסל שטילער: „וואן, שקצים,
ווייסע־חברהניקעס, הולטייעס! ― האט דער שמש געפילדערט, טופענדיק מיט די פיס און מאכנדיק מיט די קולאקעס, ווי א רוצח. ― וואן,
עכברושים איינע!״ נאר מע האט שוין מער נישט באדארפט: עס
האבן זיך אלע מיט א מאל א שפאר געטאן, די טיר האט מען געפטרט
באלד, דעם שמש האט מען פארשטופט אין א ווינקעלע און רעכט דורכגעפאטשט, ווי אים שטייט אן, און אין שול איז געווארן אזא ענגשאפט,
אז מען איז געשטאנען איינער באם אנדערן אף די קעפ. אויך פון דרויסן
איז די שול געווען באלאגערט מיט מענטשן. עס האט זיך געוויגט די
שטאט, די וועלט האט זיך געקערט ― יאסעלע בענטשט ראש־חודש,
דאוונט מוסף!...
    
און יאסעלע האט אנגעטאן א טלית און איז ארויף אף דער בימה,
ווארפנדיק א קוק אף דעם גאנצן עולם און צוגרייטנדיק זיך צום דאווענען. דאס פנים האט אים געפלאמט און עס האט ארויסגעשיינט פונעם
טלית ארויס. עס איז געווארן א שושקעריי צווישן עולם, און אויך די
ווייבער האבן זיך א שפאר געטאן צו די פענצטערלעך אויבן. דער עולם
איז געווען אויסער זיך, באצייטנס נאך קוועטשנדיק זיך איינער דעם
אנדערן און שטופנדיק זיך אלץ אהין, צו דער בימה, באטראכטן דאס
יונגע חזנדל. בעלי־בתים האבן גענומען קלאפן אין די שטענדערס ― עס
זאל זיין שטילער! צווישן עולם איז געווארן א געשריי: „שא עולם!
ששששאא!״ יאסעלע האט זיך אויסגעגלייכט, זיך אנידערגעשטעלט, ווי
א גרויסער חזן, אויסגעהוסט זיך, און אז עס איז געווארן אין שול טאקע
אף אן אמת שטילער, האט ער א קלונג געטאן מיט א שיין הילכיק קול:
„י ק ו ם  פ ו ר ק ן  מ ן  ש מ י א!״ און אין שול איז דורכגעלאפן גע־שווינט, ווי א בליץ, א מין פרעסטל, וואס האט אנגערירט יעדן באם לייב,
און אלע זיינען געווארן ווי פארשטיינט אף עטלעכע מינוט, נישט רירנדיק מיט קיין אבר. ערשט דעמאלט, ווען ער האט אויסגעלאזט דעם
„ונאמר אמן״, האבן אלע מיט א מאל אויסגעלאזט אן „אך״ איבערקוקנדיק זיך איינער מיטן אנדערן און קנייטשנדיק מיט די פלייצעס, גאר
פארגעסן בשעת מעשה, אז מע בענטשט ראש־חודש און מע דארף אין
זינען האבן, ווען דער מולד איז. ווער מולד? וואס מולד? עס איז פול
די גאנצע שול מיט טרעלן, גלייך ווי א סאלאוויי וואלט זיך דאס צעגאסן
אף זיין העלדזל. עס צעגייט זיך אין יעדן אבר, עס שמירט דאס הארץ
מיט בוימל, עם ציט בא דער נשמה, עס ציפעט באם הארצן, עס איז
„כלות הנפש״ ― וואס מיר מולד? ווער מיר מולד? יאסעלע דאוונט,
און עס דאכט זיך, אז עס זינגען צען משוררים, נישט איינער. יאסעלע
זינגט, און עס דאכט זיך, ווי א גאנצע קאפעליע כל־זמר שפילן. אט טוט
ער א קלאפ מיט א מאל, ווי פון צען מיילער גייען קולות, איינס העכער
און שטארקער פון דעם אנדערן, אזוי, אז אלע פענצטער קלינגען; און
אט פארגייט ער זיך, ווערט פארשטארבן, אלע מאל שטילער און שטילער, און מיט אזא מתיקות, מיט אזא לויטערקייט, מיט אזא דינקייט
און גלאטקייט, אז עס גלעט דאס לייב, עס רירט דאס הארץ, עס וויגט
די נשמה און צעגלידערט, צעשרויפט אלע אברים; און אט טוט ער
ווידער א זעץ מיט א מאל, ווי עטלעכע פידלען, טראמייטן און פלייטן
אינאיינעם; ער עפנט דאס מויל, און עס גיסט זיך, עס לויפט פון אלע
זייטן און פילט אן די שיל מיט אזעלכע מיני פארשיידענע געזאנגען,
וואס קיינער האט דאס נאך ביז אהער נישט געהערט. קיינער האט נאך
אזא מין „מי־שברך״ נישט געהערט, קיינער! אפילו די גרויסע מבינים
האבן נאך נישט געזען פאר זיך אזא מין חזן און נישט געהערט אזא
מין דאווענען מיט אזוי פיל הארץ, מיט אזא ווארעמקייט, אזא הייס־קייט. אז עס איז געקומען צו די ווערטער: „ה ו א י ב ר ך א ת כ ל
ה ק ה ל   ה ק ד ו ש  ה ז ה״ ― ער זאל בענטשן דעם דאזיקן גאנצן עולם,
האט יאסעלע צענומען מיט די הענט, גלייך ווי ער וואלט אנווייזן אף
גאנץ קהל, אף אלע יידן, וואס געפינען זיך דא, און בעטן גאט פאר זיי
און פאר זייערע ווייבער מיט די זין און מיט די טעכטער זייערע מיט
א בקשה, מיט א רחמנות־פנים, ארויסריידנדיק יעדער ווארט שארף און
ריין פונעם טיפן, טיפן הארצן. אויך בא די ווערטער „וכל מי שנותנים...
ופת לאורחים״ ― דער וואס גיט א שטיקל ברויט דעם אורח, „וצדקה
לעניים״ ― און דעם ארעמען א נדבה, ― האט ער געמאכט אזא מינע,
גלייך ווי ער וואלט דערמאנען דעם עולם, אז ס׳איז דא יידן, וואס באדארפן א שטיקל ברויט, אז ס׳איז דא ארעמעלייט, וואס באדארפן א
נדבה נעבעך, ― און האט זיך דא פארגאנגען אף זיין שטייגער, איבערחזרנדיק דאס עטלעכע מאל מיט א געבעט און מיט רחמנות, און איז
באלד איבערגעגאנגען שוין גאר ווידער אף אן אנדער נוסח, ארויסבאווייזנדיק בשעת מעשה אזוי פיל בריהשאפט מיטן האלדז, אז דער עולם
איז געבליבן אפהענטיק, פארכשופט, גארנישט אף דער וועלט, און האט
לאנג נישט געקאנט קומען צו זיך. ערשט נאך ראש־חודש־בענטשן און
צו דער שטילער שמונה־עשרה האט זיך איינער מיטן אנדערן שטיל איבערגערעדט אפן ווונק, מאכנדיק מיט די פלייצעס: „נ נ ו?!״ ― און
אפגעכאפט די שמונה־עשרה גיך אף איין פוס, בכדי צו הערן, וואס וועט
זיין ווייטער. צו דער קדושה האבן זיך אלע באצייטנס צוגעגרייט, דאס
הייסט, מע האט זיך רעכט אויסגעהוסט, געבראכט אין ארדענונג די
נעזער און אנגעשטעלט מויל און אויערן צו הארכן עפעס א נייס, און
יאסעלע האט געשענקט די מאזעפעווקער יידן א „כ ת ר״, אזא מין
„כ ת ר״, וואס זייערע זיידעס אפילו האבן דאס נישט געהערט. די דאזיקע קדושה ― דאס איז געווען א מין פאנטאזיע פון א משורר, וואס
נאר איין מאל ווערט זי געבוירן אין זיין מחשבה און מער קיינמאל נישט.
דאס איז געווען א מחשבה, וואס ווערט נישט ארויסגעגעבן מיט ווערטער
אדער דורך נאטן, נאר עס רעדט, עס לאזט זיך הערן; א מין שפראך,
וואס אלע פארשטייען זי, א מין געדאנק, וואס איטלעכער האט זיך אף
אים זיין פשט. יאסעלע האט צעלאזט דאס האלדז פריי אף אלע זייטן,
מאכנדיק דערביי משונה־ווילדע וואריאציעס, דרייענדיק און בייטנדיק,
פלאנטענדיק און פלעכטנדיק ארויף און אראפ, אין דער לענג און אין
דער ברייט, דערלאנגענדיק די העכסטע און די דינסטע אקטאווע מיט
גענוג קונצן דערביי. די וואס האבן דעם „כ ת ר״ געהערט, האבן געשווארן, אז בא די ווערטער „מ ל א כ י ם  ה מ ו נ י  מ ע ל ה״ ― האט
זיך זיי געדאכט, ווי עס שוועבן און עס דרייען זיך ארום מלאכים פון
אויבן מיט א גוזמא יידן פון אונטן, און אלע אינאיינעם דרייען און
פלעכטן און פלאנטען א קדושה צו גאט, רופנדיק איינער צום אנדערן
מיט א זיס קול: „קדוש! קדוש! קדוש!״... יאסעלע האט אויסגעלאזט די קדושה מיט די ווערטער „ה ן ג א ל ת י  א ת כ ם״ ― איך
האב דאך אייך אויסגעלייזט, הויך און שטאלץ; דאס איז געווען
ווערטער נישט פון קיין חזן, נאר פון א נביא, וואס רעדט אין נאמען פון
גאט; ער איז מבטיח, ער שטארקט זיי, די יידעלעך, זיי זאלן נישט זיין
אזוי געפאלן בא זיך, ווארעם „א נ י ה׳  א ל ה י כ ם״ ― זיי האבן א
גרויסן גאט, א שטארקן גאט!... יאסעלע האט געקאנט אריינלייגן אין
יעדן ווארט פיל בונד און געפיל, זיין האלדז איז געווען מסוגל ארויסצוגעבן זעלטענע קולות, זיסע, ווי צוקער, גלאטע, ווי בוימל, הויכע, ווי
דער הימל, טיפע, ווי דער ים, און ריינע, ווי גינגאלד. ווי פון א זיסן
שלאף, ווי פון א גן־עדן־חלום, האט זיך דער עולם אויפגעכאפט, בשעת
יאסעלע האט אויסגעלאזט די קדושה און איז געגאנגען ווייטער, שוין
ווידער איבערבייטנדיק די שטימע גאר אף אן אנדער שטייגער. בא די
ווערטער „י ה י  ר צ ו ן  מ ל פ נ י ך״ ― עס זאל זיין דער ווילן פאר
דיר, גאט, ― האט יאסעלע פארגלאנצט די אויגן צו גאט ארויף און האט
אוועקגעלייגט א בקשה פאר אים: „ש ת ע ל נ ו״ ― זאלסט אונדז
ברענגען מיט א שמחה צוריק אין אונדזער לאנד אריין, „ו ת ט ע נ ו״
― און זאלסט אונדז איינפלאנצן, באזעצן אינעם גרענעץ פון אונדזער
אייגן לאנד ― מיט א געבעט, כמעט מיט א געוויין און אזעלכע טרויעריקע רירנדיקע קולות, אז עס האט אנגענומען באם הארצן און עס
האבן זיך געשטעלט טרערן אין די אויגן. יידן האבן זיך דאס צעוויינט
א ביסל, צעפעסטעט פאר גאט, ווי געליבטע, הארציקע קינדערלעך, פון
תמיד אן געבאלעוועטע, ציטעריקע בני־יחידימלעך...
    
― ננו, יאסעלע! ננו, א מוסף! ― האבן זיי געזאגט אלע אין
איין קול, צוריק פון שול גייענדיק און שפארנדיק זיך צו שמואליקן,
זאגן אים א גוט שבת. ― ננו, יאסעלע! אי, יאסעלע!!! ווייל מיר
וועלן לעבן, וועלן מיר דאס דאזיקע מוספל נישט פארגעסן! דער טעם
דערפון וועט אונדז ליגן אייביק ― אייביק!
    
― ס׳איז גארנישט קיין מענטשלעכע שטימע מיט קיין מענטשלעכן האלדז! ― האט געזאגט מיט גרויס התפעלות איטלעכער באזונדער, זיצנדיק שוין באם טיש. ― נישט אנדערש, אז עס ליגט בא אים
ערגעץ א פייפעלע אין מויל! ס׳איז עפעס א מין שפיל־פייגעלע, א
סאלאווייטשיק, אן אמתער סאלאוויי ― און גענוג!
    
 __________
    
 .XIII
    
 באלעבאטים שיקן דעם חזן „מיט די געסט״, און דער סאלאוויי
    
 צעגיסט זיך אין זיין שטייגער
    
שיקן „מיט די געסט״ איז נאך עד היום א מנהג אין מאזעפעווקע.
אז עס קומט צו איינעם אן אנגעלייגטער גאסט, שיקן אים אלע זיינע
גוטע פריינט שבת צום טיש א בוטל וויין אדער א פלאש מעד, און דאס
ווערט אנגערופן „געשיקט מיט די געסט״. יענעם שבת האט זיך שמואליק
דעם חזנס טיר נישט צוגעמאכט: דער אריין, דער ארויס; דאס איז
פון אבא־מאיר דעם נגיד, דאס איז פון מענדל דעם גרויסן, דאס איז
פון רב מנשה דעם רויטן, און דאס ― פון יענקל דעם שווארצן...
שמואליק האט איטלעכן באזונדער געהייסן איבערגעבן: „הערסטו, מיידעלע? זאלסט זאגן דעם טאטן דארטן, ער זאל דערלעבן בא זיין עלטערער טאכטער צו דער חתונה, וועלן מיר דעמאלט אפשיקן מיט גוטן
וויין!״ אדער: „הערסטו, יינגעלע? זאלסט זאגן דעם טאטן דיינעם,
אם־ירצה־השם, צו דיין בר־מצוה!״... שמואליקס פנים האט זיך אזש
פארפלאמט פאר גרויס שמחה, און די אויסגעלאשענע אויגן זיינע האבן
זיך ווידער אנגעצונדן מיטן פייערל פון אמאל; ער איז דעם דאזיקן
שבת געווען אפן זיבעטן הימל. אפילו די פלוניתטע זיינע, פון וועלכער
ער האט נישט געהערט קיין גוט ווארט כמעט פון זינט ער קען זיך מיט
איר, האט זיך אויך צעפלאקערט און האט באוויזן, אז זי איז צופרידן
מיטן גאסט דורך די צוויי קוגלען, וואס זי האט געמאכט, איינעם א לאקשענעם לכבוד שבת און איינעם א בלעטערנעם, א געקנעטענעם מיט
ראזשינקעס, לכבוד דעם גאסט. „אנו? ― האט זי געזאגט מיט א זיס
שמייכעלע. ― לאמיר זען אקארשט, צי איז דער גאסט א געראטענער,
צי ניין? אט וועלן מיר באלד האבן א סימן פונעם קוגל״...
    
― איר האלט נאך גאר פון פארנט, אפנים? ― האט זלאטע
געזאגט, אריינקומענדיק מיט אסתרן צו שמואליקן אין שטוב אריין.
צוליב דעם גאסט האט זיך זלאטע איבערגעבעטן מיט שמואליקס ווייב
נאך אין שול בשעת אויסנעמעניש. די חזנטע האט צום ערשטן אנגעהויבן צו ריידן; זי האט זיך צוגערוקט צו זלאטען און האט איר א זאג
געטאן:
    
― המ... מיר האבן עס היינט א גאסט! מיין מאן, כ׳לעבן, איז
שטארק צופרידן.
    
זלאטע האט אף איר א קוק געטאן בייז, ווי איינער רעדט: „אהא!
המנס מפלה?״ נאר פון מענטשלעכקייט וועגן האט זי איר געענטפערט
גאנץ פריינטלעך: „גאט ליב אייך מיט אייער גאסט!״ און עס איז
אוועק צווישן זיי א לאנגער און זייער אן אינטערעסאנטער שמועס, אין
וועלכן עס איז געווען אויסגעמישט כל מאמינים שהוא: אי חלה, אי
פיש, אי די קו, אי די שכנה, אי דער שכנהס בארשטש, אי דער שכנהס
שנור די מופקרת, וואס טראגט די אייגענע האר, ווי א געשלייערטע
האנזי, און אזוי ווייטער ― אן א סוף.
    
― געדענקט־זשע, זלאטע, ― האט די חזנטע עטלעכע מאל געבעטן ― לאזט זיך לאנג נישט בעטן. אם־ירצה־השם, תיכף נאכן טיש,
מיט אסתרן, למען השם!
    
זלאטע האט פארגעסן די אמאליקע שנאה צו דער חזנטע און איז
געקומען מיט אסתרן אפגעבן שמואליקן כבוד. די חזנטע האט זיי אויפגענומען אפן שענסטן אופן, זיי מכבד געווען מיט קוגל און געזאגט אלע
מאל אף דייטש, ווי מע רעדט בא זיי אין בארדיטשעוו: „פארוואס
געניסט איר עפעס נישט, זלאטעניו, כ׳לעבן איר האט נאך גאר ווייניק
גענאסן!״
    
שפעטער א ביסל איז אריינגעקומען אויך זלאטעס יינגערע שוועסטער,
א גוטער פריינט און א נאנטע שכנה, די מומע יענטל מיט איר מאן
ביינישן; אויך רב קלמן שדכן איז אריין מיט א שבתדיק פנים און מיט
א ברייטן גוט שבת, און טרינקענדיק „לחיים״, האט ער צוגעווינטשעוועט
שמואליקן, ער זאל דערלעבן גרויס נחת אין זיין זונדל, טאקע אף א
קנס־מאל, אם־ירצה־השם, אינגיכן.
    
― כ׳האב גענוג האב איך! ― האט רב קלמן געזאגט, פארקאטשענדיק די ארבל פון דער אטלעסענער קאפאטע ביז די עלנבויגנס און
אננעמענדיק זיך בא דער גרויער בארד. ― זעט איר די בארד מיינע?
זי האט נישט אזוי פיל האר האט זי נישט, וויפל שידוכים איך טראג
בא זיך אט א־דא־א (רב קלמן האט באוויזן מיט דער האנט אפן שטערן).
הארכסטו, שמואליק?...
    
― וואס איז שייך? ― האט אים שמואליק איבערגעשלאגן סאמע
אינמיטן. ― ווייס איך וואס אייך קומט ארויף אפן קאפ! מע האט דאס
נאך אפילו נישט אין זינען!
    
בא די ווערטער האט זיך יאסעלע איבערגעקוקט מיט אסתרן, און
עס איז זיי דורכגעלאפן אין דער מינוט א מחשבה אין קאפ, איין מחשבה
בא ביידן גלייך; א נייער געדאנק, פון וועלכן זיי האבן ביידע ביז אהער
גארנישט געוווסט, א געדאנק, פון וועלכן א מאזעפעווקער מיידל און
א מאזעפעווקער יינגל ווערן רויט ווי פייער און זייער הארץ ווערט געפלעפט, געפאנגען גאר אומגעריכט. דער נאמען פונעם געדאנק איז:
„חתן־כלה״... דאס ווארט „חתן־כלה״ איז באם מאזעפעווקער מיידל
אדער באם מאזעפעווקער יינגל א גאנצער ראמאן, א פשוטער, נאר א
שיינער, א ווונדערלעכער ראמאן, נישט קיין געמאכטער, נישט קיין גע־מלאכהטער, נישט קיין אויסגעטראכטער, נאר אן אמתער ראמאן, אן
חכמות, אן קונצן, אזוי אמת און אזוי פשוט, ווי די נאטור אליין.
    
― אצינד לאמיר זיך נעמען אקארשט צום איבעריקן ביסל משקה!
― האט שמואליק אויסגערופן, נאכדעם ווען ער האט שוין צום מזומן
בענטשן פארזוכט א קאפעלע און איז א ביסל פריילעך געווארן. ― אנו,
בייניש, נעם זיך נאר, טו א פרווו!
    
בייניש, ווי א יונגערמאן שוין פון היינטיקער וועלט א ביסל, האט
גענומען עפענען די פלעשלעך, און דער עולם האט גענומען פארזוכן פון
יעדנס משקה צו קאפעלעך, טרינקענדיק לחיים און צוווינטשנדיק זיך
איינס דעם אנדערן אלדאס גוטס מיט פרנסה און מיט ישועות ונחמות
אפן כלל ישראל, אזוי לאנג, ביז מען איז געווארן מבוסם, טאקע רעכט
פארקלאפט. מע האט גענומען ריידן אלע אין איין קול, שמייכלען און
ביסלעכווייז אונטערדרימלען, פיקן מיט דער נאז אין גלעזל אריין, שוין
כמעט נישט טרעפנדיק צום מויל.
    
― זעט נאר, זעט, ווי זיי האבן זיך דאס א ביסל אונטערגעפילנע־וועט! ― האבן די ווייבער צווישן זיך געשמועסט, פארקלייבנדיק זיך
באזונדער אין א ווינקל און אנווייזנדיק מיט א געלעכטער אף די מאנצבילן. ― עס וואלט נישט געווען קיין עולה, איר זאלט זיך צולייגן אפרוען
א ביסל, כ׳לעבן!
    
די מאנצבילן האבן דאס אבער געהערט, ווי דעם פאראיאריקן
שניי: זיי האבן זיך געטאן זייערס און צוגעווינטשעוועט זיך אלדאס
גוטס מיטן כלל ישראל און די ווייבער האבן זיך שטארק פאררעדט וועגן
עניני בעל־הבתישקייט, איבערריידנדיק איינס דאס אנדערע, און קיינער
האט גאר קיין צייט נישט געהאט צו באמערקן, ווי יאסעלע האט זיך
דערווייל צוגערוקט צו אסתרן און האט איר אויסדערציילט אלצדינג,
וואס מיט אים האט פאסירט אין די דריי יאר. יאסעלען איז נאך קיינמאל
נישט געווען אזוי אויפגעלייגט אפן הארצן, ווי יענעם שבת; עס האט
זיך אים געדאכט, אז ער איז א גרויסער, א גאנצער מענטש, א מענטש,
וואס האט שוין פארזוכט גענוג צרות אין זיין לעבן. די אייגלעך האבן
אים געגלאנצט, די בעקלעך האבן געפלאמט. און מאכנדיק מיט די הענט,
ווי א גרויסער, האט ער אין זיין לאנגן קאפאטקעלע מיט די פאהלעך
אויסגעזען פונדערווייטנס, ווי א קליין יידעלע, א קליינס און א קורצס,
נאר מיט אלע פאסטעמקעס, מיט אלע פישטשעקלעך פון א יידן. יאסעלע
האט איר דערציילט, ווי ביטער עס זיינען אים געווען די דריי יאר, וויפל
צרות ער איז אויסגעשטאנען דארטן, בא  מ י צ י ן, ביז ער האט זיך
ארויפגעשלאגן אף א שטיקל דרך. לכתחילה האט אים מיצי אויפגענומען
גאנץ פריינטלעך, זיך בארימט מיט זיין ניי משוררל פאר איטלעכן באזונדער.  מ י צ י כ ע  אבער, דאס הייסט, מיציס ווייב, איז מיט יאסעלען
נישט אזוי צופרידן געווען, ווי מיצי; זי האט אף אים געקוקט, ווי אף
אן איבעריקן עסער אין שטוב; זי האט געהאט גענוג עסערס אן אים
אויך. זי איז אליין נישט געווען קיין עקרה און פלעגט צושטעלן מיצין
א ניי משוררל אלע יאר, אלע יאר א נייעם, אן אייגנס. מע האט נישט
ארויסגעזען, אז דאס סך קינדלען אירס זאל זיין בא איר מאן אדער בא
איר שטארק אנגעלייגט; גארנישט, מהיכא־תיתי, ס׳זאל זיין ווינציקער
מיט א קינד, וואלט אודאי גלייכער געווען, נאר ס׳איז שוין דא, לאז עס
זיך שוין וואלגערן. און עס האבן זיך דארט „געוואלגערט״ קינדער, ווי
מיסט, און ביז זיי האבן זיך אויפגעכאפט אף די פיסלעך, האבן זיי
נעבעך געליטן הונגער, געגאנגען נאקעט און בארוועס, גוט אפגעקומען,
גוט אויסגעריסן געווארן. מע קאן זיך שוין גרינג פארשטעלן, אז יאסעלע, אריינקומענדיק צווישן אזוי פיל ארעמע באשעפענישלעך, האט,
געוויינלעך, קיין האניק נישט געלעקט; ער איז פארשווארצט געווארן
גלייך מיט זיי, טראגנדיק די צרות בא זיך פארבארגן. הכלל, יאסעלען
איז באשערט געווען אין טעטרעוועץ אויך האבן א שטיפמאמע; זי
האט אים באנוצט אף שטוב־מלאכות, ארומגעשיקט אף אלע גענג, נאכטראגן איר דעם קאשיק פונעם מארק, גיין מיט די עופות צום שוחט,
וויגן דאס קינד און נאך אזעלכע ארבעט טאן, כאפנדיק דערביי גאנץ
אפט א רעכטן פאטש, א קניפ און א סטוסאק, ווי אן אייגן קינד, און
לייגנדיק זיך גאנץ אפט שלאפן א הונגעריקער און א דארשטיקער. היינט
די יסורים, וואס ער האט געטראגן דארטן פון זיינע חברים די משוררים,
וכדומה נאך אזעלכע זייטיקע צרות! יאסעלע האט געהאט אין טעטרע־וועץ דריי זייער ביטערע יאר! ער האט דאס אבער איבערגעטראגן שטילערהייט, נישט דערציילנדיק מיצין קיין מעשה, בכדי ער זאל נישט אנווערן די שטעלע, חס ושלום. די שטעלע איז בא אים געווען זייער טייער.
ער האט געלערנט מיט חשק הלכות משורר, דורכגעגאנגען דעם גאנצן
חדר, געשטודירט אף חזן, אויסארבעטנדיק זיך די שטימע, און ער קאן
אצינד זאגן בפירוש, אז ער באדארף שוין מער נישט מיציס תורה. ער
איז קלאר אין נאטן, ברוך השם, אזוי גוט, ווי אלע משוררים, און איז
שוין מער נישט מחויב צו טראגן מיציכען דעם קאשיק פונעם מארק
און וויגן איר דאס קינד. ער קאן שוין אצינד פארטרעטן די פיינסטע
שטעלע באם גרעסטן וועלט־חזן, און ווען ער פארט ארויס א ביסל אף
דער וועלט, וועט ער געוויס נישט שלעכט מאכן.
    
― אצינד בין איך געקומען אהיים אף א פאר וואכן זיך אפרוען.
― אזוי האט יאסעלע אויסגעלאזט זיין דערציילונג. ― נאכדעם וועל
איך שוין וויסן וואס צו טאן. איך ווארט נאר אף א בריוול פון איינעם,
וואס האט מיר צוגעזאגט מיך נעמען אף זיינע הוצאות ― און דערצו
מיר צאלן נאך שיין שכירות, אחוץ זייטיקע הכנסות. הכלל, ער וועט
מיך גאר גליקלעך מאכן, אבי איך זאל ארויספארן מיט אים אף דער
וועלט. יענער ייד איז אמאל געווען טאקע בא מיצין משורר. „גדליה
באס״ רופט מען אים. ער האט מיך געהערט זאגן הלל אין טעטרעוועץ,
איז ער צו מיר צוגעזאטן געווארן: „וואס טויג דיר, זאגט ער, דאס
משוררות? דו ווער בעסער אליין חזן, אזוי ווי יענץ בעל־הביתל, זאגט
ער, וואס די וועלט האט מיט אים געקלונגען״... איך האב דאס אלץ
צו פארדאנקען דיר, אסתר, וואס דו מיט דיין מאמען האבן מיך דעמאלט
אפגעשיקט קיין טעטרעוועץ. ווען נישט איר, וואלט איך נאך באדארפט
זיך וואלגערן אט דא, אין דעם וויסטן מאזעפעווקע...
    
ארויסזאגנדיק די לעצטע ווערטער, ווילט זיך יאסעלען זייער אננעמען אסתרן בא דער האנט און דערציילן איר דאס אויך, וויאזוי ער
האט געבענקט נאך איר אלע דריי יאר כסדר, וויאזוי ער פלעגט בעטן
גאט פארן טאטן און פאר איר אויך, וויאזוי זי פלעגט אים אפט קומען
צו חלום און ארומנעמען אים, אזוי ווי זי פלעגט אים ארומנעמען דעמאלט, בשעת זיי זיינען נאך געווען קליינע קינדער. יאסעלע פילט, אז
אצינד איז עפעס אנדערש, נישט דאס, וואס אמאל איז געווען... עס
ווייזט זיך אים אויס, אז אסתר איז נישט אסתר, וואס פריער. אסתר
האט זיך באמת אין די דריי יאר משונה איבערגעביטן, געווארן העכער
און שענער, און איר פנים האט אויסגעזען שוין נישט אזוי קינדערש,
ווי פריער. עס האט זיך אים אויסגעוויזן, אז כאטש די אויגן זיינען די
זעלבע ליכטיקע, גלאנצנדיקע אויגן, וואס פריער, נאר דער קוק איז נישט
דער, וואס פריער, און דאס גאנצע אויסזען אירס איז ווי פון א דערוואקסענעם, באיארטן מענטשן. אויך דאס ריידן אירס און אלע אירע
פאסטעמקעס איז ווי בא גרויסע, ווי בא א כלה. עס האט זיך אים אויסגעוויזן, אז אף איר ברייטן, ווייסן שטערן ליגט א קנייטשל, ווי בא אן
עלטערן מענטשן, און דאס לאכן אירס איז שוין גארנישט דאס, וואס
אמאל. אמאל, אז אסתר האט געלאכט, האט דאס קול אירס געקלונגען
― עס האט זיך געלאזט הערן; אצינד האלט זי זיך איין בשעת זי
באדארף לאכן, גלייך ווי זי וואלט שוין געווען א באיארטע, א יידענע...
יאסעלע זיצט און באטראכט זי פון קאפ ביז די פיס. ער וויל געפינען
אין איר די אייגענע אסתר, מיט וועלכער ער האט פארבראכט כמעט
אלע זיינע קינדערשע יארן, און עס דאכט זיך אים אויס, אז זי איז
שטארק פארענדערט געווארן. און וואס מער יאסעלע באטראכט זי, מער
שעמט זיך אסתר; וואס מער ער איז זיך צו איר מקרב, מער דערווייטערט זיך פון אים אסתר. צווישן די דאזיקע קינדער, וואס זיינען אמאל
אינאיינעם אף איין מיסט דערצויגן געווארן, איז פלוצים אויסגעוואקסן
א וואנט, א מחיצה, א מחשבה פון דרך־ארץ־האבן, פון שעמען זיך,
האט זיך אריינגעכאפט צו זיי ביידע.
    
― מיר איז נישט באשערט געווען צו הערן דיך דאווענען. ―
האט אים אסתר א זאג געטאן מיט א פריינטלעך שמייכעלע. ― ביז איך
האב פארטיק געמאכט דעם שבתדיקן טיש, צוגעגרייט אלע שאלעמייזן,
איז אין שול געווארן אזא ענגשאפט, אז איך האב מיך נישט געקאנט
דערשלאגן.
    
― אוי, טאקע? ביסט געגאנגען אין שול אריין? ― האט יאסעלע
אויסגעשריגן און די אויגן האבן אים פארווונדערט געבלישטשעט. ער
האט פלוצים דערפילט, אז עס ווילט זיך אים זינגען; עס קיצלט און
דראפעט אים אין האלדז; עס טראגט אים אין דער לופטן ― ער מוז,
ער מוז זיך אויסזינגען!
    
זינגען האט יאסעלע ליב געהאט נאר דעמאלט, ווען עס האט זיך
אים געוואלט זינגען, און וועלן זינגען פלעגט יאסעלע פון תמיד אן נאר
דעמאלט, ווען ס׳איז אים געווען אדער זייער גוט, אדער גאר שלעכט
אפן הארצן, ― דעמאלט, אז עס פלעגט אים צוטרעטן צום הארצן,
פלעגט ער זיך צעגיסן אפן האלדז, ווי א סאלאוויי. אויך אצינד, נעבן
אסתרן, האט זיך יאסעלע געפילט, ווי דאס הארץ ווערט אים ברייטער
און פולער, עס ווילט זיך אים זינגען. יאסעלע איז אויפגעשטאנען פונעם
טיש און האט זיך אוועקגעשטעלט אין מיטן שטוב גאר, און האט אנגעהויבן צו זינגען. דער עולם, וואס האט שוין געהאלטן גוט אונטערן
גלעזל, האט זיך אויפגעכאפט ווי פונעם שלאף און אויפגעשטעלט די
אויערן. אויך די ווייבער האבן אוועקגעווארפן סאמע אינמיטן א שמועס,
בכדי צו הערן יאסעלעס נגינה.
    
געזונגען האט יאסעלע אן ווערטער, דאס וואס הייסט בלשון החזנים
„נעמען א שטעל״. אזא שטעל פלעגט אמאל דער ווילנער בעל־הביתל
זאגן שבת־צונאכטס צו די ערשטע סליחות. יידן ― דערציילט מען ―
פלעגן שווימען אין טרערן פון גרויס מתיקות״... אט אזא מין שטעל
האט אצינד יאסעלע גענומען. עס האבן זיך גלאט אזוי געגאסן זעלטענע
קולות, זיסע געזאנגען פון זיין האלדז, ארויספליענדיק פון דארטן און
אנפילנדיק די גאנצע שטוב. אט האט ער זיך צעגאסן מיט א טרויעריק
הארצרייסנדיק געזאנג, מיט א רחמנות און מיט א געבעט, מאכנדיק מיטן
האלדז פארשיידענע קונצן, גלייך ווי די קולות וואלטן זיך טוקן און
געגאנגען פונעם וואסער ארויס; און אט האט ער זיך צעבייזערט אזוי,
אז די פענצטער האבן געקלונגען פון זיין שטארק הילכיק קול; אט איז
ער זיך פארגאנגען אף זיין שטילער ווייכער שטימע, אלע מאל נידעריקער
און נידעריקער, שטילער און שטילער, גלייך ווי ער וואלט פארפארן ערגעץ ווייט־ווייט, אראפגעלאזט זיך ערגעץ גאנץ נידעריק, זייער־זייער טיף,
און פון דארטן געשיקט אהער ווייכע, גלאטע געזאנגען, צעשיטנדיק זיך
בשעת מעשה אין אזעלכע דריבנע טרעלן, גלייך ווי קליינע ארבעסלעך
וואלטן זיך געקאטשעט, פאלנדיק אראפ־אראפ איינס נאכ׳ס אנדערע
מיט א שרעקלעך מהירות... און אט האט ער זיך ווידער ווי אויפגעכאפט מיט א גוואלד, מיט אן אויסגעשריי, מיט א בייזער און מיט א
געבעט, אפן יידישן גאנג. דער עולם האט אראפגעלאזט די נעזער, די
קארטוזלעך פאררוקט ארויף, זיך פארטיפט, פארזארגט, געווען אי יום־טובדיק, אי באטריבט, פארוואגלט, ווי דער שטייגער איז בא יידן, אז
מע דערהערט שפילן אדער זינגען. אויך די ווייבער האבן צונויפגעלייגט
די הענט אפן הארצן, אנגעצויגן א פרום פנים, ווי אין שול צום דאווענען, בשעת מע דארף ענטפערן „ברוך הוא וברוך שמו, אמן״... פון
שמואליקן שמועסט מען שוין גארנישט: ער איז געווען גארנישט אף
דעם עולם; פון די עטלעכע כוסות, וואס ער האט געמאכט, האט זיך
אים דאס פנים צעפלאקערט, די אויגן צעברענט, און שמייכלענדיק האט
ער אויסגעזען, ווי א מענטש, וואס האלט באם וויינען. דאס ביסל משקה
האט אים אנגעמאכט אין קאפ א שטיקל מישמאש: עס האט זיך אים
פארגעשטעלט זעלדע זיין ווייב, ווי זי שטייט אט דא נישט ווייט, קוקט
מיט טרערן און קוועלט פון יאסעלען איר בן־יחידל. „נו, זעלדע, ―
מאכט צו איר שמואליק ― האסט זיך, אשטייגער, גערעכט, וואס איז
שייך, אף דיין יאסעלען, הא?״... עס שטעלט זיך אים פאר אין דער
מחשבה אלערליי פלאנען; עס דאכט זיך אים, אז מע שלאגט אים אפ
די טירן ― מע וויל יאסעלען פאר חזן. די קצבים חלשן, ווילן אים געבן
צוואנציק קערבלעך א וואך, אחוץ הכנסה; די טעטרעווצער לייט זיינען
אבער אויך נישט קיין נאראנים: זיי ווילן אים נישט אפלאזן בשום
אופן... און פון י א מ פ ע ל ע, פון ק א ש פ ע ר ע וו  פון מ אל א ר ע וו ק ע  און פון אלע שטעט ארום און ארום באווארפט מען אים
מיט בריוולעך. „גיט אים נאר אהער, רב שמואליק, א רענדל אראפ ―
א רענדל ארויף, אבי גיט אים אהער, אייער יאסעלען!״... אט אזעלכע
ליכטיקע און פריילעכע מחשבות און געדאנקען האבן זיך געפלאנטערט
בא שמואליקן אין קאפ, פארוויגנדיק און פארשלעפערנדיק אים אין א
זיסן גן־עדן־שלאף. און יאסעלע האט נישט אויפגעהערט צו זינגען,
מאכן קונצן מיטן האלדז, צעגיסנדיק זיך אף טויזנטערליי אופנים, ווי
דאס שפיל־פייגעלע, בשעת עס דערפילט און דערזעט פאר זיך די שיינע,
ליכטיקע, ווארעמע זון. יאסעלע האט דערזען פאר זיך אסתרן און איז,
אפנים, פון איר נתפעל געווארן, ארויסזאגנדיק זיין התפעלות נישט מיט
ווערטער, נאר מיט ווונדערלעכע, געטלעכע געזאנגען פון זיין ווונדערלעכן האלדז. דער סאלאוויי, דערפילנדיק די פרישע, נאר־וואס אויפגעלעבטע וועסנע־צייט, האט זיך צעזונגען, צעלאזט דאס העלדזל און צעגאסן זיך אף זיין שטייגער.
    
 ___________
    
 .XIV
    
 גדליה באס פירט־ארויס יאסעלען אף דער גרויסער פרייער וועלט
    
גדליה באס, אף וועלכן יאסעלע האט ארויסגעקוקט, איז געקומען
גיך, א סך גיכער, ווי יאסעלע האט גערעכנט. פארפארן איז ער גלייך צו
שמואליק דעם חזן, אפגעלייגט בא אים דאס פעקל און צעשפרייט זיך,
ווי א מענטש, וואס איז געקומען גליקלעך מאכן די וועלט. בא שמואליקן
איז זיין קומען צו פארן געווען שטארק אנגעלייגט, און ער האט דאס
געהאלטן פאר א גרויסן כבוד, וואס מענטשן פארן־אראפ לכתחילה צו
אים. דערצו איז אים דער אורח זייער געפעלן געווען פאר א לייטישן
מענטשן.
    
גדליה באס איז געווען אזא מין פארשוין, וואס איז זייער שווער
געווען צו טרעפן וו א ס ער איז. א ביסל איז ער געווען פון „היינטיקער
וועלט״: די קאפאטע א ביסל פארקירצט, די שווארצע גראבע פאות פארקאטשעט הינטער די אויערן און די שווארצע געדיכטע בארד קיילעכיק,
קונציק ארומגעבויגן, נישט חלילה ארומגעשוירן. דערפאר האט ער זיך
צו מעריב אוועקגעשטעלט שמונה־עשרה אף אנדערהאלבן שעה, זיך
שטארק געשאקלט און געווארפן מיטן קאפ אף ביידע זייטן ־ רעכטס
און לינקס, ארויסלאזנדיק אלע מאל א טיפן זיפץ פונעם הארצן. „עס
ווייזט אויס, א פרומער ייד״, ― האט זיך שמואליק געטראכט, בעטנדיק
דעם אורח זיך וואשן און עסן וועטשערע. די גאנצע צייט פון דער וועטשערע האט גדליה געשוויגן, באטראכט שמואליקן מיט זיין הויזגעזינד
און געענטפערט יאסעלען נאך א צוויי־דריי ווערטער: וואס מאכט ד ע ר
משורר, וואס מאכט י ע נ ע ר משורר. ערשט נאכן בענטשן, בא וועלכן
דער אורח האט פארגלאנצט די אויגן ארויף, ציילנדיק די ווערטער, האט
זיך שמואליק אוועקגעזעצט מיט אים באזונדער אין צווייען אין א ווינקעלע שמועסן א ביסל מכח דעם ענין, וואס יענער איז צוליב דעם
געקומען.
    
― ווילט איר, הייסט דאס, אפנים, אז יאסעלע זאל טאקע פארן
מיט אייך? ― האט אים שמואליק א פרעג געטאן, פארקוקנדיק אים
אין די אויגן אריין.
    
― וואס הייסט, איך וויל? ― האט אים גדליה באס געענטפערט,
גלעטנדיק זיך די בארד. ― ער איז בא מיר איינער, וואס? איך פאר,
ברוך־השם, מיט זיבעצן פארשוין; מע באדארף אויסשטיין אזא חברה,
קיין עין־הרע, איז אויך נישט קיין קלייניקייט, ווי מיינט איך, רב
שמואליק? איר זענט דאך יא, ווי זאגט ער...
    
― אודאי, וואס שמועסט מען דא? ― האט אים שמואליק געענטפערט, ווי א מענטש, וואס איז געניט אין אזעלכע זאכן. ― איך מיין
אבער דאס, וועגן מיין יאסעלען שמועס איך; למשל, וואס קאן ער
האבן דערפון, אשטייגער?
    
― וואס הייסט האבן? ― האט אים גדליה געענטפערט, ווידער
פארפארנדיק אין א זייט. ― האבן צו האבן איז דען גלייך? אמאל מאכט
זיך, מע קומט אין א שטעטל און מע פארט אוועק צוריק מיט וואס מען
איז געקומען, ווי זאגט ער, בגפו יבוא בגפו יצא, און אמאל מאכט זיך
פארקערט, מע כאפט דעם טאטער. הכלל, רב שמואליק, הוצאות שלאגט
מען זיך אויס יאקאס; אט־אזוי־א דרייט מען זיך; איר פארשטייט אן
עסק? אייך באדארף מען דאך נישט דערציילן.
    
― יא, וואס איז שייך. עס רעדט זיך אזוי. ― מאכט שמואליק.
― איך שמועס אבער אקעגן דעם, יעדער מענטש וויל דאס וויסן, ווו
ער האלט, צי עס טראגט אים, צי ניין. איר פארשטייט?
    
― וואס הייסט טראגן? קאן מען זאגן אף א חזן: עס לוינט, צי
עס לוינט אים נישט? איך פרעג אייך, רב שמואליק, איר זענט דאך
אליין עפעס, ווי זאגט ער, נישט פון יענע חזנים. א חזן איז תמיד ווי
א מילנער; כל זמן... איר פארשטייט? גארנישט, עס דרייט זיך.
    
― יא, טאקע, איר זייט, כ׳לעבן, גערעכט; איך באדארף דאך
מיר אבער וויסן מיינס, איר פארשטייט? עלעהיי איר זייט דער קונה
און איך בין דער סוחר; וואס איז שייך, איר באט־אן א פרייז, און איך
וועל מיך שוין איבערלייגן און באטראכטן אקוראט. איר פארשטייט?
    
― שייך זאגן דערביי א פרייז? ― מאכט גדליה, צענעמענדיק די
הענט און שמייכלענדיק דערביי זייער אנגענעם. ― עס ווענדט זיך שוין
א ביסל אין גליק און א ביסל אין דעם, אויב מע נעמט־אויס באם עולם.
אונדזערע יידן, ווייסט איר דען נישט, רב שמואליק? דעם געפעלט און
יענעם נישט. אט נאט אייך פ י צ י: שוין, דאכט זיך, פ י צ י אליין,
פונדעסטוועגן, לאמיר האבן די ברכות, וואס עס מאכט זיך אים... עט!
    
― ס׳איז אויך אמת! איך מיין גארנישט אזוי ווייט; איך וואלט
צופרידן געווען מיט האלב, מיט א דריט־חלק פון פ י צ י ן. לעולם איז
דאך מיין יאסעלע נישט מער, ווי א קינד, וואס איז שייך?
    
― א, איר זאגט א קינד, רב שמואליק? בא אייך קומט־אויס, אז
א קינד באדארף נישט קיין זאך; די זייטיקע זאכן זיינען דא, פארשטייט
איר מיך, צען מאל אזוי פיל, ווי איר קאנט זיך פארשטעלן.
    
― ניין, איך שמועס נישט פון דעם! ― זאגט שמואליק, פילנדיק,
אז ער איז פארקראכן קיין בויבעריק. ― איר האב געוואלט זאגן גאר
אן אנדער זאך.
    
― וואס־זשע? איר מיינט אודאי די הנהגה זיינע? מעגט איר
מיר גלייבן, רב שמואליק, אז...
    
― חלילה! ― שרייט שמואליק. ― נישט דאס מיין איך! איך
רייד גאר פון עפעס אנדערש!
    
― ע! לאזט־זשע זיך דינען, מיין ליבער ייד. איך וויל אייך
אויספירן אקעגן דעם טאקע, וואס איר אליין זאגט דאס... איך מיין
אקעגן קינדער...
    
אט אזוי האט מען זיך געפלוידערט ביידע ביז גאנץ שפעט אין
דער נאכט, און שמואליק האט זיך געלייגט שלאפן מיט גארנישט. אף
 מארגן האט גדליה באס אנגעהויבן אונטערטרייבן יאסעלען אין וועג
אריין ; ער האט אים אונטערגעגעבן היץ און איז אים נאכגעגאנגען פוסטריט. יאסעלע פון זיין זייט, כאטש עס איז געווען זייער אנגענעם צו
פארברענגען מיט זיינע ליבע און גוטע פריינט, נאר עס האט אים געצויגן אהין, אין דער גרויסער, פרייער וועלט אריין. ער האט געזען, אז
ס׳איז פאר אים קיין תכלית נישט צו בלייבן אין מאזעפעווקע, צו זיין
געבונדן און געצווונגען. זיין ציל האט ער נאך נישט דערגרייכט; יענע
שיינע מעשיות מיט יענע זיסע חלומות וועגן דעם „יינגעלע״, בעל־הביתל״, „קאנאריק״ וכדומה אזעלכע האבן זיך אים ווידער פארגעשטעלט מיט זייער גאנצן גלאנץ און מיט אלע זייערע אנטיקלעך, און
עס האט אים אלץ געצויגן אהין... ער האט זיך נאר אפגעבעטן בא
גדליה באם אף צוויי טעג, נישט מער, צו פארברענגען מיט זייניקע,
אפצוגעזעגענען זיך מיט זיי פאר זיין אוועקפארן אין אזא ווייטער נסיעה
אריין.
    
― ווען זשע, קלערט איר, זאל ער קומען צוריק אהיים? ― האט
שמואליק אינעם טאג פון יאסעלעס אוועקפארן א פרעג געטאן בא גדליה
באס, און עס האט זיך געלאזט הערן אין זיין קול א מין ציטערניש, ווי
א מענטש, וואס וויל וויינען.
    
― וואס הייסט אהיים? ― האט אים דערויף גדליה באס געענטפערט, ווי זיין שטייגער איז, אפקערעווענדיק אין א זייט. ― אפנים, מיר
פארן דען ערגעץ אין איין ארט אריין? מיר זיינען דאך וועלט־מענטשן:
היינט זיינען מיר דא, און מארגן דארטן, פונקט ווי די יריד־לייט; מע
ווייס, צי מע וועט מאכן גוט, צי ניין? גארנישט, מע פארט ― פארט
מען זיך.
    
שמואליק האט מיט א מאל אנגעוווירן דעם קוראזש; ער איז יענעם
טאג געווען צערודערט, שטארק לא־עליכמדיק. דער געדאנק: „ווער איז
אט דער גדליה באס, און וואס איז מיט אים דער מער?״ ― איז
שמואליקן געקומען אפן קאפ שוין צו שפעטלעך. דערצו האט אים
זלאטע געפיקט אין קאפ אריין, באוויזן אים, אז ער איז, משטיינס געזאגט, א צאפ, נישט קיין טאטע: א טאטע זאל זיך נישט צעפרעגן
פריער, ווי בא לייטן...
    
און יאסעלע האט זיך געקליבן אין וועג אריין. עס איז געווארן
בא שמואליק דעם חזן אין שטוב א סומאטאכע ― יאסעלע פארט אוועק!
מע האט אים צוגעגרייט עסנווארג אין וועג אריין, אנגעבאקן קיכלעך,
קארזשעס און צוקערלעקעך. זינט יאסעלע איז געקומען פון טעטרעוועץ
איז צו אים די שטיפמאמע גאר איבערגעביטן געווארן; זי האט אנגעהויבן צו קוקן אף אים מיט דרך־ארץ, און אז זי איז געווארן גוט, איז
שוין צו איר גוטסקייט נישט געווען קיין ברעג. דעם גאנצן פרימארגן
איז זי נישט אפגעטראטן פונעם אויוון, אלץ געקאכט און געבאקט, גע־בראטן און געפרעגלט, אלץ יאסעלען אין וועג אריין. דאס פנים האט
איר געפלאמט, דאס טיכל האט זי פארבונדן מיט די עקן ארונטער און
האט אליין מיט אירע הענט איינגעפאקעוועט יאסעלען דאס פעקל אין
וועג אריין. צוזעענדיק פון איר אזוי פיל געטריישאפט, האט איר יאסעלע
מוחל געווען במחילה גמורה אלע יסורים, מיט די צרות, מיט די פעטש,
וואס ער האט פון איר אמאל געליטן. ער איז אין דער צייט גרייט געווען
ארומנעמען זי, ווי אן אייגענע מאמע. יאסעלעס הארץ איז פאר זיין
אוועקפארן, געווען ווייך, אפן און געטריי צו אלעמען, עס האט אים
אויסגעוויזן יעדע זאך יום־טובדיק. אלע מענטשן מיט די גאסן מיט די
הייזער האבן אויסגעוויזן בא אים פיין, ליכטיק און פריילעך. מאזעפעווקע
מיט אירע בלאטיקע, פינצטערע געסלעך, מיט אירע פינצטערע, איינגעהויקערטע הייזלעך און מיט אירע פארחושכטע, פארזארגטע לייט, האט
אויסגעזען בא אים אין די אויגן טאקע נאר ווי א גן־עדן, ווו אלצדינג
בליט און שיינט, ווו אלצדינג לעבט און פרייט זיך, און ער איז גרייט
ארומנעמען און אויסקושן יעדן באזונדער. זיינע געדאנקען האבן אים
אזוי געטראגן, עס איז אים געווען אזוי גרינג אף דער נשמה, אז עס
האט זיך אים אויסגעוויזן, ער האט פליגל; ער איז נישט געגאנגען, נאר
ער האט געטאנצט ; ער האט נישט געקוקט, נאר געשיינט און געלייכט;
ער האט נישט גערעדט, נאר געזונגען. הכלל, יאסעלע איז די גאנצע צייט
אין מאזעפעווקע געווען אפן הימל ― ער פארט! יאסעלע האט גענומען
דאס תפילין־זעקעלע מיטן שטעקעלע און איז אוועקגעגאנגען אין בית־חמדרש אריין דאווענען. נאר פארבייגייענדיק האט ער זיך אריינגעכאפט
צו זלאטען אין שטוב אריין, בכדי צו געזעגענען זיך מיט אסתרן.
    
 _________
    
 .XV
    
 ווי יאסעלע געזעגנט זיך מיט אסתרן עטלעכע מאל
    
 איין טאג א ליכטיקן האט אסתר געהאט אין איר לעבן, א גוטן,
א גליקלעכן טאג; דאס איז געווען יענער טאג, ווען יאסעלע האט זיך
געקליבן אין וועג אריין. עס איז נאך געווען גאר פרי, בשעת יאסעלע
איז מיטן תפילין־זעקל אונטערן ארעם אריינגעקומען צו זלאטען אין
שטוב אריין זיך געזעגענען. זלאטע איז געווען אין קלייט, די קינדער
מנשה און אפרים זיינען נאך געשלאפן; אין שטוב איז געווען נאר
איין אסתר. זי איז געשטאנען באם פריפעטשיק, צעלייגט א פייער און
געקאכט ציקאריע אף אנבייסן. דערזעענדיק יאסעלען, האט זי אראפגעלאזט די ארבל, וואס זיינען איר געווען פארקאטשעט ביז די עלנבויגנס,
ארויסבאווייזנדיק אירע שיינע, ווייסע הענט, און דאס פנים איז איר געווען
פארפלאמט פונעם פייער. די האר זיינען איר געווען צעפלאכטן, צעווארפן אף די אקסלען און ווי עס איז צונויפגענומען פון אונטן און
אונטערגעשטעקט מיט א הארנאדל, און דאס האט איר צוגעגעבן נאך
מער חן. דאס ווייסע פארטעכל האט אף איר געשעמערירט, צוגעבנדיק
נאך מער ליכטיקייט צו איר ליכטיק שיינענדיק פנים. די הענט האט זי
צונויפגעלייגט אפן הארצן, און קוקנדיק אזוי פארטראכט אפן פייער,
האט זי אויסגעהערט יאסעלעס רייד, וואס ער האט גערעדט איבער איר
גאר אן אויפהער. אנגעהויבן האט ער פון דעם, וואס ער פארט אוועק
אין אזא ווייטן וועג אריין, ער וועט זיך דאס אנזען א וועלט ― טאטעניו! ער וועט זיין אומעטום: אין מאקארעווקע, אין קאפשערעוו,
אין גנילאפיאטעווקע, אין גלופסק, אין דנעפרעוועץ און אין טונעיא־דעווקע ― און ווו נישט? גדליה באס זאגט אים צו, אז ער וועט מיט
אים זיין אין כמעלניצק און אין גאנטאיארסק אויך, אים ווייזן דאס טעאטער דארטן, ווו פ י צ י ס טענאר איז היינט משורר, דאס הייסט, ער
זינגט אלע נאכט אין טעאטער, און מע זאגט, ער איז דארטן גליקלעך,
ווי די גאנצע וועלט: ער שיקט איבער זיין טאטן געלט אן א שיעור.
זיין טאטע איז חזן אין דער מאקארעווקער קצבישער קלויז, אז עני ואביון
געווען, און היינט, זינט זיין זון איז אזוי גרויס און געהויבן געווארן,
איז אים גוט ווי די וועלט... יאסעלע האט געזאגט, ווען גאט העלפט
אים כאטש נאר האלב ווי פ י צ י ס טענאר, כאטש א צענט־חלק, וואלט
 ער נישקשה, באווארנט זיין טאטן אף די עלטערע יארן און נישט געלאזט
 אים, ער זאל זיך איינרייסן דאס געזונט באם עמוד איינער אליין:
 גענוג געהארעוועט; ער מעג זיך שוין אפרוען, כ׳לעבן״.
    
בא די ווערטער האט זיך יאסעלע שטארק צעהיצט; די אויגן האבן
 אים געברענט, דאס פנים האט אים געשיינט. יאסעלע איז געווען נאך
 גאר א קינד, קאן מען זאגן, א יינגל פון א יאר זיבעצן, נישט מער, נאר
 א גרויס יינגל, איינער פון די יידישע יינגלעך, וואס וואקסן אויס און
 ווערן צייטיק פאר דער צייט, פארטיקע יידעלעך. א דאנק די צרות, וואס
 ער האט געטראגן פון קליינווייז־אויף, האט זיך יאסעלע אויסגעארבעט,
געווארן א קליין פארטיק יידל, געגאנגען ווי אן אלטער, גערעדט ווי א
בר־דעת, געפירט זיך ווי א ייד. צוהערנדיק זיינע רייד, האט זיך אסתר
געחידושט אף אים: עס האט זיך איר אויסגעוויזן, אז ער איז עלטער
געווארן נישט מיט דריי יאר, נאר מיט צען יאר, און קוקנדיק אף אים,
אף זיין „אסאבע״, האט זי זיך נישט געקאנט איינהאלטן, זי זאל זיך
נישט צעלאכן. אסתר איז עלטער געווען פון אים מיט א יאר אנדערהאלבן
און האט תמיד געקוקט אף אים, און אויך איצט, ווי אף א קינד, א
יינגל. דערהערנדיק פון אים אזעלכע ווערטער האט זי אים גענומען באטראכטן און האט אים געלאזט ריידן, נישט איבערשלאגנדיק אים, ביז
ער וועט נישט אויסלאזן ביזן סוף. און יאסעלע האט גערעדט גאר אן
אן אויפהער, וואס ווייטער אלץ מיט מער היץ, פארגעלייגט גאלדענע
פלענער און געקערט די וועלט. אז יאסעלע האט זיך אפגעשטעלט אף
א מינוט, האט אים אסתר א זאג געטאן מיט זייער א פריינטלעך
 שמייכעלע:
    
― זע־נאר, זאלסט נאכדעם נישט פארגעסן, וואס דו זאגסט אצינד,
אזוי ווי זלמן־הערש, מיין מומע בריינעס עלטערער זון, געדענקסט אים?
פריער, בשעת ער האט באדארפט אוועקפארן קיין בראד, האט ער איר
צוגעזאגט גאלדענע בערג, און וויבאלד ער איז געקומען אפן ארט, האט
ער געשיקט עפעס צוויי בריוולעך, און נאכדעם האט ער אויפגעהערט צו
שרייבן ביז היינטיקן טאג. איך זאג עס אקעגן דעם, וואס צוזאגן איז
קיין מלאכה נישט...
פון די דאזיקע ווערטער האט מען געקאנט ארויסזען, אז אסתר
איז אויך נישט שטארק צופרידן געווען פון יאסעלעס אוועקפארן; עפעס
איז איר דאס הארץ נישט גרינג געווען. אים האבן די עטלעכע ווערטער,
אפנים, גוט דערלאנגט; ער האט זיך נאך מער צעהיצט און געזאגט:
    
― דו גלייכסט מיך, אסתר, צו יענעם שארלאטאן, צו זלמן־הערשן? זלמן־הערש איז פון תמיד אן געווען א שייגעץ, אן עזות־פנים.
עס איז נישט געווען דער טאג, מע זאל אים נישט קאטעווען פאר זיינע
מיאוסע תנועות... וואס גלייכסטו מיך צו אים? ― האב קיין מורא
נישט, איך וועל מיין טאטן נישט פארגעסן קיינמאל. איך וועל זיין דארט,
 און מיין נשמה וועט זיין דא, בא מיינע ליבע און געטרייע. איך וועל
שיקן אפטע בריוולעך. איך וועל דיר שרייבן, אסתר, אלע וואך. וועסט
מיר ענטפערן?
    
אסתר האט געפילט, אז עס ברענט איר דאס פנים, און האט אראפגעלאזט די אויגן. שפעטער, אז זייערע אויגן האבן זיך באגעגנט, האבן
זיי זיך ביידע גאנץ גוט פארשטאנען, שוין פארשפארט איבעריקע רייד.
זיי האבן נישט באדארפט פרעגן איינס באם אנדערן קיין הסכמה. קיין
ראמאנען האבן זיי ביידע נישט געלייענט. זיי האבן נישט געוווסט, וויאזוי
מען איז זיך נוהג אין אזעלכע ענינים, און האבן דאס נישט באדארפט
וויסן: די נאטור ווייס נישט פון קיין ראמאנען. יאסעלע מיט אסתרן
זיינען פון קינדווייז אן געווען אינאיינעם, און עס וואלט זיי ביידן א
גרויס חידוש געווען, ווען זיי זאלן זיך באדארפן צעשיידן אף תמיד,
אף אייביק. ביז אהער האבן זיי דעם דאזיקן געדאנק געטראגן בא זיך
אין הארצן פארבארגן; אצינד, אז עם האט זיך געמאכט, אז זיי האבן
זיך אויסגערעדט, נישט מיטן מויל, נאר מיט די אויגן, מיטן קוק, איז
דאס שוין פאר זיי ביידע קיין סוד נישט געווען, נאר ריידן וועגן דעם
איז פאר זיי פונדעסטוועגן געווען אן איבעריקע זאך, און טאקע נישט
אזוי גרינג אויך. נישקשה, עס איז געווען צווישן זיי ווי אפגערעדט:
חתן־כלה, וואס איז דא פאראן וואס צו שמועסן? זיי זיינען נאך ביידע
יונגע קינדער. יאסעלע וועט פריער ארויספארן אף דער וועלט; נאכדעם
וועט ער קומען, וועט ער... וועט זי... עס וועט שוין זיין רעכט!
    
― נו, דערווייל לאמיר זיך, אסתר, געזעגענען. ― האט יאסעלע
א זאג געטאן, אויסציענדיק אסתרן זיין האנט, ווי א מענטש, וואס קומט
אן פון א גרויסער שטאט און ווייס די דארטיקע מנהגים. ― זיי געזונט,
אסתר!
    
― פאר געזונטערהייט! ― האט אים אסתר געענטפערט, אויסציענדיק אים איר האנט דאס ערשטע מאל אף איר לעבן. אסתר האט
געפילט, ווי יאסעלע קוועטשט איר די האנט שטארק, שטארק און האט
איר האנט בא אים נישט ארויסגענומען. ווער ווייס נישט דעם טעם פון
אזא מין האנט־קוועטשן? ווער ווייס נישט דעם פשט פון אזא מין
שלום־עליכם אפנעמען?... יאסעלע מיט אסתרן זיינען געווען אפן זיבעטן הימל. זיי האבן זיך ביידע אף א מינוט פארגעסן און זיינען געווען
איבערגעגעבן איינס דעם אנדערן מיטן גאנצן לעבן. זייערע אויגן האבן
זיך נאך א מאל באגעגנט און גערעדט צווישן זיך אף זייער שפראך,
אף שטום־לשון, אף יענעם לשון, וואס איז באקאנט אלע יונגע מענטשן
אין דער מינוט, ווען עס הייבט זיך אן בא זיי אין הארצן זייער וועסנעצייט, די גליקלעכסטע צייט פון דער ערשטער ווארעמער, אמתער געטלעכער ליבע...
    
שטייענדיק אף דער שוועל, האט זיך יאסעלע נאך א מאל אומגעקערט מיטן פנים צו אסתרן און האט איר געזאגט נאך א מאל „זיי געזונט״. אסתר האט אים געענטפערט „פאר געזונט״, און יאסעלע זאגט
ווידער א מאל „זיי געזונט״, און וויל שוין אנהייבן ארויסצוגיין; פלוצים
קומט אן זלאטע פון הינטער זיינע פלייצעס און מאכט אזוי:
― שא־שא, קוק אים אן! וואס פאר א „זיי געזונט״ אזוי פרי?
האר אויס א קאפעלע, ביז לייזער בעל־עגלה וועט זיך אמאל אויסקראצן
קומען מיט זיינע דריי פגירות, וועסטו זיך נאך קאנען אפגעזעגענען זעקס
מאל. גיי נאר, יאסעלע, דאוון־אפ און קום צו אונדז אף אנבייסן. דעם
לעצטן ווארמעס באדארפסטו עסן בא אונדז; דאס וועט דיר זאגן יעדער
מענטש מיט יושר, אז עס באדארף אזוי צו זיין! הערסטו, אסתר?
האט מיר פרומע־בלומע געבראכט אין קלייט אריין פיש, וואס זאל איך
דיר זאגן?! גיי דערווייל ארויס אין קלייט אריין, איך האב דארט געלאזט דאס משרתל אליין. די פדיונות זיינען, ברוך־השם, אזוי גרויס,
כאטש נעם פארשליס די קראם. שונאי ציון, צו אלדי גוטע יאר! זיץ־אויס אזא טאג און פרעגל זיך אף דער זון, טאמער ווייסטו וואס?
געדענק זשע, יאסעלע, אף ווארמעס, למען־השם, אף ווארמעס! דעם
טאטן מיט דער מומע וועל איך רופן אליין: ס׳איז ראש־חודש, א האלבער יום־טוב. זיי מעגן קומען.
    
יענער טאג, קאן מען זאגן, איז געווען דער בעסטער, דער ליכטיקסטער, דער גליקלעכסטער טאג אין אסתרס לעבן. אף אלץ איז א
צייט: עס קומט א צייט אויך אף דעם איינציקן בלימעלע, וואס וואקסט
אין וואלד ערגעץ אין א ווינקעלע, פארווארפן, פארשטעלט, עלנט און
וויסט. עס קומט אפן עלנטן בלימעלע די גוטע צייט. עס קוקט־אראפ
אף דעם איין שטראל פון דער ליכטיקער זון. דאס אויפגעלעבטע, דערפרישטע בלימעלע הייבט־אויף דאס קעפל אף א מינוט, צעלאזט די בלעטעלעך, שיינט און בליט, קוקט אין לויטערן הימל אריין און גיט אפ א
ליבלעכן גרוס דער מילדער נאטור, וואס האט נישט פארגעסן אין איר
אויך, עלנטע, ארעמע בלום...
    
 ________
    
 . XVI
    
 ער פארט אוועק און פארגעסט דעם „זיי געזונט״
    
 ווי א ליכטיקער שטערן, וואס פליט דורך אף דעם טונקעלן הימל,
טוט א בלישטשע אין די אויגן, לאזט איבער נאך זיך א לאנגן ליכטיקן
פאס און ווערט פארשווונדן, אזוי איז אויך יאסעלע סאלאוויי אין דער
יידישער מוזיקאלישער, דאס הייסט, חזנישער וועלט. אט איז ער געקומען אין א שטאט אריין, געמאכט א רעש צווישן די יידן, זיך באוויזן און
פארחידושט, פארכישופט דעם עולם מיט זיין ווונדערלעך משונה־זיס
קול, מיט זיין געטלעך דאווענען און זינגען, ― און אט איז ער פארשווונדן געווארן, איבערלאזנדיק די שטאט פארגאפט און פארווונדערט,
זיי זאלן ריידן פון אים, דערציילן חידושים, איינלייגן נאך אים די וועלט
און געדענקען אים מיט זיין דאווענען ווייל זיי וועלן לעבן. נאך איידער
ער איז געקומען צו פארן ערגעץ אין א שטאט אריין, פלעגט שוין ווערן,
מיט א וואך פריער, א רעש: „ער פארט! י א ס ע ל ע  ס א ל א וו יי
פארט צו אונדז אף שבת!״ און אז יאסעלע סאלאוויי איז געקומען, איז
געווארן אין שטאט ערד־טרעטעניש ― אלע האבן געוואלט הערן דעם
מ א ז ע פ ע וו ק ע ר  ס א ל א וו יי. צום מיינסטן פלעגט יאסעלע סאלאוויי דאווענען אף בילעטן, וועלכע דער עולם האט צעכאפט, נאר פריער
איידער מע האט זיך אומגעקוקט. מער ווי איין שבת האט יאסעלע סאלאוויי נישט פארבראכט אין קיין שטאט, מע זאל אים אפילו אפגילטן,
מחמת שטעט איז דא א סך, און מע דארף זיין אומעטום. ערשט נאך
זיין אוועקפארן פלעגט אנהייבן צו קאכן מיט אים די שטאט, איינער
האט איבערגעגעבן דעם אנדערן זיינע געפילן מיט גרויס התפעלות: „וואס
זאגט איר עפעס אפן סאלאוויי?!... וואס זאגט איר אף זיין שטימע?... האט איר אים כאטש אנגעקוקט רעכט אין פנים אריין?...
וואס זאגט איר אף זיינע משוררים?... נו, מאזעפעווקע! ננו, סאלא־ווייטשיקל!״... עס האבן זיך געפונען אזעלכע ליבהאבער, וואס זיינען
אים נאכגעפארן אין דער אנדערער שטאט אריין, בכדי זיי זאלן אים
קאנען הארכן נאך א מאל. אף דער גאס, אז יאסעלע האט זיך באוויזן,
זיינען אים נאכגעלאפן א גאנצע כאפטע יינגלעך, ווייסע־חברהניקעס,
מיט א געשריי: „דער סאלאוויי! דער סאלאוויי!״ און נישט נאר
קליינע קינדער, נאר אויך יידן מיט בערד האבן זיך אפגעשטעלט א קוק
טאן אפן מאזעפעווקער סאלאוויי. דאכט זיך, וואס איז געווען צו זען
דארטן. א בחורל פון א יאר זעכצן־זיבעצן, מיט רויטע בעקלעך און מיט
צוגעגלעטע פאהלעך, מיט א לאנג קאפאטקעלע, ביז דער ערד, און מיט
א האזן־קאפעלישל ― אט דאס איז אינגאנצן געווען יאסעלע סאלאוויי;
נאר זיין נאמען איז געווען אזוי גרויס, זיין קול איז געווען אזוי ווונדערלעך, זיין דאווענען איז געווען אזוי געטלעך־זיס, אז זיין פנים האט
אויסגעוויזן מיט א באזונדער חן, און א זכיה איז געווען ווער עס האט
אים אנגעקוקט.
    
ווי פון יעדן גרויסן מענטשן, האט מען זיך אנדערציילט פון יאסעלע סאלאוויי מעשיות גענוג, און עס זיינען געגאנגען צווישן יידן
לעגענדעס וועגן אים אן א שיעור. למשל, מע האט דערציילט, אז ער
טראגט בא זיך אין האלדז אזא מין אינסטרומענט, א הארמאנקעלע
אדער א פייפעלע, מיט וועלכן ער מאכט אזעלכע קונצן; און עס קאן
גאר אנדערש נישט זיין, דען אזוי צו זינגען איז גארנישט קיין מענטשלעכער כח. אנדערע האבן דערציילט, אז ס׳איז נישט קיין הארמאנקעלע,
נישט קיין פייפעלע, נאר אזא האלדז פון געבוירן־אן, ווארעם בשעת ער
איז נאך געווען א קינד בא דער מאמע אף די הענט, האט ער זיך איינמאל
אזוי צעזונגען, אז מע האט פאר אים מורא געהאט און אפגעפירט אים
צום רבין; דער רבי האט אים א קוק געטאן אין האלדז אריין און האט
אים געבענטשט, ער זאל אזוי נושא חן זיין בא דער וועלט, ווי ער האט
נושא חן געווען בא אים אין די אויגן. אויך האט מען דערציילט, אז
יאסעלע עסט נישט קיין שום זאך: קיין ברויט, קיין פלייש און קיין
פירות, אחוץ הייסע מילך מיט גאגלמאגלס ― און פון דעם לעבט ער;
ער טרינקט אויס א שאק אייער יעדן טאג און דערפאר איז אים דאס קול
אזוי ריין און געלייטערט. „פרום איז ער, ― אזוי האט מען געזאגט אף
אים ― ווי די וועלט, און לערנט אויסגעצייכנט״. כאטש קיינער האט
אים נישט פארהערט, נאר מע האט געקאנט ארויסזען נאך זיין פנים,
אז ער באדארף זיין אן איידל קינד; „שיין איז ער ― אזוי האט די
וועלט געשמועסט ― אזוי, אז ס׳איז אים נישט אין פנים אריינצוקוקן.
פריצים, שררות, גראפן און קניאזן פלעגן זיך שפיגלען אין זיין ליכטיקער
צורה״.
    
די אלע מעשיות האבן, געוויינלעך, געגרייכט ביז מאזעפעווקע און
זיינען געווען פאר שמואליקן, פאר זלאטען און פאר אסתרן א גוטער
באלזאם, א רפואה צו זייערע יסורים, וואס זיי האבן געהאט פון אים:
עס איז געווען אפגערעדט, אז אף סוכות זאל ער קומען אהיים זיך אפרוען א ביסל און פארן ווייטער; צום סוף איז אוועקגעגאנגען אי סוכות,
אי פסח, אי שבועות ― און יאסעלע איז נישטא; עס איז אוועקגעגאנגען נאך א סוכות ― און יאסעלע איז נישטא; עס איז אוועקגעגאנגען נאך א סוכות ― און יאסעלע איז אלץ נישטא! ער שרייבט: „אט
קום איך, אט קום איך״ ― און קומט נישט. מע זאל וויסן ווו אים צו
געפינען, וואלט מען אים געשריבן, זיך דורכגעפארן צו אים; אבער אז
ער פליט ארום איבער דער וועלט, היינט דא, מארגן דארט ― גיי זוך
אים. א שטיקל גליק, וואס ער שרייבט כאטש בריוולעך. שפעטער האט
זיך אבער דאס גליק אויך אויסגעלאזט; דאס ערשטע האלבע יאר האבן
זיי געהאט פון אים גוטע פריילעכע בריוולעך; תחילת גאנץ אפטלעך,
און נאכדעם וואס ווייטער שוין נישט אזוי אפט, ווי פריער. נאר דאך
האבן זיי געהאט פון אים גוטע ידיעות, אז ער פארט ארום איבער דער
וועלט, ער מאכט א רעש, געפעלט דעם עולם, מאכט געלט און פארט
ווייטער. שמואליק האט עטלעכע מאל מקבל געווען פון יאסעלען א פאקעט מיט גראבע עטלעכע קערבלעך, און מאזעפעווקע איז געגאנגען מיט
דעם כאדאראם. „וואס זאגט איר אף אונדזער שמואליק דעם חזן? זיין
יאסעלע שיקט אים איבער אהערצו געלט גוזמאות! ער וועט ווערן א
נגיד אף דער עלטער!״... שפעטער, אפן אנדערן יאר, האט יאסעלע
אויפגעהערט נישט נאר געלט צו שיקן, נאר אפילו אזוי א בריוול פלעגט
ער צושיקן איין מאל אין דריי חדשים. אי דאס ― עטלעכע שורות:
„ראשית קום איך דיר מעלדן, אז איך בין, ברוך השם, אין בעסטן געזונט, גיב גאט דאס נעמלעכע פון אייך צו הערן אמן סלה!״... און
ווייטער כמעט גארנישט. נאר שפעטער האבן זיך די דאזיקע בריוולעך
אויך אויסגעלאזט, און יאסעלע איז פארפאלן געווארן, פארפאלן, ווי אין
וואסער אריין. נישטא יאסעלע! שמואליק דער חזן נעבעך איז אראפגעפאלן מיט א מאל פונעם הימל אף דער ערד. ער האט געקלאגט אף
זיין טייערן זון, זיין אויג אין קאפ, זיין שטיצע אף די עלטערע יארן ―
פארוויסט און פארפינצטערט איז ער געווארן! ער איז ארומגעגאנגען
אן א קאפ, גארנישט וויסנדיק וואס מע טוט אצינד „און וואס הייבט מען
אן צו טאן?״ גענוג וואס דער אומגליק איז אזוי גרויס, איז דער בזיון
נאך גרעסער. שמואליק האט זיך נישט איין מאל אויסגערעדט זיין ביטער
הארץ פאר זיין גוטן פריינט, זלאטע די צעלניקערן, זיך געהאלטן מיט
איר אן עצה, „וואס טוט מען און וואס הייבט מען אן צו טאן?״ נאר
וואס פאר אן עצה האט אים געקאנט געבן זלאטע. א יידענע און אן
אלמנה דערצו? זי האט, ווי געוויינלעך, אינגאנצן ארויפגעווארפן די
שולד אף אים, געזייפט אים, ווי אלע מאל, זאגנדיק, אז ווען זי זאל
זיין א טאטע, וואלט זי זיך אנדערש נוהג געווען מיט איר קינד, און ווען
זעלדע, עליה־השלום, זאל אצינד לעבן, וואלט אלצדינג געווען גאר אנדערש!... די אלע שמועסן צווישן שמואליקן מיט זלאטען זיינען פארגעקומען פאר אסתרן, און עס האט זי נעבעך גוט געקרענקט, נישט קאנענדיק ארויסזאגן פאר קיינעם אירע פארבארגענע יסורים מיט איר חארצווייטיק.
    
שווארצע וואלקנס האבן זיך אנגערוקט אף אסתרס לויטערן הימל,
און די וועלט, וואס איז איר אף א מינוט געווען ליכטיק און ליב, איז
איר ווידער געווארן פארחושכט און פארוויסט, נאך ערגער ווי פריער.
פריער איז זיך אסתר געוועזן אין איר ספערע, צווישן איריקע, ווי דאס
קליינע באשעפענישל אין דעם אייעלע, גארנישט וויסנדיק וואס אף יענער
זייט טוט זיך. אסתר וואלט זיך געוויס געקריגן איר גלייכן, איר אמתן
זיווג, זי וואלט חתונה געהאט אין א מזלדיקער שעה; צי זי וואלט געלעבט גליקלעך, צי אפשר נישט אזוי גליקלעך, נאר קיין טענות וואלט
זי נישט געהאט צו קיינעם, אזוי ווי אלע אנדערע מאזעפעווקער מיידלעך.
אצינד אבער, אז איר הארץ האט פארזוכט יענעם הייליקן געפיל, אצינד,
אז זי האט זיך אף א מינוט גערעכנט אזוי גליקלעך מיט איר יאסעלען,
מיט איר חתן, וואס קיינער האט בא איר נישט געוווסט און אף וועלכן
זי האט ארויסגעקוקט אזא צייט, ― אצינד באדארף זי זיך אפגעזעגענען
מיט דעם געדאנק און נאך באגראבן זיך, באהאלטן זיך, טראגן די צרות
אינעווייניק! אסתר האט בא זיך לאנג נישט געקאנט פועלן, אז יאסעלע
זאל אזעלכעס טאן ― אוועקווארפן, פארגעסן דעם זיי־געזונט, פארגעסן
אף אייביק! סטייטש, סטייטש! ער זאל אזעלכעס טאן? ווו זיינען
זיינע רייד? ווו איז זיין געטריישאפט צום טאטן? ווו זיינען אלע
זיינע שבועות און צוזאגעכצן? „אז יאסעלע קאן אזעלכעס טאן, ―
אזוי האט אסתר געזאגט צו זיך אליין ― איז שוין עק וועלט!״ נאר
דאס, וואס אסתר האט געליטן אצינד, איז נאך געווען גאלד אקעגן דעם,
וואס ס׳איז איר פארגעשטאנען ווייטער אין איר לעבן...
    
 ________
    
 .XVII
    
 יאסעלע סאלאוויי איז מרעיש עולם און ווערט א חברה־מאן
    
 צווייערליי מינים נע־ונד איז פאראן אף דער וועלט: איינעם טראגן
די צרות זיינע, רייסן אים אפ פון דער היים, פון זיינע ליבע, פארוואגלען
אים, און איינעם איז דאס נע־ונד זיינס אנגענעם, און מחמת גרויס
פארגעניגן פארדרייט עס און פארשיכורט אים דעם קאפ, און ער ווערט
געפלעפט. אט אזא מין נע־ונד איז געווען אונדזער יאסעלע. ארומפארנדיק פון איין שטאט אין דער אנדערער, האט ער אליין נישט געוווסט,
ווו ער איז אין דער וועלט. יאסעלע האט נישט באדארפט טראגן אפן
קאפ קיין שום דאגות, וווהין צו פארן און וויאזוי צו פארן. דאס איז
שוין געווען נישט זיין זאך; דערויף איז געווען א גדליה באס, וואס
האט אים שוין אליין פארזארגט מיט אלצדינג, ווי אן אייגענער טאטע.
גדליה באס האט נאר געטראגן דעם נאמען „באס״ פון אמאל; נאר
זינט ער האט אנגעהויבן ארויספארן אף דער וועלט מיט יאסעלע סאלאוויי, האט ער דעם ב א ס פארבויגן אין א זייט און האט זיך גענומען
צו אנדערע מלאכות: פארן פון איין שטאט אין דער אנדערער ― „באשטעלן שבתים״. בשעת יאסעלע סאלאוויי האט אין א שטאט ערגעץ
געדאוונט שבת, איז שוין גדליה באס געווען אין דער אנדערער שטאט,
זיך געדונגען דארטן מיט די גבאים ביזן ביין אריין, באשטעלט פאר
יאסעלען א שבת, אפגענומען די עטלעכע קערבלעך פריער, און אז יאסעלע איז אנגעקומען, איז גדליה אוועקגעפארן אין דער דריטער שטאט
באשטעלן א שבת, און אזוי ווייטער און ווייטער. גדליה איז געווען א
געניטער אין דעם ענין. יאסעלע האט זיך, נישקשה, געמעגט פארלאזן
אף אים מיט אלצדינג; ער האט שוין אליין געפירט דאס גאנצע רעדל,
געדונגען משוררים, געפירט די הוצאה, אליין זיך גערעכנט אומעטום ―
אלץ אליין. יאסעלעס עסק איז געווען נאר קומען, אפדאווענען א שבת
און פארן ווייטער. בא גדליהן איז יאסעלע געווען פאררעכנט, ווי אן
אייגן קינד. ער האט אים אפגעהיט, ווי דאס שווארצאפל פונעם אויג.
עס איז יאסעלען געווען בא אים, אן עין־הרע, גאנץ גוט, ― אזוי האט
יאסעלע די ערשטע צייט אליין געשריבן צו זיינע ליבע און געטרייע. די
גוטסקייט זיינע האט אבער יאסעלע דעמאלט אליין נישט פארשטאנען.
די חברה משוררים, באדארף מען וויסן, זיינען א גוטע חברה. צום
מיינסטן איז דאס לעבעדיקע, פריילעכע יונגען, נאר־וואס באפרייטע פונעם
ענגן פינצטערן חדר און פונעם ביטערן רבינס קאנטשיק אדער פונעם
בעל־הביתס רשות. ארויספארנדיק אף דער גרויסער פרייער וועלט, זיינען
די דאזיקע חברה־לייט, ווי די ווילדע לאשעקלעך; זיי ווייסן נישט, וואס
זיי זאלן טאז פריער. דאס זיינען צום מיינסטן אזעלכע יינגלעך, וואס זיינען ביז אהער זשעדנע געווען א שטיקל ברויט, געווען תלמוד־תורהניקעס,
שניידער־יינגלעך אדער משרתימלעך. ווער זיי זאלן נישט זיין, גייט מען
זיך באלד צונויף אלע אינאיינעם, און עס ווערט בא זיי יד־אחת, איין
דעה, איין שיסל, און א לעבן ווי אין גן־עדן. פון יידישקייט, געוויינלעך,
ווערט מען פטור, מע טוט וואס דאס הארץ גלוסט. קומענדיק אין א
שטאט, נעמט מען זיך באלד צום עסן; דאס עסן איז בא זיי טייערער
פון אלץ אף דער וועלט: ווי הונגעריקע וועלף, ווי היישעריקן, באפאלט
מען דעם בעל־הבית פון דער אכסניה און מע גיט אים צו לייזן געלט.
אין א פרייער צייט גייט מען ארום איבער דער שטאט, מע רויכערט
ציגארעטן, מע שטיפט און מע ארבעט ― הכלל, עס איז חי־געלעבט!
    
בשעת יאסעלע איז געווען בא מ י צ י ן אין טעטרעוועץ, האט ער
נאך פארט געהאט אף זיך אן עול און איז געווען פארנומען מיטן זינגען;
דערצו האבן אים אונטערגעהאלטן די בריוולעך פונעם טאטן, וואס
פלעגט אים אפטלעך דערמאנען, אז מע באדארף זיין א ייד, נישט פארגעסן חס־ושלום לייגן תפילין אלע טאג, אפהיטן אלע דינים, נישט אין
זינען האבן קיין נארישקייטן און געדענקען, אז ער איז נישט גלייך צו
אלע אנדערע משוררים, אז ער איז א טאטנס א קינד... די דאזיקע
בריוולעך, וואס יאסעלע פלעגט מקבל זיין פון זיין טאטן, זיינען פאר
אים געווען דער בעסטער מוסר, און ער האט געפאלגט דעם טאטן, אפגעהיט יידישקייט, און מיט דער חברה זינגערס געהאט ווינציק־וואס מגע־ומשא, דען ער האט דערויף קיין צייט נישט געהאט: דעמאלט, ווען
ער איז געווען פריי פון זינגען, האט ער אף זיך געהאט אנדערע ארבעט
― וויגן מ י צ י כ ע ן דאס קינד, טראגן איר דעם קאשיק פונעם מארק,
שייערן דאס מעש, וכדומה; יאסעלע האט דאס אבער אלצדינג אנגענומען פאר ליב, אבי זינגען בא מ י צ י ן. שפעטער אבער, אז יאסעלע
דאס זינגערל איז געווארן „י א ס ע ל ע  ס א ל א וו יי״, א מענטש פאר
זיך, און איז אריין צווישן אן אנדער חברה, א קאמפאניע פון לעבעדיקע
פריילעכע יונגען, דורכגעטריבענע, פארשלעפטע קרענק, יונגען, וואס
זיינען אויסגעווען א וועלט און ווייסן וואס באדייט לעבן, האט זיך יאסעלעס טבע איבערגעביטן. לכתחילה, אז ער האט געזען זייערע תנועות,
האט ער דאס נישט געקאנט סובל זיין, און האט זיך די ערשטע צייט
געקלאגט פאר גדליה באס. גדליה האט אים אויסגעהערט און געענטפערט
מיט א שמייכעלע: „ביסט נאך גאר א קינד, יאסעלע. מע באדארף
קענען די חברה! זיי זיינען פונעם לעבעדיקן לאנד״... שפעטער האט
יאסעלע באמערקט, אז גדליה אליין היפערט אמאל אויך באם דאווענען,
פארפעלט א מנחה, און דעסגלייכן. „א מנחה איז נישט קיין ציג, זי
גייט נישט אין שאדן״ ― פלעגט גדליה זאגן מיט א ווערטל, באמערקנדיק, אז יאסעלע חידושט זיך דערויף. אויך דאס האט יאסעלען שטארק
געווונדערט און א ביסל פארדראסן אויך, וואס אזא פיינער מענטש, אזא
לייטישער ייד, א ייד מיט א טלית־קטן, ווי גדליה באס איז, זאל זיך
פארגינען אוועקזעצן שפילן מיט דער חברה משוררים אין „אקע״ אף
א גאנצער נאכט, אויסהערן זייערע ווערטלעך און צוזען אלע זייערע
מיאוסע גענג. וואס ווייטער האט זיך אבער יאסעלע איינגעוווינט מיט
דער חברה, געווארן מיט זיי חבר און נאכגעטאן זיי אלע זייערע חפציות.
ער האט אנגעהויבן, ווי זיי, גאנץ אפטלעך פארבייגן דאס דאווענען און
כאפן גלייך מיט זיי א קערטל, שפילן אין אקע, נאשן קאנפעקטן און
אמאל מאכן בקאמפאניע א כוסה אויך. דאס קאפאטקעלע האט ער אונטערגעשניטן, די פאות פארקירצט און פארשארט ארונטער די אויערן,
די האר געשמירט מיט פאמאדע, זיך שטענדיק געפוצט און איז געווארן
צולעצט א גאנצער שטשאגאל. אף געלט איז יאסעלע סאלאוויי נישט
געווען אזא געטרייער בעל־הבית; ארום אים האבן זיך פאזשיוועט אלע
משוררים, נאך מער פון אלע האט אפגעלעקט א ביינדל גדליה באס. געפירט האט זיך יאסעלע, ווי א גרויסער, כאטש ער איז מער נישט אלט
געווען ווי זיבעצן יאר. יאסעלען איז זייער געפעלן געווען, וואס קומענדיק
אין א שטאט אריין, איז מען אים נאכגעלאפן, געטייט אף אים מיט די
פינגער, זיך געחידושט אף זיין שיינקייט, ארויסזאגנדיק דאס אים אין
די אויגן. און צום מיינסטן מיידלעך און ווייבלעך. יאסעלע סאלאוויי
האט געהאט א שם צווישן זיי פאר א „פארשוין״, און ער האט זיך
געמעגט בארימען נאכדעם, אז מע פלעגט אים נאכלויפן, קושן די טריט
זיינע און ווארפן זיך אים אפן האלדז. א שיין פנימל איז אמאל א ווילדער חסרון. עס קאן זייער זיין, אז ווען נישט דאס, עס הייסט, ווען
יאסעלע סאלאוויי זאל נישט געווען זיין קיין שיין יינגל, וואלט ער אפשר
נישט אזוי גיך קאליע געווארן. זיין שיין פנימל, קאן מען זאגן, האט
אים אוועקגעקוילעט. א סך גלייכער און געזינטער וואלט געווען פאר
אים, פאר זיין טאטן און פאר אלעמען, ער זאל נישט געווען זיין אזא
פארשוין און מע זאל נישט געווען טייטן אף אים מיט די פינגער און
מע זאל אים נישט געווען פארדרייען דעם קאפ מיט נארישע יינגלשע
זאכן... צוליב דעם האט יאסעלע פארלארן זיין תמימות, זיין ערלעכקייט, זיין געטריישאפט צו דער היים מיט אלע זיינע פריערדיקע גוטע
פאסטעמקעס, און ער האט מיט דער צייט אנגעווארן דעם גאנצן גלאנץ,
דעם ברען, דעם כבוד, דעם חן בא גאט און בא לייט.
    
א חזן איז נישט קיין אקטיאר. דער ייד האט אודאי ליב, מע זאל
אים זינגען, באווייזן בריהשאפט, מאכן קונצן באם עמוד וכדומה; דער
חזן טאר אבער נישט פארגעסן דאס אויך, אז ער הייסט „שליח־ציבור״,
דאס הייסט, א געשיקטער פון קהל, א מליץ־יושר, א דעפוטאט, און
    
דעריבער פאדערט פון אים דער עולם, ער זאל זיין א מענטש פון גוטע
    
מדות, א לייטישער ייד, נישט קיין הפקר־יונג, ווארעם א בית־המדרש
    
איז נישט גלייך צו טעאטער. דעמאלט, אז יאסעלע סאלאוויי האט זיך
    
געפירט יידישלעך, ערלעך און פרום, ווי עס געהער צו זיין, האט זיין
    
דאווענען באם עמוד געהאט גאר אן אנדער מתיקות, און ער אליין האט
    
געהאט בא יעדן דעם זיבעטן חן. שפעטער אבער, אז ער האט זיך אנ־
    
געהויבן פירן אנדערש, האט ער אנגעהויבן ביסלעכווייז נמאס צו ווערן
    
דעם עולם, פסול און מיאוס: „א שיינער בעל־תפלה, ― האט מען אף
    
אים געזאגט ― אז ער שפילט גאר אין קארטן, עסט קאלבאסן און
    
שפאצירט ארום מיט מיידלעך; א לייטישער בעל־תפלה!״... אזוי ווי
    
בא אלע מענטשן אף דער וועלט, פירט זיך אויך בא יידן: כל זמן מע
    
האלט פון איינעם, איז מען נישט קארג אף קיין שבחים, מע פארגעטערט
    
אים און מע שרייט וועגן אים אף אלע גאסן; וויבאלד אבער ער ווערט
    
נמאס דעם עולם, אזוי הייבט מען אן צו זוכן אף אים חסרונות, מע
    
לייגט ארויף אף אים די באד און מע ווערט פלוצים געוואר וועגן אים
    
אזעלכע זאכן, וואס די האר שטעלן זיך קאפויר. דאס אייגענע איז געווען
    
מיט יאסעלע סאלאוויי: אז ער איז געווען גוט, איז ער געווען גוט אן
    
א שיעור און אן אן ערך; קוים אבער האט מען אים אריינגענומען אין
    
מויל אריין, האט מען באלד אנגעהויבן דערציילן וועגן אים זייער מיאוסע
    
מעשיות. דער האט דערציילט, אז ער האט אליין געזען מיט זיינע אויגן,
    
ווי יאסעלע סאלאוויי איז ארומגעגאנגען אף דער סטאנציע אן א היטל,
    
געזונגען סאלדאטסקע לידלעך, געפירט א „פארליבעניש״ ערגעץ דארטן...
    
און דער אנדערער האט דערציילט, אז מע זאגט, אז יאסעלע האט אום
    
יום־כפור געגעסן א חזירל, פריש געפרעגלט אין פוטער. א דריטער האט
    
דערציילט, אז ער האט געהערט, אז מע האט יאסעלען אראפגעפירט
    
ערגעץ אין א שטאט פונעם עמוד עפעס פאר זייער א מיאוסע מעשה...
    
הכלל, יאסעלע סאלאוויי האט זיך צולעצט פארדינט אזא נאמען, אז ער
    
וואלט טאקע געמוזט אפטרעטן פונעם עמוד און פארלאזן דאס חזנות,
    
נישט קוקנדיק אף גדליה באס, וואס האט אים געוואלט איינריידן, ער
    
זאל זיך נישט צוהערן צו די רייד, וואס מע רעדט אף אים. „לאזן אונ־
    
דזערע יידעלעך ריידן צעזעצטערהייט, אבי געלט!״ ― האט גדליה באס
    
געזאגט.
    
דאס נאכגעבן, וואס גדליה באס האט אזוי נאכגעגעבן יאסעלען,
איז געווען נישט אומזיסט. יאסעלע סאלאוויי איז פאר אים געווען א
גוטע ארענדע, פון וואנען ער האט זיך געצויגן זיין „חיונה״, געהאט
דורך אים פרנסה בכבוד. חוץ דעם האט גדליה געהאט א קוק זייער א
ווייטן; דער קוק איז געווען ― א שידוך. גדליה האט געהאט א טאכטער, אפילו נישט אזא פארשוין, נאר זייער א קלוג מיידל, אן אונטער־דערוואקסענע, שוין רעכט אין די יארן, אריבער צוואנציק, דאס הייסט,
כמעט דרייסיק יאר אלט. „נישטא קיין גליק!״ ― האט זיך גדליה אפטלעך
געקלאגט פאר די משוררים און יאסעלען אויך בתוכם. ― „נישטא קיין
מזל און גענוג! אזא געראטן מיידל, ווי בא מיר איז, און ס׳איז שווער
צו געפינען דאס גלייכן אירס; ווארעם אבי וועמען וויל זי נישט, און
דאס וואס זי וויל, איז נישט צו געפינען, ווי געוויינלעך, היינטיקע
מיידלעך״... אט אזוי פלעגט גדליה באס אפט אונטערשמועסן פארשטעלט, ווי זיין שטייגער איז געווען, תמיד ריידן האלבע ווערטער, אפן
ווונק, יענער זאל זיך אנשטויסן. מע האט באדארפט זיין שוין גאר א
גראבער נאר, מע זאל זיך נישט אנשטויסן, וואס גדליה האט געמיינט,
ריידנדיק פאר יאסעלען מכח זיין טאכטער. ער האט דאס גאנץ גוט
פארשטאנען און האט זיך געמאכט נישט וויסנדיק. יאסעלע איז שוין
געוווינט געווארן צו אזעלכע זאכן. אין איטלעכער שטאט, וווהין ער איז
אנגעקומען און האט אפגעדאוונט א שבת, האבן נאכדעם די שדכנים אים
אפגעשלאגן די טירן; מע האט אים גערעדט שידוכים איינעם גרעסער
פונעם אנדערן, מיט צען טויזנט, פופצן טויזנט, צוואנציק טויזנט...
עס האבן זיך געפונען צווישן נגידים א סך בעלנים, וואס האבן געוואלט
שיין באצאלן, אבי צו באקומען יאסעלע סאלאוויי פאר אן איידעם, ובפרט
נאך אין יענער צייט, ווען יאסעלע האט נאך נישט אנגעווארן דעם
גלאנץ און האט זיך געפירט יידישלעך. געוויינלעך, האט מען זיך געווענדט נישט צו אים גלייך, נאר צו גדליה באס, ווי צו אן עלטערן
מענטשן. גדליה פון זיין זייט, ריידנדיק האלבע ווערטער, אפן ווונק, האט
געזען מיט אלע מעגלעכקייטן אפצושלאגן, צערייבן, אוועקמאכן מיט
דער האנט, דען עס האט אים זייער נישט געפאסט אקעגן יענעם קוק,
וואס ער אליין האט געהאט אף יאסעלען. עס איז אבער געקומען די
צייט, ווען גדליה האט ארויסגעזען, אז זיין קוק איז קיין קוק נישט,
פוסטע חלומות, וואס מע דארף זיי ארויסשלאגן פון קאפ און פארגעסן,
נישט לעבן מיט קיין נארישע מחשבות. יאסעלע האט אים בפירוש געזאגט, אז ער האט אפילו נישט אין זינען א חתן צו ווערן. ער וויל שוין
פארן אהיים, זיין באשערטע וועט ער זיך געפינען דארטן, צווישן זייניקע.
גדליה האט ארויסגעזען, אז די שפיל איז פארן טייוול... דערצו האט
זיך אונטערגעווארפן א זייטיקער ענין, וואס האט גדליהן פריטשמעליעט
דעם קאפ, געפלעפט דעם מוח און פארבלענדט די אויגן מיט היפשע
עטלעכע קערבלעך, אף וועלכע גדליה איז תמיד געווען א גרויסער בעלן:
ומעשה שהיה כך היה.
    
 ____________
    
 .XVIII
    
 פערעלע די דאמע האלט בא אוועקפארן פון דער שטאט סטרישטש,
    
 נאר צוליב יאסעלען בלייבט זי איבער
    
 צווישן יאמפעלע און צווישן מאאקרעווקע, פונקט אף דעם מיט
וועג, געפינט זיך דאס געוויסע שטעטל סטרישטש, וואס איז באקאנט
אין דער וועלט מיט אירע מיוחסים, אייניקלעך, מקובלים און גלאט אזוי
שיינע יידן, ארעמע לייט, וואס פארן ארום אף דער וועלט, איטלעכער מיט
א יחוס־בריוול, אז כפי ער איז דעם זיידנס אן אייניקל, קומט אים דעריבער א שיינע נדבה... פון וואס די יידן לעבן דארטן ― איז שווער
צו זאגן; אז מע טוט א כאפ א סטרישטשער בעל־הבית און מע פרעגט
אים, וויאזוי און פון וואנען דער ייד שלאגט זיך דארטן דורך, ענטפערט
ער: „אט אזוי, ווי איר זעט״... און מיינט, אז דערמיט איז ער שוין
יוצא לכל הדעות. זייער הויפט־מסחר איז דארטן מעקלעריי; דער פרעמדער, אז ער קומט אהין צו פארן, ווערט ער נבהל ונשתומם, זעענדיק
פאר זיך אזא מחנה פון מעקלערס: מעקלערס פון תבואה, מעקלערס
פון געלט פארלייען, מעקלערס פון הייזער, מעקלערס פון דינסטן, מעקלערס פון חזנים, ― כמעט אלע סטרישטשער בעלי־בתים זיינען מעקלערס. עס געפינען זיך דארטן א גוזמא בטלנים און חברות אלערליי:
א „חברה משניות״, א „חברה תהילים״, א „חברה שומרים־לבוקר״, און
נאך און נאך חברות אן א שיעור. אויך געפינען זיך דארט עטלעכע
בתי־מדרשים, א חוץ קלייזלעך און מנינים, א באד אן אייגענע, און צוויי
בית־עלמינס, איינער אן אלטער און איינער א נייער, און ס׳איז א סברה,
אז מע שמועסט שוין מכח פארנעמען ארט אף א דריטן בית־עולם...
נגידים איז פאראן דארט געציילטע; מע רופט זיי „ד י  ס ט ר י ש ט ש ע ר
א ק צ י ז נ י ק ע ס״. אפנים, עס איז זיי פארבליבן דער דאזיקער נאמען
נאך פונעם אטקופ, פונעם אקציז. די דאזיקע ברידער, די אקציזניקעס,
לאזן זיך הערן אף דער וועלט נישט אזוי מיט זייער צדקה, ווי מיט זייער
גרויס עשירות: „זיי זיינען רייך ממון־קורח, ― אזוי זאגט מען אין
סטרישטש ― מע לעבט ווי די שררות, נאר יענעם גיט מען נישט א
גראשן אפילו. גאט־ברוך־הוא טיילט איין איינעם גאר און דעם אנדערן
גארנישט״... פונדעסטוועגן, אז איינער פון די ברידער איז געשטארבן,
זיינען יענעם טאג געווען צוגעמאכט די קלייטן, און די גאנצע שטאט
האט באוויינט רב משה־וואלף עם אקציזניק, ווי עס געהער צו זיין, אז
עס שטארבט דער נגיד פון שטאט. געשטארבן איז רב משה־וואלף אן
קינדער און האט זיין גאנץ פארמעגן איבערגעלאזט זיינע יינגערע צוויי
ברידער, מאיר־הערש און פסח־לייב. און אויך א היפשע סומע געלט
האט ער אפגעשריבן זיין דריט ווייב, א יונגע אלמנה, וואס ער האט
נאר וואס געבראכט פון בארדיטשעוו, א פאר יאר פארן טויט. אחוץ דעם
האט זיך אט די יונגע אלמנה נאך פארן מאנס לעבן אראפגעשארט היפשע
עטלעכע גראשנס ― אזוי זאגט מען ― און האט געזאלט ארויספירן פון
סטרישטש, ווי מע האט געשמועסט, א צוויי הונדערט טויזנט קערבלעך,
אוועקפארן צוריק קיין בארדיטשעוו און ערשט דארט קריגן איר זיווג,
דאס הייסט, א מאן א יונגן, נישט קיין זקן, ווי משה־וואלף איז געווען.
האט זיך אבער פונקט אין יענער צייט אונטערגעכאפט יאסעלע סאלאוויי,
און משה־וואלפס ווייבל, די יונגע אלמנה, פ ע ר ע ל ע  ד י ד א מ ע,
איז געבליבן לעת־עתה א דארטיקע.
    
„פערעלע די דאמע״ האט מען זי אין סטרישטש גערופן דערפאר,
ווייל זי איז געווען דארטן כמעט די איינציקע, וואס איז געגאנגען אנגעטאן ווי א פריצה, ארויסגעפארן אין א קארעטע, געהאט בא זיך אין
שטוב א הונט און געשפילט „אפן פארטאפיאן״. נאך בשעת משה־וואלף
איז געזעסן שבעה, האט מען שוין אין סטרישטש געשמועסט, אז אצינד
וועט ער חתונה ראבן פאר א יונגער, וואס זאל זיין פון היינטיקער וועלט,
ווארעם פארוואס נישט? געלט האט ער ― מעג ער זיך פארגינען אלצדינג... און דאס שטעטל האט טאקע געטראפן: משה־וואלף, איבערווארטנדיק שלשים, איז זיך אוועקגעפארן ערגעץ. פארשטייט זיך, קיין
בארדיטשעוו, און האט אין גיכן געבראכט צו פירן מיט זיך א „דאמע״...
ווארעם זינט סטרישטש איז א שטאט, געדענקט מען נאך נישט, אז א
יידענע זאל האדעווען א הונט און זאל שפילן אפן פארטאפיאן. געוויינלעך, האט מען, דאס ערשטע מאל דערהערנדיק זי שפילן, באלאגערט די
גאס, ווו משה־וואלף איז געזעסן: „א יידענע א כלי־זמרטע גאר!״ און
עס האבן אנגעהויבן צו פליען ווערטלעך אף אלע זייטן וועגן דעם הונט
מיטן פארטאפיאן.. „די דאמע״, אדער „פערעלע די דאמע״ ― אזוי איז
פארבליבן איר נאמען שוין אף תמיד. א סך מענטשן האבן זיך געשארפט
די ציין, גענייט זיך א בייטעלע: ס׳טייטש, אזא דאמע! עס וועט איר
דען אנשטיין צו דינגען זיך? א נדבה ― שמועסט מען נישט; די לייט
האלטן פון דעם!״... מע האט אבער גיך דערזען, אז מע האט זיך
אפגענארט פון אויבן ביז אראפ: פערעלע די דאמע, וואס איז אויסגעוואקסן אין אזא מסחר־שטאט, ווי בארדיטשעוו, האט זיך געקאנט דינגען
שענער פון אלע סטרישטשער ווייבער די מאכליארקעס, און א נדבה
געבן האט זי נאך ערגער פיינט געהאט, ווי איר מאן. „אודאי באדארף
מען קאנען צימבלען אפן טופטשאז, ― האבן איר די סטרישטשער ווייבער געזאגט מיט א שטאך ― אודאי באדארף מען נאך זיין א צעדאמטע,
אז מע זאל אזוי קאנען יענעם אויסקאכן דאס וואסער״... אדער: „פערעלע, זאלט איר געזונט זיין! שענקט אונדז א ברויט; לאז זיך אייך
דאכטן, עלעהיי איר גיט דאס אוועק אייער הונט״...
    
נאך בשעת יאסעלע איז געווען אין מאקארעווקע, האט מען אים
איינגעלאדן קיין סטרישטש אף א שבת. יאסעלע האט זיך אפילו געקנייטשט, זייער נישט געוואלט פארן אין אזא העק, א שטעטל פון סאמע
קבצנים. אויסערדעם האט ער גערעכנט פון מאקארעווקע זיך אריבערכאפן
קיין קאשפערעוו און פון דארטן אראפכאפן זיך אהיים קיין מאזעפעווקע.
עס איז אים שוין, קאן מען זאגן, נמאס געווארן דאס ארומפארן, נע־ונד
 זיין, אפגעריסן פון דער היים; ער האט זיך שוין אפילו געגרייט אנשרייבן אהיים עטלעכע ווערטער (שוין אזא צייט קיין בריוול נישט געשיקט! ) ― איז אריינגעקומען גדליה, ימח־שמו, מיט זיינע גוטע רייד
און האט אים איבערגערעדט, אז ס׳איז פיל גלייכער צו מאכן דעם
מארשרוט פריער קיין סטרישטש אף „שבת־חזון״, פון דארטן קיין
פליאסקעדריגעווקע, און ערשט פון דארטן גלייך קיין מאזעפעווקע, אזוי
אז מע קאן אויסמיידן קאשפערעוו, פארבייגן דאס אין א זייט. ― „ווארעם וועדליק אקשפערעוו איז זייער א לייטיש ארט אף חזנים, מעג דאס
פריער דריי מאל פארשרפעט ווערן, צו־נ־אלדי שווארצע יאר!״ ― אזוי
האט גדליה געעצהט און אזוי איז דאס געבליבן, אן טענות.
    
אנקומענדיק קיין סטרישטש אף שבת, האט יאסעלע סאלאוויי מיט
דער קאמפאניע זיינער אנידערגעלייגט א דאווענען, אזוי אז דאס גאנצע
שטעטל איז געגאנגען כאדאראם, און מע האט באלאגערט די אכסניה,
ווו יאסעלע איז געשטאנען, אנצוקוקן כאטש פונדערווייטנס דעם מאזעפעווקער סאלאוויי. צווישן די אלע נייגעריקע צו זען יאסעלען איז געווען
אויך רב משה־וואלפס יונגע אלמנה, פערעלע די דאמע, וואס האט אים
געהערט דאווענען און איז געקומען פון שול אהיים א צעקאכטע, א
צעשרויפטע, גאר א געפלעפטע. „איך וואלט אים א בעלנטע געווען אנקוקן אין פנים״, ― האט פערעלע די דאמע געזאגט צו אירע נאנטע
לייט. זי האט זיך שבת באטאג אנגעטאן אין אירע זיידענע מלבושים
און באהאנגען זיך מיט איר טייערער צירונג, מיט די פערל, דימענטן
און בריליאנטן, און איז ארויסגעגאנגען מיט איר פאקאיאווע שפאצירן
איבער דער שטאט, און פונקט פארביי דער אכסניה, ווו עס זיינען געשטאנען יאסעלע מיט זיינע לייט. זומער־לעב, די פענצטער פון דער
אכסניה זיינען אפן; אנגעשפארט אף ביידע הענט, שטייט יאסעלע סאלאוויי באם אפענעם פענצטער און באטראכט די שטאט סטרישטש מיט
אירע לייט. אפן קאפ טראגט ער א יארמעלקעלע, מיט גאלד געשטעפט
און מיט א זילבערנעם קאטעס; די לאנגע רוסיאווע האר פארשארט
ארונטער און צעווארפן איבער די אקסלען; דאס פנים איז אים לויטער־ווייס; די קארע אויגן, גרויסע, גלאנצנדיקע, קוקן ארויס שמייכלענדיק
פון די געדיכטע ברעמען. ארום אים שטייען די חברה משוררים און מע
שפעט און מע לאכט אויס די שטאט סטרישטש מיט אירע לייט.
    
― וואס זאגסטו אף דעם דאזיקן „טרישטש״? ― שמועסן די
חברה־לייט צווישן זיך. ― דאס שטעטל איז פארבליבן פונעם אלטן
עפוש.
    
― ווער איז אט א יענץ ווייבל, באהאנגען מיט בריליאנטן פון
קאפ ביז די פיס? ― פרעגט יאסעלע, באטראכטנדיק פערעלע די דאמע
און באגעגענענדיק זיך מיט אירע שיינע אויגן. פערעלע איז נישט קיין
מיאוס ווייבל, א דיקע, נאך גאר א יונגע, ווייס, ווי א געראטענע בולקע,
מיט א ווייסן פעטן גיידער, באהאנגען מיט גרויסע פערל, מיט א סך
בריליאנטענע פינגערלעך, מיט בראסלעטן, קייטעלעך, פליטערלעך אן א
שיעור, אנגעטאן זייער רייך, איינגעטונקען אין זייד און אין סאמעט נאך
דער לעצטער בארדיטשעווער מאדע, און טרעט ארויס ווי א פאווע.
דורכגייענדיק עטלעכע מאל פארביי דער אכסניה, כאפט זי א קוק אף
יאסעלען, און קומענדיק אהיים, דערפילט פערעלע, ווי עס ציט איר דאס
הארץ און עס גייט איר אויס דאס חיות. נאך בשעת משה־וואלף האט
געלעבט, האט זי נישט איין מאל געקלערט בא זיך אין הארצן, אז זי
וועט בלייבן אן אלמנה, וועט זי נעמען א בחור אדער אזוי א יונגן מאן,
וואס זאל זיין א שיינער, א בלאנדין... און אן אלמנה וועט זי דאך
מוזן אמאל בלייבן, דען משה־וואלף איז געווען אלט און קראנק. גענומען
האט ער זי, געוויינלעך, נאר פאר איר שיינקייט אליין. ער האט זי גאר
גליקלעך געמאכט; א כתובה האט ער איר געשריבן אף מאה אלף
קערבלעך, און צוגעזאגט איבער הונדערט און צוואנציק יאר זי באפרידיקן, נישט פארגעסן זי בשעת דער צואה... פערעלע איז געווען נאך
זייער א יונג מיידל דעמאלט. נאר זי האט ליב געהאט זיך שיין אנטאן,
ווי אלע בארדיטשעווער מיידלעך, געהאלטן פון דער מאדע, תמיד ארויסגעקוקט אף א רייכן חתן. געוויינלעך, איז איר משה־וואלף נישט געווען
צום הארצן, נאר די „מאה־אלף״ מיט זיין קארעטע, מיט זיין שיין
מעבל, מיט אלעם מיט אנאנדער האבן איר אזוי פארדרייט דעם קאפ,
אז ס׳איז בא איר גיך געווארן רעכט אלצדינג. נאר איין זאך האט זי
נישט געקאנט איבערטראגן ― דאס, וואס די שטאט הייסט „סטרישטש״:
„נא דיר גאר ס ט ר י ש ט ש! א שיינער נאמען! פע, חלשות!״...
אזוי האט זיך פערעלע געקלערט, און עס האט זי גוט געקרענקט. משה־וואלף האט איר אבער א טובה געטאן ― ער האט תיכף נאך דער חתונה
אנגעהויבן צו קרענקען, און האט אזוי אוועקגעקרענקט א פאר יאר, ביז
ער איז געשטארבן, און פערעלע די דאמע איז אויפגעבונדן געווארן.
פונדעסטוועגן האט זי זיך באגאנגען, ווי אן ערלעך ווייבל, א יידישע
טאכטער, דהיינו: זי איז אפגעזעסן שבעה, איבערגעווארט שלשים, ווי
עס געהער צו זיין, און ערשט נאכדעם זיך גענומען מיט איר שטובמיידל,
לאהצי די פאקאיאווע, זיך צונויפלייגן די מלבושים, זיך קלייבן אין וועג
אריין. געוויינלעך, האבן זיך צו איר געלאזט שדכנים פון דער וועלט,
אנשלאגנדיק איר גרויסע שידוכים: פערעלע די דאמע האט אבער נישט
געוואלט הערן און זען ― זי וויל נישט קענען דאס וויסטע סטרישטש,
זי וואלט שוין גערן גיכער פון דאנען פטור ווערן. זי האט שוין אפילו
אוועקגעשריבן אהיים צו איר טאטע־מאמע, אז נאך שבת, אם־ירצה־השם,
פארט זי אהיים קיין בארדיטשעוו. צום סוף האט זיך אויסגעלאזט, אז זי
איז פארט געבליבן אין סטרישטש. און איבער וועמען? איבער יאסעלע
סאלאוויי!
    
― וואס זאגסטו אף דעם יאסעלען? ― מאכט פערעלע די דאמע
צו לאהצי דער פאקאיאווע, שפאצירנדיק פארביי דער אכסניה מיט איר
און ווארפנדיק אהינצו א קוק.
    
― וואס זאל איך זאגן? ― ענטפערט לאהצי די פאקאיאווע. ―
ער איז אוודאי שיין, אזוי ווי דער מארגנשטערן איז שיין, פונקט אזוי
ווי יענער ס א ל א מ א ן, וואס שטייט באשריבן אינעם ראמאנס: הויך
געוואקסן, שיין געבויט און מיט בלאנדע האר...
    
לאהצי די פאקאיאווע האט ליב געהאט צו לייענען ביכלעך, פון
יענע מעשה־ביכלעך, וואס אפן ערשטן בלעטל שטייט אנגעצייכנט: „א
העכסט־אינטערעסאנטער ראמאן, נאכדרוק פארבאטן״. די דאזיקע מעשיות
פלעגט לאהצי די פאקאיאווע לייענען הויך אף א קול פאר פערעלע דער
דאמע, בשעת משה־וואלף איז געלעגן אפן קראנקן־בעט. פערעלע פלעגט
זי כלומרשט אויסלאכן מיט אירע מעשהלעך און טאקע בשעת מעשה
האבן פון זיי הנאה... געבראכט האט פערעלע די דאזיקע פאקאיאווע
מיט זיך פון בארדיטשעוו; איר ארבעט איז געווען נאר אנטאן די מאדאם, גיין מיט איר שפאצירן, זיין שטענדיק נעבן דער מאדאם; זי איז
געווען בא איר דער גאנצער בעל־סוד און האט גלייך מיט דער מאדאם
ארויסגעקוקט בא זיך אין הארצן, אז דער בעל־הבית זאל זיך שוין גיכער
אפטראגן, כאטש ארויסריידן דאס עפנטלעך האבן זיי זיך ביידע געשעמט.
מע האט זיך גוט פארשטאנען איינס דאס אנדערע אן ווערטער און מע
האט גוט געוואלט דערלעבן שוין פארן אהיים... לאהצי, כאטש זי איז
געווען א מיאוסע מויד און א געשטופלטע, פונדעסטוועגן האט זי זיך
געהאט איר חתן אין בארדיטשעוו. געהייסן האט ער לוי־מאטל און איז
געווען „בא א טיטין־געשעפט״, דאס הייסט, ער איז געווען א פאפיראסניק. בא אנדערע האט לוי־מאטל געמעגט הייסן וואס ער וויל זיך, ער
האט געמעגט זיין אן אלטער פרישטשעוואטער בחור מיט געלע האר, ―
נאר בא איר אין די אויגן האט ער אויסגעזען, ווי „אן ענגעל, הויך געוואקסן, שיין געבויט״, און דערפאר האט זי זיך מיט אים „געליבט״,
פונקט אזוי ווי עס שטייט באשריבן אין יענע „ראמאנסן״, וואס זי
לייענט. לאהצי האט ליב געהאט איר חתן, זי איז אים געווען אמת געטריי,
לעצט איבערגעגעבן. ווו זי האט נאר ערגעץ א קערבל, האט זי דאס
איבערגעשיקט צו לוי־מאטלען; דאס גאנצע דאברע־מזל איז בא איר
אריין צו אים; זי האט זיך נישט פארגונען מאכן קיין איבעריק קלייד,
קיין בורנוסל, קיין שטיוועלע: „מע באדארף דאס אוועקשיקן לוי־מאט־לען, ער קער אודאי באדארפן האבן געלט!״ דערפאר האט איר לוי־מאטל געשיקט גוטע בריוולעך אלע וואך, און איין בריוול מיטן אנדערן
זיינען געווען ווי א צווילינג, גלייך ווי איין מאמע האט זיי געהאט.
    
„און איך גריס דיך״ ― פלעגט איר לוי־מאטל שרייבן אלע וואך ―
„און איך דאנק דיר מיין ליבע כלה פאר דער מתנה און איך האב זיך
געמאכט נייע שטיוול מיט גאליאשן און איך ביט דיך שרייב מיר וואס
מאכסטו איר דיין געזונט און צי דיין בעל־הבית לעבט נאך און איך בין
דאנקען גאט געזונט און קיין ארבעט מאכט זיך נישט גילזיס קאסט
היינט וואלוול און קיין געלט פארדינט זיך נישט און שיק מיר מיין ליבע
כלה אף א נייעם גארניטער און יענער גארניטער איז שוין אלט געווארן
און שרייב מיר וואס מאכסטו אין דיין געזונט און צי דיין בעל־הבית
לעבט נאך...״ די דאזיקע בריוולעך זיינען געווען בא לאהצין טייערער
ווי דאס שווארצאפל פונעם אויג. זי האט געלעבט מיט דעם חיות, אז
לוי־מאטל טוט זיך אן וווילטאג פאר איר געלט און גייט אין איר „גארניטער״ מיט אירע „שטיוול מיט גאליאשן״.
    
― נאר, נאר! ― פלעגט איר פערעלע די דאמע זאגן. ― נארישע
מויד! ער וועט דיר מסתמא שטעלן א גאלדענע מצבה, דער חתן דיינער!
ווי מיינסטו?
    
לאהצי די פאקאיאווע האט דערויף נישט געהאט וואס צו ענטפערן;
זי האט זיך געוווסט אירס: זי האט געציילט די מינוט, די רגע, זי זאל
שוין דערלעבן קומען אהיים קיין בארדיטשעוו און שטעלן חופה מיט
לוי־מאטלען. „ווייס איך וואס זי זאגט דארטן, די מאדאם, וואס איר
קומט אויס! איך זאל איר קאנען ארויסנעמען מיין הארץ און באווייזן,
וואלט זי געוווסט, וויאזוי צו חוזק מאכן פון אזעלכע זאכן״...
    
עס איז אבער געקומען די צייט, ווען פערעלע די דאמע האט אנדערש גערעדט; עס איז געקומען די צייט, ווען זי איז געוואר געווארן,
אז „ליבע איז נישט קיין מעלקשעפל״, ווי לאהצי זאגט, אז מע מאכט
דאס אוועק מיט דער האנט, ווי זי האט געמיינט פריער. קומענדיק אהיים
פונעם שפאצירן־גיין, האט זיך פערעלע א ווארף געטאן אין א פאטעל
אריין, האט צוגערופן לאהצי די פאקאיאווע און האט איר געהייסן צולייגן איר האנט צום קאפ.
    
― דער קאפ טוט אייך, אפנים, וויי, מאדאם? א מכה איז מיר
א גרויסע! ― האט לאהצי א זאג געטאן.
    
― דער קאפ, זאגסטו? דאס הארץ, נארעלע, דאס הארץ טוט מיר
וויי. איך בין אויס מענטש, עס ברענט מיך, עם ציט מיך, איך גיי אויס,
זאגט זי גאר דאס!
    
― וואס־זשע איז אייך, מאדאם? דערציילט מיר אויך, לאמיר
אויך וויסן.
    
― אוי וויי, לאהצי, וואס קאן איך דיר זאגן? ס׳איז מיר שלעכט,
ס׳איז אן עק פון מיין לעבן! אט־דא ברענט מיר א פייער, אט־דא־א,
אין הארצן בא מיר! פון דער ערשטער שעה אן, וואס איך האב אים
דערהערט זינגען, און זינט איך האב אים דערזען, איז אן עק פון מיין
לעבן!
    
פערעלע די דאמע האט זיך אזש צעוויינט פאר גרויס הארצווייטיק.
לאהצי איז געבליבן שטיין פארטיפט אין אירע מחשבות, צוקלערנדיק
א פלאן, וואס טוט מען דא? לאנג טראכטן האט זי נישט באדארפט,
און קיין חכמות האט זי נישט געוווסט, האט זי זיך מיישב געווען און
האט אזוי געזאגט:
    
― ווייסט איר וואס, מאדאם? וועמען הערט איר? איר זייט
היינט, דאנקען גאט, איין אויפגעבונדענע, און דערצו א גבירטע, אן
עין־הרע, חוץ אייער שאדן אף מיר געזאגט געווארן. אט פאלגט מיך,
נעמט האט פאר אים חתונה.
    
פערעלע די דאמע איז אזש אונטערגעשפרונגען פונעם פאטעל פאר
גרויס התפעלות און האט זיך צעלאכט מיט טרערן אף די אויגן.
    
― נארישע מויד! וואס הייסט „נעמט אים״? מע דארף דאך
אים אויך פרעגן, צי ניין?!
    
― נו, וואס־זשע האט איר מורא? ער וועט נישט וועלן אפשר?
וואס איז? איר זענט אפשר א מיאוס ווייבל? צי איר זענט חלילה
געמיין? אי וואס, איר זענט אן אלמנה? א שיינע כפרה! א סך ווייבלעך וואלטן זיך געווונטשן זיין אף אייער ארט, כ׳לעבן! אדער ס׳איז
אפשר אן עוולה, וואס איר נעמט א בחור? דאס וועט, דאכט זיך, א
משוגענער אויך נישט זאגן! וואס איז? די שיינע וועלט, וואס איר
האט געהאט פאר אייער מאן? אפגעוואלגערט זיך דריטהאלבן יאר אין
דעם וויסטן סטרישטש, טאמער ווייסט איר וואס? די גרויסע גליקן,
וואס מע האט געהאט? דאכט זיך, אפזיין מיט א קראנקן מאן אין איין
שטוב איז אויך עפעס ווערט... קיינער ווייס נישט וועמען דער שוך
קוועטשט, און גיי דערצייל איטלעכן א מעשה!...
    
― אך, לאהצי! נשמה מיינע! הארץ מיינס! ― האט פערעלע
די דאמע געזאגט און האט זיך אריינגעווארפן צו לאהצין אין די הענט
אריין.
    
אין א גרויס וואסער געפינען זיך אלערליי פיש; אין אזא גרויסער
שטאט ווי בארדיטשעוו זיינען פאראן אלערליי מענטשן. דאס ארט, פון
וואנען פערעלע די דאמע האט געשטאמט, איז געווען נישט אזא געהויבן
ארט: איר פאטער, מאיר זייטשיק, איז געווען אס, וואס מע רופט בא
אונדז א „קונה־הכל״. אף אלץ אין דער וועלט איז ער אייך געווען א
קונה, און קיין באזונדער געשעפט האט ער נישט געהאט קיינמאל. האט
זיך געמאכט, ערגעץ פארקויפט זיך אז אלטער זאוואד, א פאבריק, א
שטוב „אף־סנאס״, א פאסעסיע, א שלאק, א צרה ― איז אהין מאיר
זייטשיק א קונה; אן אלטע קארעטע האט עמעצער ארויסגעפירט, אלט
מעבל וכדומה ― איז מאיר זייטשיק געווען דער ערשטער בעלן דערויף,
אבי א קערבל צו פארדינען. בא מאיר זייטשיק האט איר געקאנט געפינען
אלצדינג, וואס אייער הארץ גלוסט; ווילט איר אייזן ― איז אייזן;
מעש ― איז מעש; פעדערן ― איז פעדערן. אז מע שמועסט אלץ ―
איז אלץ! קיין קאפיטאלן אייגענע האט ער נישט געהאט קיינמאל, זיך
געדרייט שטענדיק מיט פרעמדס; אמאל געווען פון אויבן און אמאל
דערונטער, ווי געוויינלעך, א סוחר. נאר געפירט האט ער זיך מעשה־מענטש, אפן בעל־הבתישן אופן: געבארגט, געכאפט, געגעבן, גענומען
און ― געלעבט. די קינדער האט ער געפירט אפן יידישן אופן און האט
אפילו נישט אין זינען געהאט זיי צו בילדן, לערנען שפילן פיאנע און
נאך אזעלכע לערנעכצן, ווי דער שטייגער איז היינט בא יידן. „צו מיינע
טעכטער ― האט מאיר געזאגט ― באדארף איך נאר האבן נדן, צו
וואס טויגן די חכמות?״ עס האט זיך אבער געמאכט „על־פי סלוטשאי״,
עס איז ארויסגעפארן א פריץ, און מאיר זייטשיק האט אפגעהאנדלט בא
אים אן אלטן פארטאפיאן, וואלוול, א מציאה גדולה. עס האט זיך אבער
אף אים אזוי גיך קיין קונה נישט געפונען, און דער פארטאפיאן איז אף
א היפשע צייט פארבליבן שטיין, איבערגעדעקט מיט א ליילעך, ביז
מאירן איז איינמאל איינגעפאלן אין קאפ אזא מין געדאנק: „א פארטא־פיאן שטייט; פערעלע וואקסט אונטער; שיין איז זי אזוי ווי גאלד;
― פארוואס זאל זי זיך נישט צולערנען ברומקען? א קשיא היינטיקע
צייטן ― אפשר דורך דעם קאן זי קומען צו א פיינערן שידוך? ווי
זאגסטו, מלכה? הא?״ מאירס ווייב מלכה האט אויך מסכים געווען
דערצו, און ס׳איז געבליבן נאר איין זאך: ווי קריגט מען דערצו א
לערער, וואס זאל קאסטן אין גלייכן געלט?
    
ביסלעכווייז, ביסלעכווייז האט פערעלע אנגעהויבן צו לערנען זיך
שפילן און האט דוקא ארויסבאוויזן גרויס בריהשאפט צום פארטאפיאן,
כאטש צו אנדערע זאכן האט זי געהאט אפילו זייער א פלאטשיק קעפל.
איר שפילן פיאנע האט אנגעמאכט בא מאירן אין שטוב א גאנץ איבערקערעניש: „דארט שפילט מען פיאנע!״ ― האבן שכנים געזאגט. צוליב
דעם האט שוין פערעלע פארנומען אין שטוב גאר אן אנדער ארט. אין
דער צייט, ווען אירע קלענערע שוועסטער זיינען געווען פארנומען מיט
שטוב־ארבעט, פלעגט פערעלע זיצן צונויפגעלייגט די הענט, אדער אנטאן
 זיך שבתדיק און ארויסגיין שפאצירן „אינמיטן מיטוואך שבת־צו־
    
נאכטס״. אלע האבן איר באדארפט אונטערטראגן דאס גרייטע, האבן
    
פאר איר דרך־ארץ: „זי שפילט פיאנע ― א קלייניקייט?״ אפילו מאיר
    
מיט מלכהן האבן אף איר געלייגט כבוד, און פערעלע האט אף זיי גע־
    
קוקט מיט גרויס גדלות, גערעכנט זיך העכער פון זיי אלעמען. פאר
    
פרעמדע האבן זיך די „זייטשיקעס״ (אזוי האט מען גערופן מאירן מיט
    
מלכהן אין שטאט) שטענדיק בארימט נאר מיט זייער פערעלעס שפילן.
    
 ― שפיל אונדז א ביסל, פערעלע, אפן פארטאפיאן! ― פלעגן
    
זיי זי בעטן, בשעת עס איז געזעסן א פרעמדער מענטש, און בעת מעשה
    
אנקוועלן, ווערן ברייטער ווי לענגער: „פערעלע שפילט פיאנע!״
    
 שפעטער אבער, אז פערעלע איז געווארן א ביסל עלטער, איז זיי
    
איר שפילן פיאנע אויסגעאפלן באקאם: זי איז דאך נישט גלייך צו
    
קיין אבי וואסער א מיידל; זי מוז דאך שוין ארויסגיין פיין אנגעטאן,
    
זי מוז האבן א שיין היטעלע, א זאנטיקל, הענטשקעלעך און די אלע
    
איבעריקע שאלעמויזן, וואס א „מאמזעל״ באדארף האבן. נו, אין טעא־
    
טער אריין מוז זי דאך גיין; ווי געשיקט זיך דאס, אז א מיידל, וואס
    
שפילט פיאנע, זאל נישט גיין אין טעאטער אריין? נאר דאס איז נאך
    
געווען גארנישט אקעגן דעם, וואס אירע עלטערן האבן זיך אנגעליטן,
    
בשעת עס איז געקומען די צייט איר א שידוך ריידן. דעמאלט ערשט
    
זיינען זיי געוואר געווארן, ווי טייער לעבערלעך. דעם חתן, וואס זיי
    
ראבן איר געקאנט געבן, ― האט אף אים פערעלע געשפיגן קלעק, און
    
דעם חתן, וואס איר האט זיך געוואלט, ― האבן זיי אים, אוי־וויי, נישט
    
געקאנט גרייכן; ווארעם די חתנים, וואס פערעלע האט געוואלט, האבן
    
געשמועסט מכח געלט ... אט דעמאלט ערשט האבן מאיר מיט מלכהן
    
געוווסט, וואס פאר א גאט מיר האבן! די טאכטער האט זיך מיט זיי
    
גערעכנט זייער מיאוס, עפעס נישט ווי א מאמזעל, וואס שפילט פיאנע,
    
נאר ווי א פשוט בארדיטשעווער מיידל, וואס קאן עפענען א מויל אקעגן
    
דעם טאטן מיט דער מאמע. גאט ווייס, וואס זיי וואלטן געטאן מיט איר,
    
ווען עס זאל זיך נישט געווען אונטערכאפן דער שידוך פון סטרישטש,
    
אזא גליקלעכער, גאלדענער שידוך! מאיר האט אויפגעהויבן ביידע
    
הענט צו גאט און האט געזאגט „ברוך שפטרני״, פארזאגנדיק שוין אף
    
קינדס־קינדער מער קיין פארטאפיאן אין שטוב נישט האלטן.
    
 ארויסבאגלייטנדיק די טאכטער קיין סטרישטט אין אזא גוטן אופן,
האבן זיך אירע עלטערן פון איר נישט פאזשיוועט אפילו אף א גראשן;
און אויך פון דארטן, שרייבנדיק זיי גוטע פריילעכע בריוולעך, האט זיי
פערעלע נישט אונטערגעהאלטן אפילו מיט אזוי פיל, וויפל א טרונק
וואסער איז ווערט. זי האט זיך אקעגן אירע אייגענע זייער נישט פיין
אויסגעשטעלט.
    
אט אזא מין סארט „מאדאם״ איז געווען פערעלע די דאמע.
    
 _________
    
 .XIX
    
 א נייער פארשוין באווייזט זיך ― בערל־אייזיק הייסט ער ―
    
 און יאסעלע פארט אין א קארעטע
    
 דער נגיד האט גליק צו אלצדינג; לא־די וואס ער איז רייך און
קאן זיך אנטאן „כל הפארגעניגן״ אין דער וועלט, איז ער תמיד צווישן
א מחנה משרתים, וואס זיינען גרייט אים צו באדינען אומזיסט, מיינענדיק, טאמער וועט זיי עפעס ארויסקומען א טובה דורך דעם. די נגידים,
זעענדיק פאר זיך אזוי פיל משרתים, מיינען, אז עס קומט זיי, מע זאל
זיי באדינען איטלעכער באזונדער, מסתמא זיינען זיי דאס ווערט, און
דערפאר קוקן זיי אף דעם גאנצן עולם א ביסל פון דער הייך, אזוי ווי
עס באדארף צו קוקן א פריץ אף זיינע קנעכט. אט אזעלכע מיני פריצים
זיינען בא זיך געווען די סטרישטשער נגידים, די אקציזניקעס, ווי מע
האט זיי דארט אנגערופן. יעדערער פון די דריי ברידער האט געהאט
ארום זיך זיין מנין יידן, זיינע חסידים, דאס הייסט, זיינע אומזיסטיקע
משרתים. איטלעכער משרת האט זיך געפלייסט זיין וואס נענטער צו
זיין נגיד. און אז דער נגיד האט עמעצן באוויזן א ביסל מער התקרבות,
פלעגט זיך יענער שמעלצן, איינבייגן זיך אין דרייען און קריכן אין דער
ערך אריין. איינער פון די געטרייסטע און נאנטסטע אומזיסטיקע משרתים
בא משה־וואלף, זאל האבן א ליכטיקן גן־עדן, איז געווען בערל־אייזיק.
ווער איז געווען דער דאזיקער בערל־אייזיק און וואס איז ער געווען ―
איז שווערלעך צו זאגן אקוראט, מחמת קיין טועכטס עפעס האט ער
נישט געהאט גארנישט ; ער האט זיך געדרייט ארום משה־וואלפן, זיך
געריבן דארט און געהאט זיך ווי עס איז זיין אויסקומעניש. ער האט
זיך גערעכנט אפילו מיט משה־וואלפן שטיקלעך קרובים דארטן, געשוועסטערקינדער; נאר ער האט ארויסגעזען, אז משה־וואלף וויל דאס נישט
ליידן, האט ער די קרובהשאפט פארבויגן אין א זייט ― א דאגה א ביסל,
איז נישט קיין קרוב, אבי א נגיד... א טבע האט בערל־אייזיק געהאט
גיין פאוואלי, קוקן אין א זייט, ריידן שטיל, בנעימותדיק, געציילטע ווערטער, נישט דעקוטשען יענעם, ווי אנדערע האבן ליב, און תמיד אויסוואקסן נאר דעמאלט, ווען מע האט אים באדארפט. דערפאר האט ער
זיך טאקע בא משה־וואלפן איינגעקויפט מער פון אלע אין שטוב אריין.
אז עס פלעגט זיך מאכן, ווען מע האט אים געגעבן א פסק, אויסגעזידלט,
פלעגט דער בערל־אייזיק צונעמען, אריינלייגן אין קעשענע אריין ― און
שא. „אלע נגידים זיינען אזוי״, ― פלעגט נאכדעם בערל־אייזיק זאגן.
― „עס קומט די צייט, ווען זיי באדארפן שרייען, מוז מען זיי לאזן זיך
אויסשרייען״...
    
אין דער גאנצער צייט, ווען משה־וואלף איז געלעגן קראנק, איז
בערל־אייזיק נישט ארויסגעקראכן פונעם הויף; ווי א געטרייער הונט,
האט ער געהיט די שטוב, אכטונג געגעבן, נאכגעשמעקט און נאכגעקוקט
איטלעכס ברעקעלע שטילערהייט, גייענדיק פאמעלעך און אויסקוקנדיק
איטלעכס ווינקעלע. ער האט געהאט א שטיקל אנזאג פון משה־וואלפס
צוויי ברידער, אז באם, חלילה, משה־וואלף וועט האלטן שלעכט, זאל
ער תיכף ומיד זיי געבן א ידיעה, מחמת אלט און קראנק איז ער דאך,
און קיין קינדער האט ער נישט, און פארלאזן זיך אף איר, אף דער
בחורטע, איז נישט קיין פלאן... בערל־אייזיק פארשטייט אן עסק, קיין
פינגער אין מויל באדארף מען אים נישט לייגן. ער האט זיך זיינס, ווו
ער האט געקאנט, אפגעטאן, אזוי אז בשעת משה־וואלף האט נאר געהאלטן בא דער גסיסה, זיינען שוין ביידע ברידער געווען אין שטוב. נו,
געוויינלעך, האט בערל־אייזיק דערצו נישט דערלייגט גארנישט. פונדעסטוועגן, אז משה־וואלף איז געשטארבן, איז זיך בערל־אייזיק געבליבן בא
זיינעם: אז דער נגיד איז נישטא, איז די נגידית א נגיד ― וואס פארשטייט מען דא נישט? די גאנצע צייט פון שבעה און פון שלשים האט
זיך בערל־אייזיק שטענדיק געפונען אין הויף, נישט ארויסגעטראטן פון
דארטן אף קיין מינוט, טאמער וועט מען אים באדארפן. פערעלע די
 דאמע האט אים אבער באדארפט אף כפרות: יעדער סטרישטשער ייד
 איז בא איר געווען טריף, נמאס ומאוס. אויך לאהצי די פאקאיאווע האט
אים פיינט געהאט שנאת־מות. „אט דער יונגערמאן ― פלעגט זי זאגן
― מיט זיינע שטילער ריידעלעך און מיט זיין קוקן אין א זייט זיצט
מיר אין הארצן, איך קאן אים נישט אנקוקן!״ בערל־אייזיק האט דאס
גאנץ גוט געוווסט און ער האט זיך געפלייסט, ווי ווייט מעגלעך, איר
צו געפעלן, טרעפן איר משוגעת: „נישט היינט איז מארגן, ― האט ער
זיך געטרייסט ― עס וועט קומען א צייט, ― פריידע קאזא דא וואזא,
― ווי זאגט זיך דאס״... און עס איז געקומען די צייט.
    
יענעם שבת פארנאכט, ווען פערעלע די דאמע האט אנטפלעקט איר
האץ פאר איר פאקאיאווע, האט זיך לאהצי גראד באדארפט באגעגענען
מיט בערל־אייזיקן, ווי ער גייט זיך אזוי ארום איבערן הויף שבתדיק, מיט
דער פאטשיילע אפן האלדז, אונטערזינגענדיק שטיל א לידעלע, ווי דער
שטייגער איז, אז עם קומט שבת פארנאכט.
    
― ווען רעכנט איר, הייסט דאס, פארן? ― מאכט בערל־אייזיק
צו לאהצין, פארגנבענדיק זיך צו איר מיט א זייטיקן קוק.
    
― פארן? ― ענטפערט לאהצי, אנגעברוגזט ווי תמיד. ― איר
זייט שוין פארטיק מיטן פארן!
    
וואס זשע? נאך נישט אינגאנצן צונויפגעלייגט? ― פרעגט ער
מיט א זיס שמייכעלע און דאס גאנצע פנים ווערט אים איין קנייטש.
    
― וואסער צונויפגעלייגט? ― מאכט לאהצי מיט כעס. ― עס
גייט אים דערינען! ס׳איז דא נייטיקערס דערפון!... הערט נאר אויס,
בערל־אייזיק! איר זענט דאך א גוטער בארימער, איך קען אייך דען
נישט? איך וועל אייך עפעס פרעגן א זאך, איך וועל אייך עפעס דערציילן. נאר איר זאלט מיר פריער שווערן בא אייער ווייב און קינדער, אז
צווישן אונדז וועט דאס בלייבן.
    
בערל־אייזיקס פנים, וואס האט ביז אהער געשמייכלט, איז מיט א
מאל געווארן ערנסט. לאהצי האט ביסלעכווייז, שטיקלעכווייז אים אויסדערציילט די גאנצע מעשה און אים נאך א מאל באשווארן, אז קיין
פויגל זאל דערפון נישט וויסן. בערל־אייזיק האט אויסגעהערט, א ביסעלע
א טראכט געטאן, ווארפנדיק מיט די קאסע אייגעלעך זיינע אף אלע
זייטן, און האט א זאג געטאן צו לאהצין: „ס׳איז רעכט; היינט, נאך
הבדלה, איז ער דא״.
    
― געדענקט זשע, בערל־אייזיק, איר האט מיר געשווארן בא ווייב
און קינדער, אז ס׳איז א סוד.
    
― א סוד, א סוד! ― האט איר בערל־אייזיק א זאג געטאן און
איז פאוואלינקע אוועקגעגאנגען אף דער אכסניה, ווו יאסעלע סאלאוויי
האט געהאלטן סטאנציע מיט דער גאנצער חברה משוררים.
    
דער שמועס, וואס איז דארטן פארגעקומען צווישן בערל־אייזיקן
און גדליה באס, איז געווען טיף דיפלאמאטיש. מע האט זיך ביידע גוט
געהיט איינס פאר דאס אנדערע, געבויגן זיך אף אלע זייטן, ווי צוויי
געלערנטע, געניטע גבורים, אזוי לאנג, ביז מע האט זיך צונויפגעשמו־עסט, אויסגעגלייכט און ביידע אינאיינעם צוגעקלערט א רעכטן פלאן,
וויאזוי דעם ענין דורכצופירן, ווי געהעריק איז.
    
לכתחילה האט גדליה געזען, אז יאסעלע זאל זיך באקענען מיט
פערעלע דער דאמע און זאל גארנישט אנהייבן צו וויסן צוליב וואס:
„גלאט, מהיכא־תיתי, ― אזוי האט אים גדליה געזאגט שבת־צו־נאכטס
נאך הבדלה, ― ס׳איז דא א נגידית, פערעלע די דאמע רופט מען זי, זי
איז א בעלנטע זיך באקענען מיט דיר. זי קען זיך מיט אלע גרויסע
חזנים פון דער וועלט און האלט זייער פון זינגען, שפילט אליין אויך
פיאנע. וואס קאן עס דיך ארן, אז דו וועסט זיך דורכגיין אהינצו?״...
יאסעלע האט אים געפאלגט. זיי זיינען ביידע, ער און גדליה באס, ארויפגעגאנגען צו פערעלען אהיים און דערזען פאר זיך א גרויס, ליכטיק הויז,
גאנץ רייך געמעבלירט, שיין אויסגעפוצט, מיט סאמעטענע דיוואנעס,
ווייכע פאטעלן, קרישטאלענע און בראנדזענע הענגלייכטער, הויכע מוראדיקע שפיגלען, וואזאנעס פארשיידענע מיט בילדער אלערליי אין גאלדענע ראמען. באטראכטנדיק דאס אלצדינג כמעט דאס ערשטע מאל אין
זיין לעבן, האט זיך יאסעלען דער קאפ פארדרייט. „ווען דו זאלסט זיין
א מענטש, ― האט אים גדליה איינגערוימט א סוד אין אויער, ― קאן
דאס אלצדינג זיין דיינס״... יאסעלע האט א קוק געטאן פארווונדערט
אף גדליהן, און האט זיך אנגעשטויסן, אז עס האנדלט זיך דא מכח א
שידוך ― און יאסעלע איז אין דער ערשטער מינוט גרייט געווען פארקערעווען דעם דישעל צוריק און אנטלויפן פון דאנען; ער האט געמיינט, אז ער וועט אין דער ערד אריין פאר פחד און פאר בושה...
„אנטלויף, יאסעלע, פון דאנען, ― האט ער זיך געטראכט, ― אנטלויף
כל זמן די פיס טראגן דיך, אנטלויף אהיים, אנטלויף ווו דער שווארצער
פעפער וואקסט, אבי גיכער!״ נאר עס איז שוין געווען צו שפעט:
עס איז אים געקומען אקעגן פערעלע די דאמע, א שיין ווייבל, איינגעטונקען אין גאלד און באהאנגען מיט א סך צירונג. באטראכטנדיק די
דאזיקע „דאמע״, איז אים געקומען אף די געדאנקען אסתר, די טייערע
געטרייע אסתר, מיט וועלכער ער וועט זיך זען, אם־ירצה־השם, גאר אין
גיכן, און פארגלייכנדיק זי מיט אסתרן, האט ער אינעווייניק בא זיך
געלאכט: „ווייס איך? איך וועל אזעלכעס טאן? איך וועל נעמען און
וועל פארבייטן אסתרן אף דער דאזיקער? ס׳א משל! א פארגלייכעניש
א ביסל!״... פערעלע די דאמע האט אים געגעבן די האנט, א קליין
ווייס הענטל און א קאלטס און ער האט דערפילט, אז דאס קאלטע
הענטל בריט אים, און פאר זיינע אויגן איז אים עפעס ווי א טומאן
איבערגעצויגן געווארן, אין די אויערן האט אים געקלונגען, דער קאפ
האט זיך אים ווי געשפאלטן, און ער האט זיך גיך פארלארן.
    
כמעט דאס ערשטע מאל אף זיין לעבן איז יאסעלען אויסגעקומען
צו הערן שפילן פיאנע. הערן פון דער ווייטן האט ער געהערט נישט
איין מאל; נאר זיצן בשעת שפילן אזוי נאנט נעבן א שיין ווייבל און
קוקן, ווי מיט די קליינע ווייסע פינגערלעך ציט זי ארויס פון דארטן
אזעלכע ווייכע קולות, אזעלכע שיינע מעלאדיען ― דאס האט ער זיך
קיינמאל נישט געקאנט פארשטעלן. עס איז געווארן פאר אים פול די
גאנצע זאל מיט די דאזיקע קולות, און פערעלע האט באקומען אין זיינע
אויגן נאך מער חן, ווי פריער. עס באקומט בא אים גיך, ווי אלע מאל,
אינגאנצן גאר אן אנדער פנים: די שטוב זעט בא אים אויס ווי א
פאלאץ, און פערעלע ― א פרינצעסן; ער קומט אריין אהער עפעס מיט
חידושים, מיט נסים ונפלאות, און הערט די געטלעכע קולות, וואס שמירן
אים דאס הארץ, ווי מיט בוימל, וואס גלעטן אים די נשמה, געבן אים
אריין א נייעם מיט חיות, און עס ווילט זיך אים מיטהעלפן, עס ווילט
זיך אים זינגען גלייך מיט די קולות אינאיינעם. יאסעלע סאלאוויי הייבט
אן צו זינגען. אונטערהאלטן נאכן טאקט, צעגיסנדיק זיך אף זיין האלדז,
אף זיין זעלטענעם קונציקן האלדז, אין אזעלכע זיסע, צארטע געזאנגען,
אז פערעלע די דאמע הערט אויף צו שפילן און הערט זיך איין אין זיין
זינגען. נאר יאסעלע בעט זי, אז זי זאל אים שפילן נאך און נאך. זי
שפילט און ער זינגט, פאנטאזירט, צעגיסט זיך, פארגייט זיך, צעשיט
זיך און קנאקט ווי א סאלאוויי...
    
גדליה באס, וואס איז געזעסן צעלייגט אין א ווייכן פאטעל אין
דער זייט, האט שוין לאנג נישט געהערט פון יאסעלען אזא מין זינגען,
ווי יענעם שבת־צו־נאכט בא פערעלע די דאמע. גדליהס פארדארבענע
נשמה, וואס האט געוווסט נאר געלט, האט זיך אויך אין דער צייט, ווען
יאסעלע האט זיך צעזונגען, געפרייט, ממש מחיה געווען. פונדעסטוועגן
האט ער זיך באטראכט, אז ס׳איז א סך געזונטער פאר אים אין אלע
אופנים, ער זאל זיך בעסער אוועקגיין אף דער אכסניה, און יאסעלע זאל
בלייבן דא דערווייל אליין, אן אים. לאהצי די פאקאיאווע האט אים
אפילו מיט גרויס גדלות צוגעטראגן אף א זילבערנער טאץ א פיינע גלאז
טיי, נאר גדליה האט זיך פון דער טיי אפגעזאגט, האט א מרוקע געטאן,
אז ער באדארף ערגעץ גיין, און האט זיך פאוואלינקע פון דארטן
ארויסגערוקט.
    
ערשט ארום האלבע נאכט, שוין קלויבנדיק זיך גיין אהיים, האט
זיך יאסעלע ארומגעקוקט, אז גדליה איז נישטא. פערעלע, יאסעלע און
לאהצי האבן זיך אלע דריי צעלאכט, און ס׳איז געבליבן, מע זאל אויפוועקן דעם קוטשער, איינשפאנען די קארעטע און אפפירן אים אהיים.
מע האט אבער דעם קוטשער פארשפארט שוין וועקן; ער איז געשטאנען
גרייט מיט דער קארעטע בא דער טיר; אף דער שוועל איז געזעסן און
האט געדרימלט בערל־אייזיק. לאהצי האט א קוק געטאן אף זיין פאר־שלאפן־וואכנדיק פנים און האט צו אים פריינטלעך א זאג געטאן: „דאס
האט איר, רב בערל־אייזיק, צוגעגרייט די קארעטע? ע, איר זייט דאך
עפעס גאר...!׳,
    
― נו, ווי מיינסטו, לאהצי, ער איז מיינער? ― האט פערעלע די
דאמע א פרעג געטאן בא איר פאקאיאווע, שטייענדיק שוין כמעט א
נאקעטע און א ווארף טוענדיק זיך אין בעט אריין.
    
― נאך א מין אייערער! ― האט איר לאהצי דערויף געענטפערט,
איבערדעקנדיק די „מאדאם״ מיט א ווייכער אטלעסענער קאלדרע. ―
נאך א מין אייערער! איר האט דען נישט ארויסגעזען נאך זיינע גלאנצנדיקע אויגן, אז ער איז שוין אפגעקאכט?
    
― לאהצי, הארץ מיינס, נשמה מיינע! ― האט איר פערעלע געענטפערט, ארומכאפנדיק די פאקאיאווע און צוקוועטשנדיק זי צום הארצן
שטארק־שטארק!
    
און יאסעלע סאלאוויי, פארנדיק פון פערעלען צו זיך אף דער
אכסניה און זיצנדיק צעלייגט אין דער ווייכער קארעטע, פילט עפעס
א ניי מין לעבן אין זיך, און פערעלעס געשטאלט שוועבט אים פאר די
אויגן: ער פארגעסט זיך, ווו ער איז אין דער וועלט; ער קלערט נאר
וועגן איין זאך: מארגן ווידער קומען, ווידער זען פערעלען און ווידער
הערן זי שפילן... אויך אן אנדער מחשבה פליט אים דורך אין קאפ:
עס שטעלט זיך אים פאר די „ר י ש א ל פ י ם״, וואס גדליה האט
אים פארבייגייענדיק א זאג געטאן... עם פיקט זיך אים אין קאפ עפעס
א פלאן. עס שטעלט זיך אים פאר, אז ער פארט דאס אריין קיין מאזעפעווקע מיט א קארעטע און מיט פיר ברענענדיקע פערדלעך. די שטאט
שטייט, קוקט און חידושט זיך. דער טאטע לויפט ארויס אקעגן: „ברוך
הבא, יאסעלע!״ ער כאפט ארויס א פאק אסיגנאציעס און מאכט צום
טאטן: „נא דיר, טאטע, צען טויזנט... צוואנציק טויזנט... ווארף
אוועק דאס חזנות, שוין צייט, כ׳לעבן!״...
    
און אסתר? אין דער מינוט פארגעסט גאר יאסעלע, אז ס׳איז דא
אן אסתר אף דער וועלט, וואס קוקט ארויס אף אים אזוי לאנג! און ווען
אסתר קומט אים שוין ארויף אפן זינען, וויל זיך גאר יאסעלע נישט
קיין פרעג טאן: „וואס איז דא קשה?״...
    
 _________
    
 .XX
    
 ער פאלט אריין אין דער נעץ און קוקט זיך ארום שוין
    
 א ביסל צו שפעטלעך
  
א סך שווערער איז פאר יאסעלען געווען אריינצוקומען דאס ערשטע
מאל צו פערעלען אין שטוב אריין, ווי איידער צו שרייבן תנאים און
גיין מיט איר צו דער חופה... גדליה באס האט שוין אליין גענומען
אף זיך אלצדינג, אפגעשמועסט מיט די רבנים, חזנים, שמשים. ער איז
אליין געלאפן אומעטום, אליין באקומען וואס מע באדארף און אלצדינג
פארטיק געמאכט צו דער חתונה. א ביסל האט אים צוגעהאלפן, געוויינלעך, בערל־אייזיק זיין שותף. א גוט שטיקל ארבעט האט אף זיך געהאט
גדליה; ער האט באדארפט אויסשטיין א מלחמה מיט פערעלעס צוויי
שוואגערס די אקציזניקעס. זיי האבן זיך געשטעלט אקעגן שטאל־און־אייזן און האבן געזאגט: איין מאל פאר אלע מאל, בלוט זאל זיך גיסן
אין די גאסן, זיי וועלן נישט דערלאזן בא זיך אין סטרישטש אזעלכע
בזיונות. „לאז זי פארן געזונטערהייט קיין בארדיטשעוו ― האבן זיי
געזאגט ― און דארטן אויפהענגען זיך אף וועמען איר איז ליב. מיר
וועלן נאר נישט דערלאזן אזא בזיון פאר אונדזער געשטארבענעם ברודער, וואס דער ארט זיינער איז נאך נישט אפגעקילט געווארן. וואס
הייסט דאס? וואס איז דאס פאר א הפקרות געווארן?! ״
    
גדליה פון זיין זייט האט אבער אויך נישט געשוויגן. ער האט געהאט א כח, מיט האלבע ווערטער, ווי זיין שטייגער איז, איבערריידן א
האלבע וועלט מיט מענטשן. ער האט זיי באוויזן, אז, ערשטנס, איז דאס
פאר זייער ברודער, עליו־השלום, גאר א כבוד, נישט קיין בזיון חלילה,
מחמת ווער ווייס, צו וועמען די אלמנה קאן אריינפאלן מיט אזא גוטס
היינטיקע יארן? יאסעלע איז פארט א טאטנס א קינד; ער קומט ארויס
פון רבנים און האט היינט אויך צוויי רבנים מיט דריי דיינים אין דער
משפחה. והשנית, מיינט ער דא חלילה נישט דאס געלט אירס, מחמת
ער איז אליין אויך גענוג רייך, אן עין־הרע, ער האלט געלט אף פריצענט.
א קלייניקייט, אזא גאלדשפינער? און א קערבל איז בא אים טייער,
ווי דאס שווארצאפל פונעם אויג!... גדליה, נישקשה, האט געוווסט
מיט וואס מע קאן נעמען א סטרישטשער גביר. דערצו איז ער געוואר
געווארן, אז די אקציזניקעס האבן א טענה צו דער אלמנה עפעס מכח
א בשותפותדיקן קאנטראקט אף א פריץ, ― האט זיך גדליה אריינגעלייגט
און געפועלט בא איר, זי זאל זיי דעם קאנטראקט אוועקגעבן, כאפט זיי
דער וואטנמאכער! ― פערעלע האט זיך אפילו גוט געקנייטשט דערביי,
נאר זי איז געווען אזוי פארקאכט אינעם שידוך, אז זי האט מיט א שווער
הארץ דעם קאנטראקט אוועקגעגעבן, און אפן דריטן טאג נאך די תנאים
האט מען געשטעלט א חופה, און דער עולם איז זיך צעפארן איטלעכער
אין זיין רו אריין. גדליה האט זיך צערעכנט מיט זיין חברה משוררים
און איז אוועקגעפארן אהיים מיט א היבשער „אפותיקי״, וואס וועט
אים קלעקן אי אף חתונה מאכן די טאכטער, אי איבערלאזן זיך אויך
עטלעכע קערבלעך. אים איז דאס אפגעראטן אין אלע אופנים ארום און
ארום. די לעצטע צייט האט גדליה באס געהאט יסורים פון דעם, וואס
יאסעלעס שטימע הייבט אן צו פאלשעווען א ביסל, און אט־אט וועט ער
זי אנווערן אינגאנצן, ווייל ס׳איז געקומען די צייט, וואס „דאס קול בייט
זיך״, און ביז ער וועט באקומען די רעכטע שטימע, קאן אוועקגיין א
יאר און צוויי. „אצינד ― האט זיך גדליה געקלערט ― מעג ער שוין
באקומען א קול פון א בת־היענה און זינגען ווי א שלייען, וועל איך
מיך אויך נישט זעצן וויינען״... נאר געזעגנט האט ער זיך מיט יאסעלען ווי מיט אן אייגן קינד, צוגעווונטשן אים, ער זאל זיך „מיט איר״
עלטערן אין עושר און אין כבוד, און שוין מער נישט באדארפן אנקומען
צום עמוד ווייל ער וועט לעבן.
    
און פערעלע די דאמע האט זיך אויפגעהאנגען יאסעלען אפן האלדז,
נישט אפגעטרעטן פון אים אף קיין מינוט. לאהצי די פאקאיאווע האט
זינגענדיק איינגעלייגט די קלומקעס אין וועג אריין. דאס הארץ האט איר
געפלאצט פאר שמחה, דערמאנענדיק זיך, אז אין עטלעכע טעג ארום וועט
זי זיך קאנען זען מיט לוי־מאטלען. בערל־אייזיק האט איר צוגעהאלפן
פאקעווען, געלאפן, געטאן, געהארעוועט, גלייך ווי ער געהער זיך עפעס
היינט אן מיט פערעלען. „אף די נגידים ― אזוי האט זיך בערל־אייזיק
געקלערט ― ווערט קיין זאך נישט פארפאלן; איך זאג מיר מיינס:
פריידע קאזא דא וואזא ― צולייגן לייגט מען צו זיי נישט צו״... בערל־אייזיק האט אבער, אוי־וויי, א גראבן טעות געהאט. צום געזעגענען זיך
האט אים פערעלע די דאמע „אפילו אף דער האנט נישט אנגעשפיגן!״...
ווי א קעצעלע, ווי א נעבעכל, איז זיך בערל־אייזיק געשטאנען, דעם קאפ
אף א זייט, א ביסעלע צוגעשמייכלט און אלץ געהאלפן, אלץ באדינט
איטלעכן באזונדער און צוגעווינטשעוועט שטיל מיט א רחמנות־פנים :
„פארט געזונטערהייט! פארט געזונט!״ און אין הארצן האט אים געברענט א פייער: „אזא כלבטע, אזא געשלייערטע האנדזי ־ האלדז
און נאקן זאל זי זיך ברעכן אפן גלייכן וועג, רבונו־של־עולם!״... „פארט
געזונטערהייט! פארט געזונט!״ ― האט בערל־אייזיק געזאגט צום לעצטן
מאל, אונטערהייבנדיק דאס היטל און איינבייגנדיק זיך אין דרייען, און
די מחשבות האבן אים אוועקגעטראגן צום פעקל אסיגנאציעס, וואס
גדליה האט אים געגעבן חלק פונעם שדכנות־געלט און וועלכער האט
אים געווארעמט דעם בוזעם און געגלעט, ווי עפעס א טייערע־טייערע
זאך... און אזוי זיינען אונדזערע דריי פארשוינען, פערעלע, יאסעלע
און לאהצי די פאקאיאווע, געזעסן אין א גרויסן, ווייכן טאראנטאס, מיט
פיר פערד געשפאנט, און מען איז געפארן פון סטרישטש קיין בארדיטשעוו
מיט פריילעכע הערצער. לאחצי האט דעם גאנצן וועג כלומרשט געדרימלט,
זי זאל נישט זען, ווי די „מאדאם״ הענגט בא יאסעלען אפן האלדז און
מע לאכט און מע קושט זיך און מע האליובעט זיך, ווי די טייבעלעך...
„קוים דערלעבט! ― האט זיך לאהצי געקלערט אין הארצן. ― קיין
בינטל גראז אפן קבר נאך נישט אויסגעוואקסן, די נשמה נאך נישט
אויסגעלייטערט אף יענער וועלט, און זי הענגט זיך שוין! און אפגעזוכט
― טאטעניו! נישט געקאנט צוווארטן א ביסל, נישט אויפהענגען זיך
אף א חזן גאר, כי־כי־כי! מיין לוי־מאטל זאל דא זיין, וואלט ער עס
געקאנט לאכן א ביסל! די נגידים ווייסן שוין דען וואס אויסצוטראכטן
פאר גרויס ראסקאש?... מאל דיר, מיין מאדאם איז אויך א גוטע
שטוקע, נישקשה, מיט די גוטע ריידעלעך: נשמהניו, הארצעניו, ליובעניו
― ביז דער קעשענע. איך לייג־צונויף דאס גרעט אירס, ליבער גאט,
כאטש האלב אף מיר געזאגט געווארן; האב כאטש א ברעקל סאוועסט,
נעם ארויס א פאר זאקן, פון יוצא וועגן, צי א העמד, צי א קליידל אן
אלטס, צי וועלכע גוטע יאר, און זאג: נא, לאהצי, האב פון מיר א געדעכעניש... ווער, וואס? אן אנדערע אף מיין ארט וואלט מסתמא
געווארט אף כבוד, יא־נו? זי וואלט איר צעטראסקעט די ביינער, קיין
פאדעם נישט איבערגעלאזט. וואס דען? אזוי ווי איך בין א דורנא איז
גוט? פון מיינעטוועגן לאז זי זיך אנצינדן מיט איר גאנץ פארמעגן,
מיט אלע אירע שמאטעס, און איך ― לאז מיר גאט העלפן קומען אהיים
בשלום און קלערן מכח א חופה שטעלן״...
    
אזעלכע רעיונות שוועבן ארום בא לאהצין אין קאפ, בשעת פערעלע
און יאסעלע קושן זיך, האלדזן זיך, האליובען זיך, און די פערד טראגן
דעם טאראנטאס מיט די דריי פארשוינען, דורכלאזנדיק פארביי פעלדער
און וועלדער, דערפער און שטעטלעך. קיינער פון זיי באמערקט נישט,
וווהין די צייט גייט אוועק. איטלעכער איז זיך פארנומען מיט זיינע
מחשבות, יעדער האט זיך זיינע השגות, זיין פארגעניגן. פערעלע איז
נאך קיינמאל אין איר לעבן נישט געווען אזוי גליקלעך, ווי אצינד, פארנדיק מיט איר שיינעם „העלד״, איר „ענגעל״. ער איז אירער, א י ר ע ר!
פון דעם איינציקן געדאנק, אז אזא „העלד״, וואס נאר אין א ראמאן
טרעפט זיך אזעלכן צו באגעגענען, אז אזא „ענגעל״ איז א י ר ע ר, ―
ווערט איר דער קאפ פארדרייט, זי ווערט ווי פארשיכורט און זיס פארשלאפן...
    
און יאסעלע סאלאוויי?
  
יאסעלע סאלאוויי, אז ער האט זיך נאכדעם ארומגעקוקט, ווו ער
איז אין דער וועלט, וואלט ער געמעגט שווערן, אז ער געדענקט לחלוטין
נישט, וואס מיט אים האט זיך געטאן אין יענער צייט. ווען, ווו, וויאזוי
האט ער חתונה געהאט פאר פערעלע דער דאמע, ― געדענקט ער נישט.
ער געדענקט נאר, ווי א געדיכטער טומאן האט אים ארומגענומען ארום
און ארום, ווי עס האבן אים געשעמערירט פאר די אויגן גאלד און דימענטן און בריליאנטן, וויאזוי עס האבן זיך אוועקגעצויגן פאר אים
עטלעכע ליכטיקע, פריילעכע, יום־טובדיקע טעג, וויאזוי מענטשן האבן
אים באדינט, גלייך ווי ער וואלט זיין א פרינץ, א בן־מלך, און זי, די
בת־מלכה, פערעלע, בא דער זייט, זי טרעט נישט אפ פון אים אף קיין
מינוט, הענגט איבער אים, האלדזט אים, קושט אים, האליובעט אים:
, יאסעלע, יאסעלע מיין זיס לעבן, נשמה מיינע, מיין העלד, מיין ענגעל!״
און נאך אזעלכע זיסע ווערטער... און עס דרייט זיך אים דער קאפ.
ער פילט, ווי ער איז אין א טשאד, ווי פארטומלט, פריטשמעליעט. און
ער געפינט זיך אין א מין גן־עדן התחתון, דארטן ווו בשמים מיט אלערליי
געווירצן שמעקן, ווו עס רינט וויין און בוימל און מאנדלען וואקסן, ווו
פייגעלעך זינגען און מענטשן גייען ארום פראנק און פריי. און עס זינגט
זיך אים אזוי געשמאק און אזוי זיס, גאר אן אן אויפהער. פערעלע
שפילט פיאנא און ער זינגט, און די גאנצע וועלט איז אים פול מיט
קולות, מיט געזאנגען. ער וואלט אייביק־אייביק אזוי ארומגיין פראנק און
פריי אינעם דאזיקן גן־עדן און וואלט נאר געזונגען און געזונגען... אויך
דאס פארן זיינס פון סטרישטש קיין בארדיטשעוו, אינעם ווייכן טאראנטאס, אף דער ווארעמער, שמעקנדיקער לופט, מיט פערעלען בא דער
זייט, האט אויסגעוויזן יאסעלען ווי א זיסער חלום. ער האט זיך גאר
נישט געוואלט אפגעבן קיין דין־וחשבון. וווהין ער פארט און צו וואס
ער פארט; ער האט נאר געוואלט, אז דער חלום זאל געדויערן לאנג־לאנג, אן אן אויפהער, אן א סוף. א חלום אבער דא אף דער וועלט, ווו
דאס לעבן איז נאר א מינוט, א רגע, קאן אייביק נישט געדויערן; א
חלום מוז האבן אמאל א סוף; עס קומט די צייט, מוז מען זיך אויפכאפן, עס העלפט נישט קיין וועלן דערצו... און אז ער האט זיך אויפגעכאפט, האט ער זיך גענומען ארומקוקן, ווו ער איז אין דער וועלט,
ווי א שיכור, אז ער כאפט זיך אויף דעם אנדערן טאג אן אויסגעניכטערטער, און האט אנגעהויבן זיך ארומצוקוקן אף אלע זייטן. „רבונו־של־עולם! ― טראכט ער זיך. ― ווו בין איר דאס!״
    
ער דערזעט פאר זיך א גרויסע שטאט, נאר א פינצטערע, א וויסטע,
א בלאטיקע. יידן און ווייבער שיטן זיך אויף־און־אפ. ער הערט א געשריי
פון בעלי־עגלות, א געריידעריי פון קרעמערנס, א געשעלטעריי פון סע־דעכעס. די בלאטע מיט אירע ריחות לאזט זיך הערן אזוי שטארק, אז
מע מוז פארשטעלן די נאז. ווו איז ער דאס? ― אין בארדיטשעוו. דער
טאראנטאס שטעלט זיך אפ בא א גרויסן בלאטיקן פיר־גארנדיקן מויער,
און דורך א פינצטערן קארידאר מיט בלאטיקע טרעפ קומט מען אריין
אין א שטוב אריין. יאסעלע דערזעט פאר זיך א לאנגן טרוקענעם יידן
מיט א קאפעליוש און א נידעריקע גראבע יידענע מיט א „מושקע״ און
מיט א שטערנטיכל; דער לאנגער ייד גיט אים אפ שלום, צעקושט זיך
מיט אים, און די גראבע יידענע זאגט אים „דו״, גיט אים אפ „מזל־טוב״,
און מע קוקט אף אים א ביסל פון דער זייט... דאס זיינען זיינע
שווער־און־שוויגער, וועמען פערעלע האט שוין דורך א בריוול מודיע
געווען, אז זי פארט אהיים מיט א פיינער ירושה און מיט נאך א מער
פיינעם מאן... א שמחה, א פרייד: די טאכטער איז געקומען, דאנקען
גאט, דאנקען גאט! חוץ איר שאדן אף אלע יידישע טעכטער געזאגט
געווארן!... עס קומען זיך צונויף צו פערעלעס עלטערן אלע זייערע
פריינט; מע גיט זיך אפ מזל־טוב און מע קוקט אף יאסעלען, קיין אויג
נישט אראפצולאזן פון אים. ער קוקט זיך ארום אף אלע זייטן, ווי א קליין
קינד בשעת מע ברענגט דאס דעם ערשטן מאל אין חדר אריין. עס ציטערט אף אים דאס הייטל, עס זעט אים אויס אלצדינג עפעס זייער ניי
און זייער פריקרע. ער טוט א קוק אף זיין בת־מלכה, אף פערעלען ―
גארנישט די פערעלע, וואס אין סטרישטש; גאר אן אנדער ווייבל!
דארט האט זי אויסגעוויזן בא אים מיט אזוי פיל חן, אירע אויגן האבן
דארטן געהאט גאר אן אנדער מין גלאנץ, און גערעדט האט זי מיט אים
דארט גאר מיט אן אנדער מין שפראך; און דא איז די פריעריקע פערעלע
ווי פארשווונדן געווארן, און גאר אן אנדערע האט זיך באוויזן פאר
זיינע אויגן. היינט דאס לעבן אין בארדיטשעוו! ער איז גארנישט געוווינט צו אזא מין לעבן, צו אזעלכע שמועסן מיט אזעלכע ענינים, ―
אלץ, אלץ איז אים געווען פרעמד, און ער אליין בא זיך האט עפעס אויך
אויסגעוויזן ווי א ווילד־פרעמדער. וואס טוט ער דא און וועלכע גוטע
יאר האבן אים אהער אראפגעבראכט? וואס פאר א מחותן איז ער מיט
מאיר זייטשיק און וואס געהער זיך אן מיט אים זיין מסדר? וואס פאר
א שייכות האבן צו אים פערעלעס הלוואות מיט די וועקסלען מיטן פראצענט און מיט אלע זייערע געשעפטן דארטן (פערעלע, קומענדיק אהיים,
האט זיך באלד גענומען פארטאן איר קאפיטאל אין „רעכטע הענט״...),
אז אים ווילט זיך גאר א ה י ן, אף דער פרייער וועלט? אך, רבונו־של־עולם? צי דען אזוי האט ער געקלערט בשעת חתונה האבן פאר פערעלען,
אז ער וועט באדארפן נאכדעם ליגן ערגעץ אין א לאך, צווישן ווילד־פרעמדע, נישט אנצוקוקן די ליכטיקע שיין, נישט צו וויסן פון א וועלט
צו זאגן? ווער רעדט גאר פון זינגען, צי פון שפילן? אויפגעשטאנען
אינדערפרי ― געטרונקען קאווע. א קוק געטאן אינדרויסן דורכן פענצטער
― חושך, וויסט, א בלאטע ― זאל גאט שומר ומציל זיין. נאכדעם
אויסגעהערט א לאנגן שמועס פון מסדר ― ווידער מסחר, ווידער פראצענט, ווידער געלט. אפגעגעסן מיטאג ― פערעלע גייט אוועק מיט דער
מאמע איבער די קלייטן אפנארן די קרעמער, האנדלען מציאות. יאסעלע
קוקט זיך צו און ווערט נבהל ונשתומם, צוהערנדיק, ווי פערעלע שמועסט
זיך אויס מיט די ווייבער אף זייער לשון, שווערט זיך און זידלט זיך,
ווי א געניטע סעדעכע. טאג ווי נאכט קולות, שבועות, קללות: פערעלע
קריגט זיך מיט די שוועסטער, קוילעט זיך מיט זיי, נעמט־צו און טראגט־אפ ספלעטניס. טאטע און מאמע געבן איר תמיד גערעכט ― פארט די
נגידית אין דער משפחה! וואס ווייטער ווערט יאסעלע אלץ מער אויסגעניכטערט און דערקענט זיין ווייבל, וו א ס זי איז. קוקנדיק אף איר,
ווי זי ציטערט איבער א גראשן, באמערקנדיק אלע אירע מיאוסע תנועות,
קלערט ער בא זיך: „שוין זשע איז דאס יענע פערעלע, וואס האט זיך
מיר פארגעשטעלט דארט פאר אזא וווילע און א גוטע, אזא איידעלע,
אזא טייערע ― צום סוף!״... ער פרוווט זיך נאך א מאל א רייד טאן
מיט איר מכח זיינע פריערדיקע פלאנען: פארן קיין אויסלאנד... שטודירן... זינגען... שפילן... ווער, וואס? „א חזן ווילסטו זיין? ―
זאגט זי צו אים און הענגט זיך אויף בא אים אפן האלדז. ― וואס טויג
עס דיר, נארעלע? האר אויס א ביסל, איך וועל „פארטאן״ מיין געלט
אין „רעכטע הענט״, וועלן מיר זיך ביידע דורכפארן בעסער אין די
„בעדער״ אף טרויבן, „אף דער קור״, פארשטייסטו מיך, אהין פארן
אלע גבירים, נארעלע, ― אז דו זאגסט גאר חזנות, שטודירן! פע, נשמה
מיינע, פארגעס, מיין זיס לעבן, פארגעס און געב, לאמיר דיר בעסער
א קוש טאן אין דיינע בריליאנטענע אויגן מיט דיינע שיינע בלאנדע האר,
מיין ענגעל, טייערער העלד מיינער!״...
    
וואס ווייטער זעט יאסעלע אלץ מער ארויס, וואס ער האט דא
געטאן, וויאזוי ער האט זיך גענומען אליין און האט זיך געבונדן, געפענטעט אף תמיד, אף אייביק. ער פרוווט זיך א ווארף טאן אהער ―
אהין, ווי דאס פייגעלע, וואס זיצט פארשפארט אין שטייגל, און זעט, אז
די שפיל איז פארן טייוול... יענע אלע זיסע חלומות, וואס ער האט
געזען פריער, ווערן ביסלעכווייז, ווי א טומאן, פארשווונדן, יענע גאלדענע
רייכע מחשבות ווערן, ווי רויך, צעטריבן, און אף זייער ארט קומען־אן
אנדערע מחשבות, אנדערע געדאנקען. נישטא יענע זיסע קולות וואס
פריער! ניטא יענע שיינע בילדער, וואס ער האט זיך פארגעשטעלט
פריער! די קארעטע, דאס אריינפארן קיין מאזעפעווקע, דאס פארווונדערן זיך פון זיינע באקאנטע און גוטע פריינט, דאס גליקלעך מאכן דעם
טאטן ― אוועק, אוועק! אנדערע בילדער זעט ער, אן אנדער לעבן
לעבט ער. און אפן ארט פונעם פריערדיקן שמעקנדיקן גן־עדן שטייט פאר
אים די בארדיטשעווער מוראדיקע בלאטע. אפן ארט פון פאלאצן ―
א בלאטיקע שטוב מיט בלאטיקע מענטשן. אפן ארט פון זינגען הערט ער
טאג ווי נאכט: „וועקסל, פראצענט, פרנסה, געלט, הוצאה״... אפן
ארט פון א שיין, ווייס ווייבל ― א גראבע יידענע, וואס הענגט אים
שטענדיק אפן האלדז, האלדזט אים און קושט אים און לאזט אים נישט
אפ פון זיך. און אלץ איז אזוי וואכעדיק! אזוי געמיין! עס ווערט אים
נמאס, נמאס ומאוס די וועלט און דאס לעבן. און הינטער די פלייצעס
הערט ער ריידן וועגן זיך: „אט דאס איז ער, יאסעלע, וואס האט גענומען די רייכע אלמנה״... און עס טוט אים א שטאר אין הארצן. און
אזוי, קוקנדיק אף פערעלען, דערמאנט זיך יאסעלע אין אסתרן, און ער
הייבט זיך אן צו בארעכענען און גוט באקלערן, אז ער האט דא אפגעטאן
זייער א מיאוסע מעשה, זיך אליין אפגעשפילט א חתונה און אויסגעהאנדלט זיך אזוי נישט לייטיש, אי פאר אסתרן. אי פאר זיין טאטן, אי
פאר זיך אליין. ער גייט ארום פארזארגט, באטריבט, פינצטער, ווי די
ערד.
    
― יאסעלע, נשמה מיינע, האר מיינס, מיין טייער סאלאווייטשיקל!
― זאגט צו אים פערעלע זיין ווייב, ווען זי בלייבט מיט אים אליין,
שפילנדיק זיך מיט זיינע שיינע, לאנגע האר. ― וואס איז דיר? וואס
ביסטו אזוי צעטראגן? גייסט ארום פארטראכט און פארזארגט? זאג
מיר, וואס פעלט דיר? שוין־זשע האב איך בא דיר נישט פארדינט, דו
זאלסט מיר זאגן דעם אמת, וואס דיר איז? איך בין דיר שווער, איבעריק, נמאס? נמאס?...
    
„נמאס? ― קלערט זיך יאסעלע. ― נמאס ומאוס!״ נאר ער
האלט זיך איין, ער שטארקט זיך און זאגט איר א גראבן ליגן:
    
― נמאס זאגסטו? חס ושלום! וואס הייסט נמאס? ― און
זיינע מחשבות, זיין קאפ און זיין הארץ און אלע זיינע געפילן זיינען
ווייט פון דאנען; זיי זיינען אים דארטן ― אין מאזעפעווקע.
    
 __________
    
 .XXI
    
 מאזעפעווקע רעדט ― און אסתר נעבעך האט צרות
    
 קלוגע מענטשן האבן זיך שוין וויפל מאל געבראכן דעם מוח צו
טרעפן, וויאזוי ווערט דאס מאזעפעווקע געוואר פון אלע נייסן, וואס
אף דער וועלט טוט זיך? כאטש פון גאזעטן ― דאס ווייסן אלע ―
האלט מען דארט ווייניק וואס, נאר לאז ווערן א שמועס דארט ערגעץ,
אין די הויכע פענצטער, וועגן מלחמה, ― אזוי ווייסט מען דאס באלד
אין מאזעפעווקע. א נייער זאקאן, נאר איידער ער ווערט געבוירן, קומט
ער אראפ אהין, און יידן לערנען דעם פשט, קנייטשן אים אהער און
אהין, איטלעכער מיט זיין גאנג. זיי האבן א זעלטענעם חוש הריה, די
מאזעפעווקער, און א סך זאכן קומט בא זיי אויס  ע ל ־ פ י  ד ר ך  ה ט ב ע,
אז עס ב א ד א ר ף אזוי צו זיין, ווארום  ד ע ר  ש כ ל  א י ז   מ ח יי ב.
    
מע ווייס נישט, פון וואנען עס האט זיך גענומען דער קלאנג, אז
יאסעלע סאלאוויי האט ערגעץ חתונה געהאט, גענומען מאה־אלף נדן און
איז געווארן אויס חזן. דער האט געזאגט, אז א גרויסער גביר האט אים
געהארכט דאווענען, האט ער אים פאררופן צו זיך און האט אים געגעבן
די טאכטער פאר א ווייב. און דער האט געזאגט, אז יאסעלע האט חתונה
געהאט פאר א רייכע אלמנה פון פופציק יאר. אנדערע האבן געדרונגען
פארקערט, אז נישט קיין אלמנה, א גרושה האט ער גענומען, און דערביי
דערציילט זייער א שיינע מעשה, וויאזוי יאסעלע איז געווען איינגעלאדן
צו א גביר אף א מלוה־מלכה; האט דער גביר געהאט דאס אנדערע ווייב
פון היינטיקער וועלט, א גאנצע מלומדת, א „צעדאמטע״; בקיצור, אז
זי האט אים דערהערט זינגען, האט זי זיך אין אים פארקאכט און האט
געוואלט מיט אים אנטלויפן אין עק וועלט; האט זיך מיישב געווען דער
גביר און זאגט צום ווייב: „וואס טויג דיר נאך אנטלויפן און מיר
אנטאן בזיונות? נא דיר גט און נעמט דיר אים״... וואס טוט זי?
זי איז דאך אבער אויך נישט קיין נאר, מאכט זי צו אים אזוי: „וועסטו
מיר געבן די מאה־אלף, איז רעכט, אלא נישט ― וועסטו האבן צו געדענקען!״ הכלל, אהער, אהין, עס האבן זיך אריינגעלייגט מענטשן און
מען איז מושוה געווארן פאר אכציק טויזנט. בקיצור, וויאזוי די מעשה
איז שוין דארט, אונדזער יאסעלע איז א לייט. נאר פארוואס ער שיקט
נישט דעם טאטן קיין געלט ― אין אן עולה!...
    
אז דער קלאנג איז ארויס אף דער שטאט, האבן אלע געזאגט, אז
על־פי דרך הטבע באדארף עס אזוי זיין, ווארום דער שכל איז מחייב,
אז יאסעלע האט באדארפט גרייכן א גרויסן שידוך; דאס האט איטלעכער ארויסגעזען נאך פריער, און ווי האט דאס דען געקאנט אנדערש
זיין?
    
― עס קומט אייך א מזל־טוב? ― האט מען זיך געווענדט צו
שמואליק דעם חזן אין שול. ― מע זאגט, אז אייער יאסעלע האט חתונה
געהאט? וואס, איר ווייסט גארנישט? געשיקט זיך עס? אודאי, אודאי
דערציילט מען, אז ער איז גאר גליקלעך, מאה־אלף, זאגט מען, ריש־אלפים! ווי קומט עס? א סברה, אז ער שרייבט אייך גאר קיין בריוול
נישט, רב שמואליק? היינטיקע קינדער! גיי, ווער פארשווארצט צוליב
א קינד, זיי זיך מפקיר! מע דאנקט נאכדעם אפ מיט שטיינער. א שיינע
וועלט היינט געווארן, נישטא וואס צו ריידן, א לייטיש וועלטל!
    
שמואליק, אז ער האט דאס דערהערט, איז ער בא זיך שטארק אראפגעפאלן. „ס׳טייטש, יאסעלע זאל מיר אזעלכעס אפטאן, אן אייגענעם
טאטן?!׳, עס איז אים אן דעם געווען א חרפה, א בושה, פאר לייטן,
וואס ער האט כמעט א יאר נישט געהאט קיין איינגעטונקטע פען פון
יאסעלען, נישט וויסנדיק, וואס איבערצוטראכטן, און דא ― נא דיך
גאר אזא נייס! „א מעשה, א מעשה! חתונה האבן, ווערן א נגיד און
פארגעסן א טאטן! עס קאן גארנישט זיין!״ דאס איז געווען שמואליקס
איינציקע טרייסט: „עס קאן גארנישט זיין!״ ווען נישט דער בטחון,
אז נישט היינט איז מארגן, וועט יאסעלע קומען צו פארן, וואלט דאס
שמואליק נישט אויסגעהאלטן. ער האט אזוי אויך געהאט גענוג צרות;
עס איז אים די לעצטע צייט, פון א פארקילונג אפנים, די שטימע,
מ׳שטיינס געזאגט, קאליע געווארן. שמואליקס האלדז, וואס האט אמאל
געשמט אף דער וועלט, איז געווארן געכאפט, און זיין „שאגת־ארי־קול״
איז אים געווארן משונה פארדומפן מיט א הייזעריקייט, ווי א קול פון
אן אנגעשפאלטענער כלי. דארט, ווו שמואליק פלעגט זיך אמאל פארקאטשען אף זיין פיסטל, זינגען טרוילעריש און אראפלאזן זיך אף זיין
ביי־קול ביז דער לעצטער „שפינדע״, ― האט זיך היינט מיאוס געלאזט
הערן א כארכלען פון א געקוילעטן אקס, אדער א קריי פון א יונגן, נאך
נישט אויסגעזונגענעם האן. שמואליקס דאווענען האט אנגעהויבן צו
זיין געמוטשעט, מחילה, זייער געמלאכהט; וויפל ער האט זיך נישט
געבריהט, רייסנדיק זיך אף די גלייכע ווענט ― נישטא די כחות פון
אמאל! אויס האלדז, אויס דבור, אויס, אויס שמואליק ― ערגער ווי
געשטארבן! געהאלטן האט אים באם עמוד נאר דאס שטיקל חזקה.
לאזן א געפאלענעם פאלן, צונעמען בא יענעם דאס לעצטע שטיקל ברויט
אינגאנצן, אפקוילען אן ארעמאן פון פרנסה ― דאס טוען נישט אזוי
גרינג די מאזעפעווקער יידן, וואס זיינען בטבע ווייכע, בארעמהארציקע
לייט, און איבערהויפט פרומע, ערלעכע יידן. נאר זאגן אף זיי, אז זיי
זיינען גאר צדיקים, מענטשן מיט יושר ― דאס קאן מען אבער אויך
נישט, דען זיי זיינען זיך מיט שמואליק דעם חזן באגאנגען נישט אזוי
מענטשלעך, נישט גאר על־פי יושר; מע האט אים דעקוטשעט מיט
שטעכווערטלעך, געגעבן אים אנצוהערענישן, געפרעגט אים, וואס מאכט
עפעס יאסעלע, געהאט צו אים טענות פאר זיין דאווענען, פאר זיין
זינגען. אמת, מע קאן זיי, די בעלי־בתים פון דער קאלטער שול, אויך
אינגאנצן נישט שולדיק מאכן: זיי זיינען אין דעם ענין געבאלעוועט
זייער: זיי זיינען פון תמיד אן געוווינט געווארן צו רעכטע חזנים, צו
שיינע בעל־תפילות; וואס־זשע זאלן זיי טאן? שמואליקס דאווענען איז
פאר זיי געווען על אפם ועל חמתם, און פאר שמואליקן אליין איז זיין
חזניש לעבן געווען א מיאוס געמוטשעט לעבן. נאר צו די צרות מיטן
הארצווייטיק, וואס ער האט געהאט בא זיך אין דער היים, איז דאס
נאך נישט געווען קיין משל אפילו, ווארעם זינט עס איז ארויס דער שם
אין שטאט, אז יאסעלע האט חתונה געהאט, האט שמואליק דעם חזנס
ווייב ווידער א מאל איבערגעביטן איר מיינונג וועגן יאסעלען און האט
גענומען עסן און טאטשען שמואליקן נעבעך, שיטן אים זאלץ אף די
ווונדן מיט א פה קדוש, ווי זי קאן.
    
― פיין אויסגעשטעלט זיך אקעגן א טאטן, גאנץ לייטיש! נישט
אומזיסט זאגט די וועלט א ווערטל: „פון א חזירשן וויידל קאן מען
קיין שטריימל נישט מאכן!״ דיין יאסעלע איז געווען א שארלאטאן און
איז געבליבן א שארלאטאן. היינט פארשטיי איך שוין, פארוואס איך
האב אים פון קינדווייז אן אזוי פיינט געהאט. נישקשה, איך האב א גוטן
חוש־הריח, איך שמעק־אן באלד א מענטשן, וואס ער איז; מסתמא איז
ער פונעם שורש א דער־רוח־ווייסט־וואס! און איך פארשטיי גארנישט,
וואס זלאטע לייגט איין די וועלט נאך זיין מאמען און זאגט, אז אזא
צדיקות, ווי דיין זעלדע איז געווען, איז גאר אף דער וועלט נישטא. לאז
זי מיר דארטן מוחל זיין, ווו זי איז...
    
שמואליק האט אויסגעהערט די אלע רייד און אראפגעשלונגען זיי,
ווי א ביטערן טראפן. א סך ערגער איז אים געווען זיך באגעגענען מיט
זיינע גוטע פריינט, מיט זלאטען און מיט אסתרן: וואס קאן ער זיי
זאגן, טאמער מאכן זיי מיט אים א שמועס מכח זיין זון? ער האט
אבער אין דעם א גרויסן טעות געהאט: זלאטע האט זיך ווידער צעקריגט מיט דער חזנטע און איז געווען פארנומען מיט אירע עסקים,
געהאט גענוג אייגענע צרות, גענוג אייגענע זארג: מע באדארף חתונה
מאכן א קינד, אסתר איז שוין, קיין עין־הרע, א מיידל צו לייטן, און
ס׳איז נישטא מיט וואס: אן קיין נדן וויל מען היינטיקע יארן קיין
מיידל נישט נעמען; א ליאדע בחורל, אן אונטערשלאג, הייסט זיך
אנידערלייגן עטלעכע הונדערט קערבלעך, אחוץ מתנות ― און דא דערווייל וואקסט אסתר, עס גייט איר שוין דאס צוואנציקסטע יאר, וויי
געשריגן! עס דרייט זיך אפילו א שידוך, נישט אזא גלייכער, נאר א
גליק, א פארטיקע זאך, א שמאלץ־גרוב. גיי, בינד־צונויף, מאך עפעס
איינע אליין, א וויסטע אלמנה מיט פיצלעך קינדער יתומים!...
    
און אסתר, אז זי איז געוואר געווארן, אז יאסעלע האט חתונה געהאט, ― וואס האט זי געקאנט קלערן בשעת מעשה? ווער קאן זיך
פארשטעלן איר באליידיקט, באטריבט, פארוואגלט, צעבראכן הארץ נעבעך? עס האט זיך איר געדאכט, אז זי קען יאסעלען אויסגעבונדן, און
האט אים פון תמיד געגלייבט, און אלץ וואס ער האט געזאגט איז געווען
בא איר הייליק; צום סוף זאל ער זי אזוי מיאוס אפנארן, אפליגנערן
פון קאפ ביז פיס? אסתרן האט זיך אויסגעדאכט, אז אזוי ליב האבן
און אזוי געטריי זיין, ווי יאסעלע האט ליב און איז געטריי דעם טאטן
זיינעם, איז גאר דער צווייטער צו אים נישטא. נאך שטייט ער איר פאר
די אויגן, ווי ער האט זיך איר דעמאלט געשווארן, בשעת אוועקפארן
פון דער היים, אז ער וועט דעם טאטן נישט פארגעסן אף קיין מינוט
אפילו, און וועט אים גאר גליקלעך מאכן; נאך קלינגען איר אין די
אויערן יענע גוטע ווערטער זיינע, יענע זיסע געזאנגען, אין וועלכע ער
האט פאר איר זיין הארץ אויסגעגאסן, און וואס האבן זיך איר געדאכט,
ווי ער זאגט איר צו אייביק בלייבן דער יאסעלע, דער אייגענער יאסעלע,
נישט פארגעסן קיינעם נישט פון זיינע ליבע און געטרייע. צום סוף גייט
אוועק שוין באלד א יאר צייט, און מע הערט נישט און מע זעט נישט
פון אים, און פלוצים ― נא דיר אזא מין ידיעה! יאסעלע האט גאר
חתונה געהאט! און נאך אזוי חתונה געהאט! גענומען אן אלמנה,
א גרושה ― צוליב געלט! און אפגעטאן דאס בסוד, זיך באגראבן! ...
„גוואלד, גוואלד, יאסעלע זאל אזעלכעס קאנען טאן?!׳, אסתר האט
דאס נישט ארויסגעזאגט קיינעם; זי איז געווען רויק, ווי תמיד, פארנומען מיט דער קראם, אין זינען געהאט די שטוב, שטיל, פיין. וואס
האט זיך אבער געטאן בא איר אין הארצן אינעווייניק? ― דאס האט
נישט געקאנט וויסן קיינער, אזוי ווי ס׳האט בא איר קיינער נישט געוווסט פון יענע זיסע גאלדענע חלומות, אין וועלכע זי האט פארבראכט
גאנצע צוויי יאר, זינט יאסעלע איז אפגעפארן פון דער היים. מע קאן
זאגן, אז יענע צוויי יאר זיינען געווען פאר אסתרן א לאנגער זיסער
חלום; יאסעלעס געשטאלט איז פון איר נישט אפגעטראטן אף קיין
מינוט, און וואס זי האט נישט פארקלערט, און ווו זי האט זיך נישט
געווענדט, איז געווען נאר יאסעלע און יאסעלע. נישט איין מאל פלעגט
זיך מאכן, אז זלאטע האט איר באמערקט, אז זי איז עפעס נישט אף
ד ע ר וועלט: „וואס איז דאס מיט דיר געווארן, ― פלעגט זי מיט
איר טענהן, ― וואס ביסטו געווארן אזוי צעטראגן? דו מעסט אפ
דרייצן ארשין און רעכנסט נאכדעם צוועלף, און גדליה מאיר דער צעלניקער הייסט בא דיר גאר מאיר־גדליה, פארקערט דאס שלים־מזל?״ אן
אנדער מאל פלעגט אסתר, זיצנדיק איבער אן ארבעט נעבן דער קראם אף
א בענקעלע, פארטראכטן זיך און צעזינגען זיך תחילת גאנץ שטיל, און
וואס ווייטער ― אלץ העכער און שטארקער, נאכמאכנדיק ווי יאסעלע
זינגט, און גארנישט באמערקנדיק, אז דא נישט ווייט זיצן מאנצבילן...
די מחשבות פלעגן זי פארטראגן אמאל גאנץ ווייט אהין, ווו יאסעלע
געפינט זיך, און דארט אינאיינעם מיט אים האט זי זיך אויך געפונען,
געקוקט אף אים און געהערט זיין זיס קול, זיין געטלעך זינגען, פונקט
ווי יענעם שבת באטאג בא שמואליק דעם חזן אין שטוב. און אמאל
פלעגט זיך איר אויסווייזן, אז אט קומט מען איר אנזאגן א בשורה:
„אסתר, דו ווייסט, ווער ס׳איז געקומען? יאסעלע שמואליקס, יאסעלע
סאלאוויי איז געקומען!״ און אן אנדערס מאל פלעגט איר דורכפליען
אין קאפ אויך א שלעכטע מחשבה; עס גייט דורך א כמארע פארביי
דער זון און פארשטעלט אף א מינוט איר ליכטיקע שיין ― אסתרס געדאנקען באקומען אן אנדער מין מראה, און זי הייבט אן צו זארגן, איבערטראכטן, ארויסלאזנדיק א זיפץ פונעם טיפן הארצן; נאר די כמארע
גייט אוועק און די זון שיינט ווידער מיט איר חן. א שלעכטע מחשבה
טרייבט אסתר ארויס פונעם קאפ, און יענע ליכטיקע געדאנקען קומען
ווידער אן, און דאס הארץ רירט זיך ווידער פון פרייד און פון נחת,
און יענע זיסע חלומות קומען ווידער אן, און עס וועבן זיך איר גאלדענע
פאנטאזיעס, און זי זינגט שוין ווידער אף יאסעלעס שטייגער. „וואס איז
דאס מיט דיר געווארן, טאכטער? ― פלעגט איר זלאטע איבערשלאגן
די בעסטע מחשבות אינמיטן. ― וואס פאר א פנים האט דאס, איך
פרעג דיך, אוועקזעצן זיך דא אין מיטן דרויסן זינגען? און פאר
פרעמדע מענטשן נאך!״... אסתר פלעגט זיך אויפכאפן ווי פונעם
שלאף און פרעגן פארווונדערט: „זינגען? ווער זינגט דען?״...
    
דאס לעצטע יאר, וואס יאסעלע האט אויפגעהערט צו שרייבן בריוו,
האט אסתר, געוויינלעך, געהאט יסורים דערפון; נאר זי איז געווען
אין אים אזוי פארגלייבט, אז זי האט גארנישט צוגעלאזט קיין שלעכטע
מחשבה. זי האט אים אליין בא זיך פארענטפערט: „א מענטש פארט
ארום כסדר, איז נע־ונד ― וואס איז דאס חידוש?״... און זי האט
געהאפט און געהאפט. פלוצים ― נא דיר גאר אזא שלאק! דערויף האט
זיך אסתר גארנישט אנגעהויבן צו ריכטן. ווי א דונער האט איר די
דאזיקע ידיעה דערלאנגט אין קאפ אריין. זי האט זיך ווי אויפגעכאפט
פון א לאנגן שלאף און דערזען, אז אלע אירע פרייד מיטן גאנצן גליק
אירס איז א חלום, אין וועלכן זי האט פארבראכט צוויי יאר כסדר, די
בעסטע צוויי יאר אין איר לעבן. זי איז מיט א מאל געוואר געווארן פון
אזויפיל פאלשקייט און שלעכטיקייט אף דער וועלט; זי האט מיט א
מאל דערזען פאר זיך אזא מיאוס, ביטער, פינצטער לעבן! נאר ווער
האט דאס בא איר געקאנט וויסן? וועמענס עסק איז דאס? ווער קוקט
זיך ארום אין מאזעפעווקע אף אן ארעם מיידל, וואס אט איז זי געווען
גליקלעך ווי די גאנצע וועלט, און איז זי אראפגעפאלן פונעם הימל ביז
צו דער ערד? אסתר האט זיך באנאכט בא זיך אפן געלעגער גוט אויסגעוויינט שטילערהייט, נישט איין מאל, נאר עטלעכע מאל, געשמאק אויסגעוויינט. נאר דאס וויינען האט איר אבער נישט פארגרינגערט איר ביטער
הארץ אפילו אף קיין האר. דען חוץ דעם, וואס איר מזל איז געווען
אזוי וויסט און פינצטער, האט זיך אף איר גענומען א נייער אומגליק,
א גאטס שטראף, א מלאך־המות אף אירע יונגע יארן. דער דאזיקער
מלאך־המות איז געווען ― הנגיד רב אלטער פעסיס!
    
 _________
    
 .XXII
    
 אלטער פעסיס זיצט אן אלמן, און רב קלמן שדכן
    
 לייגט איין די וועלט
    
 אלטער פעסיס איז א פיינער בעל־הבית. ער האט זייער א טייערע,
א גרינגע פרנסה אין מאזעפעווקע: ער איז זיך א בעל־הלוואה. נאר ער
איז נישט גלייך צו אנדערע פראצענטניקעס, וואס ווייסן נישט פון קיין
לעבן צו זאגן. א מאזעפעווקער פראצענטניק גייט ארום שטענדיק אין
איין זארג. ער איז אין פחדים, טאמער וועט דער אדער יענער נישט
אפגעבן, און שלאפט נישט קיין נעכט. ער ווערט מיט דער צייט א גרויסער
מרה־שחורהניק. עס שטעלט זיך אים אלץ פאר, אז יעדער מיינט בא
אים אויסנארן, צונעמען, אוועקראבעווען, ירשהנען אים בא זיין לעבן.
עס דאכט זיך אים אלץ, אן איטלעכער שארפט אף אים די ציין, ― און
וואס וועט זיין דער תכלית, אז עס וועלן אים שוין אלע אנזעצן? עס
קומט דאך אים דעמאלט נאר נעמען א טארבע, חלילה, און גיין איבער
די הייזער! אזעלכע געדאנקען ברענגען אים דעם מאזעפעווקער פראצענטניק, דערצו, אז ער מוז ווערן קארג, א נהרג על פחות משוה פרוטה,
גיין קריעה־בליאה, נישט פארגינען זיך דאס שטיקל ברויט, וואס ער
עסט. ניין, אלטער איז נישט פון דעם מין. ער קען זיינע יידעלעך און
ווייס גאנץ גוט, אז ער קאן פון זיי ציען זיין באדערפעניש כסדר. כאטש
ער ליגט בא יעדן אין מויל און הינטער די אויגן מאכט מען פון אים א
תל, מע רופט אים „עשו״, „פיאווקע״, „המן״ און נאך אזעלכע צונעמענישן, ― אבער אין די אויגן, נישקשה, גיט מען אים אפ כבוד: „רב
אלטער״ רופט מען אים! א ברירה האט מען? ער האט פארט די
קלינגערס, און אלע דארפן צו אים אנקומען. דערום לעבט זיך אלטער
א גוטן טאג, קוקט אריין אין טעפל אריין, דאס עוף זאל זיין זיס און
דאס יאיכל פעט, און היט זיך אפ דאס בייכל זייער גוט, ניט צולאזנדיק
זיך קיין יסורים פון קיין שום זאך אף דער וועלט. ווי דאס ווערעמל, אז
עס פארקלייבט זיך אינעם בעסטן עפל אריין, ליגט דאס זיך דארטן רויק,
גארנישט אנזיכטיק, זויגט און נאגט די זאפט פאוואלינקע, מיט ישוב־הדעת, און וויל גארנישט וויסן, וואס ווייטער, אף יענער זייט עפל, טוט
זיך, ― פונקט אזוי לעבט זיך אלטער אף זיין געשעפטל אין מאזעפעווקע,
און וואס גייט דאס אים אן, וואס יענער זאגט, צי וואס יענער רעדט
דארטן, ווייס איך וואס? אפן הימל א יריד! אבי אים איז ווארעם...
פארקערט, טאמער וועט איר אים זאגן מוסר: „רב אלטער, אים דארפט
מיר אווואזשען, כ׳לעבן, און וואס וועט אייך שוין ארויסקומען, אז איר
וועט שוין בא מיר ארויסרייסן נאך א האלב קערבל, מ׳שטיינס געזאגט?
איר וועט שוין דא גליקלעך ווערן? איר האט קארג, דאס ווייב מיט די
קינדער האבן אייך באזעצט?״ ― וועט ער אייך אויסהערן גאנץ קאלטבלוטיק, און אויך קאלטבלוטיק, מיט א שמייכעלע, ענטפערן: „כ׳קאן
נישט, בנאמנות!״ און נאכדעם מעגט איר שוין ריידן, וויפל איר ווילט.
אדער פרוווט וועלן נעמען בא אים א נדבה מער מיט דריי גראשן ווי ער
גיט, וועט ער אייך נאר ענטפערן אזוי בנעימות, אזוי אנגענעם: „איך
געב נישט מיין, בנאמנות! ״ ― איז דאס הייליק, איר מעגט שוין זיין
זיכער. ― אט אזא מין יידל איז זיך אלטער.
    
אלטער פעסיס איז א פיין, אויסגעפוצט יידל, א געפאקטס, שוין אין
די יארן, נאר מחמת ער איז זייער געזונט און געלייטערט אפן פנים, און
א בערדל האט ער א קליינס, ווייזט ער אויס נאר גאר א יונגערמאנטשיק.
ער האט א היפש בייכל, פון יידיש בלוט ― זאגט מען: דאס מיילכל
איז בא אים צונויפגעצויגן, איינגעשנירעוועט, די ליפן רויט און פעט
און מסוגל צום זייגן, ווי בא א פיאווקעלע; די בעקעלעך זיינען בא אים
תמיד רויטפארביק און אנגעבלאזן, ווי די פאמפעשקעס. בכלל איז אלטער
א גאנץ פיין יידל, נאר אויגן האט אלטער נישט קיין שיינע: איין אויג
האט ער א גרויס און דאס אנדערע א ביסל קלענער, און אט מיט דעם
קליינעם אייגל, אז ער טוט א קוק אף עמעצן, ווערט יענעם פארקילט
אינעווייניק. גיין גייט ער פאוואלי, רעדט שטילערהייט, א ביסל מיט א
קוויטש, שטענדיק מיט א שמייכעלע. ארום זיך האט אלטער ליב צו גיין
ריין, זויבער; דאס זיידענע קאשקעטל, דאס ליוסטרינענע קאפאטקעלע
און די גאנצע הלבשה אף אים זינגט, ס׳איז תמיד שפאגל־ניי, די שטיוול
גלאנצן, קיין שפריינקעלע לאזט ער אף זיך נישט פאלן. תמיד איז ער
פריי, שטענדיק צופרידן מיט זיך, האט קיינמאל קיין עגמת־נפש נישט.
נאכן ווארמעס שלאפט ער זיך אויס און גייט ארויס א ביסל אין מארק
אריין, גלאט אזוי זיך, זען זיך מיט דעם און מיט יענעם. א ביסל ריידן,
נעמען א ציגאר־טיטון בא יענעם.  נ ע מ ע ן  ב א  י ע נ ע ם  איז
בא אים דאס חיות, און כאטש ער ווייס גאנץ גוט, אז הינטער די
אויגן רופט מען אים דערפאר „ד ב ר ־ א ח ר״, נאר ער האט
דערפון אויך לאנג עגמת־נפש: „ס׳א דאגה א ביסל! ׳, ― מאכט ער
מיט א שמייכעלע, אז מע קומט צו אים אין שטוב אריין, נעמט ער צו
איטלעכן באזונדער בסבר פנים יפות, מיטן שענסטן כבוד, ווייס גארנישט
ווי יענעם אנידערצוזעצן און קארגט נישט קיין גוטע, זיסע ריידעלעך
קיינמאל און קיינעם נישט. נאר פונדעסטוועגן האט מען אים אין מאזעפעווקע נישט ליב, מע קאן אים נישט סובל זיין מיט אלע זיינע זיסע
גענג. האבן האט מען צו אים, דאכט זיך, גארנישט. ער טשעפעט נישט
קיין פליג אף דער וועלט, פונדעסטוועגן האט מען אים פיינט אין שטאט
ערגער, ווי דעם טויט, אפנים, ער מוז זיי ליגן דארטן טיף אין דער לעכער!
נאר אפשר מיינט איר, אז ער ווייס דאס נישט, צי עס ארט אים? עס
זאל דאס אים אפילו אנהייבן צו ארן! ― אט אזא מין יידל איז זיך
אלטער.
    
„אלטער פעסיס״ רופט מען אים נאך זיין מאמע פעסי, עליה השלום:
פעסי איז געווען א בריה א יידענע, א גאנץ פיינע, און אין די יונגע
יארן, זאגט מען, איז זי געווען גאר א פארשוין, און דורך איר שיינקייט
און בריהשאפט האט מען גארנישט ארויסגעזען דעם מאן אירן, רב חיים־ישעיהן, וואס איז כל ימיו געזעסן איז קלויז און געלערנט און געדינט
גאט. די שטוב האט שוין געפירט פעסי אליין; איר פרנסה איז געווען
א שענקל. „עט, אזוי זיך, נישקשה, דאס שטיקל ברויט שלעפט זיך״, ―
האט זי געזאגט. און פון דעם „עט״ האט פעסי אנגעקליבן א היבשע
קאפיקע, אבער טאקע גאר א היבשע, אזוי אז מיט דער צייט האט זי
זיך פאוואלינקע אויסגעבויט א שטוב, צוגעקויפט א פאר קלייטלעך, זיך
דאביוועט א ביסל צירונג, פארליען עטלעכע קערבלעך אויך אמאל, אז
מע האט בא איר שטארק געבעטן, און צום מיינסטן ― גלחים; מיט
גלחים האט פעסי ליב געהאט צו האנדלען: „א כפרה ― פלעגט זי
זאגן ― דריי יידן פאר איין גלח, להבדיל!״... מע האט אפילו געשמועסט אין שטאט, אז... נאר וואס מע קאן אין מאזעפעווקע אויסטראכטן! „א בריה נפלאה אט די פעסי! ״ ― האט מען אף איר געזאגט,
קוקנדיק אף רב חיים־ישעיהן, וועלכן ס׳האבן מקנא געווען א סך יידן.
― „א גוטע בחורטע, אייערע!״ ― האבן חברה צו אים געזאגט אין
קלויז. ― „א גוטע בחורטע, זי באשטייט אקעגן דריי מאנסבילן, אייער
פלוניתטע״... רב חיים־ישעיה פלעגט דערויף נישט ענטפערן גארנישט,
נאר א קוק טאן פון אויבן, אריבער די ברילן, אויפהייבנדיק די געדיכטע
ברעמען, ארויסלאזן א זיפץ, זיך פארטראכטן, קראצנדיק זיך מיט דער
האנט אונטערן טלית־קטן, און זיך ווידער נעמען צו דער גמרא. און אט
אזוי, זיצנדיק אין קלויז, איז זיך רב חיים־ישעיה אמאל אנטשלאפן געווארן אף אייביק שוין. קיינער האט נישט געוווסט די סיבה פון זיין
אוועקשטארבן פלוצים אין מיטן דרינען: „דאכט זיך, געווען א געזונטער ייד, א גבר, ― פלוצים נא דיר!״ ― „נו, מסתמא האבן זיך אים
אויסגעלאזט די יארן, זאל ער האבן א ליכטיקן גן־עדן דארט ― א
וווילער ייד געווען, אן ערלעכער!״ ― אזוי האט מען געשמועסט אין
שטאט. און רב חיים־ישעיה האט געהאט אזא לויה, אז פיל מענטשן
האבן זיך געווונטשן איבער הונדערט און צוואנציק יאר האבן נישט
קיין קלענערן כבוד. „או־ווא, א וווילער ייד געווען, א שטילער זייער און
א גרויסער למדן!״ ― „ס׳איז א סברא, אז ער איז געווען א פרוש״...
― „יא א פרוש, צי נישט קיין פרוש, אן ערלעכער ייד, א כשרער ייד
איז ער געווען געוויס, כאטש נישט קיין איבערגעשפיצטער, זאל ער מיר
מוחל זיין״... אט אזעלכע שבחים האט מען נאכגעזאגט רב חיים־ישעיהן אין שטאט א קליינע צייט און מע האט אין אים גיך פארגעס.
    
פעסי איז זיך געבליבן בא איר פרנסה, ווי פריער, מיט אירע
גלחים גאר נישקשהדיק, נישט צו פארזינדיקן, און קיינער האט נישט
 ארויסגעזען אף איר, אז זי איז אן אלמנה, דאס הייסט, זי האט זיך
 קיינמאל נישט געקלאגט, למשל, ווי אן אלמנה קלאגט זיך אף איר וויסט
מזל, געוויינלעך. פעסי איז זיך אפגעזעסן נאר איר מאן זיין שבעה, פיינע
שלשים האט זי אים אויך אפגעגעבן, ווי ער האט בא איר פארדינט, זי
האט דאס גאנצע יאר געטראגן א שווארצן פארטוך, „קלאג״, ווי עס
באדארף צו זיין, און איז זיך געבליבן די אייגענע פעסי, וואס פריער,
האבנדיק אין זינען נאר דאס געשעפט אירס, די גלחים און, להבדיל, דאס
קינד, ― אלטער זאל לעבן. פעסי איז געווען זייער א געטרייע מוטער;
אלטער איז בא איר געווען תמיד טייער, ווי דאס שווארצאפל פונעם
אויג. פון קינדווייז אן ביז כמעט דער חתונה זיינער האט ער זיך געהאלטן בא דער מאמעס פארטוך, און פעסי האט אויסגעהאדעוועט אל־טערן אזוי, אז אלע ווייבער האבן איר מקנה געווען: „זי האט דאס
אויסגעפאשעט דעם בן אירן, קיין בייז זאל אים נישט שאטן!״ אין אים
האט פעסי אריינגעלייגט אינגאנצן איר ליבשאפט. „איין אויג אין קאפ
― האט פעסי געזאגט ― און אנגעקומען איז ער מיר גענוג שווער :
כמעט פון העכער זיבן יאר נאך דער חתונה האב איך קיין קינדער נישט
געהאט. איך האב שוין געמיינט, אז איך בין אן עקרה. ווו בין איך נישט
אויסגעוועזן, ביז איך האב זיך דערלעבט דאס דאזיקע? און מיט דעם
איז שוין די ערד פארשלאסן געווארן״. פעסי האט אים נישט אפגעלאזט
פון זיך אף איין מינוט; צען מאל א טאג פלעגט זי קומען אין חדר
אריין, זען וואס דאס קינד מאכט, ברענגען אים אלע מאל אן אנדער
מין זאך: אן עסנווארג, א נאשעריי, א לאקעטקע. אלע יינגלעך פון
חדר האבן אים מקנא געווען, געשלונגען די סלינע, זיך געווונטשן זיין
אף אלטערס ארט... שלאגן אדער שמייסן א ל ט ע ר ו נ י ו ן  האט דער
רבי נישט געטארט בשום אופן; א פינגער אז עמעצער האט געפרוווט
אויפהייבן אף אים, האט פעסי אויסגעריסן די אויגן יענעם. ווינטער אין
די גרויסע פרעסט און זומער אין די גרויסע היצן האט אים פעסי פון
דער שטוב נישט ארויסגעלאזט: „די תורה, נישקשה, וועט נישט אנטלויפן״ ― האט זי געזאגט. צום לערנען האט אלטער געהאט אן אלעמען
זייער א פלאטשיק קעפל, און קיין גרויסער מתמיד איז ער אויך נישט
געווען. פעסי האט געוווסט, אז קיין רב וועט ער געוויס נישט זיין, און
האט אבער דערפון ווינציק־וואס יסורים געהאט: „נו, מילא, וועט ער
נישט זיין, ווי דער טאטע זיינער״... ― אזוי האט זי געזאגט און האט
אים צו זעכצן יאר אפגענומען פונעם חדר, אויסגעהאלטן לעבן זיך א
פאר יאר און דערנאך חתונה געמאכט צו מזל.
    
א ווייבל האט אים פעסי געגעבן זייער אן איידל קינד, א „רוחנית״;
און ווי פעסי איז געווען א גוטע מוטער, אזוי איז זי נאך מער געווען
א גוטע שוויגער. פייגל ― אזוי האט געהייסן אלטערס ווייב ― איז בא
איר געווען פאררעכנט פאר אן אייגן קינד, און פעסי איז אויסגעגאנגען
נאך אירע טריט, נישט אפגעלאזט זי פונעם אויג אף קיין מינוט: „פייגעלע, אפשר ווילסטו אט־א־דאס? טאמער ווילסטו יענץ?״ גוט ווי דער
וועלט איז דארטן געווען פייגעלען, זי איז געווען גאר גליקלעך; אבער
נישט לאנג האט געדויערט איר גליק. ארום־און־ארום גוט גארנישט זיין:
גאט האט פייגעלען געשטראפט און האט איר נישט געגעבן קיין קינדער.
אלטער האט אזוי געגארט א קינד, פעסי האט אזוי געוואלט אן אייניקל,
א נחת פון אלטערן, אז מע האט פייגעלען פאראומערט דאס לעבן.
פריער האט זיך דאס אנגעהויבן פון א ווערטל אף צו כלומרשט, פארבייגייענדיק, א זאג גלאט אזוי: „דו ביסט דאך א בעזדיטניצע, פייגל,
וואס האט מען מיט דיר צו שמועסן? ״ און נאכדעם האט אלטער אנגעהויבן ביסלעכווייז זיך בלאזן אף פייגעלען, און פעסי פון איר זייט
האט זי אנגעהויבן אונטערטרייבן, זי זאל פרווון דאס און פרווון יענץ,
פארן אהער און פארן אהין, טאמער וועט פארט עפעס העלפן... „איך
האב אליין, טאכטער מיינע, א צייט קיין קינדער נישט געהאט, ― האט
מיט איר פעסי געטענהט, ― און אז איך האב דערזען, אז ס׳איז שלעכט,
האב איך אוודאי געטאן כל המיטלען; איך בין געווען ווו דו ווילסט:
אי באם טאטער, אי באם רבין, להבדיל, אי בא יענער גויע, וואס איך
זאג דיר, און האב אין די עטלעכע יאר אויסגעטרונקען קרייטער ―
טאטעניו! וואס דען? אזוי איז גוט? וואס איז א יידענע, מ׳שטיינס
געזאגט, אן זי האט נישט קיין קינדער? אז מע האט קינדער, האט דער
מאן אויך ליב, און אז נישט, חלילה, פארדרייט ער מיט דער נאז, אדער
ער טוט גאר א שפיי״... ווייטער־ווייטער האט פעסי געארבעט אלץ
מער, זי האט איינגעלייגט די וועלט, אף יעדן טריט פארצאפט פייגעלען
דאס בלוט. „וואס טויג זי דיר, די סאטע ציג? ― האט פעסי געטענהט
מיט אלטערן. ― גט זי אפ און פטר אן עסק!״ פייגל האט דאס אלץ
געהערט, און עס האט זי גוט געקרענקט. נאר זי האט געטראגן די צרות
אינעווייניק, טיף אין הארצן באהאלטן. זי האט אנגעהויבן צו קרענקען,
קורירן זיך, טרינקען קרייטער און פלעשלעך מיט פראשקעס, אזוי לאנג,
ביז זי איז געשטארבן.
    
פעסין איז נישט באשערט געווען צו דערלעבן א נחת פון איר קינד.
מע האט אפילו אלטערן גערעדט שידוכים א סך, עס האט זיך אלץ
געבונדן און געבונדן. עס האט זיך אבער גארנישט אויסגעבונדן. עפעס
האט אלטער קיין גליק נישט געהאט צו שידוכים, און איז אזוי אפגעזעסן
אן אלמן א היבשע צייט. פעסי האט זיך שוין איבערגעפעקלט אף יענער
וועלט, און אלטער זיצט אלץ אן אלמן. נאר עס זאל אים טאקע שטארק
ארן, וואס ער זיצט אליין ― ניין! עס זאל זיך מאכן א רעכטער שידוך
― מהיכי־תיתי, פארוואס נישט? נאר יאגן זיך, לויפן נאך דעם ―
עט, נישט כדאי!... רב קלמן שדכן שווייגט אין דעם אפילו נישט און
טוט זיך זיין זאך גאנץ פעסט: ער שרייבט בריוולעך, רייסט איין די
וועלט און פאלט אפט אריין צו אלטערן מיט א גוואלד:
    
― ביז וואנעט איז דער שיעור ביז וואנעט, רב אלטער, צו מוטשען? עס מוז דאך האבן אן עק מוז דאך עס!
    
― האסט טאקע, אפנים, קיין צייט נישט, חוזק איינער? ― מאכט
צו אים אלטער מיט א שמייכעלע, ווי זיין שטייגער איז.
    
― גיט זשע מיר כאטש עטלעכע גראשן גיט מיר דערוויילע, רב
אלטער!
    
― גראשנס? פע!
    
― אף הוצאות, רב אלטער, אף הוצאות!
    
― ווייס איך נו! ― ענטפערט אים רב אלטער און מער ענטפערט
ער אים שוין היינטיקס מאל קיין ווארט נישט.
    
אט אזא מין יידל איז זיך אלטער פעסיס.
    
 .XXIII
    
 אלטער איז גראד קיין נאר ניט, און די מומע יענטל לייגט
    
 זיך אריין אין געשעפט
    
 אלצדינג איז ביז א צייט. עס האט זיך איינמאל געטראפן אזא
מעשה: אלטער האט זיך פארשפארט מיט רב קלמן שדכן בא זיך, דארט
אין יענעם חדרל, ווו דער קאסטן שטייט, ― דער ארט, וואס אלטער
פלעגט תמיד באנוצן אף צו ריידן מיט עמעצן א סוד־זאך, און האט דארט
מיט אים עפעס לאנג געשמועסט, מחמת אז רב קלמן איז פון דארטן
ארויסגעגאנגען, איז ער געווען אפן פנים רויטלעך און האט אלץ געסמארעט מיט דער נאז, צושאקלענדיק מיטן קאפ און ריידנדיק צו זיך אליין:
„פיין, פיין״... און דאס איבעריקע, וואס ער האט דארטן אונטערגעברומקעט, ווייס מען נישט. רב קלמן האט צעלאזט די פאלעס און איז באלד
אוועק צו זלאטעס שוועסטער, צו יענטלען. מיט איר האט זיך רב קלמן
געסודעט א היבשע צייט, סמארענדיק מיט דער נאז און הוסטנדיק, ווי
א מענטש, וואס וויל עפעס זאגן. יענטל איז געשטאנען די גאנצע צייט
אינמיטן שטוב, האלטנדיק דעם קאפ אף דער האנט, און האט אלץ צוגעהערט, ווי רב קלמן לעפעטשעט מיט דער צונג, ריידנדיק האלבע ווערטער.
און אז ער האט זיך שוין אויסגעקוועטשט אינגאנצן, האט זיך פלוצים
יענטל א פאטש געטאן מיט ביידע הענט איבער די ליטקעס, אויסשרייענדיק אף א קול מיט אזא כעס, אז רב קלמן האט אין גרויס ציטערניש
געמאכט א היבשן „בואי־בשלום״ צוריק.
    
― צי איר זענט משוגע, צי חסר־דעה, צי גלאט אזוי פונעם זינען?
― האט יענטל געשאטן אף אים מיט פייער. ― וואס ס׳האט זיך מיר
געחלומט יענע נאכט און היינטיקע נאכט און פאראיארן ווינטער, זאל
פאלן אף מיינע שונאימס קעפ! גוט צונויפגעפארט! איך האב אלץ
געמיינט, איר שמועסט מכח זלאטען. צום סוף זענט איר גאר פארקראכן,
אהא! ווי זאגט ער: ,,„קורץ געטראכט און גוט געמאכט!״ ער איז
גאר קיין נאר נישט, אייער אלטער, אפנים? ווייס איך וואס! משוגע
מיינע שונאים? אזא יונגס, א פיסקליא, בלוט און מילך! גוט צונויפגעפארט ― דעם זומער מיטן ווינטער! אזא פארשוין צו אזא אלטן
כלב, א רעטעך, זייט מיר מוחל, א רעטעך!
    
― א רעטעך, זאגסטו, יענטל, א רעטעך? אבער א זאפטיקער
רעטעך, א פעטער, א געפאקטער, זאג איך דיר, אנגעשטאפט מיט געלט!
לאמיך האבן אזא יאר לאמיך, וואס פאר א גליק דאס איז פאר דיין
זלאטקען איז דאס. לא־די וואס איך וויל איר געבן א זאך, ווי זאגט מען,
א שמאלץ־גרוב, גליקלעך מאכן, איז זי נאך ברוגז זי! דו ווילסט נישט,
ווי דו ווילסט זיך! איך האב מיר מיינס אפגעזאגט איך, און די ברירה
איז בא דיר די ברירה.
    
― א שמאלץ־גרוב? ― זאגט יענטל א ביסל ווייכער. ― דאס
שמאלץ דינט אויס, די גרוב בלייבט איבער. איך האב מיך אויך גערא־דעוועט אף א שמאלץ־גרוב, ווי איר ווייסט דאך, ווי זאגט ער: כאטע
פאקרישקע... נאר גארנישט, איר ווילט, איך זאל ריידן מיט מיין
שוועסטער, וועל איך ריידן, א ווארט איז נישט קיין פאטש. נאר איך
זאג אייך פריער, רב קלמן, עס וועט נישט גיין. אסתר איז אן אנדער מין
קינד, נישט גלייך צו אנדערע היגע מיידלעך.
    
― ניין איז ניין. וואס איז? מען נויט דען דא עמעצן חלילה פון
קהלה נויט מען דא? א מיידל איז א האנטעך: יעדער ווישט זיך יעדערער. און וואס איז אסתר וואס? א נקבה. נא דיר א גראשן נא דיר.
געוויינלעך, אז דו וועסט זיך אריינלייגן, וועט מסתמא זיין רעכט מסתמא.
    
― יא, ― זאגט יענטל, באקלערנדיק דאס געשעפט פון אלע זייטן,
― ווי מיינט איר אבער, פון זיין זייט וועט נישט זיין קיין שום מניעה?
    
― פון אלטערס שמועסטו? ― זאגט רב קלמן, צוטרעטנדיק נענטער צו יענטלען. ― א שיינע מעשה, כ׳לעבן! יענער גייט אויס, חלשט,
זאגט זי גאר א מניעה, זאגט זי!
    
― נישט דאס מיין איך דאך. ― זאגט יענטל. ― איך שמועס פון
נדן שמועס איך. זלאטע, ווייסט איר דאך, איז, צווישן אונדז ריידנדיק,
נישט אימשטאנד ארויסצונעמען אפילו קיין הונדערט קערבלעך נדן. גענוג,
אז זי באדארף היינטיקע צייטן חתונה מאכן א טאכטער און האט נישט
מיט וואס נעבעך. ווי זאגט מען: „עס איז גרינגער אויפצוהייבן א
שיכור איידער א קבצן״.
    
― ווייס איך וואס דו רעדסט, יענטל, וואס. אלטער שטייט טאקע
אין דיין זלאטעס געלט שטייט ער? נישטא ווער ס׳זאל לאכן, כ׳לעבן,
נישטא!
    
― אויב אזוי ― זאגט יענטל, אריינלייגנדיק א פינגער אין מויל,
און פארטראכט זיך ― אויב אזוי, וועלן מיר זען. מע באדארף זיך
פרווון: אז מע קאן נישט אריבער, מוז מען ארונטער.
    
― ממה־נפשך, יא ― יא, ניין ― ניין! ― זאגט רב קלמן, צענעמענדיק מיט ביידע הענט און איינבייגנדיק דעם קאפ. ― נאר אודאי ווען
דו ווילסט נאר דו, וועט דאס געוויס גיין, גאר נישטא וואס צו ריידן.
די צונג פיקן דארף מען דיר נישט, ברוך־השם. מע באדארף זיך נאר
אנטאן א ביסל א כח, און דער עיקר ― נישט לאזן אפקילן דאס, ווי
זאגט ער... א גוטן!
    
― א גוטן! ― ענטפערט יענטל. ― איך וועל מיך נאך איבערלייגן מיט מיין ביינישן, וועלן מיר הערן, וואס וועט עפעס בייניש זאגן
דערויף: אין צווייען איז שטארקער.
    
― אויך רעכט! ― ענטפערט רב קלמן. ― אויב דו ווילסט זיך
איבערלייגן מיט אים, איז ווי דו פארשטייסט ווי. פארט א מאן, ווי זאגט
ער... א גוטן!
    
― א גוטן! זעט זשע, רב קלמן, כאפט זיך נאר נישט ארויס מיט
קיין ווארט פאר דער צייט, נישט פאר זלאטען, נישט פאר מיין ביינישן.
עס זאל נישט אויסקומען א סך זמירות ― ווינציק לאקשן, איר פארשטייט?
    
― פיין, פיין! ― זאגט רב קלמן און גייט אוועק פון יענטלען זייער
צופרידן, ריידנדיק צו זיך אליין דעם גאנצן וועג.
    
דאס איז אבער געווען פון יענטלס זייט נאר א תנועהלע פון א
דיפלאמאט. עס האט איר אזוי געפאסט צו זאגן, אז זי באדארף איבערריידן מיט איר ביינישן. אין אמת ריידנדיק, האט זי דאס גארנישט געטארט מגלה זיין פאר אים. בייניש האט איר נאר געקאנט קאלי מאכן,
נישט פאריכטן. בייניש איז געווען אזא מין סארט יונגערמאן, וואס האט
זיך אמאל גערעכנט פאר א שטיקל משכיל אין מאזעפעווקע. אליין איז
ער געווען א קאשפערעווער, פון דער גרויסער שטאט קאשפערעוו, און
אים האט דאס בתיה געקריגן, ווי אן אנטיקל, פאר איר קלענערער טאכטער יענטל. חתנווייז האט בייניש געשמט פאר א צאצקע, א יינגל פון
לערנען; נאר נאך דער חתונה האט ער זיך ארויסבאוויזן נישט אזוי
פיין: ער האט דאס לערנען פארבויגן און האט זיך אפגעגעבן צו אנדערע
מינים לערנעכצן: צו ב י כ ל ע ך גאר. נאר מען איז פון דעם באצייטנס
געוואר געווארן און מע האט אים פון די ביכלעך אפגעריסן. בתיה האט
גענוג געארבעט; זי האט אים געוואלט נאר גטן און גענוג: זי דארף
נישט אזא סחורה. זי האט זיך פארנארט אינעם „פרעדמעט״ ― האט
זי אלץ געטענהט, ארויסרופנדיק פון קאשפערעוו ביינישעס עלטערן און
צוזאמען מיט זיי האט מען אזוי לאנג געארבעט, ביז מע האט ביינישן
פארט געשטעלט אף די פיס און געמאכט אים פאר א מענטשן, גלייך מיט
אלע אנדערע מאזעפעווקער יונגעלייט. פון דער צייט אן איז בייניש
געווארן א סוחר און האט שוין מער קיין ביכל נישט אנגעקוקט אין די
אויגן. דערויף איז יענטל אויך געווען א גוטער קאזאק און האט מיט
אים געלערנט בלק, ― ער זאל וויסן, וואס א ווייב באדייט, און געדענקען,
אז א ווייב באדארף מען פאלגן. אין הארצן אבער איז בייניש פארבליבן
א משכיל; ער האט ליב געהאט משכילים, ווי דאס לעבן, און האט נישט
געקאנט אנקוקן די אלע מאזעפעווקער לייט, ובפרט אט איענע שיינע
יידן, די פראצענטניקעס, וואס גייען ארום מיט די שטעקעלעך איבערן
מארק, עסן און טאטשען דעם ארעמאן, ווי די ווערעם, זייגן ארויס באם
בעל־מלאכה דאס דם־התמצית.
    
― אוי, האב איך זיי פיינט! ― פלעגט בייניש זאגן אף זיי. ―
איין גאט ווייס ווויל דעם אמת! איך וואלט זיי אויפגעהאנגען אלע אף
איין שטריקל, און פריער פון אלעמען ― אט איענעם פעמפיק, רב אל־טערן, איינגעזונקען זאל ער ווערן!
    
― וואס האט ער אזעלכס געטאן? קוק אים אן אביסל, ווי ער
האט זיך צעפלאקערט! ― פלעגט אים יענטל לעשן דאס פייער. ― זיי
נאר בא זיך נישט אזוי גייציק, בייניש! עס וועט קומען א צייט, וועסטו
אליין באדארפן אנקומען צו אלטערס לאסקע, וועלן מיר הערן, וואס דו
וועסט דעמאלט זאגן! ווי זאגט ער: „פלי נישט צו הויך, בכדי דו
זאלסט נישט באדארפן דערנאך אראפפאלן״...
    
יענטל, אוי, האט געטראפן! אז בייניש איז שפעטער מיט דער
צייט געווארן א סוחר, האט ער געמוזט אנקומען צו אלטערן נאך א
הלואה, און פון דעמאלט אן האט ער אים נאך מער פיינט געקריגן. אז
מע האט גערעדט פון אלטערן, האט בייניש געציטערט פאר כעס. יענטלען
איז די מעשה זייער געפעלן, און זי פלעגט דוקא אפטלעך, בפרט נאך
רב קלמנס וויזיט, ריידן פון אלטערן און וועגן זיין רייכקייט, ווארפנדיק
שטעכווערטלעך ביינישן אין בוזעם אריין.
    
― און דוקא אן ספרים און אן ביכלעך! ― פלעגט יענטל זאגן,
געבענדיק אים דערמיט אנצוהערן, אז זי פארשטייט אויך אן עסק.
    
― אבער איך בעט דיך, ― פלעגט בייניש זאגן, ― רייד נישט
מיט מיר פון אט דעם המן, דעם צורר־היהודים! איך קאן זיין נאמען
נישט הערן!
    
― טאמער ווייסטו, וואס האט ער דיר געטאן אזעלכעס! ― פלעגט
אים יענטל ענטפערן פארדרייענדיק דאס פיסקל אף א זייט. ― באשר
ער איז רייך, וועמעס עסק איז דאס? א סך וואלטן געקאנט רייך זיין,
ווי אלטער, ווען זיי זאלן שכל האבן, אזוי ווי ער... פריצענט, נארעלע,
וואקסט אן רעגן...
    
― אבער אז איך בעט דיך, יענטל, דערמאן מיר ניט זיין טריפהנעם
נאמען! טו מיר צוליב און דערמאן מיר אים נישט.
    
― קוק אים אן א ביסל, ווי דער כהן האט זיך אין אים צערעדט!
ער האט זיך דאס א ביסל צעשריגן, גלייך ווי מע ווערט פון אים גליקלעך.
וואס האסטו מיך דא חושך צו זיין? עס שמועסט זיך וועגן אלטערן,
זאג איך, אז ער איז גארנישט אזוי, ווי מע מאכט. איטלעכער מענטש
האט שונאים, ווי זאגט מען א ווערטל...
    
― וואס טויג מיר דיינע ווערטלעך? זאג מיר בעסער, יענטל, וואס
האסטו זיך עפעס פלוצים אזוי צערעדט פון אלטערן? עפעס מוז דא
זיין, ס׳איז עפעס נישט גלאטיק.
    
― א משל! דאס איז יא ווי מע זאגט, אז ציבעלע איז ציבולי
איז קנאבל קנאבולי. א שטומער וואלט דאס נישט אויסגערעדט אין קיין
יאר, וואס דו אין א מינוט.
    
― ניין, יענטל, איך קען דיך שוין א ביסל; מסתמא איז דאס
נישט אומזיסט.
    
― ווייסטו וואס, בייניש? אט ווער בעסער גאר אנשוויגן. ווי
זאגט ער: ווינציקער גערעדט און מער געמיינט. אן אקס, פארשטייסטו
מיך, האט א לאנגע צונג און קאן, זאגט מען, קיין שופר נישט בלאזן...
אט דאס איז מיט דיר אויך. טאמער וואלט מען יא געקאנט אמאל מיט
דיר אויספירן א זאך, קומסטו מיט דיינע אייבערקעפלעך באלד. ס׳האט
זיך אפגעזוכט א חכם ― בייניש! אדם א מענטש ― קאטשקע רוק
זיך... גיי שוין, גיי, לאמיך דיך כאטש נישט אנקוקן פאר די אויגן!
    
א מין הצלחה! בייניש האט ליב זיין ווייב, און דוקא דעמאלט,
ווען זי זידלט אים גוט אויס און שעלט אים דורך, ווערט ער ווייך ווי
טייג און לאזט זיך קנעטן. און יענטל קנעט אים, מאכט מיט אים, וואס
זי וויל:
    
― הערסטו, בייניש, מע בעט פון דיר נאר איין זאך: זאלסט הערן
און זען און שווייגן, ווארום קאלי מאכן קאן א קאץ אויך...
    
 ________
    
 .XXIV
    
 זי ארבעט ווי עס געהער צו זיין, און אלטער ווערט גוט
    
 חוץ לדרך חטבע
    
אריינמישן זיך אין יענעמס געשעפטן, זאגן א דעה דארט, ווו מע
פרעגט אים נישט, געבן אן עצה, ווען מע בעט אים נישט, קוקן, נאכשפירן, זען, וואס בא יענעם אין טעפל קאכט זיך, וכדומה, ― דאס האט
ליב יעדער ייד; אריינמישן זיך אבער אין אזעלכע ענינים, וואס זיינען
נוגע אינעם נפש, טראגן אפן קאפ דעמס יינגל און יענעמס מיידל, געפינען פאר איטלעכן זיין גלייכן, מזווג זיווגים זיין, ריידן א שידוך ―
דערויף זעט איר, זיינען די מאזעפעווקער גרויסע בריהס, איינע אין
דער וועלט. איטלעכער ייד איז דארטן א שדכן ― נישט צוליב דאס
שדכנות־געלט חלילה; שדכנות־געלט אז עס מאכט זיך ― מהיכי־תיתי,
ווער ווארפט דאס ארויס א זייטיק קערבל? עס זיינען אבער דא א סך
אזעלכע, וואס קלערן אפילו נישט פון רח״ש, זיי טוען דאס בפירוש
לשם־שמים: מע דערזעט א בחור מיט א בתולה, אן אלמן מיט אן
אלמנה, א גרוש מיט א גרושה, ― פאלט תיכף אריין אין קאפ א געדאנק: „איי וואלט דאס געווען גלייך! כ׳לעבן, א גלייכער שידוך״...
און מע הייבט אן באלד צו ארבעטן אין געשעפט, טאקע פון יענעמס
טובה וועגן: ד ע ר אלמן פאסט צו י ע נ ע ם מיידל, י ע נ ע ר בחור,
נישקשה, מעג נעמען ד י גרושה, און  ד ע ר גרוש איז פשוט אנגעמאסטן פאר י ע נ ע ר אלמנה. מע פוילט זיך נישט בא אזעלכע עסקים,
מע פארבייגט אלע געשעפטן און מע גיט זיך אפ, מע לייגט זיך אריין,
און מע טוט אלע מעגלעכקייטן, אז דער שידוך זאל זיין א שידוך, גלייך
ווי עס איז זיי נוגע אין לעבן אדער אין פרנסה. זיי קאנען נישט ליידן,
עס שלאגט זיי צו דער גאל אז זיי זעען אן אלטן בחור, אדער א דערוואקסן מיידל: „ביז וואנען ― זאגן זיי ― איז דער שיעור צו זיצן,
טאקע ביז דעם גרויען צאפ?״ ערגער פון אלצדינג איז בא זיי, אז
א מיידל פארזיצט; מע שעמט זיך מיט איר צווישן לייטן; מאנצבילן
האלטן זיך מיט איר פריי, ווי מיט א זכר, ווייבער קוקן אף איר, ווי אף
איבערגעוואקסענעם כריין, עס קומט עפעס אויס זייער פריקרע ― מע
פארדרייט די נאז. אלע האבן אף איר רחמנות, און ס׳איז א גרויסע
מצוה פאר גאט זי צו פארשלייערן.
    
― מעגסט דיר זיין ברוגז, זלאטע, נאר דעם אמת אין א זייט קאן
מען נישט אוועקלייגן. ווי זאגט ער: „זא פראוודו ביוט״. איך בין אן
עלטערע שוועסטער, מעג איך דיר זאגן אלץ, וואס אפן הארצן בא מיר.
דיין אסתר איז אודאי א וווילע, א טייערע און אן ערלעכע, אף מיר
אזא יאר; לאמיך האבן אזא דאגה מיט פרנסה, ווי דו האסט א דאגה
מיט א שידוך; פונדעסטוועגן דארפסטו נישט פארגעסן, אז זי הייסט
שוין נישט קיין יונג מיידל, דו אין אירע יארן האסט שוין געהאט צוויי
צי דריי קינדערלעך... לאמיך האבן אזא לעבן, וואס פאר א שיינעם
נאמען זי האט אין שטאט; נאר אודאי, אז איך הער, מע זאגט אף דיין
טאכטער: „אן גייט זי, די אלטע מויד״, ― שטעכט דאס מיר געוויס
אין דער זיבעטער ריפ, וואס האט מען דא צו קלערן? ווי זאגט ער:
„ארן ארט דאס מיך נישט, נאר סע בראט מיך, און סע ברענט מיך״...
    
אזוי האט איינגעטענהט מיט זלאטען איר עלטערע שוועסטער,
בריינע, די קאראלניצע, א גראבע פונדאמענטאלע יידענע, מיט א קול
פון א מאנצביל, מיט א קאראווע פנים און מיט שווארצע וואנסעס אף
דער אייבערשטער ליפ; אין שטאט האט זי געשמט פאר א גרויסן בר־דעת, אן ערלעכע, א פרומע יידענע און זייער א צוגעלאזטע צו ארעמע
לייט, פאר וועלכע זי פלעגט אפט זיין א שתדלן, דאס הייסט, נעמען א
פאטשיילע און ארומגיין מיט נאך א יידענע צונויפנעמען נדבות, פאר
ארעמע קימפעטארנס, אף הכנסת־כלה, אף לחם־אביונים וכדומה. מע
קאן נישט זאגן, אז אין שטאט האט מען זי שטארק ליב געהאט, מחמת
זי פלעגט זייער דעקוטשען מיט אירע אפטע נדבות קלייבן. „אן גייט זי
שוין, די גבאיטע מיט דער פאטשיילע״, ― פלעגט מען זאגן, באמערקנדיק זי פון דער ווייטנס. איר מאן, משה־אברהם זאליאזניק, האט זיך
געהאט זיין געשעפט ― אייזן, און בריינע, וואס איז אויסגעוואקסן בא
בתיה דער הארטאווניצע, האט נישט געקאנט זיצן ליידיק אן א שום
באשעפטיקונג, דעריבער האט זי זיך אונטערגעהאנדלט אף איר געלט
מיט קארעלן. איר מאן האט אפילו פון אירע געשעפטן ווינציק וואס
הנאה געהאט, מחמת דאס גאנצע דאברע־מזל פלעגט בא איר אריינקומען
אין די ארעמע לייט אריין, די ארעמע קימפעטארנס מיט די ארעמע כלות,
וואס זי פלעגט חתונה מאכן. נאר וואס האט ער געקאנט דערצו העלפן ?
בתיהס טעכטער האבן פיינט געהאט, אז דער מאן זאל זיי זאגן דעות.
בא זלאטען האבן בריינעס רייד געהאט א גרויסן ווערט.
    
― וואס זשע זאל איך טאז, אז אלמנה מיט ברעקלעך קינדער
יתומים? ― האט זי זלאטע געפרעגט ― וואס קאן איך טאן דערצו,
אז עס מאכט זיך פארט נישט איר גלייכן? מיט גוואלד קאן איך דאך
נישט נעמען, אז עס קומט נישט אליין. עס איז מיר, מאל דיר, גענוג
ביטער און פינצטער, אז איך טו א קוק אף אסתרן, קיין עין־הרע... ―
פאר גרויס עגמת־נפש האט זיך זלאטע צעוויינט, און בריינע האט איר
אויסגערעדט דאס הארץ, ווי ווייט זי האט געקאנט, געדרונגען איר
פארקערט, אז אסתר איז גארנישט אזא „פרעסטארעץ״, וואס מע באדארף זיך דא אזוי שלאגן. אז עס וועט קומען די צייט, וועט איר זיווג
קומען, טרעפן אליין דעם ארט, ווארעם קיין סך אסתרס איז נישטא דא
אין שטאט, וואס זאל מען זיך דא נארן? גאט קאן העלפן, אז ער וויל
נאר. „וועסט נאך, אם־ירצה־השם, האבן אין איר גרויס נחת״...
    
נישט אזוי אבער האט זיך באגאנגען זלאטעס יונגערע שוועסטער,
יענטל; זי האט זיך גענומען צום עסק גאנץ געטריי, גאר אף אנדערע
כלים. זי האט געקאנט זיך אריינלייגן אין אזא ענין, ווי עס געהער צו
זיין, און צייט האט זי געהאט דערויף גענוג. יענטל איז געווען א היימיש
    
ווייבל, דאס הייסט, נישט קיין מארק־יידענע, ווי בריינע אדער זלאטע. זי
    
איז געווען די יינגסטע פון אלע דריי טעכטער בא בתיה דער הארטאוו־
    
ניצע, די מיזינקע, און איז אויפגעצויגן געווארן בא בתיהן שוין אף
    
די עלטערע יארן, ווען יענע האט שוין נישט געקאנט אזוי זיך אפגעבן
    
מיט איר טאכטער און זי מאכן פאר א מענטשן, ווי די עלטערע טעכטער.
    
דערצו איז יענטל פון תמיד אן געווען א פוילע; זי האט ליב געהאט
    
פרעמדע בענק מיט פרעמדע געשעפטן, און איבערהויפט ― אזעלכע
    
ענינים, וואס געהערען זיך אן צו חתן־כלה, מאן און ווייב, שוועסטער
    
און ברודער. דארט האט יענטל שטארק ליב געהאט אריינצושטעקן א
    
נאז, אריינווארפן א ווארט, פארקאכן א חתונה, און נאכדעם, אז יענע
    
האבן זיך שוין גוט געריסן פאר די שלייערס, פלעגט זיך יענטל שטיין
    
פונדערווייטנס, שטיל, פיין, גאט די נשמה שולדיק. עס פארשטייט זיך,
    
אז דארט, ווו מע האט זי געקענט ― און געקענט האט מען זי אומעטום,
    
ווי א בייזן שילינגער! ― האט מען זיך שוין געהיט פאר איר. אז צוויי
    
ווייבער האבן גערעדט אין מארק און יענטל איז אנגעקומען, איז מען
    
באלד אנשוויגן געווארן: „שא, אן גייט דער נישטגוטער, כאטע פא־
    
קרישקע״... אפילו צווישן אירע אייגענע שוועסטער האט יענטל פאר־
    
קאכט אזעלכעס, אז בריינע מיט זלאטען פלעגן זיין צווישן זיך ברוגז
    
יארנווייז. יענטל האט געהאט אין זיך אזא כח, אז זי האט דערציילט
    
עפעס א זאך, האט מען איר געמוזט גלייבן. איר טאלאנט איז געלעגן
    
באהאלטן אין איר מויל, אין איר מינע, אין אירע אויגן. צייט האט זי
    
געהאט גענוג, קיין קינדער האבן זיך בא איר נישט געהאלטן, מיטן
    
געשעפט איז געווען פארנומען בייניש (ער איז געווען א מוכר־תבואהניק),
    
און די טירן פון יעדער שטוב זיינען געווען אפן: פארט בתיה דער
    
הארטאווניצעס א טאכטער! קיין נאר איז יענטל נישט געווען. רב קלמן
    
האט געוווסט, וועמען ער האט אויסגעקליבן פאר זיין געשעפט מכח
    
אלטערן. יענטל האט אנגעהויבן צו ארבעטן אינעם עסק אזוי בריהש,
    
אזוי קונציק, אז זלאטע, וואס איז געווען אויך נישט פון יענע, ווי מע
    
זאגט, וואס גייען צען א גראשן, האט דא נישט ארויסגעזען קיין שום
    
סימן פון א מאשינע, פון אן אונטערפיסל. אדרבה, ריידנדיק מיט זלאטען
    
וועגן אלטערן, האט אים יענטל רק אויסגעלאכט, געמאכט חוזק פון אים
    
און פון זיין פירן זיך.
    
― אויך מיר א לעבן! ― האט יענטל געזאגט, גלאט אזוי בדרך־הליכה. ― איינער אליין מיט די פיר ווענט! עסט און טרינקט און
ציילט געלט. רייך צו־נ־אלדי שווארצע יאר, ממון־קורח, וואס גייט אים
אפ? קאפווייטיק, איך בעט דיך? ער זאל זיין כאטש א ביסעלע יונגער,
וואלט מען אים געגעבן א כלה, כאטש אפילו אן געלט.
    
― געטראפן דעם ארט! ― ענטפערט איר זלאטע. ― יענער וואלט
זיך אליין פארקויפט פאר געלט, זאגט זי גאר דאס!
    
― האסט א גרויסן טעות, זלאטע. מיר האט קלמן געשוווירן אזוי,
אז מע מעג גלייבן אפילו א הונט, אז ער זוכט א שידוך פון זיינעטוועגן,
און דוקא פון געמיינעם גראד, ס׳הייסט פון בעל־הבתישן שטאנד, עס
מעג זיין אן געלט, אבי דאס קרן איז א קרן, וועט ער נאך צוצאלן אין
בייטל אריין. איך זאג דיר דעם אמת, זלאטע, ווען איך האב קינדער,
נישט ווי גאט האט מיך געשטראפט, און כאטש א טאכטער א היפשע,
וואלט איך קיין צוויי ווערטער נישט גערעדט. כאפט אים דער וואטנמאכען, וואס ער איז א דבר־אחר, אבי פארזארגט א קינד. עי, הערסטו,
זלאטע, רוף מיך נאר און געב מיר לעקעך...
    
אין אזעלכע שמועסן האט יענטל פארבראכט מיט איר שוועסטער
גאנץ אפטלעך, נאר תמיד אזוי קונציק ארויפגעקומען אף אלטערן, אז
יענע האט זיך בשום אופן נישט אנגעשטויסן אף יענטלס פלאן. איינמאל
האט זיך זלאטע נאכדעם פאר איר ארויסגעכאפט מיט א ווארט און האט
זיך א זאג געטאן:
    
― ווי מיינסטו, יענטל, אשטייגער, מיין אסתר זאל אים וועלן?
    
― ווייס איך וואס? משוגע מיינע שונאים! ― האט איר יענטל
געענטפערט. ― וואס איז? דיין אסתר איז דא די מיאוסע מויד, וואס
מע באדארף זי פטרן? ווייס איך וואס, אבי גערעדעט!
    
― אי, זאג עס נישט, יענטל! איין גאט איז יודע דעם אמת, וואס
איך טראג. ס׳איז מיר גוט צו הערן, מאל דיר, די רייד, וואס מע רעדט!
    
― וואס זשע רעדט מען אזעלכעס, וואלט איך געוואלט וויסן?
― מאכט יענטל מיט א תמעוואטער מינע.
    
― וואס האסטו געוואלט זאל מען ריידן? ס׳איז גענוג, אז מע
רעדט פון אסתרן, אז זי איז שוין א דערוואקסענע, קיין עין־הרע, מע
זאגט...
    
― מע זאגט? מע רעדט? וואס טויג מיר, זלאטע, דער „מע״?
מע ― איז א ציג! לאזן זיי דיר ריידן פון פייער און פון וואסער, אט
די אלע, וואס ריידן! לאזן זיי בעסער א קוק טאן אף זיך אליין, און
לאז זיי נישט דארן דער קאפ פאר יענעם! ניין, איך מיין טאקע באמת,
איך קאן אזוי נישט ליידן, אז מע מישט זיך אריין אין יענעמס געשעפטן,
אז איך וואלט זיי נאר צעריסן, אט די אלע וואס ריידן! וואס גייט זיי
אן, וואס אסתר איז נאך קיין כלה נישט? וואס ארט דאס זיי? פארוואס
ארט דאס מיך נישט, אז לאה־ציפורהס טעכטערל איז אנגעשטאפט מיט
יארן, ווי א זאק מיט פאלאווע? פארוואס זארג איך מיך נישט, וואס
מינציס מויד שמעקט שוין מיט קברות־בלעטלעך? פארוואס רייד איך
נישט פון בנצי דעם רויטנס דריי טעכטער, וואס זיינען שוין לאנג אריבער
דעם פריוויוו, און קיין משוגענער חתן וויל אפילו נישט אריינשמעקן
אהין? פארוואס גיי איך נישט ארום און שריי נישט אף מלכה־העניס
שנור, וואס האט פלוצים אראפגעווארפן דעם פאריק פונעם קאפ? וואס
איז? באשר איר מאן האט פארדינט געלט? האסט מורא, ער וועט
אודאי נישט אנזעצן? און גאלדע דער קאראלניצערס טאכטער האט
זיך נישט געקושט יענע וואך מיטן משרת אפן יריד, אונטער דער
סטאיקע? איך קאן עס נישט סובל זיין, עס ברענט מיך, עס טראגט
מיך אונטער, אז איך הער, ווי מע בארעדט יענעם און מע קוקט נאר
אף יענעם, נאר אף יענעם!...
  
יענטל צעפלאקערט זיך אזוי, אז זי גייט אוועק א צעקאכטע, פאר־
 געסנדיק כלומרשט ווו זי האלט. שפעטער, אין א פאר טעג ארום, קומט
 זי ווידער צו זלאטען אין קלייט אריין, זעצט זיך נעבן איר אין דרויסן
אף דער באנק מיט אן ארבעט אין דער האנט און מאכט צו איר אזוי:
    
 ― הערסטו, זלאטע, איך האב מיך באטראכט אינדערהיים און גוט
 איבערגעלייגט זיך מיט מיין ביינישן וועגן יענעם, וואס דו האסט מיר
 אנומלט א זאג געטאן; איך האב זיך באקלערט, אז ס׳איז גארנישט
 אזוי קרום, ווי איך האב געמיינט פון דער לכתחילה. ווי זאגט ער:
„קרום ווי א קאטשערע, גלייך ווי געטראפן״... מע זאגט דאך פארט
 אף אים, אז ער איז רייך, אנגעשטאפט מיט געלט, און קיין קינדער האט
 ער אויך נישט...
    
― וואס זשע, ער האט גארנישט געהאט קיין קינדער? ― פרעגט
זלאטע פארטראכט, קראצנדיק מיטן דרעטל אונטערן שלייער.
    
― וועלכער רוח! ― זאגט יענטל, אוועקלייגנדיק די ארבעט אף
א זייט. ― דאס הייסט, ער האט יא עפעס געהאט אמאל. זיין ווייב איז
געווען א חלירע, דו געדענקסט נישט פייגלען? זי איז פון תמיד אן
געווען א גרינע, לאז זי מיר מוחל זיין, א דער־רוח־ווייס־וואס, שטענדיק
זיך געדאקטערט און נאר געדאקטערט! זי האט מפיל געווען עפעס א
פאר מאל און האט אויפגעהערט צו קינדלען שוין ביזן טויט אריין.
    
― איך האב א רייד געטאן מיט אסתרן, ― זאגט זלאטע מיט א
זיפץ, ― האט זי אפילו צוגעשוויגן. איך ווייס, וואס זי מיינט מיט איר
שווייגן? היינטיקע קינדער, גיי טרעף, וואס סע טוט זיך בא זיי! נאר
אסתר איז א קינד, קיין עין־הרע, וואס פארשטייט איר תכלית, און
אקעגן איז זי מיר קיינמאל נישט געגאנגען.
    
― נו, און יענער וויל טאקע, אפנים? ― טוט יענטל זיך א
פרעג גלאט אזוי.
    
― צי ער וויל, פרעגסטו? א שיינע מעשה, כ׳לעבן! יענער
גייט אויס, ער האט שוין עטלעכע מאל אונטערגעשיקט קלמנען, און
איז שוין אליין אויך עטלעכע מאל געווען בא מיר אין קלייט, בשעת
אסתר איז גראד געשטאנען נעבן מיר, ― און דו פרעגסט, צי ער וויל!
יענער וויל זי אפגילטן, און זי זאגט גאר דאס!
    
― אזוי גאר? ― זאגט יענטל, גלייך ווי זי ווייס גארנישט פון
די אלע נייסן, און לאזט איבער דעם שמועס אף אן אנדערס מאל,
פארשלאגנדיק היינטיקס מאל מיט האקע־באקע: גענדז, איינגעמאכטס,
געראטענע חלה אף שבת און דעסגלייכן.
    
 * * *
זלאטע האט זיך נישט אוועקגעזעצט ריידן מיט אסתרן מכח א
שידוך, מכח חתונה האבן, נאר עס פלעגט בא זיי ביידע ארויפקומען
דערויף ממילא גאנץ אפטלעך. דער גרעסטער פארגעניגן זלאטעס איז
געווען, אז זי האט געקאנט אפרייסן אן איבעריקן גראשן פון דער הוצאה,
בכדי איינצוברענגען דער טאכטער אף פאוועלע צו דער חתונה. בא
זלאטען אין קאסטן זיינען שוין געלעגן פון כמה וכמה יארן אנגעגרייט
א האלב טוץ העמדער מיט זייער שיינע אויסגענייטע געסטקעס און מיט
פראשוועס נאך דער לעצטער מאדע. ציכלעך געשטיקטע, א פאר פיקענע
קאלדרעס און באוועלעך אף זאקן וכדומה. הכלל, דער קאסטן איז געווען
בא זלאטען א מין קאזנאטשייסטווע, א באנק, וווהין זי האט איינציקווייז,
ביסלעכווייז אפגעלייגט איר פארמעגן פון אסתרס וועגן.
    
― וואס פראטעסטו? ― האט צו איר יענטל איינמאל א זאג געטאן, דערזעענדיק זלאטען זיך פארען באם קאסטן.
    
― וואס איך „פראטע״? ― האט איר זלאטע אפגעענטפערט מיט
פארדראס. ― מסתמא פונעם אנדערן מאנס וועגן, וואס פארשטייסטו
דא נישט?
    
― נישט לאנג געטראכט און גוט געמאכט! ― האט איר יענטל
געענטפערט מיט א גלייכווערטל, ווי איר שטייגער איז. ― לאז עס מיר
אנקומען, וואס איך ווינטש דיר, האסטו געהערט? איך זע, דו קלייבסט,
פרעג איך פון וועמענס וועגן. פאר א ווארט קומט קיין פאטש. ווייס
איך? לאז זיין היינטיקס מאל אזוי.
    
― דו ווייסט גאנץ גוט, צו וואס זאלן מיר זיך נארן, אז דאס איז
מיין אסתרס פאוועלע צו דער חתונה, גיב גאט נאר אינגיכן, רבונו־של־עולם, שוין צייט!
    
אסתר, וואס איז דערביי געזעסן, האט געמוזט אויסדרייען דעם קאפ
צום פענצטער צו, בכדי מע זאל נישט זען איר פנים, אף וועלכן עס
האט זיך צעגאסן א רויטע פארב.
    
איינמאל, עס איז געווען א ווינטער־נאכט, איז זלאטע געזעסן אף
דער לעזשאנקע איבער א זיפ מיט פעדערן, און בא דער זייט אף דער
באנק איז געזעסן אסתר און האט גענייט ציצענע ארבע־כנפותלעך פון
די קינדערס וועגן, אפרים מיט מנשהן. צווישן זלאטען מיט אסתרן זיינען
שוין לאנג אויסגעגאנגען רייד, און זיי זיינען שטיל געווען פארטיפט
אין דער ארבעט. קיין שארך האט זיך נישט געהערט, נישט אין שטוב,
נישט פון דרויסן. נאר דער אלטער גרויער קאטער האט צייטנווייז ארויסגעלאזט א כארכלען, דרילנדיק דארט ערגעץ אפן אויוון. פלוצים לאזט
זלאטע ארויס א שטארקן טיפן זיפץ, כמעט ווי א שלוקערץ, מיט א קוויטש
און מיט אן אויסלאז: „וויי־וויי־וויי־וויי!״
    
― וואס איז, מאמע? ― פרעגט אסתר ווי דערשראקן.
    
― וואס „וואס איז״? ― פרעגט זלאטע איבער.
    
― וואס זיפצסטו אזוי שטארק? ― פרעגט אסתר, אוועקלייגנדיק
די ארבעט.
    
― וואס איך זיפץ? ― זאגט זלאטע. ― עס זיפצט זיך ― זיפץ
איך. אודאי ס׳זאל זיין גוט אפן הארצן, וואלט זיך נישט געזיפצט. נישט
פאר וווילטאג, וואס זאלסטו דא קלערן? אז מע הייבט זיך אן בארעכענען אקוראט ארום־און־ארום, גייען איבער אלערליי מחשבות איבערן
קאפ. גארנישט, מע זארגט, מע וויל פארזארגן די וועלט.
    
― וואס זשע העלפט דאס זארגן? ― מאכט אסתר מיט א פריינטלעכער מינע צו דער מאמע. ― זעסט דאך, אז גאט פירט אונדז אויס,
ווי אלע יידן. אט גייען קראסנע טארגעס * ― צו גאט א האפענונג, מע
וועט לייזן געלט.
    
― געלט־שמעלט! ― מאכט זלאטע. ― ס׳איז פאראן גרעסערע
זארג: מע דערמאנט זיך קינדער. זיי וואקסן, עפעס א תכלית דארף מען
דאך, און איך האלט נאך גאר פון פארנט. איך מיין טאקע מיט דיר
אליין, וואס ― איך בעט דיך? וואס קומט מיר ארויס, איך מיין באמת,
פון קלמנס קריכן, וואס ער קריכט? אז קיין נדן, מ׳שטיינס געזאגט,
איז נישטא, און אז נדן וויל יענער נישט, און הייסן הייסט מען נאך
לשון בעלי־בתים, מיינט יענער, אז סע קישעט גאר, קריכט ער: גיי גיב
יענעם ארויס, וואס אפן הארצן טוט זיך! און דערווייל די צייט שטייט
נישט, און וואס מער א טאג, איז מער א יאר חלילה, איך זאל גארנישט
דערלעבן, מע זאל אף מיין קינד זאגן „ביז דעם גרויען צאפ״...
    
אין דער מינוט עפנט זיך די טיר און עס פליען אריין אפרים מיט
מנשהן פון חדר, ביידע פארפלאמט פונעם פראסט, מיט קאצענע טולופלעך און מיט קיילעכיקע גארעסענע היטעלעך און מיט א פאפירענעם
לאמטערנדל אין די הענט.
    
― א גוטן אוונט! ― זאגן זיי ביידע אין איין קול, טאנצנדיק און
 ________
    
*) מארק־טעג, ווען די קרעמער לייזן געלט פון די דארפסלייט.
    
אראפווארפנדיק פון זיך די טולופלעך. ― עסן! עסן! ― שרייט אויס
    
מנשה, שלעפנדיק אסתרן פארן קליידל.
    
 ― שא, שא, איך גיב, איך גיב! ― זאגט אסתר, אויפהייבנדיק
    
זיך פונעם ארט, און דערלאנגט די קינדער וועטשערע ― טייגלעך מיט
    
פאסאליעס.
    
 אפרים איז עלטער פון מנשהן נאר מיט איין יאר, נאר ער איז א סך
    
סטאטעטשנער, מענישער פון מנשהן. א ווייסער מיט א דאר אויסגעווייקט
    
פנימל, מיט צוויי לאנגע דינע פאהלעך, זעט ער אויס טאקע ווי א בן־
    
תורה. „ע ר, עליו השלום, אינגאנצן ע ר, נעפריטשקום, נאר מיט לענ־
    
גערע יאר״... ― אזוי פלעגט אף אים זאגן זלאטע, מיינענדיק איר לוין.
    
און מנשה איז א נידעריק, געפאקט יינגל, א גרויסער ווייסער־חברהניק,
    
א ברען, א בעלן צו פארן רייטנדיק אף א ציג, א גרויסער נאשער, א
    
פלאפלער, האט ליב אריינצושטעקן די נאז אומעטום, איז גרייט איבער־
    
קערן א וועלט, נאר לערנען ― נישט א לעק.
    
 ― מאמע, מאמע, דו ווייסט? ― זאגט מנשה, שלינגענדיק די
    
ווערטער אינאיינעם מיט די טייגלעך און מיט די פאסאליעס. ― דו ווייסט,
    
מאמע? אפרים זאגט שוין אליין א „לייענען״! דער רבי האט אים
    
פארגעבן אף דאנערשטיק א לייענען. און פיני־מאיר־פיניס איז דאך א
    
היפשער בחור, איא? ווייס עס נישט מה דקאמרי רביצין. נו־נו, האט
    
מען אים געשמיסן, וויפל ס׳איז אין אים אריין! זיין גליק, וואס צום
    
רבין איז געקומען צו גיין רב קלמן מכח א שידוך. דער רבי פירט א
    
שידוך, און רב קלמן גייט אלע טאג, אלע טאג, און זיצט אוועק דריי
    
זייגער־שעה, און מיר ווערן צעזעצט פאר געלעכטער, און פיני־מאיר־
    
פיניס האט זיך דערווייל ארויסגעדרייט פון זיינע הענט און ווייס די
    
גמרא, ווי א וואלף...
    
 ― נו, און דו ווייסט די גמרא? ― טוט אים אסתר א פרעג,
    
האלטנדיק די הענט צונויפגעלייגט אפן הארצן און קוקנדיק מיט פאר־
    
געניגן אף די יונגע קינדער, ווי זיי עסן אזוי געשמאק זייער „פארציע״
    
נאך אזא פארברענגען א טאג מיט אן אפדערנאכט אינעם ענגן חדר בא
    
א דרייגראשנדיק ליכטל. און זלאטע ווערט ברייטער ווי לענגער פאר
    
שמחה, באטראכטנדיק אירע קינדער די בריליאנטן; איר הארץ איז
    
פול מיט דאנק צו דעם, וואס לעבט אייביק, פאר זיינע גרויסע חסדים,
וואס ע ר טוט מיט איר, א וויסטע פינצטערע אלמנה... פלוצים ווערט
אבער זלאטעס פרייד פארשטערט: אפרים, וואס איז געזעסן ביז אהער
שטיל, טוט פלוצים א זאג צו איר:
    
― מאמע, דער רבי האט געבעטן געלט.
    
― הא, יא, מאמע! ― כאפט אונטער מנשה. ― דער רבי און די
רביצן האבן שטארק געבעטן געלט. זיי באדארפן אף דירה ־ געלט
און אף האלץ און אין מארק אריין. בערל־משה־אברהמלס האט נעכטן
געבראכט צוויי קערבלעך, האט אים דער רבי גוט מכבד געווען, און
פיני־מאיר־פיניס האט ער אפשר צען מאל פארזאגט, אז אן געלט זאל
ער זיך גאר אפילו נישט באווייזן אף זיין שוועל. דער רבי און די רביצן
האבן זייער געבעטן, זאלסט שיקן שכר־לימוד.
    
„ווידער שכר־לימוד! ― טוט זלאטע א קלער, און עס טוט איר
א שטאר אין הארצן. ― עס קומט אים שוין אודאי א קערבלעך פופצן,
וויאזוי שיקט מען אים נישט כאטש קיין צענערל? און דא גייען
ק ר א נ ע ט א ר ג ע ס: ווו עס פאלט אריין א קערבל, גייט עס אוועק
אף סחורה איינקויפן, די קראם אונטערפרישן, ― מע קאן דאך נישט
בלייבן מיט די פינף פינגער! און צאלן שכר־לימוד ― דאס מוז מען
דאך!״... און זלאטעס פנים ווערט צארנדיק. זי לייגט זיך שלאפן א
דערהרגטע, גלייך ווי מע וואלט איר אראפגענומען דעם קאפ. א גאנצע
נאכט הערט אסתר, ווי די מאמע קרעכצט און קאטשעט זיך אפן געלעגער,
און איר קאפ טראכט איבער טויזנטער פלאנען, וויאזוי ארויסצוציען
דער מאמען פון דער נויט. עס פארשטייט זיך, אז קודם כל קומט איר
אף דער מחשבה יאסעלע; זי מיט א י ם צוזאמען וועלן שוין צוקלערן
עפעס אן עצה, און גלאט אן אלעמען, וויבאלד זי האט חתונה, ווערט
דאך שוין ממילא זלאטען גרינגער אין אלע אופנים. זיי וועלן ביידע
הארעווען און וועלן זען, אז זלאטע פון איין זייט און שמואליק פון דער
אנדערער זייט זאלן זיין צופרידן פון זיי... די דאזיקע ליכטיקע געדאנקען געדויערן אבער נישט לאנג. ווי א שווארצער שאטן פליט דורך
פארביי איר אויך א פינצטערע מחשבה: „און ווען חלילה נישט ―
אזוי קלערט זיך אסתר ― און ווען חלילה מיר איז נישט באשערט קיין
גוטס אף דער וועלט, וועל איך זיך גאר שטעלן דינען צוליב דער מאמען;
איך וועל אוועקפארן פון דאנען ווייס איך וווהין און וועל זיך שטעלן
אף אן ארט. אלע זאגן, אז איך וואלט געקאנט פארטרעטן די גרעסטע
שטעלע אין א קלייט, אדער אזוי בא א געשעפט״... נאכדעם קומט
איר אויס דער דאזיקער געדאנק משונה־ווילד: „וואס הייסט, א מיידל
פון איר גראד וועט זיך אוועקלאזן דינען ― גלאט, אבי גערעדט?!׳׳...
― „נו, וואס זשע דען איז דער תכלית? ― טוט זי ווידער צוריק א
קלער. ― חתונה האבן?״... און עס ווערט איר אי קאלט, אי הייס
פון אזא מין מחשבה: „וואס הייסט? חתונה האבן נישט פאר יא־סעלען??!!׳,
    
אף מארגן, קלייבנדיק זיך אין מארק אריין און קלינגענדיק מיט די
שליסלען פון דער קלייט, האט זלאטע אויסגעלאזט איר ביטער הארץ צו
די קינדער נעבעך, צו אפרים מיט מנשהן, וואס האבן איר נישט אפגעטראטן אף קיין מינוט: „מאמע, געלט, מאמע!״ זלאטע האט זיי
אנגעשאלטן וויפל עס איז אין זיי אריין, און מנשה האט נאך געכאפט
א צוויי פעטש אויך, ער זאל נישט זיין קיין שארלאטאן מיט קיין עזות־פנים קעגן א מאמען. „גאנציס! נאיאמשטשיקעס!״ ― האט זלאטע
געשריגן אף אירע קינדער, די נעכטיקע „בריליאנטן״, און האט זיי מיט
א צערודערט הארץ אפגעגעבן דאס שכר־למוד מיטן אנבייסן און ארויסגעמשלחט זיי אין חדר אריין. אסתר האט דאס נישט געקאנט פארליידן
און האט זיך א זאג געטאן אין גוטן מוט:
    
― איך פארשטיי נישט; ממה־נפשך, האסטו געגעבן געלט, צו
וואס האסטו נאך באדארפט אויסרייסן די קינדער אומזיסט און אומנישט?
    
דא האט זיך שוין זלאטע נישט געקאנט איינהאלטן און האט אויסגעזעצט מיט א מאל; פילנדיק אליין גאנץ גוט, אז די קינדער זיינען
דא גאט די נשמה שולדיק, און אפן הארצן איז איר געווען אזוי אויך
גענוג אנגעזאליעט פון דעם, וואס יענטל מיט קלמנען האבן איר דערקוטשעט טאג־טעגלעך, האט זיך זלאטע צעלאזט אף איר טאכטער איין
מאל פאר אלע מאל, וואס ס׳וועט זיין וועט זיין, דער בלאטער מוז
אויסזעצן, עס העלפט נישט:
    
― הער נאר אויס, דו בעל־רחמניצע, טאכטער מיינע טייערע! דו
שטעלסט זיך ארויס פאר די קינדער? האסט אף זיי רחמנות? פארוואס
האסטו קיין רחמנות נישט אף דער מאמע דיינער, א וויסטע, א פינצטערע
אלמנה, א מאמע פון דריי קינדער און פון אזא טאכטער ווי דו, א דערוואקסענע, ברוך־השם, וואס איז שוין לאנג צייט צו דער חופה פירן, און
עפעס אויך אמאל דערלעבן א שטיקל נחת אף דער וועלט, הא? רחמנות
האסטו? פארוואס האסטו קיין רחמנות נישט אף מיר, טאמער טריקנט
מיר דער מוח און דער מארך פון די ביינער, וויאזוי דיך צו באווארענען,
ברענגען צו א שטיקל תכלית, נישט לאזן זיצן ביז משיח וועט קומען
און אלע זאלן אף מיר טייטן מיט די פינגער? וואס, באשר דער טאטע
דיינער האט געהייסן ל ו י  ר ב א ב ר ה מ ל  ס ל א וו י ט ע ר ס, ―
איך זאג דיר, איך ווייס נאך נישט די גאלדענע שטול, וואס איך וועל
צוליב דעם האבן אין גן־עדן! איך ווייס, אז איך ווער דערווייל אויסגעריסן, פארשווארצט, שונאי־ציון, און אז עס קומט צו עפעס, שטעלט
זיך אנידער דער יחוס פאפעריק! וואס איז? אט גייט נאך א ייד אן
אלמן, א גאנץ פיינער מענטש, דאכט זיך, וואס פעלט אים? כ׳לעבן,
מיט וואס איז ער א מיאוסער איידעם פאר מיר? א ייד א נגיד, חוץ זיין
שאדן אף אלע יידישע קינדער, אן ערלעכער מענטש, קיין קינד, קיין
רינד. יענער וויל א שידוך טאן, ער חלשט, חלשט, און זי שטעלט זיך
גאר אנידער דא מיט איר רחמנות! א רחמנות, די פערל זיינען שיטער!
האסטו געהערט א השגה?!...
    
זלאטע האט נאך לאנג־לאנג געפייערט, געזידלט, געפילדערט און
געשריגן אף אסתרן. יענע, געוויינלעך, האט נישט געענטפערט דאס אנדערע ווארט; איר בעסטער ענטפער זיינען געווען צוויי שנירלעך טרערן,
וואס האבן זיך געצויגן אף אירע שיינע באקן און האבן פאוואלינקע
אראפגערונען אראפ־אראפ... זלאטע וואלט נאכדעם אפגעגעבן מי־יודע
וואס פאר יענעם „וויסטן־פינצטערן״ פרימארגן, וואס זי האט אפגעשפילט
אסתרן, וואס איז נעבעך גאט די נשמה שולדיק. זי האט עטלעכע וואכן
כסדר געחנפט דער טאכטער, געקוקט איר אין די אויגן אריין, זיך געסטארעט מיט אלע מעגלעכקייטן צו פארגלעטן יענעם „וויסטן־פינצטערן״
פרימארגן. נישט איין מאל האט זיך נאכדעם זלאטע אויפגעכאפט באנאכט פונעם בעט, צוגעגאנגען צו אסתרן בשעת יענע איז געשלאפן
געשמאק, און איז, ווי איבער א קליין ברעקעלע קינד, געשטאנען איבער
איר און געזאגט צו זיך אליין שטילערהייט: „מיר זאל זיין פאר דיר,
נשמה מיינע, מיין ליכטיקער שטערן, מיין אויג אין קאפ!״...
און אסתר האט שוין לאנג פארגעסן דעם פסק, וואס זי האט געכאפט פון איר מאמען אין יענעם „וויסטן־פינצטערן״ פרימארגן; זי
איז שוין צו אזעלכע פרימארגנס געוווינט געווארן. חוץ לזה איז אסתרס
קאפ געווען פארנומען מיט אנדערע מחשבות, און איר הארץ האט געטראגן אין זיך פארבארגן אנדערע דאגות, ווי אויבן איז געשטאנען. ווער
דער אלמן איז, דער ערלעכער פיינער מענטש, אף וועלכן די מאמע האט
איר געגעבן אנצוהערעניש, איז זי געוואר געווארן פון דער מומע
יענטלען; נאר בפירוש האט זלאטע מיט דער טאכטער וועגן אלטערן
נישט גערעדט. זי האט דאס געהאלטן אין זיך ביז א צייט. ביז עס האט
זיך געטראפן ווידער „א וויסטער־פינצטערער״ פרימארגן, ווען זלאטע
איז געווען שטארק צעבייזערט, האט זי אויסגעשאסן, ווי פון א הארמאט, און האט אויסגעלאמרט אסתרן אלץ, וואס בא איר איז געווען אף
דער לונג, שוין נישט דיפלאמאטיש פארשטעלט, נאר גאנץ אפנטלעך.
אסתר איז פון דעם שוין א סך מער צופרידן געווען, ווי פון די אנצוהערענישן, און אזוי ביסלעכווייז האט זי אנגעהויבן צו געוווינט ווערן
מיטן געדאנק חתונה האבן פאר אלטערן...
    
בא זלאטען אליין אינעווייניק האבן זיך א שטיק צייט געשלאגן
צוויי געפילן. ערשטנס: „וואס הייסט, א י ך וועל ז י פרעגן? א י ך
בין דאך די מאמע, און אז איך זאג, דארף זיין געזאגט! וואס הייסט,
זי וועט מיר זאגן א דעה? וואס איז זי עפעס ― דעם אפטייקערס
טאכטער, וואס שפאצירט ארום מיט בחורים אפן גאס, וואס זי זאל
 זאגן: דעם וויל איך און יענעם נישט? זי איז נישט גלייך צו קיין
אנדערע, ברוך־השם, זי איז רב אברהמל סלאוויטערס אן אייניקל! ׳׳...
און צווייטנס: „פארוואס זאל איך זי טאקע נישט א פרעג טאן? טאמער
איז איר טאקע אלטער פארט נישט ליב? ער איז דאך פארט אן אלמן
און אין די יארן שוין? א מלאכה פארשלייערן? למאי זאל מען נעמען
באגראבן א קינד, א יוגנט, אומזיסט און אומנישט? און אזא טייער
 געטריי קינד, ווי מיין אסתר איז, לעבן זאל זי!״... שפעטער לויפט
דורך בא זלאטען אין קאפ אזא מין מחשבה, גאר אן אנדערע: „וואס
האט מען מיט איר צו ריידן, מיט א קינד, אז ס׳איז פארט פאר איר א
תכלית? פארט א גליק, אזוי רייך און אן קינדער, וואס וועט איר אפגיין
בא אים? וואס וועט זי זיך אויסזיצן בא מיר? דאס גרויס נדן, וואס
איך וועל איר געבן? דאס פאוועלע, וואס איך וועל איר מאכן? ווער
וועט זי נעמען, אן ארעמע יתומה, היינטיקע יארן? און דערצו נאך
א דערוואקסן מיידל שוין?״... און דא איז נאך אלטער פעסיס געווארן
אזוי ווייך און שטארק צוגעלאזט...
    
אלטער איז נאך קיינמאל צו קיין מענטשן אזוי גוט און אזוי צוגעלאזט נישט געוועזן, ווי ער איז פלוצים גוט און צוגעלאזט געווארן צו
זלאטען דער צעלניקערן. ער האט זיך כמעט אליין אנגעשלאגן צו איר
מיט א גמילות־חסד, מיט א הלואהלע. „א רחמנות נעבעך, אן אלמנה״
― האט אלטער א זאג געטאן אמאל צווישן מענטשן. מענטשן האבן
דאס אפגעטראגן זלאטען, און זי איז שטארק נתפעל געווארן פון אלטערס
גוטסקייט. געוויינלעך, וועט זלאטע נישט גיין צו אלטערן אהיים בעטן
בא אים א גמילות־חסד, און שיקן צו אים אסתרן ― אודאי נישט; אן
אלמן, עס פאסט נישט. נאר באגעגענענדיק זיך מיט אים איינמאל אין
גאס, האט זיך זלאטע אפגעשטעלט מיט אים א ביסל אויסריידן דאס
הארץ.
    
― אזוי? ― האט איר אלטער געענטפערט מיט א גוט, ערלעך
פנים. ― איך האב גארנישט געוווסט, אז ס׳איז דיר אזוי געענגט אין
געלט, קיין שלעכטס! פארוואס זאלסטו זיך אמאל נישט ווענדן צו מיר?
מיט דיין לוין, עליו־השלום, זיינען מיר געווען גאר ווי אנדערע צוויי.
א שיינע זאך ― ס׳טייטש! ס׳טייטש! נו, און וואס מאכן עפעס די
קינדערלעך דיינע? האסט, דאכט זיך, דריי?
    
― דריי, זאלן געזונט זיין. ― ענטפערט זלאטע. ― נאר נחת זייער
ווינציק, לעת־עתה.
    
― נחת? ― מאכט אלטער מיט א פריינטלעך שמייכעלע. ― וואס
האסטו אזוי קיין צייט נישט? צי אפשר האסטו יסורים מיט א שידוך
פאר דיין טאכטער? וועסט קריגן די מציאה! מע זאגט, דו האסט א
גאנץ פיינע בתולה?
    
― געלויבט איז גאט. מע באדארף אבער האבן, רב אלטער, צו
דער בתולה: איך שמועס מכח אכצן און דרייצן, ווו נעמט מען דאס?
    
 ― עט! ― מאכט אלטער. ― אט דאס איז א דאגה?... נו,
על־כל־פנים, זלאטע, איך מיין דאס אף להבא, טאמער מאכט זיך, דר
באדארפסט שטארק נייטיק א גמילות־חסד, שיק אריין צו מיר; מהיכא־תיתי... פארט, ווי זאגט מען, גוטע פריינט פון אמאל... א גוטן!
    
פון יענער צייט אן האט זלאטע אנגעהויבן האבן פון אלטערן פיל
טובות: הן א גמילות־חסד צו דער צייט, הן אזוי א הלואה נישט מיט
קיין גרויסער עסק, על־פי יושר, ווי געוויינלעך, צווישן היימישע מענטשן.
די דאזיקע טובות זיינען איר אבער גיך אויסגעפאלן באקאם, און זי איז
געוואר געווארן, וואס הייסט א טובה פון א מאזעפעווקער פראצענטניק.
    
 ___________
    
 .XXV
    
 אסתר איז בא זיך אפן קנס־מאל א גאסט
    
 אפטמאל מאכט זיך, אז אין א יידישער שטוב זאל זיך אריינכאפן,
פארנאדיען אליין א נישט־גוטער, נישט דא געדאכט, אדער אזוי א זייטיקער פארשוין, דער שווארצער יאר ווייס אים פון וואנען ער האט זיך
גענומען, ― און עס ווערט דעמאלט אפגעטאן דאס שלום־בית; מענטשן
ווערן בייז, אנגעבלאזן, אנגעברוגזט איינער אפן אנדערן, אליין נישט
וויסנדיק פארוואס און פארווען. אט אזא מין נישט־גוטער האט זיך
פארנאדיעט צו זלאטע דער צעלניקערן אין שטוב אריין, ― אלטער
פעסיס, אף קיין גוט ארט זאל ער נישט שטיין. קארג זיינען געווען פאר
אסתרן יענע נאך נישט פארהיילטע צרות פון יאסעלען, האט זיך אנגעהויבן פאר איר א נייער גיהנם ― אלטער! אף יעדן ארט, אף איטלעכן
טריט האט זי געהערט נאר אלטער און אלטער! עס איז אבער דאך פאר
איר געווען א סך גרינגער צו הערן פון דער מאמע גאנץ אפנטלעך, אז
זי וויל און באגערט דעם שידוך מיט אלטערן, איידער צו הערן די
שטעכווערטלעך מיט די אנצוהערענישן פון יעדן באזונדער, ווי ביז
אהער, אויסצוהערן פון דער מאמען לאנגע שמועסן וועגן חתונה האבן
און פארזארגן אף שפעטער, ווערן אליין א בעל־הביתטע בא זיך, אין
אן אייגענער שטוב, נעמען א מאן מיט געלט א סך און האבן פאר אים
א גוטע וועלט, דאס הייסט: עסן און טרינקען, שיין אנטאן זיך, אים
האבן קינדער און וויסן פון א לעבן צו זאגן, נישט אזוי ווי זי, זלאטע,
רב אברהמל סלאוויטערס שנור, וואס באדארף היינט הארעווען ווי אן
אייזל, זיין א גאנצע וואך איינגעשפאנט אין דער יארמע, און די קינדער
זאלן נישט האבן אלץ, וואס קינדער באדארפן...
    
― עי, טאכטער, ― פלעגט זלאטע אויסלאזן מיט א זיפץ ― לאז
מיר גאט העלפן, דו זאלסט זיין גליקלעכער פון מיר, זיך נישט ראדעווען
אף קיין יחוס, ווי מיין מאמע האט זיך געראדעוועט, געוואלט, איך זאל
איינשטיין בא רב אברהמלען פאר א שנור, נישט אנדערש.
    
― גלייכער א לויט גאלד, איידער א פוד יחוס, ― האט אונטערגעהאלטן די מומע יענטל, וואס פלעגט תמיד אנקומען גראדע אף די
שמועסן.
    
איינמאל אין א פרימארגן איז אסתר געזעסן אינדערהיים איינע
אליין. זי איז געווען פארנומען מיט אן ארבעט. זלאטע איז געווען אין
מארק און די קינדער אין חדר. פלוצים קומט אריין יענטל.
    
― גוט מארגן דיר. אסתר־לעבן!
    
― גוט יאר! אזוי פרי, מומעניו? זיצט.
    
― א דאנק, איך בין שוין גענוג געזעסן היינטיקן טאג און זיך
גענוג אנגעלאפן אויך; איך בין אזש הייזעריק געווארן ריידנדיק, און
אלץ מיט איר, אלץ מיט איר.
    
― מיט וועמען איז, מומעניו?
    
― מיט וועמען, פרעגסטו? מיט דער מאמען מיט דיינער, דו
קענסט זי נישט? און אלץ איבער דיר.
    
― איבער מיר גאר?
    
― איבער וועמען־זשע האב איך מיך מיט איר צו קריגן, אז נישט
איבער דיר? תמיד קריג איך מיך מיט מיין שוועסטער? ניין, איך
מיין טאקע באמת, אסתר, די גאל קאן צעזעצט ווערן, צוזעענדיק אזעלכעס! דו האסט איין טאכטער און, דאכט מיר, גארנישט אזא שלים־מזלניצע אויך, וואס־זשע איז דאס כאפעניש און דאס לויפעניש אין איין
קול: חתונה מאכן! און טאקע באלד חתונה מאכן! מהיכא־תיתי,
חתונה מאכן, נאר פאר דיין גלייכן, אבער נישט זוכן קיין גליקן, איינ־
    
שפארן זיך מיט גוואלד: איך וויל, מיין טאכטער זאל זיין א נגידית,
    
און גיי טו מיר עפעס! באשר, זאגט זי, איך בין נישט אימשטאנד; די
    
צייט, זאגט זי, איז אזוי שלעכט, אז נישט נאר קיין נדן ― קיין העמד
    
אפילו איז נישטא צו מאכן! דאס קינד וואקסט, זאגט זי, און די צייט
    
גייט אוועק, איך בין שוין, זאגט זי, אויס מענטש. וואס איז? אליין
    
ריידן מיט דיר קאן זי נישט און ווילן וויל זי זייער, פארוואס זאל זי
    
נישט וועלן? לאמיר זיך נישט נארן: ערשטנס, איז דאס טאקע א גליק
    
פאר דיר אליין, און דאס אנדערע איז טאקע, ווי זאגט מען, ארום א
    
פעטן טאפ זאל מען זיך שמירן... זי פרעגט מיר, זלאטע מיין איך,
    
וויאזוי איז מיין השגה דערביי? איך ווייס, וואס איך זאל איר זאגן?
    
איך זאג איר, אז מיט דיר האט זי זיך נישט וואס צו כאפן: עס וועט
    
זיך אפזוכן, זאג איך, דער בעלן. „ווו־זשע, שרייט זי, ווו־זשע איז דער
    
בעלן? גיב מיר אים אהער!״„האב צייט, זאג איך, זלאטע, ער וועט
    
קומען אליין!״ „אן געלט, זאגט זי, אן מלבושים, אן לייב און לעבן,
    
א נאקעטע, א בארוועסע, אן ארעמע און א דערוואקסענע דערצו! וואס
    
איז? רב אברהמלס אייניקל, או־ווא, סע טוט זיך א ביסל!״ „נו, זאג
    
איך, אז ער וויל יא אזוי, אלטער מיין איך, מעג ער דאך צוווארטן א
    
קאפ; וואס איז, ער שטייט אונטערן רעגן?״ „ניין, זאגט זי, ער האט
    
שוין גענוג געווארט, אבי וועמען וועט ער נישט נעמען, און מחמת דו
    
ביסט דו, וויל ער דיך, יאקבי, אפגילטן, דיך, און די מאמע, און יעדן
    
באזונדער, מיט קינדס קינדער״. „נא דיר א גראשן פאר די אלע גליקן,
    
זאג איך, עס מאכט זיך קארג מאל, אז דער טאכטער איז טאקע גוט ווי
    
דער וועלט, זאג איך, און טאטע־מאמע הונגערן, ווי זיי שטייט אן?
, אוי־אוי־אוי, זאג איך, איך זאל האבן די ברכות! ׳, נו, ברענגט זי מיר
    
א ראיה פון ב ל ו מ ע ס  קינדער, באשר בלומעס קינדער האלטן אויס
    
די מאמע, א וויסטע אלמנה. „ווו־זשע קריגט מען נאך, זאג איך, אזעלכע
    
קינדער?״ „אסתר, זאגט זי מיר, איז אזא קינד, וואס וועט זיך לאזן
    
מפקיר זיין פאר אירע אייגענע; דו וועסט, זאגט זי, פון דער מאמעס
    
וועגן גיין אין וואסער אריין. דער גאנצער אומגליק איז, זאגט זי, וואס
    
זי קאן מיט דיר פון אזעלכע ענינים נישט שמועסן״... „דאס איז אויך,
    
זאג איך, א נארישקייט, וואס האט מען זיך דא צו שעמען? וואס קאן
    
זיין נאך נענטער פון אן אייגן קינד? ממה־נפשך...״
    
 אין די ווערטער איז אנגעקומען זלאטע, און שפעטער א ביסל רב
קלמן. און די דריי, יענטל, זלאטע און רב קלמן, האבן צווישן זיך יענעם
טאג לאנג גערעדט, איינטענהנדיק איינער דעם אנדערן און אריינבראקנדיק א גוזמא רייד, מיט אנצוהערענישן, מיט משלים און מיט מעשיות
אן א שיעור. צולעצט האט זיך זלאטע גאר צעוויינט.
    
― איידער אזא לעבן, איז גלייכער גיין אהינצו, ווו מיין לוי איז
אוועקגעגאנגען פאר דער צייט! איך זאג אייך דעם אמת, איך בין אים
אודאי מקנא, אז ער פארשפארט צוזען די צרות, וואס איך דארף צוזען
דורך, ארום־און־ארום...
    
― זינדיק נישט, שוועסטער־לעבן. ― האט זיך יענטל אריינגעמישט. ― דאנקען גאט, דו האסט כאטש אזעלכע קינדער, וואס ווייסן
כאטש און פארשטייען זייער טובה און דיין טובה און גייען דיר נישט
אף קינדער־ווידער, ווי עס גיט זיך אויס אמאל קינדער צווישן היינטיקע
מיידלעך...
    
וואס האט אסתר געקאנט זאגן דערויף? דערציילן דער מאמע,
אז זי האט ארויסגעקוקט אף יאסעלען און ער האט זי אפגענארט? וואס
פאר א פנים האט דאס? עס פאסט טאקע פאר א יידיש מיידל אזעלכעס
נאך צו דערציילן? צי זי זאל זאגן א חסרון אף אלטערן? ווער איז
זי, וואס זאל זיך שטעלן אויסטענהן מיט א מאמען וועגן א שידוך?
וויאזוי עפנט זיך גאר דאס מויל פון אזעלכע זאכן צו ריידן? און אז
נישט אלטער, וועט זיין אן אנדער שלים־מזל. איר ביטערע לאגע באדארף איר קיינער נישט דערציילן; זי פארשטייט אליין, וואס הייסט בא
יידן אן ארעמע כלה, און „קיין יידישער מאנאסטיר איז נישטא״... נאך
מער פון אלץ האבן זי גענומען דער מאמעס טרערן, וואס זי האט נישט
געקאנט צוזען קיינמאל, ― און זי האט זיך אונטערגעגעבן אין די הענט
פון די, וואס האבן געוואלט, איין מאל פאר אלע מאל, פארזארגן איר
תכלית, זי גליקלעך מאכן אף שטענדיק, זי זאל זיי האבן צו געדענקען..
שטיל, ווי א שעפעלע, האט זיך אסתר געלאזט בינדן און טאן מיט זיך
אלץ, וואס מע האט פון איר פארלאנגט, נישט איבערקערנדיק קיין צונג,
שא, שטיל, פיין און לייטיש.
    
אלטער האט זיך פון זיין זייט שיין אויסגעשטעלט קעגן זיינע
מחותנים און האט גענומען דאס קנס־מאל מיט אלע הוצאות אף זיך. ער
איז עפעס געווארן מיט א מאל אזוי ווייך, מילד און גוט. „כאטש לייג
אים צו א מכה״, ― האט אף אים יענטל געזאגט, ארומטאנצנדיק הין
און צוריק און פלאמענדיק ווי א העליש פייער, גלייך ווי זי וואלט דאס
אפגעטאן מי־יודע וואס פאר א גליקלעך געשעפט. זלאטע האט געקוקט
אף די כלה־מתנות, וואס אלטער האט צוגעגרייט נאך פאר דעם קנס־מאל,
זיי עטלעכע מאל איבערגעהאלטן אין האנט, געשאצט אינאיינעם מיט
בריינען, מיט יענטלען און מיט נאך אנדערע מבינטעס אף פערל און
אף גאלדווארג. קיינמאל איז נאך אלטער נישט געווען אזוי באריידעוודיק,
ווי אצינד, און מילד איז ער געווארן גאר חוץ לדרך הטבע: די חתונה
נעמט ער אף זיך, מלבושים דער כלה אף זיך, אלע הוצאות אף זיך.
„זלאטע האט דאס געטראפן, קיין עין־הרע נישט!״ ― אזוי האט מען
געשמועסט אין שטאט און מע האט בפירוש ארויסגעזאגט, אז מען איז
איר מקנא. איטלעכער מאזעפעווקער ייד וואלט זיך געווונטשן אזא גליק,
אזוי טרעפן, ווי זלאטע האט געטראפן מיט איר טאכטער.
    
― וואס שמועסט איר, אויב ס׳איז א גליק? ― האט מען געזאגט.
― נישט אלע פורים טרעפט זיך אזא נס! נעמען א מיידל, ווי זי שטייט
און גייט, באהענגען זי און באקלענגען, מאכן פאר א פארטיקע בעל־הביתטע! אט א גליק! אזוי טרעפן!
    
― ס׳טייטש א גליק! ס׳טייטש געטראפן!
    
אפן קנס־מאל זיינען זיך צונויפגעקומען צו זלאטען די גאנצע
משפחה און אזוי גוטע פריינט, יידן און ווייבער. די תנאים שרייבן
האט גענומען אף זיך שמואליק דער חזן. א קוק טוענדיק אף שמואליקן,
ווי ער איז מיט א מאל אזוי געעלטערט געווארן פאר צרות, האט זיך
בא זלאטען אפגעריסן אין הארצן. זי האט שוין גארנישט געקאנט אפילו
צוגיין צו אים און א פרעג טאן, וואס הערט זיך מכח יאסעלען. דערצו
איז זי געווען פארנומען מיט די געסט. עס איז געווארן צווישן די ווייבער
א געריידעריי, טאקע נאר ווי צווישן ווייבער קאן זיין, אז זיי קלייבן זיך
צונויף, און נאך אף א שמחה; זיי האבן אלע געהאלטן אין איין ריידן,
איטלעכע האט דערציילט אן אנדער מעשה, און פונדעסטוועגן האבן זיי
אלע געוווסט, ווו מע האלט. די מאנצבילן, געוויינלעך, האבן גענוג חוזק
געמאכט פון די ווייבער: „זעט נאר, אקוראט ווי צווישן די גענדז!״
און אליין האט מען אויך גענוג גערעדט, גערייכערט און געטרונקען
לחיים, צוווינטשעווענדיק זלאטען און אלטערן אלדאס גוטס און ישועות
ונחמות אפן כלל ישראל, מיט א זיפץ און מיט פארגלאנצטע אויגן צו
דער סטעליע. שמואליק דער חזן, טרינקענדיק צו זלאטען „לחיים״, האט
עפעס געוואלט אנהייבן ווינטשעווען איר א מין ווינטשעוואניע: „לאז
גאט געבן... אוי!״ און איז איבערגעהאקט געווארן, ארויסלאזנדיק
דעם „אוי״ פונעם טיפן הארצן. זלאטע האט דעם „אוי״ פארשטאנען
און האט אים געענטפערט „אמן״, גיך אוועקגייענדיק צו דעם איבעריקן
עולם, וואס זיינען געזעסן מיט אנגעגאסענע גלעזלעך און געווארט אף
איר, זי זאל צוגיין צו זיי, ענטפערן יעדן באזונדער אף זיין „לחיים״,
ווי דער מנהג איז. נאר איין רב קלמן איז ארומגעגאנגען איבער דער
שטוב פראנק און פריי, פארלייגט די הענט ארונטער און געשמועסט
מיט זיך אליין, ווי זיין שטייגער איז תמיד, קנייטשנדיק דערביי מיטן
שטערן און שאקלענדיק מיטן קאפ, ווי א מענטש, וואס איז פארטיפט
אין שארפע ענינים. רב קלמן האט זיך קיינמאל נישט אפגעזאגט פון „א
ביסל מהכתיתי״; אדרבה, ער האט דעם ביטערן טראפן גארנישט פיינט
געהאט. נאר א מענטש א בר־דעת באדארף וויסן, ווען צו טרינקען און
ווען נישט. אף אלץ איז א צייט: אף א חתונה ― זייער פיין, דעמאלט
פארגינט זיך רב קלמן אנטרינקען זיך, ווי עס געהער צו זיין, און מאכן
אלערליי אנשטעלן, קאמעדיאנסקע תנועות; אבער אצינד, באם קנס־מאל, דעמאלט ווען מע באדארף שמועסן מיט ביידע צדדים וועגן אזא
ענין, ווי רח״ש, דעמאלט, ווען א שדכן באדארף זיך גוט אונטערגארטלען, דינגען זיך פארן שדכנות־געלט, ― דעמאלט באדארף מען זיין
בא אלע געדאנקען. דער עולם, פארוואס נישט, מעג טרינקען וויפל עס
וועט אריין, אבער רב קלמן ― ער באדארף האלטן קאפ, האבן א לויטערן
מוח און וויסן, וואס ער האט צו טאן אף דער וועלט...
    
מחמת גרויס טארעראם האט מען אפן קנס־מאל די כלה גארנישט
ארויסגעזען. אסתר איז זיך געזעסן אין א ווינקעלע מיט בריינעס טעכטער, פינף שוין דערוואקסענע מיידלעך, נישט קיין איבעריק שיינע, נאר
אלע צייטיקע צו דער חופה פירן. זיי האבן אלע גערעדט, געפיסקלט זיך,
געמאכט חנדלעך און געלאכט, בכדי פריילעך צו מאכן די כלה. די כלה
אבער, אוי־וויי, איז שווער געווען פריילעך צו מאכן! אסתר איז געווען
עפעס משונה פארטראכט, און די אויגן אירע האבן געקוקט ערגעץ ווייט.
    
נאך איר קוקן נאך האט מען געקאנט ארויסזען, אז כמעט זי הערט
    
נישט וואס מע רעדט צו איר און זי זעט נישט וואס ארום איר טוט זיך:
    
עפעס זיצט זי דא נישט ווי א כלה באדארף זיצן, נאר ווי א גאסט, ווי
    
א ווילד־פרעמדע... זלאטע האט איר צוגעטראגן די פערל, וואס דער
    
חתן האט איר געקויפט, און אויך די איבעריקע צירונג: א גארגלקייט
    
א טייערע אפן האלדז, א טייערן בראש, א גאלדן קייטל מיט א זייגערל
    
א טייערס, א פאר בריליאנטענע אוירינגלעך טייערע, גאר א חריפות,
    
בראסלעטן צוויי טייערע און פינגערלעך טייערע, שוין אפילו געטראגענע,
    
אפנים, פארמשכונטע, נאר טייערע פינגערלעך. אסתר האט געקוקט גלייך
    
מיט אלע אף די דאזיקע כלה־מתנות, וואס אלטער האט איר געשענקט; זי
    
האט זיי באטראכט, ווי גאר א זייטיקער מענטש, גלייך ווי עס געהער
    
זיך גאר מיט איר נישט אן, גלייך ווי נישט זי מיינט מען. באטראכטנדיק
    
די דאזיקע כלה־מתנות, איז איר גאר דער קאפ נישט דערביי; זי פאר־
    
שטייט נאך נישט, וואס פאר א ווערט זיי האבן פאר איר אין איר
    
מיידלשן לעבן, אז זי שטייט שוין העכער האלב אף יענער זייט, אז אט־אט
    
גייט זי ארויס פון דער מאמעס רשות אין דעם מאנס רשות, אז אט
    
באלד איז אן עק צו אירע חלומות, יענע גוטע, גאלדענע, גליקלעכע
    
חלומות, אין וועלכע זי פארברענגט נאך אצינד.
    
 מע מוז דעם אמת זאגן, אז כאטש די גאנצע שטאט האט גערעדט
    
פון יאסעלען, אז ער האט חתונה געהאט ערגעץ אף דער וועלט, נאר
    
אסתר האט פארט נישט געגלויבט, דאס הייסט, זי האט זיך געוואלט
    
אליין איינריידן, אז ס׳איז אן אויסגעטראכטע מעשה, א פליאטקע פון
    
די מאזעפעווקער פליאטקעס. עס האט זיך איר נאך אלץ געחלומט, אז
    
אט עפנט זיך די טיר און עס קומט אריין יאסעלע אליין, דער אייגענער
    
וואס איז געווען פריער ― און דעמאלט וועט זי זיך שוין נישט שעמען
    
פאר קיינעם; זי וועט די ערשטע דערציילן דער מאמען, אז זיי זיינען
    
שוין לאנג חתן־כלה, אז ס׳איז צווישן זיי שוין לאנג אן אפגערעדטע
    
זאך... און קלערנדיק דאס דאזיקע, שטייט זי גלייך מיט אלעמען און
    
באטראכט די כלה־מתנות, וואס אלטער האט איר צוגעגרייט, און זלאטע
    
שטייט בא דער זייט, קוקט אף איר און קוועלט: „דאנקען גאט דערפאר.
    
עס ווייזט אויס, דאס קינד איז צופרידן; גיב גאט נאר א גוט לעבן
    
מיט פיל נחת מיט תענוג א סך״... די גאנצע צייט געפינט זיך אסתר
בא זיך אפן קנס־מאל א ווילד־פרעמדע, גלייך ווי נישט זי מיינט מען.
נאר באם ערשטן קלאפ פון די צעבראכענע טעפלעך און טעלער דערפילט
אסתר, גלייך ווי עס וואלט זיך איר עפעס אפגעריסן אין הארצן. די
כלה־מתנות פאלן ארויס פון אירע הענט, און זי פארשטייט דעם פשט
פונעם קלאפ, און זי פילט, אז פון דער מינוט אן איז א סוף, א סוף צו
איר פריי לעבן, א סוף צו אירע יענע גליקלעכע, טייערע, זיסע חלומות.
און א נייע וועלט, א ניי לעבן שטייט איר פאר אצינד.
    
 ___________
    
 .XXVI
    
 עס ווערט דא געבראכט די מעשה וועגן דער טאכטער פון
    
 יפתח הגלעדי
    
 געדענקט איר די מעשה, וואס ווערט דערציילט וועגן י פ ת ח
ה ג ל ע ד י ס טאכטער?
    
„ו י ד ר  י פ ת ח  נ ד ר ― האט יפתח געטאן א נדר צו גאט, אזוי
שטייט דארט אין פסוק געשריבן, ו י א מ ר ― און ער האט אזוי געזאגט: וועסטו מיר געבן, ליבער גאט, דעם פיינט, די בני־עמון, אין
מיינע הענט, זאג איך דיר צו, ווען איך וועל קומען בשלום אהיים, אז
דער ערשטער, וואס וועט ארויסגיין פון שטוב אקעגן מיר, איז ער דיינער,
איך וועל דיר אים שענקען פאר א קרבן עולה. און עס איז טאקע אזוי
געווען: און יפתח האט די בני־עמון געשלאגן און האט זיי איינגענומען
אין דער מלחמה; און אריינפארנדיק אין שטאט אריין, איז אים זיין
איינאונאיינציקע טאכטער ארויסגעגאנגען אקעגן מיט א שמחה און מיט
א געזאנג: „דער טאטע איז געקומען! דער טאטע!״ און יפתח האט
זי דערזען, איז אים געווארן וויסט און ביטער אפן הארצן; און ער האט
צעריסן אף זיך די קליידער און האט געזאגט: „וויי איז צו מיר, טאכטער מיינע, פארפינצטערט בין איך געווארן! האסט דאך מיך אומגליקלעך געמאכט! ס׳טייטש, איך האב דאך א נדר געטאן פאר גאט,
אז דער ערשטער, וואס וועט מיר אקעגן קומען, איז ער זיינער א קרבן,
    
 ― גוואלד, טאכטער, וואס טוט מען?!׳, ― „האסטו אזוי געזאגט, טאטע
    
 הארציקער, ― אזוי האט אים די טאכטער געענטפערט ― באדארפסטו
    
 מקיים זיין דיינע רייד, נאכדעם, אז גאט האט זיך אזוי נוקם געווען אין
    
 דיינע פיינט; איין זאך בעט איך פון דיר, ליבער פאטער, גיב מיר צייט
    
 נאר צוויי חדשים, בכדי איך זאל מיר קאנען גיין אף די בערג און
    
 דארטן וויינען אף מיינע יונגע יארן, איך מיט מיינע חברטעס״. און דער
    
 פאטער האט זי אפגעלאזט, זי זאל גיין אף די בערג וויינען אף אירע
    
 יונגע יאר, זי מיט אירע חברטעס. און אז עס זיינען איבערגעגאנגען
    
 די צוויי חדשים, האט זי זיך אומגעקערט צוריק צו איר פאטער, און
    
 יפתח האט געטאן מיט איר, אזוי ווי זיין נדר איז געווען. און פון
    
 דעמאלט אן איז געווען א חוק בא יידן, אז אלע יאר פלעגן ארויסגיין
    
 יידישע טעכטער אף די בערג צו באוויינען און באדויערן די אומגליק־
    
 לעכע טאכטער פון יפתח הגלעדי״...
    
 יענער מנהג איז שוין לאנג פארגעסן געווארן, און יידישע טעכטער
    
 האבן היינט אנדערע מנהגים. עס שמועסט זיך דא וועגן דעם „פאר־
    
 שפיל״ מיטן „חתן־מאל״, וואס מע מאכט אין מאזעפעווקע פאר איטלע־
    
 כער יידישער חתונה בא דער כלה נאר לכבוד דער כלה און לכבוד אירע
    
 חברטעס, די מיידלעך, בכדי זי זאל זיך קאנען מיט זיי זיך אפגעזעגענען
    
 און אפטאנצן ד ע ם  ל ע צ ט ן  ט א נ ץ. דאס „פארשפיל״ ווערט גע־
    
 מאכט דעם שבת, וואס פאר דער חופה, בא דער כלה אין שטוב. די
    
 מיידלעך אליין זינגען־צו און מע טאנצט א שער, א קאדריל, א ליאנסיי
    
 אדער א פאלקע, מע זינגט, מע טאנצט, מע קנאקט ניסלעך און מען איז
    
 משמח די כלה דאס לעצטע מאל. זי געזעגנט זיך אפ מיט אירע מיידלשע
    
 יארן און מיט אירע חברטעס די מיידלעך, אזוי ווי זי ווערט דאך באלד
    
 א ווייבל און קומט אריין צווישן די ווייבער. דאס אייגענע קומט פאר
    
 דעם טאג פון דער חופה, אויך בא דער כלה אין שטוב: מיידלעך האלטן
    
 דאס פאר א מצוה צו קומען אפטאנצן מיט דער כלה דעם ל ע צ ט ן
    
 טאנץ, און ווייבער שטייען בא דער זייט און פליעסקען־צו מיט די הענט.
    
 אט דעם מנהג היט מען אפ אין מאזעפעווקע פון תמיד אן, און אויך
    
 בא אסתרן אף דער חתונה האט מען, געוויינלעך, אפגעהיט אלע מנהגים.
    
 נישט דורכגעלאזט קיין קלייניקייט אפילו.
    
 אסתר האט אפגעטאנצט דעם ל ע צ ט ן  טאנץ, און אלע מאזעפעווקער מיידלעך האבן זיך גאר זאט נישט געקאנט אנקוקן אין איר
שיין פנים, כאטש זי איז געווען שרעקלעך בלאס, טויט ווי אלע טויטע,
נאר עס מאכט נישט אויס, א כלה באדארף זיין בלייכלעך: ערשטנס,
פאסט א כלה, און, צווייטנס, האט טאקע א כלה וואס צו זארגן ― ווער
ווייס דאס נישט? צום לעצטן מאל האט איר די מומע בריינע געמאכט
קוטשערעס, גרייזעלעך פון אירע שווארצע שיינע האר, דערביי גערעדט
מיט איר פון ענין החתונה, צוגעגרייט זי ביסלעכווייז צום ווייבערשן
שטייגער. די דאזיקע גרייזעלעך גיבן־צו איר שיין פנים אזא מין חן,
אז בריינע קאן זיך גארנישט איינהאלטן און גיט איר א קוש אין שטערן,
זאגנדיק בשעת מעשה:
    
― אן עבירה, כ׳לעבן, אזא ליכטיק פנים מיט אזא גאלדענעם קאפ
איבערדעקן. נאר נישקשה, אסתר, דו האסט נאך מזל, דו פאלסט אריין
אין זייער א גוט ארט אריין, ווארעם, צווישן אונדז ריידנדיק, דיין מאמעס
שטאנד אצינד באדארף איך דיר נישט דערציילן ― דו ווייסט דאס
בעסער פון מיר. א מאמע וויל אודאי, דאס קינד זאל זיין גליקלעך, א
מאמע שטייט אויס גענוג ווייטיקן, די אויגן קריכן איר גוט ארויס, ביז
זי דערלעבט צו זען איר קינד אונטער דער חופה; וועסט זיין אם־ירצה־השם, אליין א מאמע, וועסטו פילן דעם טעם...און דיין מאמע, נישקשה,
האט פארדינט בא דיר, אז זי זאל דורך דיר געהאלפן ווערן און צעפירן
זיך די הענט א ביסל. נעבן א שווערן וואגן זאל מען זיך תמיד רייבן,
און פון נגידים, אסתר, קומען ארויס נגידימלעך...
    
נאך א סך גוטע ווערטער האט בריינע געזאגט צו אסתרן, בשעת
זי האט איר צורעכט געמאכט די האר צום „חתן־מאל״. נאכן חתן־מאל,
אז אסתר האט אפגעטאנצט איר ל ע צ ט ן טאנץ, האט איר די מומע
בריינע אונטערגעטראגן איר קרבן־מנחה, אנווייזנדיק איר, וואס זי באדארף דאווענען און וואס נישט.
    
― צו על־חטא, טאכטער מיינע, ― האט איר די מומע בריינע
געזאגט ― צו על־חטא זאלסטו וויינען. א כלה, אז זי וויינט צו על־חטא,
בעט זי אויס בא גאט א גוט לעבן באם מאן און גוטע קינדער. עט איז
בא דיר היינט, טאכטער מיינע, א יום־הדין, ווי, להבדיל, יום־כפור; מע
דארף וויינען פאר גאט, ער זאל זיך דערבארעמען, אנצייכענען א גוטע
דאליע, פארגיבן די זינד...
    
אסתר האט זיך אוועקגעשטעלט מנחה דאווענען מיט הארץ, ווי עס
באדארף צו זיין, און האט דערביי געשמאק געוויינט; נאר נישט אף
אירע זינד, ווי די מומע בריינע האט איר געהייסן, דען אסתר האט אין
זיך נישט געפילט קיין שום זינד, נישט אקעגן גאט און נישט אקעגן
לייטן. נאר דערפאר האט אסתר געוויינט, ווייל דער קוואל פון טרערן
האט זיך בא איר געעפנט; עס האט זיך געוויינט גאר אליין, און אזוי
געשמאק, אזוי גרינג! אסתר האט געהאט וואס צו וויינען: ווו זי האט
זיך א ווארף געטאן, איז איר געווען וויסט, ביטער און פינצטער, און
קלאגן זיך אף וועמען, עמעצן שולדיק מאכן האט זי נישט געקאנט. וואס
איז שולדיק די מאמע, וואס זי האט אזוי געוואלט אלטערן פאר אן
איידעם? זי איז א מאמע און איר גאנצער ווונטש איז, איר טאכטער
זאל זיין א רייכע בעל־הביתטע. אפנים, זי האט זיך דען געפרוווט זאגן
דער מאמען, אז זי וויל נישט דעם שידוך? און וואס הייסט, זי וועט
דאס זאגן דער מאמען?... אף דערויף וויינט אסתר, וואס איר מזל
איז אזוי גיך אונטערגעגאנגען, וואס איר גליק האט זיך אזוי גיך אויסגעלאזט, וואס יאסעלע האט זי מיאוס אפגענארט. ווער וואלט זיך עס
אונטערגענומען זאגן אסתרן פריער מיט א פאר יאר, אז עס וועט זיך
אזוי אויסלאזן?...
    
אסתר שלאגט זיך על־חטא אין הארצן, באגיסט דעם קרבן־מנחה
מיט הייסע טרערן, קלערנדיק בשעת מעשה נישט וועגן אירע זינד, נאר
וועגן יאסעלען. ס׳טייטש, יאסעלע, וואס זי האט אין אים אזויפיל געגלויבט, אזויפיל געשטעלט אף אים, און וואס זיין ווארט איז בא איר
געווען אזוי טייער, אזוי הייליק, האט זיך אזוי מיאוס באהאנדלט אקעגן
איר: אוועקגעפארן און פארגעסן דעם זיי־געזונט; ער זאל דאס כאטש א
ווארט צושיקן, כאטש פארענטפערן זיך פאר איר, אדער וואס ס׳ניט איז...
אזוי מיאוס באהאנדלען, ווי ער האט זי באהאנדלט! זי האט זיך ערשט
היינט ארומגעקוקט, ווי טייער, ווי ליב, ווי איינגעבאקן יאסעלע איז געווען
בא איר אין הארצן. זי האט זיך געשלאגן על־חטא דערויף, זי האט זיך
מודה געווען פאר זיך אליין, אז זי האט אים באמת ליב געהאט, זי האט אים
ליב געהאט די גאנצע צייט, וואס זי האט אים געקענט, נאך פון קינדווייז
אן ― און איצט באדארף זי זיך אפגעזעגענען מיט אים אף אייביק,
ארויסטרייבן און ארויסרייסן אים בא זיך פונעם הארצן, און פארגעסן,
פארגעסן!... פון יאסעלען ווערן אירע געדאנקען אריבערגעטראגן צו
אלטערן, און עס ווערט איר פארקילט דאס בלוט: אט דער אלטער, וואס
עס איז נישטא איין מענטש אין דער גאנצער שטאט, וואס זאל אים נישט
פיינט האבן, פאר גארנישט, נאר דערפאר וואס ער איז א ל ט ע ר, ―
אט דער אלטער באדארף זיין איר מאן! מיט אים באדארף דאס אסתר
פארברענגען אירע יאר און טעג, מיט אים באדארף זי דאס אפלעבן א
וועלט, דאס גאנצע לעבן, פארבינדן זיך אף תמיד, אף אייביק! אלטער
וועט זי ברענגען אין שטוב אריין, ער וועט איר באלד איבערגעבן אלע
שליסעלעך, און אסתר וועט ווערן אליין א בעל־הביתטע פאר זיך. ער
וועט איר ארויסגעבן געלט אין מארק אריין, זי וועט איינקויפן עופות,
פארווארפן זיי אין שטייג אריין, האדעווען. זיי זאלן ווערן „פעט קאפיטאל״, און קאכן א יויך פון זיינעטוועגן. א גאנצע וואך וועט זי זען פאר
זיך די פיר ווענט, הערן, ווי יידן קומען אן צו אים לייען געלט אף א
משכון, אכטונג געבן, ער זאל האבן אלצדינג צו דער צייט, אויפשטיין
גאנץ פרי, לויפן אין מארק אריין, קריגן גוטע פיש מיט פעט פלייש מיט
א גוטן צולאג מיט א „פיסנאגע״ אף שבת, ― דערפאר אבער שבת וועט
זי זיך אנטאן אין דעם זיידענעם קלייד, זיך אויסשלייערן, נעמען אף זיך
דאס סאמעטענע „מאנטל אף שליאמעס״ און וועט קומען אין שול אריין,
זיך זעצן אויבנאן אף דעם ארט, ווו פייגל איז אמאל געזעסן... פלוצים
דערמאנט זיך אסתר, וואס זי האט אמאל, נאך קינדווייז, געהערט, וואס
מע האט געשמועסט אין שטאט, אז דאס ערשטע ווייב אלטערס, פייגל,
איז דורך אים פון דער וועלט געגאנגען. אסתר דערמאנט זיך די מעשיות,
וואס זי האט זיך אנגעהערט וועגן אלטערס ווייב, וועגן פייגלען נעבעך,
שטעלן זיך איר די האר קאפויר. מע האט דערציילט דעמאלט, אז אלטער
האט זי אלץ געטריבן אין דער וועלט אריין, זי זאל האבן קינדער, און
די מאמע זיינע, וואס האט נאך דעמאלט געלעבט, האט איר געטאן,
וואס מע טוט קיין יידן נישט: זי האט זי געהאלטן גאנצע טעג אין
הייסע ביטלעך, געטריבן פון איר דעם שווייס, געפויעט זי מיט האפן,
געפייניקט ביזן טויט אריין... פאר דער חתונה האט אסתר א פרעג
געטאן בא דער מומע יענטלען, צי ס׳איז אמת, וואס מע פלעגט דערציילן
פון פייגלען, האט זיך איר יענטל אפגעשווארן מיט דער גאנצער תוכחה,
אז ס׳איז שקר וכזב, קיין וואר ווארט נישטא אפילו „דו ווייסט נישט,
וואס מע קאן אין מאזעפעווקע אויסטראכטן? ― האט צו איר יענטל
געזאגט. ― למאי זיי האבן זיך פארגונען אויסטראכטן אף מיר, אז איך
טרייב מיין ביינישן אין דער ערד אריין?... דאכט זיך, איך ווייס?
דאכט זיך, אזא לעבן, ווי צווישן מיר און צווישן מיין ביינישן איז, אף
אלע מיינע ליבע, רבונו־של־עולם! וואס מע קאן אין מאזעפעעווקע אויסטראכטן, זאג איך דיר, אז ס׳איז מיר א גרויס חידוש, וואס מע האט
נאך נישט אויסגעטראכט אף דיין חתן, אז ער האט זיך געוואלט שמדן,
א קשיא אט אף די הולטאיעס? בראש איז דאס א שטאט, איינגעזונקען
זאל זי ווערן! טאג און נאכט האט מען צו טאן נאר מיט יענעם, נאר
באריידן יענעם, זוכן חסרונות אף דער גאנצער וועלט, כאטש אליין איז
מען כל־בו, נישטא איינער א לייטישער, און עס דארט דער קאפ נאר
פאר יענעם. איך זאג דיר, די שטאט איז מיר עפעס אזוי נמאס, זי ליגט
מיר אין די גרגרת, ― פע, א פאסקודסטווע א שטאט! מאל דיר, אז מע
קאן אויסטראכטן אזעלכע מעשיות, ווען יענע ליגט שוין לאנג אין דער
ערד... און וואס איז דאס גלאט הפקר א וועלט? דו האסט, דאנקען
גאט, א מאמע ביז הונדערט און צוואנציק יאר, וואס קאן השגחה געבן
אף דיר אזוי, אז עס זאל דיר נישט געמינערט ווערן אפילו א האר!
אונדזער משפחה, דאנקען גאט, לעבט. היינט וואס איז פאראן וואס צו
ריידן? ביסט נאך גאר א קינד, אסתר, כ׳לעבן, ביסט א ציגל, לאמיך
אזוי זיין געזונט!״...
    
און דערמאנט זיך אסתר אין די אלע רייד, ווערט איר פארקילט
דאס בלוט; און דערמאנט זיך אסתר אין פייגלען, ווערט איר נישט
גוט אף צו חלשן; זי זעט פאר זיך מענטשן דרייען זיך, כלי־זמר שפילן,
ווייבער טאנצן; עס דרייט זיך איר דער קאפ, זי פאלט אקארשט נישט
מיטן פנים צו דער ערד.
    
― וואס איז די כלה אזוי טויט? ― פרעגט א מחותנתטע. ―
זי האט, אפנים, א שווערן תענית?
    
― נישקשה, ― רופט זיך אפ די אנדערע מחותנתטע ― לאז זי
פאסטן און אויסבעטן באם רבונו־של־עולם א גוט לעבן מיט איר מאן...
    
 __________
    
 . XXVII
    
 די כלה האט נעבעך זייער א שווערן תענית
    
 נאך א מנהג איז פאראן אין מאזעפעווקע, וואס איז שייך צו דער
כלה; דעם מנהג היט מען דארט אפ כמעט ווי א דין. דאס איז דאס
ליכטבענטשן פאר דער חופה. נישקשה, לאז זיך א כלה געוווינען ביסלעכווייז צו מצוות, לאז זי וויסן, אז אט באלד, אין א פאר שעה ארום,
ווערט זי שוין צו מזל א יי ד ע נ ע  און איז מקבל אף זיך על־פי דין
די דריי מצוות, וואס זיינען שייך צו דער יידענע, און די מצוה פון
ליכטבענטשן לאז זי שוין טאקע באלד פארזוכן, לאז זי וויסן, וואס פאר
א טעם עם האט.
    
די מומע יענטל טראגט איר אונטער צוויי ליכט, אין זילבערנע
לייכטער אריינגעשטעלט, און די מומע בריינע רוקט איר אונטער פון
איר זייט א תחינה, וואס האט געמאכט „האשה הרבנית מרת בת טובים,
וואס האט פארבארגן איר נאמען״, זאגנדיק דערביי צו דער כלה מיט
גרויס ליבשאפט:
    
― זאג, טאכטער מיינע, פריער אט די תחינה, און ערשט נאכדעם
וועסטו זאגן די ברכה, מאכן „שהחינו״. עס שאדט נישט, טאכטער, אז
מע וויינט זיך אויס א ביסל צו ליכטבענטשן דאס ערשטע מאל.
    
און אסתר הייבט אן צו זאגן די תחינה שטילערהייט, נישט פארשטייענדיק קיין איינציק ווארט: „דו האר פון דער גאנצער וועלט און
פון אלע וועלטן מיט די גלגלים פון אויבן און מיט די טיפע אפגרונטן
פון אונטן זאלסט טאן אראפנייגן פון דיין הארבעריג און לוגן אף דעם
קאפ פון דיין דינסט די דא שטייט פאר דיר מיט דיינע אלע ליבע קינדער ישראל דאס מיר זיינען שולדיק ערלעך צו האלטן מיט אלע זאכן
אזוי ווי א מלך דערהאלט ערלעך זיין מלכה אדער ווי א חתן זיין כלה
דען איך דיין דינסט האב שוין ליכט געצונדן דאס ערשטע מאל צוויי
ליכט די דיינע חכמים האבן געהייסן און באהיט אונדז פון אלע באגעגעניש און אויך פון אלע געשעעניש און מיינע ליכט די דא איך צינד
אן זאלן העל און ליכטיק ברענען צו פארטרייבן די בייזע רוחות און
שדים ומזיקים ב ת  מ ח ל ת  אלע די דא קומען פון  ל י ל י ת  דאס זיי
זאלן אוועקפליען און דיין דינסט די דא שטייט פאר דיר זאל זוכה זיין
אינעם זכות פון אונדזער מוטער ר ח ל וואס אז מען האט די קינדער
ישראל געפירט אין גלות אריין האט מען זיי געטאן פירן נישט ווייט פון
דער מוטער רחלס קבר און ווען די קינדער ישראל זיינען געקומען אפן
קבר די דארט רחל ליגט און האבן געטאן שרייען מוטער מוטער ווי
קאנסטו דאס צוזען אז מען זאל אונדז טאן פירן אין גלות אריין איז די
מוטער רחל אויפגעשטאנען צו השם יתברך מיט א ביטער געשריי און
האט געטאן אזוי צו שפרעכן רבונו של עולם דו ביסט דאך אן אל רחום
וחנון דאס טייטש עטץ ביסט מיט גרויסערע רחמנות פונעם מענטשן
פונדעסטוועגן האב איך דאך רחמנות געהאט אף מיין שוועסטער ל א ה
וואס זי האט געטאן וויינען טעג און נעכט זי זאל נישט אריינפאלן אין
ע ש ו ס גורל אריין ביז אירע אויגן זיינען איר טונקל געווארן פאר גרויס
געוויין היינט מכל־שכן דו גאט...״
    
אסתר דערמאנט זיך אין יענער טרויעריקער געשיכטע פון ל א ה ן,
וואס די מאמע פלעגט איר שבת באטאג לייענען פונעם טייטש־חומש,
און וויינט נישט אף לאהס גורל, וואס האט מורא געהאט, זי זאל נישט
אריינפאלן צו עשון, נאר אף איר אייגן פינצטער מזל, וואס זי פאלט
אריין צו אלטערן אין די הענט אריין, ― א מין עשו האט זיך גענומען
אף אירע יונגע יאר!... און זי וויינט, באוואשט זיך מיט טרערן...
און וועמען גייט דאס אן, וואס זי וויינט? דערויף איז זי א כלה, זי זאל
זיך אויסוויינען א ביסל פאר דעם „באדעקנס״. ― כלי־זמר שפילן,
מיידלעך טאנצן, יידן און ווייבער דרייען זיך ארום, מחותנים לויפן
איינס פארן אנדערן. בריינע מיט יענטלען ― די אונטערפירערנס
― נעמען אסתרן אונטער די הענט, באזעצן זי אין מיטן שטוב אף א
בענקעלע און מע הייבט אן, ווי דער מנהג איז, צו צעפלעכטן איר די
האר. די כלה זיצט צווישן אלע ווייבער, ווי א פרינצעסן, מיט א ווייס
זיידן קלייד, די צעפ צעפלאכטן. ווייבער קלייבן זיך צונויף ארום־און־ארום. מע נעמט די האר, אסתרס גאלדענע האר, מע האלט זיי אין די
הענט, די כלי־זמר הייבן אן צו שפילן א וויינענדיקס צום „באזעצן״ די
כלה, און עס ווערט א יאמערלעך געוויין צווישן די ווייבער. מע קוקט
אף דער כלהס צעפלאכטענע האר און מע שנייצט די נעזער אין די פאר־טוכער, מע קוועטשט די אויגן און מע וויינט. זלאטע ווערט שיער נישט
    
צעגאסן פאר געוויין; דאס הארץ רייסט איר אף איר קינד נעבעך: גאט
ווייס, אין וואסערע הענט זי פאלט אריין, אזא קינד, אזא טייער קינד,
וויי־וויי געשריגן! און יענטל וויינט אויך: וויאזוי זאל זי נישט וויינען,
אז קיין קינדער האלטן זיך בא איר נישט, נישט דא געדאכט, שוין געווען
וויפל מאל באם רבין ― עס העלפט נישט! און בריינע וויינט, וואס
אלע האבן חתונה, נאר אירע טעכטער זיצן און קוקן ארויס אף חתנים,
פינף דערוואקסענע טעכטער, וויי איז מיר!... יונגע ווייבלעך קוקן אף
דער כלה, באוויינען זי און זיך זעלבסט: זיי ווייסן גאנץ גוט, וואס
הייסט „מע באדעקט א כלה״, מע פארבינדט א יידישע טאכטער, מע
מאכט זי חתונה ― זי גייט ארויס פון איין רשות צום אנדערן, פונעם
טאטנס רשות אינעם מאנס רשות... די, וואס קענען גוט דעם חתן
און געדענקען זיין ערשט ווייב, פייגל נעבעך, באוויינען אסתרן אצינד:
זיי ווייסן, אז אסתר וועט בא אים קיין האניק נישט לעקן... און אנדערע וויינען דערפאר, ווייל זיי דערמאנען זיך, אז דער טאטע אדער די
מאמע איז געשטארבן, אדער א קינד ליגט אינדערהיים טויט־קראנק און
ס׳איז נישטא מיט וואס צו ראטעווען. און אנדערע וויינען גלאט אזוי,
ווייל די כלי־זמר שפילן א וויינענדיקס ― וויינט זיך. הכלל, אלע וויינען,
און בפרט אסתר ― זינט זי לעבט האט זי נאך אזויפיל נישט געוויינט,
ווי אצינד. זי באהאלט איר ליכטיק שיין פנים אין ווייסן טיכעלע אריין,
בכדי מע זאל נישט זען אירע טרערן. פונעם תענית, פונעם טרויעריק
שפילן, פונעם געוויין, וואס ארום־און־ארום, און פון פארשיידענע פינצטערע מחשבות ווערט בא איר אין קאפ אויסגעמישט. זי פילט, אז עס
לאזן זיך איר אויס די כחות, עס גייט איר אויס דאס חיות. פלוצים ווערט
איר פינצטער אין די אויגן; גרויסע און קליינע, שווארצע, געלע, רויטע
און גרינע רעדעלעך דרייען זיך פארביי איר, און נאכדעם, וואס ווייטער־ווייטער, ווערט אלץ ליכטיקער און לויטערער, צום סוף ווערט איר שטארק
ליכטיק, גרינג און גוט, זייער גוט! עס שטעלט זיך איר פאר דער מוטער רחלס קבר, ווי ער עפנט זיך און עס גייט ארויס פון דארטן א מת
אין ווייסע תכריכים און מאכט צו איר מיט דער האנט און רופט זי צו
זיך, צו זיך... אסתר וויל א געשריי טאן „שמע ישראל״ ― און קאן
נישט: עס ווייזט זיך איר אויס, אז זי איז געשטארבן; זי ליגט אף
דער ערך, מיט א שווארצער דעק איבערגעצויגן. די מאמע שטייט איבער
איר, און ברעכנדיק זיך די הענט און שלאגנדיק זיך קאפ אין וואנט, בא־
 וויינט זי איר בת־יחידה נעבעך. נאכדעם פילט זי, ווי מע הייבט זי אויף
 און מע טראגט זי איבער דער שטאט פארביי קלייטן, שרייענדיק אף א
 קול און קלינגענדיק מיט דער פושקע, מיט דער געוויסער פושקע:
 „צ ד ק ה ת צ י ל  מ מ ו ת!״ און אזוי ברענגט מען זי אפן הייליקן
 ארט. דארט שטעלט מען איבער איר מטה א שווארצע חופה, ווי דער
 מנהג איז בא יידן, אז עס שטארבט א כלה, און מע לייגט זי אריין אין
 דער ערד, אין קבר, און עס לאזט זיך הערן עפעס זייער א באקאנט קול.
 זי הערט זיך איין אינעם קול, און עס דאכט זיך איר אויס, אז יאסעלע
 סאלאוויי זינגט: דאס זאגט יאסעלע נאך איר קדיש, און דער גאנצער
 עולם ענטפערט אמן. אסתר הערט זיך איין אין יעדן ווארט, ווי יאסעלע
 זאגט איבער איר קדיש און דער עולם ענטפערט אמן... פלוצים הערט
 זי, ווי עמעצער טוט א פאל אף איר קבר און עטלעכע מענטשן הייבן אן
שרייען: „נעמט אים צו, נעמט צו דעם טאטן, דעם טאטן נעמט צו פון
דאנען!״... אסתר כאפט זיך אויף און דערזעט, ווי זי זיצט אף יענעם
בענקל, ווו מע האט זי באזעצט צום באדעקנס, און ארום איר שטייען
ווייבער און אויך מאנצבילן, מע שרייט, מע ליארעמט, מע שפריצט איר
וואסער אין פנים אריין און מע רייבט זי בא דער נאז און בא די אויערן;
מע צעשפיליעט זי, מע צעגארסעוועט זי, און זלאטע שרייט: „אסתר!
טאכטער מיינע! גאט איז מיט דיר! די כלה חלשט! לאז מען אנהייבן
פירן צו דער חופה! לאז מען פטרן דאס באדעקנס, אין גאטעס ווילן!״
    
― שאט, מחותנתטע, שרייט נישט! ― רופט זיך אפ א יידענע.
― שרייט נישט, אן גייען די מחותנים, אן גייט דער חתן, שרייט נישט,
שא!
    
אלטער פעסיס גייט צו אן אויסגעפוצטער, אן אויסגעצוואגענער,
א יום־טובדיקער, א געזונטער, מיט א געגאלטן קארק און מיט א היבש
בייכל, דאס בלוט שפריצט אים אקארשט נישט פון די באקן ארויס, און
דאס פיסקעלע האלט ער צונויפגענומען. פון ביידע זייטן ביידע מחותנים,
בייניש און משה־אברהם זאליזניק, אונטערפירערס מיט זיידענע קנאקנדיקע נאקידקעס אף די פלייצעס, מיט געפלאכטענע הבדלות אין די הענט.
דער חתן האלט אין די הענט א פרוכת, ער גייט־צו צו אסתרן און טוט
איר א ווארף דעם פרוכת אפן קאפ, און אלע ווייבער באשיטן אים מיט
האפן, מיט האבער, שרייענדיק: „מזל־טוב! מזל־טוב!״ נאך דער חופה
 כאפן די כלי־זמר אפ א פריילעכס, אלע ווייבער הייבן אן צו פליעסקען,
 און זלאטע כאפט א טענצל. זי איז גאר גליקלעך: גאט האט אף איר
 רחמנות געהאט, זי האט דערלעבט אסתרן חתונה מאכן. זלאטע טאנצט
א פריילעכס, העפעט און דרייט זיך, די הענט פאדבאקאם און דאס פנים
שיינט איר, ווי, געוויינלעך, א מחותנתטע, בשעת זי מאכט חתונה דאס
ערשטע קינד. אף איר קוקנדיק, כאפן זיך יענטל מיט בריינען פאר די
הענט (ביז אהער האבן די צוויי שוועסטער נישט גערעדט צווישן זיך א
יאר דריי, זיך געווען שונאים, איינס מיט דאס אנדערע אף מעסער־שטעכן) און זיינען ביידע אוועק א האצקעלע אקעגן זלאטען; דערביי
האט יענטל צוגעזונגען:
    
 האפטשיק, בריינע,
    
 איך האב צו דיר א טענה:
    
 דו ביסט נישט מיינע,
    
 איך בין נישט דיינע!
    
די כלי־זמר שפילן. זלאטע, יענטל און בריינע טאנצן, נעמען זיך
ארום אלע מינוט, קושן זיך און שמאצקען זיך. אלע ווייבער פליעסקען,
העצקען זיך אונטער אף איין ארט און שרייען: „שטארקער! שטארקער!״ פלוצים וואקסט אויס רב קלמן שדכן מיט פארקאטשעטע ארבל
ביז די עלנבויגנס; ער צעלאזט די פאלעס און שטעלט פיס, מאכט פולקעס און שפרינגט ביז דער סטעליע. אף אים קוקנדיק, כאפט בייניש זיין
שוואגער משה־אברהם דעם זאליאזניק, און ביידע צעלאזן זיי זיך אפן
יידישן שטייגער, לייגן ארויף איינער דעם אנדערן די הענט אף די אקסלען, ווארפן מיטן קאפ, מיט צוגעמאכטע אויגן, ארויף און אראפ, און
טופען מיט די פיס, דרייענדיק זיך אף איין ארט. מנשה מיט אפרימען,
זלאטעס צוויי יינגלעך, ווייסע־חברהניקעס, קאנען זיך אויך נישט איינהאלטן; זיי שפרינגען אריין אין קאן אריין און ווארפן מיט פיסלעך,
בריקעווען ווי די קעלבלעך ― העץ־העץ־העץ! וואס ווייטער ווערן מער
טענצער, ביז מע נעמט זיך אלע פאר די הענט און מע גייט גאר א קאראהאד, שרייענדיק צו די כלי־זמר: „לעבעדיקער! שטארקער!״ אלע
העפען, טאנצן, פליעסקען און העצקען זיך. עס ווערט א מישמאש, א
דרייעניש, א טומל, א געפילדער, ווי געוויינלעך א יידישע חתונה.
    
 .XXVIII
    
 א יאמפעלער בעל־עגלה גיט איבער לייזערן א משונה־מאדנע
    
 פארשוינדל
    
זינט לייזער דער בעל־עגלה פירט פארשוינען פון מאזעפעווקע קיין
קאשפערעוו און פון קאשפערעוו קיין מאזעפעווקע, האט זיך אים נאך
נישט געטראפן אזא גאלדן פארשוינדל, ווי גאט האט אים צוגעשיקט
איינמאל ארום חצי־אלול דורך א יאמפעלער בעל־עגלה, ספאסיבע אים.
שמירנדיק דעם וואגן, האט אים לייזער צוגעזאגט ברענגען קיין מאזעפעווקע פארפרי, נאך איידער די זון וועט זיך זעצן; ער מעג זיך פארלאזן אף זיינע פערדלעך, פאנקעווען זיי וועט ער אויך נישט, ווארעם
וויבאלד מע באדארף פארן גיך, איז דאך קיין תירוץ נישט.
    
― דאליבוג, פאניטשו, טא פראוודא יעסט! ― האט אים פאטאקעוועט דער יאמפעלער בעל־עגלה, אויסשמועסנדיק זיך מיטן פארשוינדל
אף פויליש, און האט טאקע באלד א מאך געטאן צו לייזערן שוין אף
יידיש:
    
― וואס טויג מיר מעשיות, רב לייזער, איך האב אייך גאר דערהרגעט מיט א קניש ― א גוט העכטל! איר וועט פון אים, נישקשה, הנאה
האבן. בא די לייט איז דאס קערבל א ממזר. ווו דערטאפ איך אזא סטיס
אויך צוריקוועגס, רב לייזער?
    
― יהודי בלא! צו וואס טויג דאס דברן! ― האט אים לייזער
אפגעענטפערט אף לשון־קודש.
    
― וואס איז דען, רב לייזער?
    
― וואס איז דען? דו זעסט דאך, ווי דער אדון שמייכלט, ווי א
פגר אומגעוואשן; טאמער איז ער מבין כל דבור?
    
― ווי לאנג שמייסט מען אים! ער פארשטייט מער פון א טויטן.
אז איר וועט איבערלאזן די שווארצע מיל, רב לייזער, מעגט איר אייך
הייסן געבן א הוספה, נישקשה, ער איז נישט קראנק. שוין אלול־צייט,
דער וועג איז, מחילה, געדריפעט. איך האב מורא, אז איר וועט האבן
אן איבערשלאג, רב לייזער, ווארעם איך זע, אייערער, יענער וואס אפן
דראנזשיק, מאכט מיר עפעס לעמל. נו, פארט־זשע געזונטערהייט, רב
לייזער, און פארפירט מיר נישט מיין מאהאריטש, ווארעם גאט איז גאט
און בראנפן איז בראנפן, פארשטייט איר מיך... בוואיטע זדראווע,
פאניטשו! ― האט דער יאמפעלער בעל־עגלה א מאך געטאן צום פארשוינדל, ארונטערהייבנדיק דאס היטל.
    
ארויספארנדיק פון קאשפערעוו און נעמענדיק זיך אפן מאזעפעווקער שליאך, האט לייזער בעל־עגלה א פרעג געטאן בא זיין פארשוינדל,
צי ער איז נישט פון דער סעמענאריע? מחמת פאראיארן אין דער צייט
האט ער אויך געפירט צוויי פארשוינדלעך, פאניטשלעך פון דער סעמע־נאריע, זייער וווילע מענטשן. פלוצים הערט לייזער פון דער קעלניע, ווי
עמעצער מאכט צו אים אף יידיש:
    
― איר האט מיך גארנישט דערקענט, רב לייזער?
    
לייזער בעל־עגלה איז שיער פון דער קעלניע אראפגעפאלן פאר שרעק:
ער האט זיך גענומען ארומקוקן אף אלע זייטן, געכאפט א קוק אונטערן
וואגן, פארריסן דעם קאפ ארויף, און האט גארנישט געקאנט פארשטיין,
פון וואנען גייט עס דאס קול?
    
― רב לייזער! כא־כא־כא! איר האט מיך גארנישט דערקענט?
קוקט זיך נאר גוט איין! ― מאכט צו אים נאך א מאל דאס פארשוינדל
און צעלאכט זיך אף א קול. לייזער בעל־עגלה איז געווארן אויסער זיך;
ער האט אפגעשטעלט די פערדלעך און האט זיך גענומען באטראכטן דאס
פארשוינדל זיינס, אויסשטעלנדיק אף אים א פאר אויגן.
    
― כאטש נעמט שינדט מיר די פעל, הרגעט מיך דא אפן ארט, ―
זאגט לייזער ― געדענק איך נישט! עפעס זייט איר מיר יא קענטלעך
און נישט קענטלעך. זייט איר טשאסאם מנשה דעם זייגערמאכערס שוואגעריק?
    
― וואסער זייגערמאכער? וואסער שוואגעריק? איך בין שמואליק
דעם חזנס זונדל, יאסעלע בין איך, יאסעלע סאלאוויי.
    
― א־א־א?... וואס־זשע מאכסטו גוטס? נא דיר אפ שלום! און
איך, בהמה, שטיי, ווי א טעלעצע, און קוק און קוק ― אט א קאפ! וואס־זשע מאכסטו עפעס? וויא, וויא, אדלערס מיינע! הייבט פיסלעך, פגירות
מיינע! א גאסט, א גאסט! ס׳טייטש, א גאסט! ביסטו דאס שמואליקס
זונדל? מע זאל מיר אראפנעמען די פעל, וואלט איך נישט געזאגט, אז
דו ביסט א יידיש קינד. טראגסט לאנגע האר, האב איך געמיינט אז דו
ביסט פון דער סעמענאריע. ביסטו דאס יאסעלע סאלאוויי, הייסט דאס?
נו־נו! מער מע לעבט, מער עסט מען! איך געדענק נאך דאס דאווענען
דיינס אין דער קאלטער שול. איי, יאסעלע! און איך, בהמה בצורת פערד,
שטיי און קוק, כאטש מאל מיך אויס! איך ווייס זייער? ער זאגט א
פאניטשל, לאז זיין א פאניטשל. גיי ריכט זיך אף א שלאק! איי, יאסעלע!
וויא, מיינע ציטעריקע! וויא־וויא, פגירות איינע!
    
לייזער בעל־עגלה און יאסעלע סאלאוויי האבן זיך ביידע דערפרייט,
מחיה געווען איינס מיטן אנדערן. יאסעלע איז ארויף צו לייזערן אף דער
קעלניע און האט בא אים אויסגעפרעגט אלצדינג, וואס אינדערהיים טוט
זיך, נישט דורכגעלאזט קיינעם. לייזער האט אף אלצדינג געענטפערט אלץ
וואס ער ווייס, נישט פארלייקנט קיין זאך: אפילו פון די פריעריקע פערד־לער זיינע, וואס ער האט אויסגעביטן אין קאשפערעוו אפן יריד און האט
זיך דוקא אפגענארט, מחמת די פערדמעקלערס דארט זיינען גרויסע מא־שעניקעם...
    
― אזעלכע ממזרים, זאג איר דיר, וואס מע קריגט זיי גארנישט,
מע זאל אויספארן די גאנצע וועלט: זיי קאנען דיר פארדרייען דעם
גרעסטן סוחר, זיי פארשאלאמאנען דעם קאפ אזוי, אז דו וועסט בלייבן
פריטשמעליעט, פארצאמט ― נישט רעכטס, נישט לינקס! ערגער פון
די ציגיינער, איך זאל אזוי גליקלעך זיין, אז זיי זיינען ערגער טויזנט מאל
פון די ציגיינער!... וויא, א פגירה זאל אף אייך קומען, חלירעס מיינע!
האבער ווילט זיך אייך? מיינע צרות וועל איך אייך געבן מיטן דלות א
צוגאב, ברענען זאל די פעל אייערע!
    
― וואס־זשע מאכט דארטן אונדזער שכנה, זלאטע די צעלניקערן?
― פרעגט יאסעלע, און דאס הארץ קלאפט אים.
    
― וואס זאל זי מאכן? ― ענטפערט לייזער. ― זי מאכט חתונה.
    
― וואס הייסט זי מאכט חתונה? וועמען מאכט זי חתונה?
    
― די טאכטער מאכט זי חתונה.
    
― די טאכטער? ― פרעגט יאסעלע און טוט זיך א ווארף צו לייזערן. ― ווו? וואס? ווען?
    
― זי מאכט חתונה די טאכטער אירע, ― ענטפערט לייזער ―
    
וויאזוי הייסט זי דארטן? איך האב שוין פארגעסן, וויאזוי זי הייסט:
    
דער קאשפערעווער יריד מיט די מעקלערס האבן מיר אזוי דעם קאפ דער־
    
שלאגן, אז פון דאנען אהין פארגעס איך... שרפהנען זאלן די ביינער
    
אייערע, פגירות מיינע, וויא!
    
 ― אסתר הייסט זי. נו? האט זי חתונה? ווו? ווען? פאר וועמען?
    
 ― פאר... וויאזוי רופט מען אים, אט דעם המן דעם פראצענט־
    
ניק, ווייסט דער רוח די נשמה זיינע?
    
 ― יאנקל מאיר־פיניס? בערל משה־ליפעס? איצל אברהמס?
    
שמחה־דן? געצל־מנשה?
    
 ― ניין! ― זאגט לייזער, קראצנדיק זיך מיט דער בייטש בא דער
    
פאטילעצע. ― אך, וויאזוי הייסט ער, צו־נ־אלדי רוחות? בראש ליגט
    
ער מיר אף דער צונג! ער איז רייך, צו־נ־אלדי שווארצע יאר, אנגע־
    
שטאפט מיט געלט. א גראבער איז ער, א בעזדיטניק, זיין שטוב איז די
    
דריטע פונעם נייעם בית־המדרש, אויב דו ווייסט.
    
 ― אפשר אלטער פעסיס?
    
 ― אלטער, אלטער, א מיתה מהומה זאל אף אייך קומען! אלטער,
    
אלטער!
    
 ― נו, האט זי חתונה פאר דעם אלטערן, רב לייזער? ווו? ווען?
    
ווי ארום?
    
 ― איך ווייס ווי ארום? צי דא ארומער, צי דארט ארום? איך
    
האב געהערט, אז ער נעמט זי. למאי איך האב געהערט, אז דו האסט
    
חתונה געהאט און ביסט גאר גליקלעך? איז דאס אמת, יאסעלע־
    
סערדצע? וויא, פגירות, האב אייך אכציק שווארצע יאר! ווי מיינסטו,
    
מיר וועלן היינט האבן א ליכטיקע נאכט? ס׳איז אפילו חצי אלול, הא?
    
גאט זאל געבן, מיר זאלן כאטש קאנען איינפארן ביז טאג צו דער גע־
    
מויערטער קרעטשמע.
    
 ― וואס הייסט ביז טאג, רב לייזער? איר האט דאך מיר צוגע־
    
זאגט ברענגען מיך אף באנאכט קיין מאזעפעווקע, ― וואס הייסט דאס,
    
רב לייזער?
    
 ― איך האב צוגעזאגט? דאכט זיך, דו זעסט אליין, מע שטייט
    
נישט; מע פארט, דאכט זיך, כסדר?
    
― טרייבט־זשע טאקע אונטער, רב לייזער, די פערדלעך, לאזן זיי
גיין א ביסל גיכער, איך בעט אייך.
    
― א ביסל גיכער? איר קומט, אפנים, פונעם גיכן לאנד, יונגערמאן? עס איז גרינג צו זאגן יענעם, ער זאל לויפן א ביסל גיכער!
איך וואלט א בעלן געווען, דו זאלסט זיין א פערדל, און זען, וויאזוי
וואלסטו געפלויגן ארויף א בארג.
    
― וואסער ארויף א בארג? מע זעט נאך גאר קיין בארג נישט!
איר האט בא מיר, רב לייזער, נאך א דרייערל, א פינפערל האט איר,
אבי פארט גיכער: איך דארף, פארשטייט איר מיך, וואס גיכער.
    
― מהסתם ווילסטו ספיעשען וואס גיכער? האסט דאס בא מיר
אויך געפועלט... וויא, מיינע אדלערס! נאך א פינפערל, איינגעזונקען זאלט איר ווערן! פאשאל! פאשאל! ס׳וועט זיין ר־ע־ע―כט!
    
לייזער שמייסט די פערדלעך, קאראדאשעט זיי די פעל, טיילט זיי
איין שטעקנס גענוג און קאראניעט בשעת־מעשה דעם קאשפערעווער
יריד מיט די דארטיקע פערדמעקלערס, און יאסעלע ליגט אין ביידל מיט
ביידע הענט אונטערן קאפ, שטארק פארטיפט אין זיינע מחשבות, און
הערט גארנישט לייזערס קללות, מיט לייזערס פייפן, מיט לייזערס טרייבן
די פערדלעך געשמאק, מיט לייזערס צוזינגען אף זיין בויך־שטימע עפעס
א טרויעריק לידל, אן אן אנהייב און אן א סוף.
    
מחשבות, געדאנקען, חלומות, ― דאס האט יאסעלע סאלאוויי געהאט, ווי מיר ווייסן שוין, נאך פון קינדווייז אן. ער האט תמיד ליב
געהאט צו פליען אין הימל אריין, פאנטאזירן, פארשטעלן זיך גאלדענע
בערג. ארויסרייסנדיק זיך קוים מיט צרות פון בארדיטשעוו אף עטלעכע
טעג און פארנדיק אהיים, האט ער זיך פארגעשטעלט, וויאזוי ער וועט
אריינפארן אין שטאט און קיינער וועט אים נישט דערקענען. ער וועט
זיך הייסן צופירן צו שמואליק דעם הזנס שטיבל. שמואליק וועט אים
אנקוקן פארווונדערט: „וועמען דארפט איר האבן?״ ― וועט ער אים
פרעגן. ― „האסט מיך נישט דערקענט, טאטע? דאס בין איך!״ ―
וועט ער אים ענטפערן, פאלנדיק דעם טאטן אפן האלדז. נאכדעם וועט
ווערן א ליארעם: „יאסעלע איז געקומען!״ זיין שטיפמאמע, די חזנטע,
וועט געוויס וועלן פארדינען א מצוה, וועט זי לויפן אנזאגן זלאטען מיט
אסתרן א בשורה: „איר ווייסט, וואס פאר א גאסט מיר האבן? אונדזער
יאסעלע איז געקומען!״ נאר יאסעלע וועט זי נישט לאזן לויפן. ער וויל
בעסער אליין זיך דורכגיין אהין און מאכן מיט זיי אן אויסרייד, ווי א
ווילד־פרעמדער. ער וועט זיך שוין געפינען אן אויסרייד דארטן. ער וועט
מאכן מיט זיי א שמועס וועגן יאסעלע סאלאוויי און דערווייל קוקן
אסתרן אין פנים אריין, וואס וועט זי זאגן. נאכדעם וועט ער זיך מיט
א מאל אנטפלעקן פאר זיי, ווי יוסף פאר זיינע ברידער אין מצרים, און
וועט זאגן: „דאס בין איך, יוסף!״ אסתר וועט ווערן אנגעצונדן, און
עס וועלן זיך שטעלן טרערן בא איר אין די אויגן. נאכדעם, אז ער וועט
בלייבן מיט איר אליין, וועט ער איר אויג אף אויג אויסדערציילן אלצדינג, וואס בא אים אפן הארצן טוט זיך, אלץ וואס מיט אים האט זיך
אפגעטאן ביז אהער. ער וועט פון איר נישט לייקענען גארנישט. ער וועט
איר א ל ץ אויפדעקן, און אסתר וועט אים מוחל זיין. ער וועט איר
דערציילן, וויאזוי ער האט זיך די גאנצע צייט געריסן אהיים, נאר גדליה
באס, ימח שמו, האט אים נישט דערלאזט, געשלעפט אים פון איין שטאט
אין דער אנדערער, אלץ אפלייגנדיק אף שפעטער, אף שפעטער! נאכדעם, וויאזוי ער איז שוין גרייט געווען צו פארן אהיים, האט זיך אונטערגעכאפט דאס אומגליק, פערעלע די דאמע, און ער איז אריינגעפאלן
אין דער נעץ, אין דער שאול תחתיה אריין, ארומקוקנדיק זיך שוין א
ביסל צו שפעט... ער ווייס, ווי נאריש ער האט געטאן, ווי מיאוס ער
האט זיך באגאנגען אקעגן אלעמען, נישט אנפרעגנדיק זיך בא קיין עלטערע. אפטאן אזא מעשה אן א טאטן, אן א שום טאלק! ער ווייס דאס
גאנץ גוט ― נאר וואס קומט ארויס, אז דער שכל קומט תמיד נאך די
יארן? ער וועט נישט לייקענען פאר אסתרן, אז א ביסל פערעלע מיט
איר שפילן און א ביסל מיט איר געלט האבן אים גאר דעם קאפ פארדרייט, און ער פארשטייט דאס גארנישט, וויאזוי האט ער גאר געקאנט
פארגעסן אין זיינע ליבע און טייערע? וויאזוי האט ער גאר געקאנט
פארבייטן אסתרן אף פערעלען? און צוליב וואס? שוין־זשע צוליב
געלט? צו וואס טויג אים דאס געלט אירס? יאסעלע וועט איר דערציילן, וויאזוי ער האט געליטן, וואס ער האט איבערגעטראגן אין דעם
חודש; וויאזוי עס איז אים אנגעקומען שווער זיך ארויסצורייסן אהיים;
וויאזוי פערעלע האט נאר געוואלט פארן מיט אים אינאיינעם, נישט
אנדערש; וויאזוי ער האט זיך קוים איינגעבעטן, געוויינט פאר איר,
זי זאל אים לאזן אליין: וויאזוי עס איז אים נמאס דאס לעבן, ענג,
דושנע, פוסט און פינצטער די גאנצע וועלט; וויאזוי דאס הארץ ציט
אים אהיים, צו איר, צו אסתרן, און צוליב איר איז ער גרייט אף אלצדינג, אפילו שטארבן! און לאז זי וויסן אלץ און לאז זי זאגן, וואס צו
טאן. ער וועט זי פאלגן אלץ, וואס זי וועט אים הייסן. צוליב איר איז
ער גרייט אין פייער און אין וואסער, אנטלויפן מיט איר אין עק וועלט
אריין אפילו!...
און יאסעלע הייבט־אן צו פאנטאזירן, וויאזוי ער אנטלויפט מיט
אסתרן אין עק וועלט אריין... ער ווערט אנשלאפן באם יאמפעלער
בעל־עגלה אפן וואגן און כאפט זיך אויף ערשט דעמאלט, ווען מע פארט
אריין קיין קאשפערעוו, און ביידע בעלי־עגלות באגעגענען זיך. פון לייזערן דערהערט יאסעלע א פינצטערע, ביטערע בשורה, און זיין פאנטאזיע הייבט־אן צו ארבעטן שוין גאר אין אן אנדער זייט אריין.
    
 _________
    
 .XXIX
    
לייזער טרייבט די פערדלעך און ברענגט יאסעלען אהיים שוין
    
 שפעט אין דער נאכט
    
אנדערע מחשבות, אנדערע געדאנקען האבן זיך געפלאנטעט בא
יאסעלען אין קאפ, נאכדעם ווי ער האט דערהערט פון לייזערן די גוטע
בשורה, אז אסתר האט חתונה פאר אן אנדערן, פאר אלטערן גאר! אלע
זיינע פריעריקע חלומות זיינען מיט א מאל אוועק, פארשווונדן געווארן.
ער איז געווארן אנגעצונדן אף אלטערן, אף זלאטען און אויך אף אסתרן;
אלע זיינען אויסגעקומען בא אים משונה־ווילד, שולדיק ארום־און־ארום,
חוץ ער אליין. עס איז אים גאר אף די געדאנקען נישט געקומען, ער
זאל זיך א פרעג טאן: אפשר איז ער דא דער גאנצער חייב? ער האט
שוין ארויסגעקוקט די מינוט, די רגע, ער זאל שוין דערלעבן קומען
אהיים. יעדע רגע איז אים געווען א יאר.
― ס׳איז נאך ווייט? ― האט ער א פרעג געטאן בא לייזערן,
    
 ארויסשטעקנדיק אף א מינוט דעם קאפ פון בויד און אנרירנדיק אים
    
 בא דער האנט.
    
 לייזער האט עפעס א מורקע געטאן אונטער דער נאז און האט
    
 אויסגעשפיגן. עס האט אויסגעוויזן, אז לייזער איז געווען נישט אזוי
    
 צופרידן, וואס מע האט אים איבערגעשלאגן סאמע אין בעסטן שלאף.
    
 אויך די פערדלעך האבן געהאלטן אין מיטן דרימלען, געליאמעוועט מיט
    
 די פיסלעך, ז י ך  ג ע מ א כ ט ג ל יי ך וו י ז יי  ל ו י פ ן. אינדרויסן
    
 שמעקט שוין מיט אלול־צייט. די זון האלט בא זעצן זיך. איין עק הימל
    
 האט זיך באפארבט מיט א ברייטן רויטן פאס, ווי מיט בלוט צעגאסן
    
 זיך איבערן גאנצן מערב־זייט. א קיל ווינטעלע פארגנבעט זיך צו יאסע־
    
 לען אין בויד אריין, רירט אים אן בא זיינע לאנגע, געקרייזלטע האר,
    
 טוט אים א גלעט, א שמיר איבערן פנים. ער שפארט זיך אן אין ביידל
    
 און הייבט־אן צו דרימלען. דאס ווינטעלע בלאזט, די בויד טרייסלט זיך,
    
 די גלעקעלעך קלינגען, די פערדלעך שמייסן מיט די וויידלען, און לייזער
    
 גענעצט, ציט אלץ דאס אייגענע טרויעריקע לידל, וואס האט נישט קיין
    
 אנהייב און נישט קיין סוף, ― און דאס אלץ ווארפט־אן אף יאסעלען
    
 נאך א גרעסערע מרה־שחורה, און ער ווערט אנשלאפן.
    
 יאסעלע ווערט אנשלאפן, און עס ווייזט זיך אים אויס, אז ער איז
    
 נאך א קינד. ער געפינט זיך אין מאזעפעווקע בא יענעם הויכן בארג,
    
 וואס פלעגט אים קינדווייז אויסווייזן מוראדיק הויך, כמעט ביז דער
    
 כמארע. דארטן אפן שפיץ בארג ― אזוי פלעגט מען דערציילן אין חדר
    
 ― וואקסן טייערע שמעקנדיקע בשמים מיט אלערליי געווירצן, און עס
    
 ליגט דארט באהאלטן, פארגראבן אין א ווינקעלע, יענער אוצר, וואס
    
 מ א ז ע פ א האט אים דארטן באגראבן, נישט אויסזאגנדיק קיינעם דעם
    
 ארט פון אים. אויך איז דארט פאראן א קריסטאלענער פאלאץ, ― אזוי
    
 האט ער געהערט אין חדר ― און דארט אין פאלאץ זיצט א פארזינדיקטע
    
 בת־מלכה איינע אליין; אלע נאכט, ווען די לבנה גייט אויף, הערט מען,
    
 ווי זי וויינט און רופט צו זיך מיט א טרויעריק קול פון א פוהאטש. און
    
 דעמאלט איז א סכנה צו גיין איינער אליין אן א שומר... עס ווייזט
    
 זיך אים אויס, אז ער קריכט אפן בארג, ער קלעטערט, ער דראפעט זיך
    
 העכער און העכער, און צום שפיץ בארג איז נאך ווייט. ער הייבט־אן
    
 צו קריכן אף אלע פיר גיך־גיך, טאקע נאר ווי א שרעטעלע, ער פליט
אלץ העכער און העכער, און צום שפיץ בארג איז נאך אלץ ווייט. ער
כאפט א קוק אראפ און ווערט פארציטערט פאר שרעק, דערזעענדיק,
וואס פאר א מהלך־רב ער איז שוין אפגעגאנגען ― און צום שפיץ בארג
איז נאך אלץ ווייט. עס באשלאגט אים א קאלטער שווייס, ער זעט, ווי
ווייט ער איז פארקראכן. ער זעט פאר זיך קיין לעבעדיקן מענטשן, קיין
הייזער, קיין ערד אפילו, נאר בארג און הימל, הימל און בארג. ער פילט,
ווי עס גייען אים אויס די כוחות, עם ווערט אים נישט גוט טאקע נאר
אף חלשן...
    
ער כאפט זיך אויף און ווערט תיכף ווידער אנשלאפן, און עס
דאכט זיך אים, ער איז אין א געדיכטן שאטנדיקן וואלד. ער ליגט אויסגעצויגן אפן גרינעם גראז, אין איין האנט האלט ער א טעלערל מיט
שלח־מנות, מיט דער אנדערער גלעט ער אסתרן איבערן קאפ, און אסתר
זינגט אים שטיל א לידל פון דער „י ו נ ג ע ר  נ ש מ ה״, איינס פון
„גאלדענפאדעמס״ לידלעך, וואס זיי פלעגן ביידע קינדווייז אפט זינגען:
    
 „געשלאפן איז אלעס, האלבע נאכט איז געווען,
    
 עס האט זיך קיין בריאה גערירט.
    
 די זילבערנע לבנה האט זיך אליין
    
 צווישן די שטערן שפאצירט״...
  
פלוצים דערזעט ער פונדערווייטנס, ווי א גרויסע ווייסע קאץ גנבעט
זיך צו אים. מיט אירע גלאטע פיס שטעלט זי שטילע טריט און רוקט
זיך צו צו אים וואס ווייטער אלץ נענטער און נענטער. זי גייט־צו צו
אים גאנץ נאנט און שטעקט אים אריין אירע נעגל אין האלדז אריין און
הייבט אים אן צו דושען און צו ווארגן. ער פילט, ווי עס כארכלט אים
אינעווייניק אין גארגל, ער וויל שרייען און קאן נישט. ער קוקט דער
קאץ אין די אויגן אריין, און עס דאכט זיך אים, אז זי שמייכלט. ער
קוקט זיך איין נאך בעסער, און דערקענט אין איר פערעלען... ער וויל
שרייען, און קאן נישט... א מוראדיקער, א שווארצער קודלאטער הונט
שטייט איבער אים און סיפעט אים און בייסט אים. ער קוקט זיך גוט
איין און דערקענט אין אים גדליהן... ער טוט זיך א ריס מיט אלע
כוחות און טוט א געשריי נישט מיט זיין קול: „אוי, טאטע!״
    
― אוי, טאטע! ― שרייט אויס יאסעלע אף א קול און כאפט זיך
אויף פונעם שלאף ווי א צעדולטער. ― טפו־טפו־טפו! ווו זיינען מיר,
רב לייזער?
    
― ווו מיר זיינען, פרעגסטו? ― ענטפערט אים לייזער מיט א
ברוגזדיק קול, גייענדיק שוין צופוס גלייך מיט די פערדלעך, שעלטנדיק
זיי מיט טויטע קללות. ― אך, מיר זיינען שוין גאנץ ווייט, א פגירה זאל
אף אייך קומען, כלירעס! שוין לאנג אריבערגעפארן כמעט העכער א
האלבן בארג, א מיתה־פאהיבל אף אייך, ווי איך האב מיך דא א ביסל
אנגעמארדעוועט! אפשר וואלט געווען א סברה, זאלסט זיך מטריח זיין
א קאפעלע אראפקריכן און מוחל זיין אונטערגיין אט דא בא דער זייט,
טאמער וועט זיין פארט א ביסל גרינגער פאר די פערדלעך, שרפהנען
זאל די פעל אייערע!
    
― אבער ס׳איז באלד די שטאט, רב לייזער? ― פרעגט יאסעלע
מיט א וויינענדיק קול.
    
― באלד, באלד, פארשטייט זיך, באלד. אט דא נאכן בארג בלייבט
איבער א שטיקל זאמדיק ארט, נאכדעם א וועלדל, נאכדעם ווידער זאמד,
און נאכדעם גייט שוין א גלייכער וועג מיטן פאטשטאווע טראקט גלייך
אין שטאט אריין .
    
וואס קאן מען טאן? יאסעלע נעמט זיך אן מיט הארץ און גייט־נאך
נאך דער בויד. דער קאפ איז אים שווער, די פיס ברעכן אים און אין
האלדז פילט ער אן ענגשאפט. די פערדלעך נעבעך שלעפן דעם וואגן
ארויף א בארג גאר אן חשק. זיי וואלטן זיך בפירוש אפגעשטעלט אט־א־דא, גארנישט קוקנדיק אף לייזערס קללות, וואס ער שיט אף זיי; ער
גיט זיי אבער אנצוהערעניש מיט דער בייטש, אז מע דארף גיין ווייטער.
די לבנה, וואס האט זיך אויסגעשניטן פונעם עק הימל, שוועבט אלץ
העכער און העכער. דאס ווינטעלע ווערט נאך קילער, און יאסעלע גייט
באם וואגן גאנץ געשמאק, ווי א מענטש, וואס האט אף זיך מקבל געווען
דעם גלות...
    
― אצינד קריך אריין, זיי מוחל, צוריק אין וואגן אריין. ― זאגט
צו אים לייזער, אפשטעלנדיק זיך אף א מינוט. ― עס וועט נישט געדויערן אפילו וואס א טרונק וואסער באטרעפט, וועלן מיר שוין זיין
אינדערהיים.
    
א נייע נשמה האט לייזער אריינגעזעצט אין יאסעלען מיט די דאזיקע
עטלעכע ווערטער. ער זאל זיך נישט שעמען פאר זיך אליין, וואלט ער
 אים ארומגעכאפט קושן, און כאטש עס האט געדויערט א סך מער „וואס
 א טרונק וואסער באטרעפט״, פונדעסטוועגן איז מען פארט אמאל גע־
 קומען קיין מאזעפעווקע.
    
קיינמאל האט נאך יאסעלע אזוי נישט אנגעקוועלט פון דער שטאט
 מאזעפעווקע מיט איר שמעקעדיקער בלאטע און מיט אירע קליינע, פינצ־
 טערע, פארשלאפענע שטיבלעך, ווי אצינד. ער האט זיך געפילט, ווי א
שררה, וואס פארט אריין צו זיך אין זיין גוטס, קלייבנדיק נחת פון
איטלעכס ברעקעלע. ער האט שוין נישט געקאנט איינזיצן אפן ארט און
האט ארויסגעשטעקט די נאז פון בויד ארויס, נאר ער האט זי געמוזט
פארשטעלן מיט דער האנט... ווי א קליין קינד, איז ער אונטערגעשפרונגען פאר פרייד, ריידנדיק צו זיך אליין: „אט איז זלמן־אלי־דעם־שוחטס
שטוב! אט איז צמח־דעם־נגידס שטוב! אט איז ארקע־דעם־שוסטערס
שטוב, און אט זיינען די קלייטן... שא! אן איז די אלטע קלויז און
אן איז זלאטעס שטוב, ווו דער טאטע זיצט ... וואס לייכט זיך עס
דארטן, אוי? רב לייזער, טוט נאר א קוק, זייט מוחל, ווי עס איז ליכטיק
דארט בא אונדז! אוי, וויי איז מיר, מיר דאכט, עס נעצט?!
    
― ווער נעצט? וואס נעצט? ― האט אים לייזער געענטפערט,
טרייבנדיק די פערדלעך, ווי א רוצח. ― עס הייבט אפילו נישט אן צו
נעצן! וואס נאך וועסטו אויסטראכטן?
    
― וואס־זשע דען איז דארט אזוי ליכטיק? שא, מיר דאכט, אז
כלי־זמר שפילן? עס לאזט זיך הערן דער פויק מיט די טאצן! וואס
איז דאס? א חתונה, צי וואס? רב לייזער, איך הערט א חתונה?
    
נאר לייזער ענטפערט שוין מער נישט קיין ווארט. ער שניידט און
בראקט די בידנע פערדלעך, וועלכע זיינען שוין אליין אויך צופרידן,
וואס זיי האבן זוכה געווען צו קומען אהיים זיך שוין אפרוען א קאפ:
גענוג אנגעלאפן זיך! זיי פאררייסן די וויידלען און צעלאזן זיך מיט
די לעצטע כוחות, צושאקלענדיק בא יעדן שמיץ מיט די קעפ, ווי איינער
רעדט: „אלטער נאר! וואס שמייסטו אונדז? מיר פארשטייען אליין
ווען מע באדארף לויפן און ווען נישט״... מיט א חוזק און מיט א
טראסק שטעלט זיך אפ לייזערס בויד נעבן שמואליק דעם חזנס פענצטער,
שיער נישט אריינפארנדיק אהין מיטן דישעל. יאסעלע שפרינגט אראפ
און לויפט־צו צו דער שטוב. אין דער האלב, וואס שמואליק זיצט, איז
שטאק פינצטער, און אף דער טיר הענגט א שלאס ― א סימן, אז מען
איז נישטא אינדערהיים. דערפאר איז אין דער אנדערער האלב, דארט
ווו זלאטע די צעלניקערן וווינט, שטארק ליכטיק און פריילעך. כלי־זמר
שפילן, און עס הערט זיך, ווי מע טאנצט, מע טופעט און מען שרייט:
„שטארקער! שטארקער!״ בא דער טיר איז אן ענגשאפט פון דעם
צונויפגעלאפענעם פשוטן עולם, וואס שטייען, קנאקן סעמיטשקעס און
לאכן. ער גייט צו און טוט א פרעג בא דער צונויפגעלאפענער חברה:
וואס איז דא אזעלכעס:
    
― צע זשידיווסקי וויסיליע! ― ענטפערן זיי אים מיט א געלעכטער און ווייזן אים אן מיט די פינגער אהין, אין שטוב אריין. יאסעלע
שפארט זיך דורך מיט ביידע עלנבויגנס, קומט אריין אין שטוב אריין
און דערזעט פאר זיך א בילד, פון וועלכן עס ווערט אים פינצטער אין
די אויגן.
    
 __________
    
 .XXX
    
 בעל־כרחם זיינען זיך יידן משמח, און יאסעלע קומט אן אין
    
 דער רעכטער שמחה
    
„על־כרחך, זאגן אונדזערע חכמים, אתה חי ― מיט גוואלד
לעבסטו!״ מיט גוואלד קומט אויס דער ייד דאס שטיקל וועלט, מיט
גוואלד מאכט ער חתונה קינדער, מיט גוואלד פרייט ער זיך. א ייד, אז
ער וויל זיך פרייען, דאס הייסט, ארויסבאווייזן זיין שמחה, באדארף ער
זיך נעמען מיט גוואלד אנטאן א כח. „יידן, ― שרייט ער דעמאלט
― יידן, לאמיר פריילעך זיין!״ און מע נעמט זיך אלע צונויף און מע
מאכט א כוסה, מיט גוואלד, ווארעם נישט אין דער טבע פונעם יידן איז
א כוסה צו מאכן. און ווער עס קאן נישט טרינקען, גיסט מען אים אריין
מיט גוואלד אין האלדז אריין, דאס הייסט אף לשון־השכורים: „מע
האקט אריין א גאלקע״, און ער מוז פריילעך ווערן, כאטש עס ווילט זיך
אים נישט. ער מוז טאנצן, כאטש עס טאנצט זיך אים נישט. א מחיה
אנצוקוקן, ווי יידן קלייבן זיך צונויף אף א שמחה און תיכף נאך די
ערשטע צוויי „גאלקעס״ הייבט מען אן צו פליעסקען און צו זינגען:
    
 לאמיר טרינקען, חברה, וויין,
    
 שניידן גאלקעס אין האלדז אריין;
    
 דער רבי האט געהייסן פריילעך זיין
    
 ביזן ווייסן טאג אריין!
    
און טאקע באלד ווערט די קאפאטע אזוי שווער, אז מע מוז זי
אראפווארפן און בלייבן אין די הוילע תחתונים, מחילה, מיטן טלית־קטן,
להבדיל פון אויבן; עפעס טאנצט זיך גאר דעמאלט אנדערש, און אלע
אינאיינעם גייען זיי א קאראהאד, צוהאלטנדיק איינער דעם אנדערן מיט
דער האנט. די כלי־זמר שפילן שוין דעמאלט אן נאטן, מע רייבט גלאט
אזוי אין דער וועלט אריין. יידן טופען און שפרינגען, פארווארפנדיק דעם
קאפ ארונטער, מיט פארגלאנצטע אויגן צו דער סטעליע, פונקט ווי מע
וואלט גאר געהאלטן אין דאווענען, נישט אין טאנצן. און ווער עס שפארט
זיך איין און וויל נישט גיין טאנצן, שלעפט מען אים מיט גוואלד אין
קאן אריין און ער מוז טאנצן, דאס הייסט, דרייען זיך און מאכן מיט
מיט די פיס. אט אזא מין טאנץ איז געגאנגען שמואליק דער חזן בא אסתרן
אף דער חתונה. ווער עס האט אים נישט געזען דעמאלט, דער האט גאר
קיין טרויעריקע סצענע אף זיין לעבן נישט געזען. אוי, איז דאס געווען
א ביטערער טאנץ! שמואליקן האט זיך נאר געגלוסט וויינען פונעם
ביסל בראנפן, וואס מען האט אין אים אריינגעגאסן. ער איז געווארן נאך
ערגער מרה־שחורהדיק ווי פריער. זלאטען האט דאס פונדעסטוועגן זייער
הנאה געטאן, וואס שמואליק טאנצט אויך אין קאן גלייך מיט איטלעכן.
דערזעענדיק, ווי ער מאכט אויך מיט די פיס, האט זי זיך אפגעשטעלט דא,
צווישן אלע מאנצבילן, וואס זיינען געווען, מחילה, אין הוילע תחתונים;
נאר נישקשה, אף א שמחה מאכט נישט אויס, אן אן אומגליק. זלאטע
האט זיך אפגעשטעלט צופליעסקען און צוזינגען שוין מיט א הייזעריק
קול, ווי געוויינלעך א מחותנתטע:
    
 קוגל הייסטו,
    
 אין אויוון שטייסטו,
    
 און אין מויל צעגייסטו.
    
 קוגל הייסטו,
    
 אין אויוון שטייסטו,
    
 און אין מויל צעגייסטו...
    
עס איז שווער צו וויסן, צי פונעם טרינקען, צי פון די עטלעכע
„גאלקעס״, וואס מע האט אים אריינגעגאסן מיט גוואלד, צי גלאט אזוי
פון זיך אליין, ― נאר עס איז שמואליק דעם חזן מיט א מאל אנגעקומען
אזא קוראזש אף צו פריילעך זיין, אז ער האט זיך אוועקגעזעצט מיט די
מחותנים, מיט רב קלמן שדכן אינמיטן, טרינקען משקה, אבער גאר אף
הפקר, פארבייסנדיק בשעת מעשה מיט זויערע אוגערקעס ― זייער א
טייערע סגולה פון שכרות. מע האט אזוי לאנג געטרונקען משקה און
פארביסן מיט זויערע אוגערקעס, ביז שמואליק האט א קוק געטאן אף
רב קלמנען און האט דערזען צוויי רב קלמנס מיט א מאל; רב קלמן
פון זיין זייט האט אויך געזען צוויי שמואליקס, און פון יעדער איינציקער
זאך איז בא זיי געווארן צוויי זאכן. דאס האט צוגעגעבן שמואליקן נאר
מער קוראזש, און עס האט זיך אים געגלוסט נאר לאכן און גענוג. עס
איז אים אלצדינג מיט א מאל געווארן זייער לעכערלעך. ער האט א קוק
געטאן אף זלאטען, ווי זי זינגט „קוגל הייסטו, אין אויוון שטייסטו״,
און האט זיך אזוי צעלאכט, אז זלאטע האט אויפגעהערט צו טאנצן און
צו זינגען. זי האט עפעס א מורקע געטאן זיך אונטער דער נאז, און
איז אפגעטראטן אף א זייט, און שמואליק האט זיך אנגעכאפט מיט
ביידע הענט באם בויך און האט זיך געקאטשעט פאר געלעכטער. אף
אים קוקנדיק, האבן רב קלמן מיט די מחותנים אויך געלאכט, און עס
איז באמת געווארן איטלעכן אזוי פריילעך אפן הארצן, אז מע האט זיך
געביטן מיט די היטלען און מיט די יארמעלקעס. זלמן־בער דער שוחט
האט ערגעץ געקראגן א קאפעליוש, דערצו האט ער אונטערגעבונדן די
קאפאטע מיט א פאסיקל ביזן גארטל, און די בארד (זלמן־בער האט די
גרעסטע בארד אין מאזעפעווקע) האט ער פארבונדן מיט א פאטשיילע,
און איז געגאנגען „א דייטש״, צוזינגענדיק דערביי:
    
 זיינען מיר דייטשן,
    
 טרינקען מיר שנאפסן!
    
און שמואליק מיט רב קלמנען מיט די מחותנים ווערן צעגאנגען
פאר געלעכטער. ביז עס נעמט אן אלחנן דעם שמש אויך א חשק צו
באווייזן זיינע שטיק, פארקאטשעט ער די פאות אונטער די אויערן, בלאזט
אן די באקן און, גלאנצנדיק מיט די אויגן, גייט ער „א פאני״, צוזינגענדיק א רוסיש לידל מיטן נוסח פון „היום תאמצנו״. און אויך שמשון־
 יענקל דער טאבאטשניק קערט איבער די וויעס פון די אויגן ארויף,
זינגט ער א בעטלער:
    
 „אי, ביוו סאבי סוויאטעיי לאזאר״...
    
און רב קלמן שדכן קאן זיך אויך נישט איינהאלטן און באווייזט
זיינע קאמעדיאנטסקע שטיק: ער טוט אן א קליידל און פארשטעלט זיך
פאר א קימפעטארן און באווייזט זיינע אנשטעלן... הכלל, מען איז
זיך משמח בא זלאטעס טאכטער אף דער חתונה, און שמואליק הערט
גארנישט אויף צו לאכן, גיסנדיק איין גאלקע נאך דער אנדערער. פלוציס
ווערט זלמן־בער דער שוחט פון א דייטש גאר א חזן, און שמואליק מיטן
איבעריקן עולם ווערן בא אים משוררים; זלמן־בער טוט אן א ווייסע
שאל פאר א טלית און שטעלט זיך אוועק בא דער וואנט זינגען מיטן
טרויעריקן ניגון פון נעילה אף א קול:
    
 דו אלטער,
    
 דו קאלטער,
    
 אז דו ווייסט נישט,
    
 און דו קאנסט נישט,
    
 און טויגסט נישט, ―
    
 היינט וואס־זשע נעמסטו זיך אונטער?
    
און שמואליק, שמשון־יאנקל, רב קלמן און אלחנן דער שמש האלטן
אים אונטער, ווי די משוררים, מאכנדיק מיט ביידע הענט, און שרייען
מיט מוראדיקע קולות און מיטן נוסח פון נעילה:
    
 אוי, אוי, אוי, אוי, אוי!
    
 אי ― אי!
    
און דער גאנצער עולם קוועלט, ווערט צעשמאלצן פאר געלעכטער.
    
יאסעלע סאלאוויי שטייט און באטראכט די דאזיקע סצענע, זוכנדיק
עמעצן מיט די אויגן. די, וואס יאסעלע האט געוואלט זען, זיינען שוין
נישט געווען... דער עולם איז געווען אזוי פארקלאפט, אז קיינער האט
נישט באמערקט יאסעלען, ווי ער שטייט זיך אזוי אין א ווינקעלע, אנגעשפארט בא דער וואנט, באטראכטנדיק יעדן באזונדער. יאסעלע האט
דערפילט, ווי עס קלאפן אים די שלייפן אין קאפ, עס ברענט אים דאס
פנים; די גאנצע שטוב דרייט זיך אים, ווי א ראד; אין די אויגן
שעמערירט און פינקלט אים, ווי א רעגן פון קליינע גאלדענע טראפן, און
ער פילט, ווי שארפע קאצענע נעגל שטעכן זיך אים אריין טיף אין
גארגל און דושען אים, און ווארגן אים. יאסעלע כאפט זיך אן באם
האלדז און לויפט ארויס אינדרויסן. . . . . . . . . . . . . .
    
. . . . . . . . . . . . . . . . . . . . . . . . . .
    
די נאכט האט אנגעהויבן וואס ווייטער פינצטערער צו ווערן. קליינע
שווארצע וואלקנס האבן אנגעהויבן זיך אנצורוקן אפן הימל, אריינשלינגענדיק אין זיך די לבנה און ווידער ארויסשפייענדיק זי. א קיל
אלול־ווינטל האט אונטערגעבלאזן. א טרויעריק הודזיען, א וויינענדיק
פייפן האט זיך געלאזט הערן, ווי אין רעכטן אסיען, און עס איז שוין
געווען גאנץ קיל. נאר יאסעלען איז געווען ווארעם, אזוי ווארעם, אז ער
האט זיך געווישט מיט די פאלעס דעם שווייס פונעם פנים און ער האט
געפילט, אז עס ברענט אף אים דאס לייב. אין איין אטעם איז ער געלאפן פון דער חתונה, ער זאל נישט הערן דאס שפילן פון די כלי־זמר,
דאס טאנצן מיטן זינגען, וואס האט אריינגעגאסן גיפט אין זיין הארצן
אריין, און געברענט און געבראטן, ווי מיט א העליש פייער. יאסעלע
איז געלאפן, און אים האט נאכגעיאגט דער וויינענדיקער ניגון פון נעילה,
מיט די פריילעכע ווערטער, וואס האבן זיך געלאזט הערן פון דארטן.
יאסעלע האט זיך פארשטעלט די אויערן, ער זאל נישט הערן דאס זינגען,
און איז געלאפן פון דארטן, ווי א משוגענער, גאר אליין נישט וויסנדיק
וווהין ער לויפט.
    
 ________
    
 .XXXI
    
 שמואליק זאגט שבע־ברכות מיט זייער א וויינענדיקער שטימע
    
 אויסגעשלייערט, ווי געוויינלעך א מחותנתטע, איז זלאטע געווען
אף מארגן צום שלייער־ווארמעס. ארום איר האבן זיך ארומגעדרייט אירע
שוועסטער, בריינע און יענטל, און נאך ווייבער מחותנתטעס, אויך אויס־געשלייערט און אנגעטאן יום־טובדיק. פון די מאנצבילן איז נאך נישט
געווען קיינער: די מחותנים זיינען אוועקגעגאנגען אין שול אריין דאווענען מיטן אנדערן מנין, און די פרעמדע, די גערופענע, הייסט דאס,
האבן זיך נישט געכאפט צו קומען אפן שלייער־ווארמעס, ארויסגייענדיק
דערווייל אין מארק אריין, טאמער וועט מען עפעס כאפן, טאמער וועט
גאט צושיקן עפעס א פארדינסטל. דער שמש מיט דער שמשטע, נישקשה,
מעגן קומען נאך א מאל רופן. נאר די היימישע ווייבער זיינען געקומען
העלפן גרייטן צום טיש, אנשניידן לעקעך און גלאט אזוי משמח זיין
די כלה. און מחמת עס איז דאך דא דער היימישער עולם אליין, באדארף
מען נעמען צו שטיקלעך לעקעך און טרינקען צו דער מחותנתטע לחיים.
די סארווערנס נעמען לעקעך און ווינטשן זלאטען מיטן גאנצן הארצן:
    
― לאז גאט געבן, זלאטעניו, איר זאלט האבן גרויס נחת אין
אייער טאכטער, קיינמאל פון קיין צער נישט וויסן, זי זאל זיך מיט אים
עלטערן אין עושר און אין כבוד, און אם־ירצה־השם, איבעראיאר, אפן
ברית, זאלט איר אונדז נישט פארגעסן, זלאטעניו, מיר זיינען, נישקשה,
גוט אפן פאטשאטאק: דארט, ווו מיר זיינען אף א חתונה, איז תמיד
אף איבעראיאר א ברית; ס׳איז אזא האנט בא אונדז, א געבענטשטע
האנט...
    
― אמן, הלואי! ― האט זיי זלאטע געענטפערט מיט א פרומער
מינע.
    
בריינע האט א קוק געטאן אף יענטלען, יענטל אף בריינען, און
זלאטע אף זיי ביידע. די דריי שוועסטער האבן צווישן זיך גערעדט מיטן
קוק מער ווי אנדערע מיטן מויל. מע האט זיך, נישקשה, גוט פארשטאנען איינס דעם אנדערע....
    
שפעטער האבן זיך אנגעהויבן צונויפקלייבן די בעלי־בתים און
זעצן זיך ארום טיש, נעמען צו ביסלעך בראנפן און טרינקען לחיים מיטן
חתן, מיט זלאטען און מיט די איבעריקע מחותנים און מחותנתטעס.
אלטערס פנים האט געלויכטן און ארויסגעשיינט פון אונטער דעם נייעם
סאמעטענעם קארטוזל. ער האט אויסגעזען ווי יונגער מיט עטלעכע יאר,
גאר בחורדיק... נישט אזוי איז אבער געווען די כלה. אויסגעשלייערט
און אנגעטאן, ווי א שיינע פאננע, האט אסתר אויסגעזען עפעס נישט
אזוי פריילעך. איר פנים איז געווען שוין צו ווייס, א ביסל געלבלעך,
און קיין איינציקן טראפן בלוט האט מען אין איר נישט ארויסגעזען.
אירע שווארצע אויגן אונטער די לאנגע ברעמען זיינען אצינד געווען אן
א שום פייער, אן א שום גלאנץ, און זיי זיינען בא איר גרעסער געווארן.
די באקן זיינען איר א ביסל איינגעפאלן. דער נייער שלייער אפן קאפ
איז בא איר געווען פארפוצט מיט פערל און דימענטן און האט אויסגעזען אף איר ווי א קרוין, און אין איר טייער זיידן קלייד, מיט סאמעט און
מיט שמוק ארומגעפוצט און באהאנגען מיט צירונג פון אויבן ביז אראפ,
― האט אסתר אויסגעזען אין דער מינוט ווי א פרינצעסן, א בת־מלכה.
די לעבעדיקע, די פריילעכע אסתר איז מיט א מאל געווארן אזוי סטאטעטשנע, אזוי געלאסן, אזוי שטיל און ערנסט. „טאקע נאר ווי א כלה ״
― האבן זיך געטראכט די ווייבער, שפיגלענדיק זיך אין איר שיין, ליכטיק פנים.
    
― וואס פאר א שיינע פאננע דאס איז, קיין בייז אויג זאל איר
נישט שאטן! ― האבן די ווייבער צווישן זיך געשמועסט, אנווייזנדיק
אף דער כלה. ― זי איז קלאר, ווי געפאלענער שניי. א צירונג אזעלכעס
אין שטוב צו האבן. זאגט שוין איר אליין, פרומע־שרהניו, זאלט איר
מיר געזונט זיין!
    
פרומע־שרהניו איז בפירוש מסכים, אז ס׳איז טאקע נאר א צירונג
אזעלכעס אין שטוב צו האבן, וואס שמועסט מען דא? און דער עולם
דערווייל הייבט זיך אן צו וואשן, איבערגעבנדיק איינס דעם אנדערן די
גרויסע קופערנע קווארט מיט אויערן און איבערנעמענדיק איינס בא דעם
אנדערן דעם נאסן שווארצן האנטוך. פלוצים קומט אריין שמואליק דער
חזן אין שטוב אריין.
    
― ברוך־הבא, רב שמואליק! ― זאגט זלאטע גאנץ פריינטלעך.
― וואס עפעס אזוי שפעט? גייט וואשט זיך, זייט מוחל, און זעצט
זיך צום טיש. איר האט זיך גאר פארגעסן, אפנים, אז מע באדארף אייך
האבן צו שבע ברכות? ווו איז די חזנטע אייערע, רב שמואליק? עפעס
זייט איר מיר היינט זייער צעפלאכטן. וואס איז די מעשה?
    
― איך האב א גאסט, ― מאכט שמואליק מיט א זויערער מינע,
― א גאסט האב איך, מיין זון איז געקומען צו פארן.
    
― יאסעלע? ― האבן אלע מיט א מאל אויסגעשריגן. ― יאסעלע
איז דא? גאט ליב אייך מיט אייער גאסט! ווו־זשע איז ער?
    
― וואס איז שייך ווו? אינדערהיים איז ער. ― ענטפערט
שמואליק, שטייענדיק אף איין ארט. ― ער האט עפעס קיין כח נישט.
געקומען צו פארן איז ער נאר נעכטן באנאכט, נאר אהיים איז ער געקומען ערשט פארטאג, דאס הייסט, מיטן טאג גלייך שוין. ער האט,
אפנים, געכאפט א פארקילונג, מחמת ער קלאגט זיך אלץ, אז דער קאפ
טוט אים וויי. אצינד ליגט ער אין איין העליש פייער, פאכט מיט דער
נשמה. מיר האבן אים שוין געלייגט קאלט וואסער, געריבן די שלייפן
― עס העלפט נישט.
    
― שוויצן! ― האבן זיך אפגערופן עטלעכע מיט א מאל. ― די
בעסטע רפואה איז אפשוויצן. זיצט, רב שמואליק, וואס זענט איר אזוי
צעטראגן? עס מאכט זיך, א מענטש כאפט א ווינטל. ער וועט, אם־ירצה־השם, זיין געזונט.
    
שמואליק שטעלט זיך אוועק מיט זלאטען און דערציילט איר עפעס.
זלאטע קוקט אף אסתרן און שאקלט מיטן קאפ. און אסתר האט זיך
באדארפט אננעמען מיט אלע כוחות, זי זאל נישט ארונטערפאלן אונטערן
טיש, דערהערנדיק, אז יאסעלע איז דא. זי איז געווען שטארקער פון
אייזן, אז זי האט זיך געקאנט איינהאלטן און נישט ארויסלויפן פונעם
טיש מיט א גוואלד: „ס׳טייטש, יאסעלע?!׳, זי האט נאר א פרעג
געטאן בא שמואליקן, און בשעת מעשה האבן זיך אירע אויגן אנגעצונדן
מיט זייער שטענדיק פייערל:
    
― אליין איז ער געקומען?
    
― אליין, ― האט שמואליק געענטפערט, אלץ שטייענדיק, ווי א
דערהרגעטער, נעבן זלאטען, נישט וויסנדיק וואס צו טאן.
    
ווי אן אפגעבריטע פון א דונער, האט זיך אסתר אויפגעכאפט פונעם
ארט און האט זיך אבער באלד צוריק אוועקגעזעצט. עס האט זי א טראג
געטאן אין דער לופטן און באלד צוריק אפגעלאזט, און זי איז געבליבן
זיצן אף איר ארט אויבנאן טויט ווי די לעם, גלייך ווי עס וואלטן איר
אין דער צייט אפגעשטארבן אלע חושים. אסתר האט אין דער איינער
מינוט איבערגעלעבט א סך מער, ווי מע לעבט איבער א מאל אין א
גאנץ יאר. א שלעכטע מחשבה איז איר דורכגעלאפן אין קאפ אף א רגע :
זי איז גרייט געווען זיך אויפכאפן, איבערלאזן דא דעם עולם, מיט דער
חתונה, מיט אלצדינג ארום־און־ארום, און אריינלויפן צום חזן אין שטוב
אריין א קוק טאן אף יאסעלען. עס האט זי געצויגן אהין, ווי מיט צוואנגען, געשלעפט, געריסן, אהין, אהין!... די דאזיקע מחשבה האט אבער
געדויערט נאר א רגע, נישט מער. זי האט זיך באלד צוריק באטראכט:
זי איז דאך א כלה, א ווייבל, אן אשת־איש!... די מלחמה, וואס
אסתר איז אויסגעשטאנען אין דער מינוט, איז געווען איבער אלע מאסן;
עס האבן זיך אין איר געשלאגן צוויי דעות, צוויי כחות: פון איין זייט
דער שטן־מקטרג שטייט און רעדט איר איין: „נארישע אסתר! וואס
הערסטו זיי? יאסעלע איז געקומען צו פארן, ליגט קראנק. ער קוקט
אודאי ארויס אף דיר, און דו זיצסט דא, ― צוליב וועמען? אט פאלג
מיר, אסתר; ביסט יונג, ביסט שיין, דארפסט לעבן, לעבן דארפסטו,
לעבן!!׳׳... און פון דער אנדערער זייט הערט זי אנדערע ווערטער:
„א יידישע טאכטער? רב אברהמל סלאוויטערס אן אייניקל? ליבע?
א כלה? הרי את מקודשת, פארבונדן, פארקניפט, אן אשת־איש!!׳׳...
און יענער, דער שטן־מקטרג, טוט זיך זיינס: „ווער איז שולדיק? מע
האט דיר פארבונדן, געבונדן, געפענטעט. נארישקייטן! ביסט א מענטש,
דארפסט לעבן! פאלג מיך, אסתר!״...
    
און אסתר זיצט באם טיש סטאטעטשנע, ווי געוויינלעך א כלה צום
שלייער־ווארמעס; נאר בלייך איז זי מוראדיק, טויט ווי די וואנט, אן
א טראפן בלוט, און שיינט ארויס פונעם שלייער, און די צירונג אף איר
לייכט און פינקלט און גיט איר צו פיל חן. און די ווייבער שפיגלען זיך
אין איר, קוועלן אן, קלייבן תענוג פון דער שיינער, ליכטיקער, חנעוודיקער
כלה.
    
טרויעריק, וויינענדיק איז געווען דאס קול פון שמואליק דעם חזנס
„שבע־ברכות״, און עס האט זיך אסתרן געדאכט, אז דאס קול זיינס גייט
פון אונטער דער ערד, פון יענער וועלט. דאס זיינען געווען ביטערע שבע־ברכות. האלטנדיק דעם כוס אין איין האנט, מיט דער אנדערער האנט
האלטנדיק זיך באם גארגל, ווי דער שטייגער איז בא די אלטמאדישע
חזנים, און פארווארפנדיק דעם קאפ ארויף, מיט צוגעמאכטע אויגן, האט
זיך שמואליק געציקלט, פארגאנגען אף זיין אלטער אנגעשפאלטענער
שטימע, מיט א וויינענדיק קול, אויסלאזנדיק דעם „משמח חתן עם
הכלה״ אזוי טרויעריק, אז עס האט צענומען דעם עולם. איטלעכער איז
געבליבן זיצן פון דער שמחה פארזארגט, פארוואגלט און באטריבט, אליין
נישט וויסנדיק די סיבה פארוואס... אזוי ווערן יידן פארזארגט אפן
ארט פון פריילעך זיין, משמח זיין דעם חתן מיט דער כלה, ― רבונו־של־עולם! וואס ליגט דאס אזעלכעס אינעם יידישן זינגען מיטן יידישן
שפילן, וואס תמיד רופט דאס ארויס נאר טרויעריקע מחשבות!?...
און די ווייבער, שטייענדיק בא דער זייט און ענטפערנדיק „ברוך הוא
וברוך שמו, אמן״, האבן געלאזט א טרער, קוקנדיק אף זלאטען, ווי זי
וויינט און קלאגט. עס איז קיינעם קיין חדוש נישט, וואס זלאטע וויינט:
אלע ווייסן, נישקשה, דעם טעם פון חתונה מאכן א קינד...
    
― פונדעסטוועגן, ― זאגן די ווייבער און ריידן זיך אליין אויס
דאס הארץ ― לאז גאט געבן, מע זאל חתונה מאכן קינדער און דערלעבן
גיין איינס צום אנדערן אף שמחות!
    
― אמן, הלואי! אמן, הלואי!
די ווייבער שטייען אויף, געזעגענען זיך אפ מיט דער מחותנתטע,
קושן זיך מיט דער כלה, צוווינטשעווענדיק איר, זי זאל דערלעבן בא
אירע קינדער אף שמחות, און אסתר קוקט אף זיי ווי פארווונדערט;
איר קאפ און איך הארץ זיינען ווייט פונדאנען; זי וואלט גערן דערלעבן,
אלע זאלן זיך צעגיין, זי זאל בלייבן אליין און קאנען זיך רעכט אויסוויינען כאטש, און דא די ווייבער קריכן קושן זיך און ווינטשעווען איר
צו אלדאס גוטס.
    
 ________
    
גאט האט געהאלפן, דער פרעמדער עולם איז זיך שוין א ביסל צע ־
גאנגען, און אסתר האט געקאנט אריינגיין צו זיך אין אלקער אריין און
זיך אפרוען פונעם טומל, וואס זי האט איבערגעלעבט אין דעם דאזיקן
טאג. בא זלאטען אין שטוב זיינען געבליבן נאר די היימישע לייט, די
מחותנים און אויך רב קלמן שדכן. ווי געוויינלעך, נאך א חתונה, איז
אין שטוב געווען א שטיקל מישמאש מיט א גערודער: אפן לאנגן טיש
זיינען געשטאנען ליידיקע פלעשלעך, איבערגעקערטע גלעזלעך, שטיקלעך
קוילעטש, אפגעלעקטע ביינדלעך, און עטלעכע בענק זיינען געלעגן מיט
די פיסלעך ארויף. א צוויי־דריי ארעמע לייט, וואס האבן פארשפעטיקט
צום שלייער־ווארמעס, האבן געהאלטן באם אויסלעקן די טעלער, רוקנדיק
אין בוזעם אריין די איבערגעבליבענע שטיקלעך קוילעטש, און די שמשים,
וואס האבן שוין צום סוף געכאפט אן איבעריקע כוסה, זיינען געשטאנען
און האבן זיך געטיילט מיט זייער רח״ש. וואס איז זיי געפאלן אין זייערע
בידנע טעלערלעך פון די חתונה־לייט, נישט קוקנדיק דערויף, וואס זלאטע,
בריינע און יענטל האבן זיי אונטערגעטריבן, זיי זאלן שוין גיין געזונטערהייט, שוין צייט אויפראמען, מאכן א שטיקל לאד. מער פון אלע איז
געווען פארטארעראמט זלאטע, ווי געוויינלעך א מהותנתטע; דאס זיידענע טיכל איז איר געווען פארבונדן מיט ביידע עקן ארונטער, דאס
פנים האט איר געפלאמט און דאס קול איז איר געווארן אזוי הייזעריק,
אז מע האט קוים געהערט פון איר א ווארט. פונדעסטוועגן האט זי נישט
גערוט, אלץ ארומגעפאדקעוועט ארום איטלעכן באזונדער, געפאראדקע־וועט, געזעגנט זיך מיט איטלעכן מיט די אויגן, נישט מיטן מויל, מחמת
קיין ווערטער האט מען פון איר נישט געקאנט הערן. באטראכטנדיק דעמאלט זלאטען, האט מען געקאנט מיינען, אז זי האט איבערגעקערט בערג
און אפגעטאן מי יודע וואס פאר א גליקלעכן עסק. גאט ווייס, אויב
זלאטע האט זיך אליין אפגעגעבן דין־וחשבון, וואס זי האט דא אויפגעטאן
מיט איר טאכטער, מיט איר איינציקער, טייערער און געטרייער טאכטער,
פאר וועמען זי האט זי אוועקגעגעבן, פארבונדן, פארקויפט אף אייביק!
ווו האט דען זלאטע צייט געהאט צו באקלערן אקוראט, אז אט האט מען
געשמועסט מכח א שידוך, אט איז געווען קנס־מאל און אט די חתונה
― א קלייניקייט עפעס א חתונה פראווען?! זלאטע בתיה דער האר־טאווניצעס וועט נישט מאכן קיין חתונה ווי עפעס אבי ווער; מע קומט
נישט ארויס, ברוך־השם, נישט פון קיין שניידערס און נישט פון קיין
שוסטערס. און אז גאט האט זי געשטראפט און זי איז געבליבן אן
אלמנה, און אן ארעמע דערצו, איז זי דאך פארט עפעס רב אברהמל
סלאוויטערס א שנור, היינט ווי געשיקט זיך עס, אז איר בת־יחידה זאל
חתונה זאל נישט זיין קיין עולם מענטשן ארום טיש, אזוי אז די גאנצע
שטאט זאל טאקע נאכדעם ריידן פון דער חתונה? ― „רבונו־של־עולם!
― קלערט זיך זלאטע. ― איך זאל דערלעבן בא מיינע קלענערע קינדער
נישט קיין ערגערע חתונה״...
    
און דארט, צווישן די מחותנים, איז א שטארקער שמועס, עפעס א
לאדעניש, א פארלאזעניש: רב קלמן שדכן האט טענות צום חתן, צו
אלטערן; רב קלמן רעדט מיט אלע כלים, צוהאלטנדיק מיט איין האנט
משה־אברהם דעם זאליאזניק בא דער בארד און מיט דער אנדערער פארשטעלנדיק אלטערן דאס מויל, ער זאל נישט ריידן. אלטער שוויצט, וויל
עפעס זאגן, און רב קלמן לאזט אים נישט. „לאזט זיך דינען, לאזט זיך!״
― שרייט ער. „אט קאנטשע איך אט, און נאכדעם וועט איר אייך
ריידן וועט איר!״ משה־אברהם און בייניש (ביידע שוואגערס) און אויך
א פאר מחותנים פון חתנס צד לייגן זיך אריין, ווילן געפינען א מיטל
אף אויסצוגלייכן ביידע צדדים, נאר ס׳איז ארויסגעווארפן: אלטער איז
הארט ווי שטאל, לאזט זיך נישט בייגן אף קיין פאל, כאטש שנייד אים,
כאטש בראק אים! „נו, זאגט שוין איר אליין, רב שמואליק, איז דאס
יושר איז דאס, אז מע זאל אזוי אביזשאיען א שדכן זאל מען, הא?״
שמואליק דעם חזן, וואס זיצט בא דער זייט באטריבט, טרויעריק, וויל
אודאי מיט אלע מעגלעכקייטן צוהעלפן רב קלמנען, מהיכא־תיתי, א טובה
טאן א יידן; נאר רב קלמן אליין פאלט אים אריין אין די רייד און לאזט
אים מער נישט ארויסריידן ווי דאס געוויינלעכע ווארט זיינס „וואס איז
שייך?״ און שלאגט אים איבער אינמיטן: „אט דאס איז דאך טאקע
אינגאנצן דער פארדראס אט דאס, ― טענהט נעבעך רב קלמן, ― איר
פארשטייט אן עסק פארשטייט איר? מע שמועסט אפ בפירוש שמועסט
מען לכתחילה, ווי זאגט ער, ס׳זאל זיין ווי געווונטשן, צום סוף נא דיר
א הארצווייטיק נא דיר, מע זאל גאר דארפן ריידן מכח רח״ש זאל מען,
ובפרט ― ע, רב אלטער, לאזט־זשע זיך דינען, רב אלטער!״...
    
― שוין צייט מנחה דאווענען! ― זאגט משה־אברהם, א קוק
טוענדיק אין דרויסן ארויס, ווו די זון האלט בא זעצן זיך, און געבנדיק
א שמיר מיטן האנט איבערן פענצטער. דער גאנצער עולם שטייט אויף,
מע גארטלט זיך ארום די קאפאטעס מיט פאטשיילעס און מע ציילט, צי
ס׳איז דא א מנין אף צו מאכן א קדושה. דער חתן, שמואליק דער חזן,
ביידע שוואגערס משה־אברהם און בייניש, די דריי מחותנים פון חתנס
    
צד, אלטערס קרובים, רב קלמן שדכן און ביידע שמשים ― אקוראט
    
א מנין! מע וואשט די הענט, מע זאגט אפ קטורת, אשרי, און שמואליק
    
שטעלט זיך אוועק מיטן פנים צו דער וואנט און הייבט אן אף זיין פאר־
    
דומפענער צעבראכענער שטימע די שמונה־עשרה, און די ווייבער, זלאטע,
    
בריינע און יענטל, הערן דערווייל א קדושה, גלייך ווי געפונען... אויך
    
אסתר, דערהערנדיק פון איר חדר שמואליקס טרויעריק קול, גייט־צו צו
    
דער טיר, שטעקט ארויס דעם קאפ און דערזעט, ווי די יידן און די וויי־
    
בער שפרינגען „קדוש, קדוש, קדוש״ ― בלייבט זי שטיין, נישט וויסנדיק
    
וואס צו טאן: עפעס איז זי שוין, דאכט זיך, אויך א יידענע גלייך מיט
    
אלע. אף איר איז דאך שוין אויך חל... בריינע ווינקט צו איר פון
    
דערווייטנס, באווייזנדיק איר מיט די פינגער אפן שטערן. אסתר פאר־
    
שטייט נישט, וואס יענע וויל, און ווערט רויט. נאך דער קדושה גייט
    
צו איר צו די מומע בריינע און ווייזט איר אן אף די האר ― עס זעט
    
זיך ארויס בא איר א האר פון אונטערן טיכל... אסתר האט אראפ־
    
געווארפן דעם שלייער מיט דער גאנצער צירונג, אנגעטאן א זיידן טיכל
    
אפן קאפ און אן אנדער קליידל אף זיך ― און אסתר דאס מיידל איז
    
געווארן אסתר דאס ווייבל... זי איז נאר עפעס ווי קלענער געווארן
    
און זיך איבערגעביטן גאר אינגאנצן. אף איר שיין ליכטיק פנים האט
    
זיך מיט א מאל אנגערוקט א כמארע, און זי האט אויסגעזען פון אונטערן
    
טיכל עלטער מיט עטלעכע יאר; נאר אירע גלאנצנדיקע אויגן האבן
    
ארויסגעלויכטן פון דער פינצטער, ווי צוויי ליכטיקע שטערן אפן הימל,
    
און זי האט אין דער מינוט אויסגעזען נאך חנוודיקער ווי פריער.
    
 ― אויב דו ווילסט, ― האט צו איר זלאטע א זאג געטאן אף איר
    
הייזעריקער שטימע, ― אויב דו האסט צייט, קום אריין צו דער חזנטע
    
מבקר־חולה זיין יאסעלען.
    
 פון א הארמאט ווען מע זאל אויסשיסן, וואלט זיך אסתר נישט
    
באדארפט אזוי איבערשרעקן, ווי זי האט זיך דערשראקן פון די דאזיקע
    
עטלעכע ווערטער. ערשט מיט איין מינוט פריער האט זי וועגן דעם גענוג
    
געטראכט, וויאזוי געפינט מען זיך אן אויסרייד אף אריינצוקומען צו
 דער חזנטע, א קוק טאן אף יאסעלען? און דא קומט פלוצים די מאמע
 מיט אזא גדולה! נאר אסתרס פנים האט נישט ארויסבאוויזן, ווי דאס
הארץ קלאפט און צאפלט בא איר אין דער ברוסט, טאקע נאר אף ארויסצושפרינגען. זי האט געענטפערט דער מאמען גאנץ רויק און שטיל:
„נו, קום, אויב דו ווילסט״... און אין הארצן האט זי געוואלט ארויפפאלן דער מאמען אפן האלדז און אויסקושן איר אלע גלידער. „מאמעניו,
הארצעניו, טייערע, טייערע מאמע!״ ― אזוי האט זיך געטראכט אסתר
און איז פאוואלינקע דורכגעגאנגען מיט אלע ווייבער איבער דער „זאל״,
ווו די מאנצבילן זיינען געשטאנען מיטן פנים צו דער וואנט שמונה־עשרה
און געשאקלט זיך אף אלערליי אופנים. „מאמעניו, ליובעניו!״ ― האט
זיך אסתר געטראכט אין הארצן און איז געגאנגען פאמעלעך, פילנדיק,
ווי עס טראגט זי אין דער לופטן.
    
בא שמואילק דעם חזן אין שטוב איז געווען שוין שטאק־פינצטער,
צווישן טאג און נאכט. קיין ליכט האט מען נאך נישט אנגעצונדן. אין
א ווינקל, אף א בעטל, אונטערגעבעט און איבערגעדעקט מיט א סך
קישנס, איז געלעגן יאסעלע סאלאוויי, און נעבן אים אף א בענקל איז
געזעסן די חזנטע.
    
― שששא, ער שלאפט! ― האט די חזנטע געזאגט, בשעת די
ווייבער זיינען מיט געריידעריי אריינגעקומען צו איר אין שטוב אריין.
    
― ניין, איך שלאף נישט! ― האט געזאגט יאסעלע און האט זיך
אויפגעזעצט אפן בעטל, גלייך ווי דאס הארץ האט אים געזאגט, אז דא
נישט ווייט שטייט אסתר.
    
― וואס מאכסטו גוטס? ― האבן צו אים אלע דריי ווייבער מיט
א מאל געזאגט מיט א ניגון, באטראכטנדיק אים פון דער ווייטנס.
    
― מיר איז נישט באשערט, אפנים, ― האט זיך אנגערופן די
חזנטע צו זלאטען, ― זיין בא אייער אסתרן אפן שלייער־ווארמעס. גיי
רעכט זיך אף אזא שלאק, נא דיר גאר אזעלכעס, טאמער איז קארג!
קומט אזא גאסט, ווערט ער דיר גאר פארשלאפט אינמיטן דרינען! זיצט,
זלאטעניו! בריינע־סערדצע, יענטל־קרוין, זיצט, זעצט זיך, זיצט! זיץ,
אסתרל, וואס שטייסטו?
    
די ווייבער האבן פריער א ביסל באטראכט יאסעלען פון דערווייטנס,
צוגעשאקלט מיטן קאפ, געגעבן איטלעכע באזונדער אן אנדער מין רפואה,
וואס איז באמת א טייערע סגולה צו קאפווייטיק, צו ברעכעניש, צו
שטעכעניש און צו אלדאס בייז, און נאכדעם האט מען זיך אוועקגעזעצט
באם פענצטער אף דער באנק, און ס׳איז גיך פארבונדן געווארן צווישן
די ווייבער א ווארעמער שמועס, געוויינלעך, וועגן דער חתונה, וועגן
דער חופה־וועטשערע, וועגן דעם שלייער־ווארמעס, וועגן דעם דרשה־געשאנק, וואס איז געפאלן פון חתנס צד און פון כלהס צד. און כאטש
זלאטע איז געווען הייזעריק, ווי די וואנט, נאר גערעדט האט זי מיט
פייער, דאס איבעריקע דערמאכט מיט די הענט, געבראכן זיך די פינגער
אף דעם, וואס פרומע־שרה ― מאלט אייך פרומע־שרה! איר קענט
פרומע־שרהן? ― איז פרומע־שרה א בעלנטע געווען צו זאגן, אז בא
איר קלענערער טאכטער אף דער חתונה איז געווען צוויי מאל אזויפיל
עולם, און דרשה־געשאנק, זאגט זי, איז געפאלן גאר תרפ״ט אלפים!
נו, פרעג איך אייך, וויאזוי האלט מען דאס אויס?
    
― וואס טויג אייך, זלאטעניו, פרומע־שרהס רייד? איך וועל אייך
בעסער דערציילן, וואס ציפה־רייזל דערציילט פון איר מיזינקע היינט;
רבונו־של־עולם, ווו איך האב ערגעץ א שונא, טאטעניו!...
    
וואס ווייטער ווערט דער שמועס צווישן די פיר ווייבער אלץ מער
אינטערעסאנט און אלץ הייסער, אזוי לאנג, ביז מע פארגעסט אנעם
חולה, אן יאסעלען. יאסעלע זיצט אפן בעטל, מיט א האנטוך דעם קאפ
פארבונדן, אן א היטל; פון אונטערן האנטוך הענגען אראפ זיינע לאנגע
געקרייזלטע האר; דאס פנים איז בא אים טויט, א ביסל געלבלעך, נאר
די אויגן ברענען מיט זייער שטענדיקן גלאנץ. דערזעענדיק אסתרן אריינגיין, איז ער גרייט געווען אראפצושפרינגען פונעם בעט, נאר ער איז
עפעס ווי צוגעקאוועט געווארן צום ארט, פארגליווערט געווארן, נישט
צו קאנען ארויסלאזן א ווארט פונעם מויל, אסתר פון איר זייט איז
געבליבן שטיין, באטראכט אים א היבשע וויילע פון דערווייטנס, און
ערשט נאכדעם, אז די ווייבער האבן זיך שטארק פאררעדט אין זייערע
ענינים, איז אסתר צוגעגאנגען נאנט צום בעט און האט צום ערשטן אים
א פרעג געטאן:
    
― וואס מאכסטו עפעס?
    
די דאזיקע עטלעכע ווערטער זיינען געזאגט געווארן אזוי ווייך,
אזוי אמת געטריי, מיט אזויפיל ליבשאפט, ווי טאקע נאר א שוועסטער
קאן זאגן צו אן אייגענעם ברודער. יאסעלע האט איר דערויף נישט געענטפערט גארנישט, נאר זיין קוק, זיין ביטער שמייכעלע, האבן איר
געזאגט גענוג. זי איז צוגעגאנגען צו אים נאך נענטער און גלייך ווי עס
וואלט צווישן זיי שוין געווען אפגערעדט פון פריער, האט זי זיך אנידערגעזעצט נעבן אים אפן בענקל, ווו פריער איז געזעסן די חזנטע.
    
אסתרן האט זיך אויסגעוויזן, אז יאסעלעס אויגן זיינען גרעסער
געווארן און קוקן אף איר עפעס ווילד, נישט אזוי פריינטלעך, ווי אמאל.
    
― וואס־זשע מאכסטו? ― האט זי אים א פרעג געטאן נאך א
מאל.
    
― אוי, אסתר! ― האט ער איר געענטפערט, אננעמענדיק זיך
מיט דער האנט באם קאפ.
    
אין די צוויי ווערטער האט זיך געלאזט הערן א קלאג פון א מענטשן,
וועלכן עס האט געטראפן א גרויס אומגליק, אזא אומגליק, וואס נישט
מיט קיין ווערטער קאן מען עס ארויסגעבן. אסתר האט געפילט, אז עס
איז אים שלעכט, נאר אין וואס די שלעכטיקייט באשטייט ― האט זי
נישט געוווסט. ווען און וויאזוי דאס האט זיך געטראפן ― געדענקט
אסתר נישט, נאר איר האנט האט זיך געפונען אין זיין האנט. עס האט
זי געבריט, ווי מיט פייער, און עס האט זיך איר געדאכט, אז דאס גאנצע
לייב ברענט אף איר. עס האט זי ווי צוגעצויגן צו אים, צוגעשלעפט ווי
א מאגנעט, און ווידער א שלעכטע מחשבה איז איר דורכגעפלויגן אין
קאפ: עס האבן זיך ווידער געראנגלט אין איר יענע צוויי כחות: פון
איין זייט דער שטן־מקטרג האט איר איינגערוימט א סוד אין אויער, אז
איצט איז נאך דא צייט, זי קאן נאך גליקלעך זיין, זי איז יונג און געזונט און פריש, זי טאר זיך נישט באגראבן, זי דארף לעבן, לעבן, לעבן!
און פון דער אנדערער זייט הערט זי אן אנדער קול: „א ווייבל, א כלה,
ערשט פון דער חופה, זלאטעס טאכטער, אשת־איש, אנטלויף!״ ― און
איר האנט איז אלץ אין זיין האנט, און עס בריט זי, עס בריט זי, ווי מיט
פייער... בא יאסעלען האט זיך מיט א מאל אויפגעבונדן די צונג, און
ער האט זיך צערעדט: ער האט גערעדט, ווי מע זאגט, פאר פייער און
פאר וואסער; און אלץ עפעס אזוי אויסגעמישט, פארכאפט איינס פאר
דאס אנדערע, עס האט זיך כמעט נישט געקלעפט א ווארט צו א ווארט,
און אלע מינוט האט ער זיך געכאפט מיט דער האנט באם קאפ. פלוצים
האט זיך אים דאס פנים ווי אנגעצונדן, די אויגן צעברענט, דעם האנטוך
פונעם קאפ האט ער אראפגעווארפן, זיך צוגערוקט צו אסתרן נאך נענטער
און האט צו איר געזאגט מיט היץ, נאר גאנץ שטיל, אזוי אז מע זאל
נישט דערהערן:
    
― ס׳איז בלאטע, אסתר, דו ביסט געבונדן, צי איך בין געבונדן!
נארישקייטן, אסתר, כ׳לעבן, נארישקייטן! זיי זאגן, זיי זאגן, איך בין
קראנק; ווער קראנק? זאג מיר נאר איין ווארט, אז דו ביסט מרוצה,
אזוי שטיי איך אויף און ווער געזונט און פאר אוועק מיט דיר פון דאנען,
פון דעם וויסטן מאזעפעווקע! דו פאלג מיך, לאמיר פארן, כל זמן ס׳איז
נאך דא צייט. מע וועט אונדז נאכפארן? ווער הערט זיי? אוי, לאמיר
נאר ארויספארן פון דאנען, זיינען מיר פריי, און נאכדעם וועט שוין
זיין רעכט! איך וועל דיך אוועקפירן ווייט־ווייט פון דאנען, און דו
וועסט זיין מיינע, אף אייביק מיינע, מיינע! אסתר! אוי, אסתר, אסתר!
    
אסתר האט קיין צייט נישט געהאט אפילו אף צו באקלערן די
דאזיקע ווערטער אקוראט. עס האט זי עפעס ווי צוגעצויגן צו אים א
שרעקלעכער כח, און זי איז גרייט געווען אין דער מינוט זיך א ווארף
טאן צו אים אין די הענט אריין און אנטלויפן מיט אים אין עק וועלט
אריין. יענער פיינער יונג, דער שטן, האט זיך ווידער פארשטעלט פאר
איר אין א געשטאלט פון א גוטן מלאך, א מליץ־יושר, און האט איר
ווידער גענומען איינרוימען א סוד אפן אויער: „נארישע, נארישע
אסתר! אט האסטו דיר דיין גליק פאר דיינע אויגן, דיין מזל איז בא
דיר אצינד אין די הענט! נעם קלייב דיר אויס איינס פון די ביידע:
אדער א לעבן ווי אין גן־עדן, א זיס לעבן, א גוט לעבן, אין דער גרויסער
פרייער וועלט, מיט א ליבן, א גוטן פריינט, מיט איר, מיט יאסעלען,
אף תמיד, אף אייביק... אדער א וויסט פינצטער לעבן אט דא, אין
דער בלאטע, מיט אט דעם גראבן, אט דעם פאסקודניאק, מיט אלטערן,
― נארישע, נארישע אסתר!״... דער גוטער נפש, דער שטן, מיט
זיינע זיסע ריידעלעך, פון איין זייט, און יאסעלע מיט זיינע פייעריקע
אויגן, מיט זיינע ברענענדיקע ווערטער, פון דער אנדערער זייט, האבן
כמעט איבערגערעדט אסתרן, כמעט געפועלט. נאר קיינמאל האט זיך
איר אזוי נישט געוואלט לעבן און גליקלעך זיין, ווי אין די דאזיקע
עטלעכע מינוט. נאך קיינמאל האט די וועלט בא איר נישט געהאט אזא
חן, ווי אצינד. אסתר האט געציטערט מיט אלע אברים. זי איז גרייט
געווען צו לויפן אין דער וועלט אריין, צו פליען אין הימל אריין, צו
פאלן אין דער שאול תחתיה אריין, פארלאזן, פארגעסן אלעמען און
אלץ אף דער וועלט ― אבי מיט אים, מיט יאסעלען!... און יאסעלע
האט נישט אויפגעהערט צו ריידן איבער איר וואס ווייטער מיט מער
היץ. זיינע אויגן האבן זי געברענט, דורכגעשטאכן דורך און דורך.
„אוי, אסתר, אסתר!״ ― האט ער אויסגעשריגן, אבער אזוי שטיל,
כמעט געשעפטשעט. ― „אוי, אסתר! אסתר!״ און האט זיך אנגעבויגן צו איר, אויסגעצויגן ביידע הענט און זי געוואלט ארומנעמען.
אסתר האט אים דערפילט אזוי נאנט נעבן זיך, אז זי האט זיך א ווארף
געטאן צוריק, אויפגעכאפט זיך פונעם בענקל און נישט ווילנדיק זיך
א כאפ געטאן מיט דער האנט באם קאפ, באם צוגעדעקטן קאפ... ווי
א חלום, ווי א בליץ, איז אנטלאפן פון איר יענע שלעכטע מחשבה, און
אסתר דאס ווייבל, אסתר די יידישע טאכטער איז איר ווידער אויסגעוואקסן פאר די אויגן, און זי האט דערזען נעבן זיך די מאמע...
    
― גייען מיר? ― האט צו איר געזאגט זלאטע. ― מיר האבן
זיך א ביסל פאררעדט אט דא! נישט אומזיסט זאגט מען אף אונדז,
אז מיר האבן אין זיך ניין מאס רייד.
    
פארן אוועקגאנג האט זלאטע געגעבן דער חזנטע נאך עטלעכע
רפואות פונעם חולהס וועגן, און בריינע פון איר זייט האט געזאגט,
אז מע זאל קאנען אויספירן, אז שכנא דער שוחט זאל נאך היינט קאנען
אפשפרעכן אן עין־הרע, וואלט געווען גאר אן אנטיק אין דער וועלט.
    
שטייענדיק שוין בא דער טיר, האט אסתר אויסגעדרייט נאך א
מאל דעם קאפ אהין, ווו יאסעלע איז געזעסן אפן בעט, און עס האט
זיך איר אויסגעוויזן פון דערווייטנס, אז זי זעט דאס פייערל פון זיינע
אויגן, וואס קוקן אף איר ווי מיט גרויס רחמנות. עס האט זיך אין
איר א ריר געטאן דאס הארץ, עס האט זיך אין איר הארץ דערוועקט
א נייער מין געפיל, א געפיל פון א מענטשן, וואס האט געזען א געפאלענעם און האט אים נישט געוואלט אויסציען די האנט אויפצוהייבן
אים. עס האט זיך איר אויסגעוויזן, אז ער זיצט אלץ אין דער אייגענער
פאזע וואס פריער, מיט אויסגעשטרעקטע הענט צו איר, און זיינע טרויעריקע רייד קלינגען נאך אין אירע אויערן: „אוי, אסתר, אסתר!״...
זי בלייבט שטיין אף א רגע בא דער טיר. יענע שלעכטע מחשבה פליט
שוין ווידער דורך בא איר אין קאפ; יענער גוטער פארשוין וואקסט
  
שוין ווידער אויס פאר אירע אויגן מיט זיינע זיסע ריידעלעך: „צוריק,
אסתר, צוריק, אט אף דער מינוט שטייט די וועלט! איין ווארט, קינד
איינס, איין ווארט, גיי צו און זאג אים דאס איינע ווארט, ― זענט איר
ביידע גליקלעך!״... ― ― ― „מיטן קאפ אין דר׳ערד, דו אשמדאי!״
― ענטפערט אין איר אן אינעווייניקסטער קול. ― גיי, ווייטער, האסט
נישט געטראפן דעם ארט! א יידישע טאכטער טוט דאס נישט! א
יידישע טאכטער וועט גיכער א כפרה זיין, א קרבן פאר פרעמדע זינד.
איידער אפטאן אזא מעשה, מיט א... און נאך אן אשת־איש דערצו!
אנטלויף, אסתר, אנטלויף!״... אסתר טוט זיך אן א כח, מיט גוואלד
רייסט זי זיך אויס פונעם „ניטגוטנס״ הענט און גייט נאך דער מאמען
צו זיך אהיים.
    
דורכגייענדיק דורך דער „זאל״, האט זי געטראפן דעם גאנצן
פריעריקן עולם זיצן באם טיש און טענהן איבער אלטערן.
    
― טו א קוק, ― האט זיך אנגערופן איינער פון חתנס צד, אנווייזנדיק אף אסתרן מיט די אויגן. ― טו א קוק. אלטער, איבער וואסער
א סחורה דו דינגסט זיך נאך אף אזעלכע פופציק ווערעמיקע שמארדא־ווענצעס!
    
ווי אף הייסע קוילן איז אסתר איבערגעלאפן דורך דער „זאל״,
האט זיך אריינגעכאפט צו זיך אין אלקערל אריין, און דארט, אף איר
בעט, גאנץ טיף מיטן פנים אין קישן, אף א קלאר ווייס ציכל, האט זיך
דורך הייסע־הייסע טרערן אויסגעגאסן א ריין, לויטער הארץ פון א ריינער,
אן ערלעכער, נאר אן אומגליקלעכער, זייער אן אומגליקלעכער, יידישער
טאכטער.
    
. . . . . . . . . . . . .
 . . . . . . . . . . . . . .
    
 ___________
    
 .XXXII
    
 יאסעלע סאלאוויי געפינט זיך אין א שיינעם אופן, און לייזער
    
 בעל־עגלה שמועסט זיך אויס ווי א פילאזאף
    
דריי וואכן, שווערע, מוראדיקע, האט יאסעלע סאלאוויי איבערגעלעבט, ליגנדיק אפן קראנקן בעט. מע האט זיך שוין גארנישט געריכט,
אז ער זאל בלייבן לעבן. שמואליק האט דאס גארנישט געקאנט פארשטיין, ווו נעמט זיך עס בא א מענטשן אזא כח אזויפיל ווייטיקן איבערצוטראגן און אזויפיל אויסשרייען, וויפל יאסעלע האט אויסגעשריגן.
„נעמט זי צו פון מיר, די קאץ! ― האט ער געוואלדעוועט. ― איר זעט
זי דען נישט? זי קריכט צו מיר און וויל מיך אננעמען באם גארגל און
דערשטיקן, דערווארגן מיך!״ אן אנדערש מאל הייבט ער גאר אן צו
שרייען: „גיט מיר אפ מיין אסתרן, זי איז מיינע!״ שמואליק פלעגט
אים ענטפערן דערויף: „וואס שרייסטו, נארעלע? אט איז זי דאך,
אסתר. זי שטייט אט דא מיט אונדז, נארעלע!״ און אף א קול:
„אסתרן! גיט מיר אפ מיין אסתרן! וואס לאזט איר זי אפ אליין אין
וואלד? דארט איז דא א הונט!״. . . און אן אנדער מאל פלעגט ער זיך
צעזינגען אף א קול, מאכן חזנישע שטיק, פאררייסן דעם קאפ צו דער
סטעליע און זאגן: „איר הערט, איר הערט, ווי מע שפילט אין קאסטיאל?
אין קאסטיאל שפילט מען גוט, מחיה נפשות, אי־אי־אי!״ און דערביי
זיך ווארפן און צאפלען, גארנישט צום אויסצושטיין. טאקע נאר א
טאטע איז אימשטאנד איבערצוטראגן די צרות, וואס שמואליק האט איבערגעטראגן פון זיין זון אין די דאזיקע דריי וואכן. ער איז נישט געשלאפן קיין נעכט, כסדר געזעסן נעבן אים, געלייגט אים אייז צום קאפ.
דער רופא, יודל דאקטער, א גרויסער מומחה אין מאזעפעווקע, האט
געזאגט, אז ס׳איז א מין פייער בא אים אין קאפ, „וואספאליעניע מאזגא״
רופט זיך דאס אן בלשון הדאקטאריע, און ס׳איז, זאגט ער, א מסוכן
חולאת. וואס האט שמואליק נישט געטאן? געפאסט, געגאנגען אפן
הייליקן ארט צו זעלדען אפן קבר, עטלעכע מאל באשטעלט אין שול א
מנין, מע זאל זאגן תהילים, ביז גאט האט אים געהאלפן. די שלאפקייט
האט זיך איבערגענומען, און יודל דאקטער האט געזאגט, אז וויבאלד ער
איז דאס איבערגעקומען, איז ער שוין א מענטש, העכער האלב אף ד ע ר
וועלט. פאר שמחה האט זיך שמואליק צעוויינט, ווי א קליין קינד, און
אף אים קוקנדיק ― אלע אין שטוב; עס איז געווארן א יללה, ווי בא
אן אומגליק חלילה. אסתר, וואס פלעגט קומען עטלעכע מאל אין טאג
געוואר ווערן צו דעם חולה, דערזעענדיק יאסעלען זיצן אין בעט, האט
זי זיך אויך נישט געקאנט איינהאלטן, און עס האבן זיך איר א גאס
געטאן די טרערן מיט א מאל, כאטש דאס פנים האט בא איר געלאכט...
אסתר פלעגט זיך ארויסכאפן אלע מאל צו דער מאמע, געוואר ווערן צו
די קינדער, אירע ברידערלעך כלומרשט, און זיך אריינגנבענען צו
שמואליק דעם חזן אין שטוב אריין, זיצן עטלעכע מינוט, ביז אלטער
פלעגט שיקן נאך איר זי רופן אהיים. מיט וואס פאר א הארץ אסתר איז
געגאנגען אהיים ― ווייס נאר איין גאט דעם אמת. „אסתרל, פארוואס
טרינקסטו נישט? ― האט זיך אלטער צו איר צוגעשמייכלט. ― למאי
עסטו נישט, אסתרל?״ טאג אז זי פלעגט דערלעבן, איז זי געווען גליקלעך, שוין גיכער לויפן אהין, קומען און ווידער א מאל לויפן אהין.
„ביסט מיר עפעס זייער אן אפטער גאסט בא דער מאמע, הארצעלע !״
― פלעגט איר אלטער זאגן מיט א ליבלעך שמייכעלע, וואס האט זי
געשניטן, ווי מיט א מעסער. ― „אן אפטער גאסט, נשמהלע, ווערט
נמאס, כע־כע! א בעל־הביתטעלע באדארף זיצן אינדערהיים, אכטונג
געבן, אכטונג געבן!״ נאר אסתרן האבן די ווערטער אפילו נישט אנגעהויבן צו רירן. איר קאפ איז די גאנצע צייט געווען פארנומען נאר
מיט איין מחשבה ― יאסעלע; נאר איין זאך האט אסתר געוואלט פון
גאט ― יאסעלע זאל זיין געזונט! זיצנדיק שבת אין שול איבער דעם
קרבן־מנחה, האט אסתר בפירוש אין זינען געהאט אויסבעטן בא גאט,
מע זאל אים שענקען יארן. באנאכט, ליגנדיק בא זיך אפן בעט, האט
אסתר נישט איין מאל געוויינט, געבעטן גאט פאר יאסעלען: „גיב אים,
גאטעניו, כח! יארן שענק אים, רבונו־של־עולם, יארן!״. . . און גאט
האט צוגעהערט דאס געבעט פון אסתרן, און יאסעלע איז איבערגעקומען,
די שלאפקייט האט זיך איבערגענומען, און צו גאט א האפענונג, ער וועט,
אם־ירצה־השם, זיין געזונט. אסתר האט נישט געהאט קיין ווערטער, וויאזוי
אפצודאנקען דעם רבונו־של־עולם פאר זיין גרויס גענאד, וואס ער האט
דא געטאן. קומענדיק אהיים, האט זי אלטער דערזען, ווי זי שיינט און
דאס פנים לייכט איר, ― האט ער זיך ממש מחיה געווען.
    
― אט אזוי האב איך ליב, ־ האט איר אלטער געזאגט, פארקוקנדיק איר אין פנים אריין מיט א ליבלעך שמייכעלע, ― אט אזוי באדארף זיין א ווייבעלע דריי וואכן נאך דער חתונה. פיינטשיק, אט אזוי,
אט אזוי!
    
אסתר האט אפגעכאפט דעם ווארמעס, געזעסן די גאנצע צייט ווי
אף שפילקעס, זיך ווארגנדיק מיט יעדן ביסן, און האט קוים דערלעבט די
מינוט, די רגע, וואס זי האט זיך געקאנט ארויסכאפן פון דער היים.
זינט יאסעלע האט אויפגעלעבט, זיך אויפגעזעצט אפן בעטל, איז מען
שוין פון אים נישט אפגעטראטן אף קיין מינוט. גוטע פריינט האבן זיך
צונויפגעקליבן ארום זיין בעט און מע האט אים אויסגעפרעגט וויאזוי
פילט ער זיך אצינד אין זיינע קרעפטן? וואס האט ער אזוי גערעדט,
געפלאפלט די גאנצע צייט? וואס האט זיך אים אויסגעוויזן אזעלכעס,
וואס ער האט אלץ געשמועסט פון פייגעלעך, פון קאסטיאלן, פון קארעטעס, פון הינט און פון קעץ וכדומה? וואס איז די מעשה?... יאסעלע האט אבער נישט געענטפערט קיינעם א ווארט; עפעס איז ער
געווען שטארק מורה־שחורהדיק, און די אויגן זיינע האבן עפעס געקוקט
מיט א משונה טומפיקן קוק...
    
― לאזט אים צורו! ― האט זיך יודל דאקטער צעבייזערט און
צעטריבן דעם עולם. לאזט אים צורו! ער באדארף האבן „ספאקאי־סטווע״, און איר דולט אים דעם ספאדעק.
    
― וואס־זשע טוט מען אים דא אזעלכס? מע פרעגט אים א צוויי
ווערטער, איז אן אומגליק א גרויסער?
    
― עס איז דיר אבער אן אנטיק מיט א יידן! ― זאגט יודל
דאקטער שוין אין כעס. ― האסטו געהערט אן אקציע? מע זאגט אייך,
 אז ער באדארף איצטער האבן ספאקאיסטווע, ווי א קימפעטארן נע־
 פריטשקאם. ריידן וועט איר מיט אים שפעטער. איר גיט אים בעסער
 עפעס אין מויל אריין, א גלעזל טיי, א ביסל יויך, א קאפ מילך, צי וואס.
    
„ד ע ר  ח ו ל ה  ב ע ט  ע ס ן!״ ― דאס איז געווען פאר איטלעכן
 אזא בשורה, אז אלע מיט א מאל האבן זיך א ווארף געטאן: „וואס
 גיט מען אים אין מויל אריין?״ די חזנטע איז אוועקגעגאנגען צו די
 שכנים, טאמער וועט זי קאנען לייען ערגעץ א פערטל עוף. שמואליק פון
זיין זייט האט גענומען ארומלויפן איבער דער שטוב, זוכן עפעס אזעלכעס, וואס מע זאל קאנען געבן דעם חולה אין מויל אריין. און אסתר
איז אריינגעלאפן צו זלאטען און האט אליין מיט אירע הענט צעלייגט א
פייערל און צוגעשטעלט קאכן א יאיכל. שטייענדיק אזוי באם פריפעטשיק
מיט צונויפגעלייגטע הענט אפן הארצן און קוקנדיק אפן פייער, ווי עס
ברענט, און צוהארכנדיק זיך צום טעפל, ווי עס זידט, האט זיך אסתר
פארטראכט און זי האט זיך דערמאנט, אז ערשט פריער מיט א יאר
צוויי־דריטהאלבן איז זי זיך אויך געשטאנען דא בא דעם פריפעטשיק,
און דא בא דער זייט איז געשטאנען יאסעלע ― וואס פאר א חילוק עס
איז פון דעמאלט ביז היינט! וויפל נייס האט זיך איבערגעטאן, וויפל
וואסערן זיינען איבערגעלאפן, וויפל יסורים, וויפל צרות, וויפל ווייטיקן
איז זי אויסגעשטאנען אין די דריטהאלבן יאר? זי וואלט זיך גערעכט,
אשטייגער, דעמאלט, ווען יאסעלע האט איבער איר גערעדט, ― אז זי
וועט אצינד זיין אן אשת־איש, אלטערס א ווייב? זי דערמאנט זיך,
וויאזוי יאסעלע האט זי דעמאלט אנגענומען בא דער האנט, זי לאנג־לאנג
געהאלטן און געקוועטשט, און די אויגן האבן אים געגלאנצט, געבלישטשעט דורך טרערן, און ער האט איר געשווארן, ער וועט אייביק־אייביק
זיין דער אייגענער יאסעלע וואס תמיד!... „דער אייגענער וואס תמיד?
― קלערט זיך אצינד אסתר. ― גאט ווייס, גאט ווייס!״ אין דער
גאנצער צייט, זינט יאסעלע איז געקומען צו פארן און איז געלעגן שלאף,
האט זיך אסתר אט דא דאס ערשטע מאל גענומען באטראכטן יאסעלעס
חפציות מיט זיינע אלע גענג ביז אהער. זי האט גאר קיין צייט נישט
געהאט א קלער צו טאן וועגן עפעס אנדערש, א חוץ דעם, וואס יאסעלע
איז קראנק. איר קאפ איז געווען פארנומען דערמיט נאר: וואס טוט
יאסעלע? וויאזוי גייט די שלאפקייט? וואס זאגט עפעס יודל דאקטער?
וויפל גראד היץ האט ער? וויפל טעג באדארף נאר געדויערן, ביז ער
וועט אנהייבן צו שוויצן? וכדומה אזעלכע ענינים. מע קאן זאגן, אז
אסתר איז אין יענער צייט איבערגעגעבן געווען אינגאנצן צו איין
מחשבה: „יאסעלע איז שלאף״ ― און דאס איז שוין געווען גענוג,
עס זאל ארויסשטויסן פון איר קאפ אלע אנדערע געדאנקען, ובפרט אז
די מאמע, די מומע בריינע, די מומע יענטל און פיל אנדערע געניטע האבן
געשמועסט, אז ער איז זייער מסוכן, אז באם חלילה עס וועט נישט איבערברעכן צו דער צייט און ער וועט, חס ושלום, נישט אפשוויצן, איז
ער א פארפאלענער... דערהערט אזעלכע דבורים, האט אסתר געפילט,
ווי עס ווערט איר קאלט אין אלע אברים, אין הארצן ווערט איר משונה
ענג און שווער און פינצטער אין די אויגן... און ווי גליקלעך איז זי
געווען, אז זי האט דערהערט, אז דער חולה שוויצט שוין, דאנקען גאט!
, נאך א מין שוויצן! ― זאגט יודל דאקטער. ― א מין שוויצן! ווארט
צו, איר וועט ערשט זען, וואס שוויצן הייסט! בא מיר א חולה, אז ער
גייט נישט אפ מיט דריי עמער שווייס, הייסט דאס נישט געשוויצט, פארשטייט איר מיך!״ גאט ווייס, אויב יודל דאקטער האט אמאל געהאט
אזא אמתן גוטן פריינט, ווי אסתר איז אים געווען אין יענער מינוט פאר
זיינע טייערע, זיסע ווערטער! און ווער שמועסט אצינד, אז יאסעלע
האט זיך אויפגעזעצט און בעט שוין עסן! ― „א דאנק דיר, א דאנק
דיר, גאטעניו! ― א דאנק דיר, ליבער, הארציקער, געטרייער פאטער!״...
פלוצים עפנט זיך די טיר צו זלאטען אין שטוב אריין און עס שטעקט
זיך אריין א קאפ פון א נקבה, פארפוצט מיט א מאדנע היטעלע און
מיט א ווואל איבערגעצויגן, און מאכט אזוי:
    
― דא זיצט שמואליק דער חזן?
    
― דא, אין דער אנדערער האלב. קומט, איך גיי אויך אהין. ―
ענטפערט אסתר, און נעמט דאס טעפל יויך אין ביידע הענט און גייט
מיט איר צו שמואליקן.
    
― וואס מאכט ער, שמואליק דער חזן? ― פרעגט יענע, גייענדיק
מיט אסתרן.
    
― וואס זאל ער מאכן? ― ענטפערט אסתר. ― געזונט, דאנקען
גאט, מע לעבט, נאר קיין צרות איז מע נישט זשעדנע.
    
― געזונט? ― מאכט יענע, חידושט זיך, באטראכט דערביי
אסתרן און קלערט בשעת מעשה: „וואס פאר א שיין ווייבל דאס איז!״
― יאסעלע האט דאך מיר פארן אוועקפארן געזאגט, אז שמואליק איז
שטארק שלאף, גאר מסוכן.
    
 ― הא? ― זאגט אסתר, אנקוקנדיק יענע פארווונדערט, און עס
פליט דורך בא איר אין קאפ א מחשבה: „ווער קאן דאס זיין אט דאס
ווייבל?״ ― ניין, איר האט א טעות: דאס איז יאסעלע געווען מסוכן,
נישט שמואליק.
― יאסעלע !? ― טוט יענע מוראדיק א געשריי. אסתר בעט זי,
זי זאל זיין שטיל, מחמת אט איז די טיר און אט איז ער, דער חולה
אליין.
    
― אסתר גייט אריין מיטן טעפל אין די הענט, און יענע נקבה
לויפט פאר איר, אויסגעשטרעקט ביידע הענט אף צופריער; נאר זיי
בלייבן ביידע שטיין אין מיטן שטוב, ווי די העלצער, נישט וויסנדיק
וואס מיט זיי טוט זיך. אויסגעדרייט מיטן פנים צו דער וואנט, זיצט
יאסעלע סאלאוויי אפן בעט און זינגט, מאכט חזנישע העויות, אונטערהאלטנדיק זיך מיטן גראבן פינגער אונטערן גארגל, אפן אלטן חזנישן
שטייגער, און דער גאנצער עולם ארום־און־ארום שטייט פארגאפט, פארציטערט, פארשטוינט און צעמישט, נישט וויסנדיק וואס דאס באדייט...
דאס זינגען יאסעלעס איז משונה ווילד, מוראדיק זיס און שרעקלעך
טרויעריק; עס לאזט זיך הערן ווי מיט א זיפץ פונעם הארצן, עס צעגייט זיך אין אלע גלידער און רירט אן ביז דעם מארך פון די ביינער:
עס האט נישט קיין געשטאלט, קיין סדר פון קיין זינגען, נאר עס גיסן
זיך גלאט זעלטענע קולות, נישט קיין געוויינלעכע, גארנישט קיין מענטשלעכע, נאר צוקערזיסע, גלאטע און ווייכע, נאר ווילדע, משוגענע קולות.
פלוצים לאזט ער אויס מיט א מין שרעקלעכן קריי: „קו־קא־רי־קו!!!׳״
און צעלאכט זיך מיט אזא ווילדן, הילכיקן „כא־כא־כא!״, אז עס שטעלן
זיך בא איטלעכן די האר קאפויר, און מע שטייט, ווי געלעמטע, קוקנדיק
איינס אפס אנדערע.
    
― א? זי איז דא, די קאץ! די קאץ! ― שרייט אויס יאסעלע,
אנווייזנדיק מיט דער האנט אף יענער נקבה (עס פארשטייט זיך, אז דאס
איז געווען פערעלע זיין ווייב). ― איר זעט? זי איז שוין ווידער דא!
זי איז שוין ווידער דא! כאפט זי! טרייבט זי! יאגט זי! זי וויל מיך
דערווארגן, דערשטיקן! וואס שווייגט איר? האוו־האוו־האוו!!!
    
און יאסעלע שפרינגט אראפ א האלבנאקעטער פון בעט און וויל
זיך לאזן לויפן צו פערעלען, וואס שטייט הינטער אסתרן און האלט זיך אן
מיט ביידע הענט אין יענערס פלייצעס, און זיי ציטערן ביידע, ווי די
לעמעלעך. יודל דאקטער לויפט־צו צו אים, נעמט אים אן פאר ביידע
הענט און וויל אים צוריק אנידערזעצן אפן בעט. נאר יאסעלע לאזט זיך
נישט. ער ראנגלט זיך מיט אים און רייסט זיך אויס פון זיינע הענט.
ער לויפט־צו צו אסתרן, כאפט אויס בא איר פון די הענט דאס טעפל
זודיקע יויך און גיסט אויס אף יודל דאקטער.
    
― ער איז גערירט! ― שרייט אויס יודל דאקטער. ― וואס שטייט
איר, ווי ליימענע גולמס? נעמט בינדט אים, קרעמפעוועט אים! איר
זעט דאך, אז ער איז פונעם זינען!!!
    
. . . . . . . . . . . . .
    
. . . . . . . . . . . . .
    
 אין עטלעכע טעג ארום האט שמואליק דער חזן נעבעך אליין געמוזט בינדן זיין זון, אים „קרעמפעווען״, ווי יודל דאקטער האט געהייסן,
און אפפירן אים קיין מאקארעווקע צום רבין. ווער עס האט נישט אנגעקוקט דעמאלט שמואליקן אינעם ציצן כאלאטל מיט דער גרינער שאל
אפן האלדז, צוהאלטנדיק יאסעלען מיט ביידע הענט, ער זאל זיך פון
בויד נישט ארויסווארפן, ― ווער עס האט דאס אלץ נישט געזען, דער
באדארף לעבן מער מיט צען יאר. „א מענטש באדארף זיך טאקע איבערנעמען!״ ― האבן געשמועסט די, וואס האבן באגלייט די דאזיקע
אומגליקלעכע פארשוינדלעך.
    
לייזער בעל־עגלה האט זיך נישט געריכט, אז אין דער אייגענער
בויד, וואס ער האט מיט א חודש פריער געבראכט יאסעלען א פרישן, א
געזונטן, וועט ער אים דארפן פירן צוריק אין אזא אופן. ער האט זיין
גאנץ ביטער הארץ אויסגעלאזט צו די פערדלעך נעבעך, און גייענדיק
מיט שמואליקן צופוס ארויף א בארג בא דער זייט פון וואגן, האט לייזער
געהאלטן א גאנץ לאנגע דרשה, אויסלאזנדיק מיט די דאזיקע ווערטער:
    
― הערט איר, רב שמואליק? ס׳איז דאך נאריש; אונדזער בעל־עגלהשע פרנסה ווייסט איר דאך מסתמא; ווי זאגט ער, מע זעט זיך
איבער א וועלט מיט מענטשן אלערליי; מע פארט, מע לויפט, דער
אהער, דער אהין, ס׳איז א יריד! איך שווער אייך, מעגט איר מיר
גלייבן, איך בין שוין א ייד פון אייניקלעך, זאלן געזונט זיין, ווי זאגט ער,
א זיידע; אז מע וויל זיך נאר רעכט באטראכטן, ווי עס געהער צו זיין,
זעט מען ערשט ארויס, אז ס׳איז א פאסקודנע וועלט; פע, כ׳לעבן!
    
 ע פ י ל א ג
    
 ― איך ווייס גארנישט, וואס מיין אסתר איז אזוי נישט מיט אלעמען! ― זאגט זלאטע, זיצנדיק אין מארק מיט א גאנץ רעדל ווייבער
קרעמערקעס, און איר שוועסטער יענטל אויך אין מיטן. ― פון נאך
איר חתונה זע איך פון איר נישט קיין פריילעכע מינע. זי גייט אלץ
צוריק און צוריק. איך ווייס? אזא לעבן, ווי זי האט בא איר מאן ־
קיין עין־הרע נישט! ווייס איך, וואס דאס איז?
    
― א נייס א ביסל! ― רופט זיך אפ איינע פונעם רעמל. ― אלע
ווייבלעך זיינען אזוי: כל־זמן א מיידל, איז דאס א גאנצער קאזאק;
קוים האט עס חתונה, ווערט עס אן דעם גלאנץ מיטן קאליר, עס ווערט
א שמאטע, נאט אייך א גראשן פאר אינגאנצן!
    
― און איך זאג אייך, ― מאכט די אנדערע ― אז ס׳איז נאר
פאסטעווקעס און גענוג! מיין יינגערע שנור, איר געדענקט אירע באקן?
זי איז נאר פארגאנגען אין טראגן, איז זי געווארן, ווו איך האב ערגעץ
א שונא! ס׳איז פאסטעווקעס, זאג איך אייך.
    
― נעפריטשקאם! ― רופט זיך אפ די מומע יענטל. ― פון אייער
מויל אין גאטס אויערן; שיינע פאסטעווקעס! אז איך וועל זען, וועל
איך אים זאגן!
    
― וואס־זשע גלייבסטו זיך דא נישט אזוי? ― שלאגט איר איבער
אן עלטערע יידענע. ― מיר האבן שוין אזעלכע זאכן געזען. א ווייבל
זיצט אפ יארן אן קינדער און, אז גאט העלפט, הייבט זי אן קינדלען,
שיט און שיט, ווי א קוואטשקע. גאט נאך קאן העלפן, זלאטע, איבער
א יאר אף א ברית.
    
― אמן! ― ענטפערט יענטל. ― א קאץ וואשט זיך, א גוטער
פריינט בענטשט...
    
קיינער ווייס נישט, וואס אסתרן איז אזעלכעס. מע זעט נאר, אז
וואס א טאג דארט זי, טריקנט און צאנקט ווי א ליכט. אלטער קארגט
נישט קיין האלב־קערבל: ער שיקט רופן דעם רופא. יודל דאקטער באטראכט זי און זאגט: „זי איז פראסט נישט געזונט; עס טוט איר וויי
,די בלאט׳ פונעם הארצן און סע שפארט איר אונטערן לעפעלע״. ער
גיט איר טרינקען טראן, „שאלווי״, ליפאווע צוויט״ און אנדערע קרייטער,
און הייסט איר נישט קילן דעם הוסט. „א הוסט, זאגט יודל, אז מע
קילט אים צו, איז זייער נישט גוט!״ ער הייסט איר טרינקען א סך
מילך, עסן פוטער א סך און האבן שטענדיק בא דער האנט גוטע „נאס־טאיקע״, הכלל ― זיך אנטאן וווילטאג. אסתר אבער טריקנט אלץ, צאנקט
ווי א ליכט, און קיינער ווייס נישט, וואס איר איז...
    
שמואליק דער חזן ליגט שוין לאנג אפן נייעם בית־עולם. עס איז
צוגעקומען אין מאזעפעווקע נאך עטלעכע הונגעריקע נפשות, א וויסטע
אלמנה מיט עטלעכע פיצלעך קינדער. געוויינלעך, לאזט מען זיי נישט
פאלן: זלאטעס עלטערע שוועסטער בריינע האט גענומען א פאטשיילע
און איז נאך מיט א יידענע א גבאיטע ארויסגעגאנגען אף דער שטאט
מאכן א נדבה פאר דער ארעמער חזנטע מיט אירע קינדערלעך.
    
פערעלע די דאמע איז געבליבן אן אלמנה חיה. נאר מע זאגט, אז
זי לעבט דווקא גארנישט שלעכט; געלט האט זי און פארט אלע יאר קיין
פראנצעסבאד... איר פאטער, מאיר זייטשיק, איידער ער רייסט ארויס
בא איר א הונדערטער, קומט אים אן שווערלעך: „ווי בא א הונט פון
די ציין״ ― זאגט מלכה זיין ווייב.
    
לאהצי די פאקאיאווע האט אויך נישט גוט אפגעשניטן פון איר
ליבע. איר חתן לוי־מאטל מיט די לאנגע הויזן, מיט די שטיוול און „גא־ליאשן״, האט מיאוס אויסגענארט בא איר די עטלעכע גראשנס און זיך
געקריגן אן אנדער כלה, נישט קיין געשטופלטע ווי זי, און לאהצי נעבעך
האט אפגעדינט נאך א יאר דריי און האט חתונה געהאט פאר א שוסטער.
יענע העכסט־אינטערעסאנטע „ראמאנסן״ האט זי שוין לאנג פארגעסן.
זי לעבט אצינד גאנץ נישקשהדיק, איז זיך אליין א בעל־הביתטע. עס
פעלט איר נאר א קו. זי האט אפילו געפרוווט אוועקשרייבן צו דער
„מאדאם״ א גאנץ גרויסן בריוו און בעטן, זי זאל איר באהילפיק זיין,
נאר זי האט נישט קיין תשובה פון דארטן עד־היום נאך.
    
― פרווו, גיי זיך דורך נאך א מאל צו הענזל דעם שרייבער, ―
זאגט צו איר הענעך, דער מאן אירער, ― לאז ער דיר אנשרייבן אן
אנדער בריוול, אפשר איז דארט ווינציק געווען אנגעשריבן?
    
רב קלמן שדכן לעבט נאך. ער איז שוין זייער אלט און טויב ווי די
וואנט. נאר עס פלאנטן זיך אים נאך אין קאפ שידוכים פארשיידענע.
עס חלומען זיך אים נאך בחורים פארזעסענע מיט מיידלעך דערוואקסענע, מיט אלמנות און גרושות אן א שיעור.
    
גדליה באס פארט דארט ערגעץ ארום מיט די שעדלעצער חזנים. ער
קוקט אויס, טאמער וועט אים גאט צושיקן עפעס א מין אנטיקל, ווי
יאסעלע סאלאוויי. עס האבן זיך שוין אבער אויסגעלאזט די גליקן, און
אזעלכע אנטיקן, ווי יאסעלע, איז היינטיקע יארן שוין נישט צו באקומען.
    
די שטאט סטרישטש שטייט אף איר ארט. און בערל־אייזיק איז
דארט היינט א ייד א בעל־הבית פון אן אייגענער שטוב מיט א גאנץ פיין
קלייטל. ווינטער טראגט ער א שיינעם פעלץ מיט פיקסן, און אין קלויז
האט ער א שטאט אין מזרח. ער איז דארט גאר א גאנצער יש: „ס׳טייטש,
בערל־אייזיק!״...
    
 * * *
    
אין דער יידישער שטאט מאקארעווקע האט מען א צייט מיט יארן
געקאנט באגעגענען אין שול און אין גאס א הויכן, א דארן יונגנמאן,
מיט לאנגע שיטערע האר, מיט א גרויסן געלן טלית־קטן אפן צעכראסטעטן
הארצן און מיט א מאדנעם קאפעליוש אפן קאפ; דער האלדז תמיד פארבונדן מיט א ווארעמער פאטשיילע, אף די אויגן א פאר בלויע ברילן און
אף די פיס איין שוך און איין שטיוול. זיין עובדא איז געווען אריינקומען
אין א שטוב אריין, נישט ריידן קיין ווארט, זיך שטילערהייט וואשן, זאגן
„שאו ידיכם״, זיך זעצן צום טיש און ווארטן, ביז מע וועט אים דערלאנגען עפעס עסן. נאכדעם אפבענטשן, אויפשטיין און אוועקגיין אן
ווערטער. זעלטן האט זיך געמאכט, ער זאל אויסריידן מיט עמעצן א
ווארט. נאך מער זעלטן פלעגט זיך טרעפן, אז ער פלעגט זיך אוועקשטעלן
מיטן פנים צו דער וואנט און פלוצים זיך צעזינגען, אבער אזוי זיס, אזוי
געשמאק, מיט אזוי פיל הארץ און אזוי בריהש, אז נישט איין מאל פלעגן
מענטשן, פארבייגייענדיק, אוועקווארפן אלע געשעפטן, זיך אפשטעלן און
הארכן, ווי דער משוגענער פראוועט חזנות, שטעלט אויס א „ועל־המדינות־בו־יאמר״, אז ס׳איז א מחיה נפשות, זאגט „יעלות״, אז עס צעגייט זיך
פשוט אין אלע אברים. נאר עס האט זיך זייער זעלטן געטראפן, אז ער
זאל אפזינגען ביזן סוף, ווי א מענטש; סאמע אינמיטן זינגען, פארקאטשענדיק זיך אפן האלדז און צעשיטנדיק זיך אין דריבנע טרעלן, ―
פלעגט ער זיך פלוצים צעלאכן, אנהייבן מיאוקען ווי א קאץ, האווקען
ווי א הונט, אדער א פאטש טאן מיט ביידע הענט, ווי א האן מיט די
פליגל, און אויסשרייען אף א משונה־נאריש קול: „קוקא־ריקו!!!״ אזוי,
אז אלע פלעגן בלייבן טויט פאר שרעק. ווייבער האבן געקוקט אף אים,
געשאקלט מיטן קאפ, אויסגעווישט זיך די פארוויינטע אויגן און געקרעכצט
אף א תחינה־קול: „מ׳שטיינס געזאגט געווארן, אויך מיר א גאטס באשעפעניש, א זינדיקער מענטש, דערבארעמיקער פאטער! נעמט אייך
אראפ א מוסר, יידישע קינדער! אזא כלי ― און עס ליגט אין איר א
דבוק, נישט דא געדאכט, נישט פאר קיין יידן געדאכט! אך און וויי איז
דער מאמע אדער דעם טאטן דארטן! זאלסט מיך שטראפן ליבערסט
מיטן טויט, איידער מיט אזא שטראף, ליבער גאט!״... יידן האבן אף
אים שטארק רחמנות געהאט, פלעגן אים תמיד געבן עסן און טרינקען,
אמאל אן אלט העמד, אן אפגעניצעוועט מלבוש, אמאל א גראשן. נאר
פון יינגלעך, קונדסים, פלעגט דער משוגענער ליידן נעבעך, האבן צרות
אפן פוד. ווייסע־חברהניקעס פלעגן אים נאכלויפן טיטשקעסווייז, אים דעקוטשען, שטורכען און קנייפן, צופן און שנעלן אין נאז אריין און שרייען
אף א קול: „סאלאוויי! וואס ביסטו ― א סאלאוויי, צי א האן, צי גאר
א טשערנאהאז? זינג אונדז עפעס, טשערנאהאז!״ ער האט דאס אבער
אלצדינג איבערגעטראגן קאלטבלוטיק, אפילו זיך קיין קנייטש נישט געטאן,
קיינעם נישט געענטפערט דאס צווייטע ווארט, און אלץ געגאנגען דעם
קאפ פארריסן ארויף, קוקנדיק אף אלעמען דורך די בלויע ברילן מיט
גרויס גדלות, גלייך ווי די גאנצע וועלט איז זיינע...
    
עס פארשטייט זיך, אז דאס איז געווען י א ס ע ל ע  ס א ל א וו יי.
    
 ___________
    
 א ראמאן אין צוויי טיילן
    
 געשריבן אין יאר 1907.
    
 ערשטער טייל
  
פסח, פסח און פסח  ― ― ― ― ― ― ― ― ― 227
קינדער און עלטערן, עלטערן און קינדער ― ― ― 243
מאשא באשעוויטש ― ― ― ― ― ― ― ― ― 256
יאשקא וואראנא ― ― ― ― ― ― ― ― ― ― 261
די קליינע קאמונע ―  ― ― ― ― ― ― ― ― 263
געשאסן דעם פויגל און ניט געטראפן ― ― ― ― 265
מאשא זוכט א טעריטאריע ― ― ― ― ― ― ― 273
מאשא באשעוויטש בא טאמארא שאסטעפאל ― ― 281
ער האט זיי געפאקט! ― ― ― ― ― ― ― ―  288
דער זונטיק ― ― ― ― ― ― ― ― ― ― ― 292
טאמארא באפרייט ― ― ― ― ― ― ― ― ― 295
פון צער און צארן ― ― ― ― ― ― ― ― ― 298
    
 צווייטער טייל
  
טאטעס און קינדער ― ― ― ― ― ― ― ― ― 311
פסח צום סדר ― ― ― ― ― ― ― ― ― ― ― 323
דעם שוסטערס אורח ― ― ― ― ― ― ― ― ― 331
איציקל שאסטעפאל גייט ארום אן א קאפ ― ― ― 349
א שטילע טראגעדיע מיט א רעשדיקן סוף ― ― ― 359
א ביטער שטיקל צייט ― ― ― ― ―  ― ― ― 367
אלצדינג רוט ― ― ― ― ― ― ― ― ― ― ― 380
מזל־טוב! גוט יום־טוב ― ― ― ― ― ― ― ― 384
פארשטערט דעם יום־טוב ― ― ― ― ― ― ― 389
וואס טאמארא האט געזען און געהערט ― ― ― 398
דער שטורעם פארשפרייט זיך ― ― ― ― ― ― 400
אייביקע וואנדערער ― ― ― ― ― ― ― ― ― 407
    
 ערשטער טייל
    
 קאפיטל א.
    
 פסח, פסח און פסח
    
 דריי פארשיידענע פסחן האט מען צוגעגרייט אינעם הויז נומער 13,
וואס אף וואסילטשיקאווער גאס.
    
דאס הייסט, דער פסח איז איינער, די מצות, דער מרור, די הגדה
― אלץ, אלץ די זעלבע, נאר די ארט צוגרייטן, דאס פארברייטן, דאס
ריכטן זיך איז נישט אומעטום גלייך. ווייל די מענטשן, וואס אינעם
הויז נומער 13 אף וואסילטשיקאווער גאס, זיינען פארשיידענע מענטשן
מיט פארשיידענע כאראקטערן, מיט פארשיידענע מיינונגען.
    
דריי זיינען זיי דא אינעם הויז נומער 13, וואס אף וואסילטשיקא־ווער גאס, און יעדער פון די דריי מיינט, אז נאר ז יי ן גאט איז אמת,
אז נאר ז יי ן מיינונג און ריכטיק און אז נאר צוליב אים איז באשאפן
געווארן אט דאס וועלטל.
    
אפשר מיינט איר, אז די דריי זיינען מענטשן פון פארשיידענע
גלויבנס, פון פארשיידענע עלטערן און פון פארשיידענע לענדער?
    
חלילה! אלע דריי גלייבן אין איין גאט, אלע דריי קומען ארויס
פון איין יחוס און אלע דריי געהערן צו איין לאנד.
    
דאס זיינען דריי רוסישע יידן, וועלכע דער פארפאסער פון דעם
ראמאן האט די ערע פארצושטעלן פאר זיינע לעזער:  א י צ י ק ל
ש א ס ט ע פ א ל, ס א ל א מ א ן ס א פ ר א נ א וו י ט ש און
נ ח מ י ה  ד ע ר   ש ו ם ט ע ר.
    
איציקל! ― דער נאמען אליין זאגט אייך שוין, אז דאס דארף זיין
א ייד פון דער אלטער וועלט, א ייד, וואס האנדלט מיט וואלד, מיט
גוראלניעס, מיט ברויט, מיט פאדראדן; אדער ער האט א שארפע קראם,
א מאנופאקטור־געשעפט, אדער א פאבריק פון גלאזווארג; אדער ער
שטעלט צו פראוויאנט אין די טורמעס מיט די קאזארמעס, טיילט זיך
מיטן סמאטריטעל און מיט די אינטענדאנטן אף דער האלב און האדע־
 
 