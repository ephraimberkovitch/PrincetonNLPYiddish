

לאפסוס־קאקטוס — 31 



 by באריס סאנדלער 
April 1, 2020April 1, 2020 Filed under:
שפראך 

לעצטנס, האבן מיך עטלעכע לייענערס געבעטן איבערדרוקן נאך עטלעכע אידיאמאטישע אויסדרוקן פון רחל בוימוואלס ביכעלע „אנטקעגן דעם וואס איר זאגט‟ (זע: „לאפסוס־קאקטוס — 4‟). אוודאי, וואלט געווען גלייכער דאס פערלדיקע ביכל ווידער ארויסגעבן. מיר ווייסן אבער, ווי לייכט עס קומט היינט אן ארויסלאזן א יידיש בוך. שוין גיכער וואלט מען עס געדארפט פשוט ארויסלאזן דיגיטאליש, איז ווידער — ווער און ווו?
ווי עס זאל נישט זיין, גיי איך אנטקעגן אונדזערע געטרייע לייענערס און דרוק איבער דאס קאפיטל, וואס הייסט, „שוין איין מאל ביטער!‟
אידיאמען מיטן ווארט „ביטער‟ זיינען זייער פארשפרייט אין דער יידישער שפראך. עס פילט זיך, אז דאס פאלק איז אויסגעשטעלט אויף אן א שיעור ביטערניש. אויף טריט און שריט קאן מען הערן: „ביטערע טעג‟, „ביטערע יארן‟, „א ביטערע צייט‟… מאמעס וויינען מיט ביטערע טרערן. דאס ווארט „ביטער‟ קומט נאך מיט א פארגלייך: ווי גאל, ווי דער טויט. מיט איין ווארט, דאס זיינען ביטערע רייד.
ביי דעם גלות־ייד זיינען דאס רוב ביטערע געשעפטן. און אז די געשעפטן זיינען ביטער, שאפט זיך א ביטערע לאגע. און אז ס׳איז א ביטערע לאגע, איז דאס א ביטערע מעשה! אבער בכלל זיינען יידן נישט פארביטערט. זיי האפן יעדעס מאל אויף בעסערע צייטן, נאר האבן גאנץ אפט א ביטערן טעות. זיי באשולדיקן אין דעם זייער ביטער מזל.
אפט קאן מען הערן ווי א יידענע רופט אויס: וויי איז מיר און ביטער! בייזערט זיך אויף איר דער מאן: פארביטער מיר נישט דאס לעבן!
אדער ער רופט זיך אן: — שוין איין מאל ביטער! ביטער וואס ביטער הייסט!
אין א בארימט פאלקסליד זינגט זיך:
ווי עס איז ביטער, / מיין ליבע מיטער — / א פייגעלע אן א נעסט…
ווער ווייסט אזוי גוט ווי דער ייד, וואס הייסט זיין אן א נעסט! און דאך זיצן ביז היינטיקן טאג יידן אין די גלות־לענדער. זיי שטעלן זיך נישט פאר, אז זיי קענען זיך דערשפילן ביז א ביטערן סוף. קאנטיק, זיי ווילן ביזן סוף אויסטרינקען דאס גאנצע ביטערניש. א ביטערער רחמנות אויף זיי.
א מערקווירידיקע דערשיינונג זיינען די אויסדרוקן א ביטערער נאר, א ביטערער עקשן, א ביטערער יונג. יעדע ביטערקייט האט דא א באזונדערן ניואנס. אז מע זאגט, א ביטערער עקשן, הייסט עס, א שרעקלעכער עקשן. אז מע זאגט, א ביטערער נפש, מיינט עס, א פאסקודנער נפש. א ביטערער נאר ווידער — דאס איז נישט נאר א גרויסער, א שרעקלעכער נאר, נאר אויך יענער, אויף וועמען עס איז א ביטערער רחמנות. מע גיט נאך אפט צו, נעבעך. נעבעך א ביטערער נאר. דערפאר אבער א ביטערער יונג, ווערט מיינסטנס געזאגט מיט א לייכטן שמייכל און אפילו מיט סימפאטיע. נישט שטענדיק, נאר אפט. טיילמאל באדייט עס א דרייסטער, א געוואגטער אין זיין פירונג, טיילמאל — א שווערער כאראקטער פון ווידערשפעניקייט. מע קען אפילו אוועקלייגן יענעם די האנט אויפן אקסל און מיט א גוטן שמייכל אויסרופן: „ביסט א ביטערער יונג!‟
דאקעגן, ווען מיר זאגן דעם ביטערן אמת, איז טאקע דער אמת ביטער. ער קאנסטאטירט א נעגאטיווע דערשיינונג.
איי, יידן, יידן! ווען עס טרעפט, אז אלץ איז שוין גוט, די געשעפטן זיינען נישט ביטער און נאך א ריי ביטערנישן זיינען אפגעפאלן, קומט אפט עפעס אזוינס, אויף וואס מיר זאגן:
„גוט, גוט, און צום סוף ביטערלעך…‟
זאלן מיר שוין וויסן וועגן ביטערקייט נאר פון פסחדיקע ביטערע קרייטעכצער.
א גוטן יום־טוב!
אייער לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
נאטיצן פונעם רעדאקטאר — 30 

Next Post
פון אונדזער עזבון: נאטע לוריע (1906־1987) 



