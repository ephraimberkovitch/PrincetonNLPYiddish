 א צאל פארשערס האבן זיך שוין אפגעגעבן מיט דער פראגע, אויף וויפל די יידישע ליטעראטור פון פארן חורבן – וואס איז כמעט פון איר אנהייב אן געווען א סאציאל־רעאליסטישע – שפיגלט אפ די רעאלע היסטארישע וועלט. לויט דוד פרישמאן, צום ביישפיל, איז מעגלעך ווידער אויפצושטעלן די וועלט נאך דעם מבול דורך מענדעלעס ראמאן „פישקע דער קרומער‟. דאס הייסט, דורך מענדעלעס רעאליזם קען מען באקומען אן אויטענטיש היסטאריש בילד פון אמאליקן יידישן לעבן אין רוסלאנד. 
 דן מירון, אין זיין בוך „דער אימאזש פון שטעטל: דריי ליטערארישע שטודיעס‟, שרייבט וועגן שלום־עליכמס אידיאליזירטן אימאזש פונעם יידישן שטעטל אין זיינע אויטאביאגראפישע ווערק, און גיט צו אז דער קלאסיקער האט געשאפן זיין בילד סיי לויט זיין זכרון און סיי לויט זיין אלגעמיינער אינטעלעקטועלער קאנצעפציע. די דאזיקע קאנצעפציע שאפט נישט קיין אויטענטיש בילד און איז נעענטער צום שרייבערס אייגענער באציונג צו דער היסטארישער רעאליטעט ווי צו דער „אמתער‟ אביעקטיווער רעאליטעט אליין, צוליב אידעאליזאציע. מירון דערקלערט עס אזוי: 
 אין די לעצטע יארן, הערט מען די השערה אז חיים גראדע איז דער פערטער קלאסיקער פון דער יידישער ליטעראטור, אבער וואס איז דער יסוד פון אזא באטראכטונג און ווי אזוי איז זיין פראזע אין תוך אנדערש פון די אנדערע קלאסיקערס? גראדע ווערט פאררעכנט ווי דער וועזנטלעכער און מהותדיקער ליטוואק (׳quintessential litvak׳) פון דער יידישער ליטעראטור. אין דער זעלבער צייט, שטרעבט זיין לעבנס־באשרייבונג אפצוהיטן דעם כלל פונעם אומגעקומענעם מזרח־אייראפעישן יידנטום און, ווי ער האט אליין געזאגט: „צו זיין אן אנדענק פאר אים.‟ דארף מען געדענקען אז די צווייטע וועלט־מלחמה האט אויף אייביק געביטן דאס גאנצע פנים פון דער יידישער ליטעראטור, כאטש גראדע איז טאקע א יורש און א ממשיך פון דער קלאסישער סאציאל־רעאליסטישער ליטערארישער טראדיציע. 
 לויט גראדעס רעאליסטישער פראזע, וואס ציט די יניקה פון די קלאסיקערס, בעיקר פון מענדעלען, קען מען אן ספק באקומען אן אויטענטיש בילד פון דער פארשווונדענער אמאליקער ווילנע. אין דער נאך־מלחמהדיקער פראזע איז דאס מעגלעך אין זכות פון דער ספעציעלער שפראך פון דער טראדיציאנעלער וועלט – א וויכטיקער טייל פונעם ווילנער גערעדטן יידיש. דערביי איז כדאי צו באמערקן אז אינעם דאזיקן יידיש־ליטווישן בילד, ווי אין שלום־עליכמס רעאליזם, זיינען פאראן אויך עלעמענטן פון אידעאליזאציע; ווי, למשל, די באשרייבונג פון דער פארבינדונג צווישן „יונג־ווילנע‟ און דער יידישער ווילנע, און די באציונגען צווישן גראדע אליין, א יונגן דיכטער, און זיין מאמען, וועלע, וואס געהערט צו די נידעריקסטע סאציא־עקאנאמישע שיכטן און וואס איז אין זיין ערשטן אויטאביאגראפיש ווערק, „דער מאמעס שבתים‟ (נ׳׳,1959), פון א היסטארישער פערספעקטיוו — איבערגעטריבן. אין די שפעטערע ווערק זיינע קען מען באמערקן, אז דאס אידעאליזירטע פאראדיגמאטישע געשטאלט פון זיין מאמען איז נעלם געווארן און ווערט פארביטן מיט גאר אנדערע פרויען־געשטאלטן, ווייט אנדערע פון זיין מאמעס, ווי ,למשל, אין זיין ראמאן „די עגונה‟ (נ׳׳, 1961). 
 ווי ס׳רוב לעבן־געבליבענע יידישע שרייבערס, וואס האבן געשריבן נאכן חורבן, בעיקר אין די פאראייניקטע שטאטן און אין ישראל, באזירט חיים גראדע זיין יצירה אויף זכרונות פון דער אלטער וועלט. אן איבערזיכט און אן אנאליז פון א ריי קאנקרעטע שאפונגען – ווי „דער מאמעס שבתים‟, ווי אויך די בענד דערציילונגען „די קלויז און די גאס‟ (נ״י, 1974) און „דער שטומער מנין‟ (נ״י, 1976) – אנטפלעקן, אז די נייע נאראטיוון אין גראדעס שאפערישקייט זיינען בפירוש אויסן ווידעראויפצושטעלן „ירושלים דליטא״ ווי א גייסטיקן צענטער פון יידיש לעבן, אזוי אז איר געשטאלט ביי גראדען, אין מיין מיינונג, געפינט זיך ערגעץ־ווו אויף דער גרענעץ צווישן א היסטארישער רעקאנסטרוקציע און א ליטערארישן אימאזש. 
 גראדע לעבט אויף „ירושלים דליטא‟ דורך א ספעציעלער שפראכלעכער עטנאגראפיע – דעם לשון, וואס איז אין גאנצן אנדערש פון דער אפאקאליפסע־שפראך אין זיין פאר־מלחמהדיקער פאעזיע. געוויס, איז די שפראך נאכן חורבן געווארן א וויכטיקער מיטל אפצוהיטן די יידיש־ווילנער און יידיש־ליטווישע קולטור, די שפראך וואס איז געווען כאראקטעריסטיש פאר דער יידישער גאס, ווי, למשל, דאס לשון פון גראדעס מאמע, וואס האט בכלל ניט געהאט קיין קול אין גראדעס פאעזיע, די שפראך אין וועלכער גראדע באשרייבט אירע אברים, איר מידן גוף און די שוועריקייטן פון איר לעבן. 
 די ליטעראטור־קריטיקער דוד ראסקעס און יאן שווארץ האבן שוין באמערקט אז יידישע שרייבערס אין ניו־יארק האבן באניצט די באזונדערקייטן פון זייער לאקאלער סביבה און היסטאריש־געאגראפישע אונטערשיידן צווישן זיי ווי א הינטערגרונט פאר זייער שאפן. אויף אזא אופן האט דער פאעט, יעקב גלאטשטיין, באשריבן זיין יידיש־פוילישע איבערלעבונג אין די „יאש ביכער‟ ; יצחק באשעוויס זינגער — אין זיין אויטאביאגראפישן ראמאן, „מיין טאטנס בית־דין שטוב‟ וואס קומט פאר אויף קראכמאלנע־גאס אין ווארשע, און גראדע האט באשריבן זיין ווילנע – דורך אירע געסלעך, קלויזן און א פארטרעט פון זיין פרומער מאמען, וואס האט פארקויפט האלב־פארפוילטע עפל אויפן יידישן מארק. לאמיר אויך געדענקען, אז גראדעס ביכער זיינען אפגעדרוקט געווארן ניט אויף א לאקאל־ליטווישער, אבער דווקא אויף דער סטאנדארטיזירטער יידישער שפראך צוליב א סיבה. 
 דער פראזע־זשאנער, וואס גראדע אנטוויקלט אים בהדרגה נאכן חורבן, דערלויבט אים אויסצוברייטערן די גאמע געשטאלטן, וואס ווערן אויפגעלעבט דורך זייערע דיאלאגן אויף יידיש. זיינע דערציילונגען און ראמאנען שעפן זייער לעבעדיקן כוח פון „פילפארביקע‟ שמועסן – א פארעם, דורך וועלכער גראדע וויל לאזן ווידער אויפקלינגען זיין ווילנער קול. די דאזיקע דיאלאגן קאמבינירן פארשיידענע סאציאל־שפראכלעכע מדרגות און א מעטאפאריש לשון וואס שעפט פון מקורים פון וועלכע גראדע האט זיך איינגעזאפט ווי א ישיבה־בחור, א לשון פון א טראדיציאנעלער וועלט, א שפראך וואס איז גאר אנדערש פון דער אפאקאליפטישער רעטאריק (וואס מען קען זען אין גראדעס פאעזיע), און וואס שפיגלט אפ נישט נאר זיין פערזענלעכע שפראך, נאר אויך די שפראך פון דער גאנצער סביבה און פון דעם מזרח־אייראפעישן יידנטום בכלל. 
 נישט געקוקט אויפן שינוי וואס איז חל אין גראדעס ווערק נאכן חורבן און וואס דריקט זיך אויס, דער עיקר, אין א בהדרגהדיק אריבערגיין פון פאעזיע צו פראזע, בלייבט ער קענטיק און באוווסטזיניק באאיינפלוסט פון דער פרומער וועלט, פון וועלכער ער איז ארויסגעוואקסן. זיין ליטערארישע שפראך הילכט אפ מיטן לשון פון תלמידי־חכמים און איז איינגעזאפט מיט תנכישער מעטאפאריק. אזא שפראך העלפט ווידער אויפצושטעלן די שיינקייט און דעם גייסט פון דער אמאליקער ווילנע, ווו דער שולהויף איז געווען א טייל און דאס הארץ פון א פיזיאנאמיע פון דער שטאט צוזאמען מיט ראמיילעס ישיבה, דעם גאונס קלויז, ועד־הישיבות און אויך די שטאטישע גערטנער, די וואסער־ברעגן און „די וואלקנס פון א שיינעם פרי־אסיענדיקן טאג‟. דער לייענער מעג איצט געניסן פון דעם אלץ א דאנק גראדעס אויג, זיין חוש־הראיה: 
 א צוגאב־תיקון, וועלכן גראדע האט געוואלט געבן ליטעראריש זיין אונטערגעגאנגענער ווילנע, איז דער תיקון לגבי דער שטאטס פרוייש פנים. זיין מאמע וועלעס געשטאלט איז אוודאי געווען דער הויפט־סטימול, נאר גראדעס באזונדערער פארדינסט אין זיין פראזע איז דאס פאראייביקן די אינדיווידועלע טיפן פון פרויען וואס האבן אויסגעפילט און באלעבט די שטאט. דאס איז קענטיק א חידוש אי אין דער נאך־מלחמהדיקער ליטעראטור בכלל, אי אין גראדעס נאך־מלחמהדיקער פראזע בפרט: ווען מען פארגלייכט זי מיט זיין פארמלחמהדיקער פאעזיע, ווערט עס קלאר אז אין יענער האט ער געשטרעבט צו פארשרייבן דעם זכר פון יידן־מענער; די שטרעבונג איז בולט אין דער פאעמע, „מוסרניקעס‟ (ווילנע, 1939). נאכן חורבן ברייטערט גראדע בפירוש אויס זיין טעכניק פון שילדערן לשם פאראייביקן אויף דער יידישער פרוי, וואס באדארף אן אויסדריקלעכן תיקון. 
 ווי עס באמערקט יעקב גלאטשטיין, איז פריער ניט אויסגעמאלט געווארן אין דער יידישער ליטעראטור אזא אינטימער און שפירעוודיקער פארטרעט פון א יידישער מאמע מיט אלע אירע ארכעטיפישע כאראקטעריסטיקעס. גראדעס קינסטלערישער מעטאד אין „דער מאמעס שבתים‟ איז געווען אויסצומיידן אלץ, וואס קען אפווענדן דעם לייענערס אויפמערק פון זיין מאמעס אימאזש פון יראת־שמים און מסירת־נפש. ניט ווי ביי אבראמאוויטשן אין זיינע שריפטן, איז גראדעס ציל געווען ניט בלויז צו באשרייבן די געשיכטע פון דער יידישער קהילה, די קאנפליקטן פון דער ארטאדאקסיע אדער דאס פאליטיש־אינטעלעקטועלע לעבן אין ווילנע צווישן ביידע וועלט־מלחמות. דורך זיין מאמעס פארטרעט שילדערט גראדע דעם מיקראקאסמאס פון א ווילנער יידישער פרוי פאר דער מלחמה: 
 סיי חיימקעס מאמע, סיי בלומעלע, ביילקע, די זאגערקע מאריאשע און אנדערע פרויען אין „דער מאמעס שבתים‟, האבן באקומען א קול אין גראדעס פראזע. דער מאמעס תחינות זאגן יעדן שבת און ערב־ראש־חודש און דעם זינגעוודיק־וויינענדיקן ניגון וואס שטעלן א שמייכל אויף חיימקעס פנים אין שלאף, קען דער לייענער הערן אין דעם פאראגראף, ווו גראדע לעבט אויף פון ס׳ניי איר אייגענע עכטע תחינה. גראדעס פראזע איז אן עטנאגראפיע פון דער לעבעדיקער יידישער שפראך. די פרויען רעדן א לאקאל־היימישע אידיאמאטישע שפראך, פול מיט פרומע דיאלעקטיק און דעם לשון־קודשדיקן קאמפאנענט: 
 גראדעס „ירושלים דליטא‟ באשטייט פון אינדיווידועלע, גאר באזונדערע וועלטן און וועלטלעך, פון זיינע איינצלנע געשטאלטן, און עס קען אויפלעבן אויטענטיש־גאנץ נאר מיט זיין קאנטראסטפולער פילפנימדיקייט. אין דער הקדמה צו זיין זאמלונג דערציילונגען, „דער שטומער מנין‟, האט גראדע פארסכהכלט זיין שעפערישע כוונה אפצושפיגלען אן אויטענטישן נוסח בזה־הלשון: 
 גראדע דערלאנגט דעם לייענער טיפע קענטענישן לגבי דער ווילנער יידישער קהילה, לגבי די ליטווישע יידן און זייערע ווערטן. צוליב דער דאזיקער פערזענלעכער און ארומנעמיקער באקאנטשאפט ווירקן זיינע באשרייבונגען פון דעם מיקראקאסמאס פון דער אמאליקער פרומער וועלט און אירע געשטאלטן רעאליסטיש, איבערצייגנדיק און לעבעדיק. אין יעדן ווערק, אין אן אנדער מאס, פורעמען אויס דעם שרייבערס אויטאביאגראפישע נאראטיוון א פילפנימדיק היסטאריש־קולטורעל בילד פון א בליענדיקער יידישער קהילה. 
 גראדעס מעטאד איז געווען א שלמותדיקע רעקאנסטרוקציע פון דער יידישער ווילנע. דערפאר, האט ער געהאלטן פאר גאר וויכטיק די באשרייבונג פון פשוטע ווילנער יידן און נישט נאר רבנים און גאונים. גראדע איז אנטשלאסן פון ס׳ניי אויפצושטעלן דאס יידישע לעבן פון ווילנע אין זיין גאנצקייט, און וויל אומבאדינגט באשאפן א געדענק־פארמאט לגבי ווילנע ווי די יידישע היים וואס האט עקסיסטירט פארן חורבן. דעריבער איז אים וויכטיק איבערצוגעבן אין זיין שרייבן די לעבנס־געשיכטן פון א וואס ברייטערער גאמע ווילנער יידן, וואס האבן געהערט צו פארשיידענע סאציא־עקאנאמישע מעמדים: די גרויסע רבנים־מתנגדים וואס ווערן געשילדערט מענטשלעך און נישט צו הייליק, ישיבה־בחורים וואס לערנען גמרא און קעמפן קעגן דעם יצר־הרע, יידישע טעכטער אין א טראדיציאנעל־פאטריארכאלער וועלט, בעל־מלאכות, פשוטע יידן: עמי־הארצים, קבצנים, גנבים. 
 א דוגמא פון אזא מיקראקאסמאס איז די לענגערע דערציילונג, „לייבע־לייזערס הויף‟, ווו עס לעבן צוזאמען און דארפן אויסקומען מיטאנאנד אזעלכע טיפאזשן, ווי א גאטספארכטיקער רב וואס ווערט א פרוש ווייל ער וויל נישט זיין קיין מחמיר (להיפוך צו א ליטווישן „מוסרניק‟), פראסטע יידן ווי פישערס, בעלי־מלאכות ווי א שלאסער און א בראנדזניק, מיוחסים ווי א סאדאווניק אדער גלאט סוחרים. דערצו וווינען דארט אין איין הויף פרומע יידן מיט הפקרדיקע יונגע־לייט. דורך פארשיידענע ביישפילן פון פארפעלקער צייכנט גראדע נישט נאר די טראדיציאנעלע ווילנע, אבער אויכעט אן עיר־ואם אין וועלכער א מאדערנער לעבנסשטייגער רייסט זיך דורך און פירט אפילו צו פארווערטע ליבע־באציונגען, ווי זיי ווערן געשילדערט מיטן גערעדטן לשון פון פראסטע מענטשן און דעם סלאווישן קאמפאנענט: 
 גראדעס „לייבע־לייזערס הויף‟ איז א שלמותדיקע רעקאנסטרוקציע פון א הומאניסטישן אימאזש פון ווילנע פון קדושה און פון חול. דער אימאזש, וואס איז ווייט ניט שלום־עליכמס אידילישער אינדזל, ווערט געבויט מיט גראדעס אייגנטימלעכער שפראך. גראדע, א געוועזענער ישיבה־בחור, קען באטאנען די סאציא־לינגוויסטישע שאטירונגען און די קולטורעלע קנייטשן פון דער יידישער קהילה. דורך דעם קאנטראסט צווישן די געשטאלטן און זייערע פארשיידענע וועלטן מאלט גראדע אויס דעם גוואלדיקן ווילן פון א יידן פון א גאנץ יאר צו געהערן צו דער קהילה, און פון דער אנדערער זייט – דער קהילהס צביעות און גאווהדיקייט. 
 נישט ווי אנדערע יידישע שרייבערס וואס האבן באשריבן דאס פאר־מלחמהדיקע מזרח־אייראפעישע יידנטום, אבער געשריבן אויך אויף ענגליש און אויף אמעריקאנער טעמעס, איז חיים גראדע געבליבן א געטרייער ווילנער זון פון דער יידישער טראדיציע און פון זיין מאמען, ווידמענדיק זיין שאפונג דער יידיש־ליטווישער קולטור און דער מזרח־אייראפעישער ירושה. דער קאלעקטיווער מזרח־אייראפעישער יידישער זכרון ווערט געפורעמט דורך גראדען מיט דער הילף פון יידיש און ער קען באשטיין אין זכות פון זיין „שפראך־עטנאגראפיע‟, וואס ער האט אויסגעארבעט אין זיין נאכמלחמהדיקער פראזע. גראדעס באניץ מיטן גערעדטן יידיש און זיין אויסערגעוויינלעך רייכער ווערטער־אוצר לעבן אויף דעם עטאס פונעם ליטווישן יידנטום און דערמעגלעכן דעם לייענער מיטצופילן די אויטענטישע מזרח־אייראפעישע איבערלעבונג פון זיין קינדהייט און יוגנט. 
