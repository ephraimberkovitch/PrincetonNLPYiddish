

פון אונדזער עזבון: טביה גען (1912־2003) 



 by באריס סאנדלער 
February 5, 2018February 7, 2018 Filed under:
ליטעראטור־עזבון 

דער שרייבער טביה גען איז געבוירן געווארן אינעם שטעטל שאדאוו, ליטע. בעת דער ערשטער וועלט־מלחמה איז די משפחה אריבערגעפארן קיין מאריופאל, אוקראינע. נאכן פארענדיקן די יידישע שול, האט ער זיך געלערנט אינעם כארקאווער יידישן מאשינבוי־טעכניקום, דערנאך פארענדיקט דעם יידישן אפטייל ביים מאסקווער פעדאגאגישן אינסטיטוט און איז אוועקגעפארן קיין ביראבידזשאן, ווו גען האט געארבעט אין דער רעדאקציע פון „ביראבידזשאנער שטערן‟. זיך אומגעקערט פון ווייטן מיזרח, האט ער זיך באזעצט אין מאסקווע. ווען די מלחמה האט זיך אנגעהויבן, איז ער אוועק אויפן פראנט. נאך א שווערער פארווונדונג האט מען אים דעמאביליזירט, און ער האט זיך אומגעקערט קיין מאסקווע.
זיינע ערשטע דערציילונגען זיינען דערשינען אין 1930. די הויפט־טעמעס פון זיי איז דעמאלט געווען דאס לעבן און שטייגער, די פסיכאלאגיע פון דער סטודענטשאפט, ארבעטער און געלערנטן. פאר דער מלחמה האט גען באוויזן ארויסצוגעבן 2 ביכער. דאס דריטע ביכל („דאס פארבליבענע העפטל‟) איז דערשינען אין 1944.
נאכן איבעררייס, צוליב די סטאלין־רעפרעסיעס, האט טביה גען זיך ווידער אומגעקערט צו יידיש, א דאנק דעם זשורנאל „סאוועטיש היימלאנד‟. דארט, במשך פון איבער דרייסיק יאר דערשיינען זיינע דערציילונגען און ראמאנען. אין זיינע ווערק האט ער געשילדערט דאס יידישע לעבן אין דער גרויסער שטאט. צום ערשטן מאל איז אין דער יידישער ליטעראטור אוועק די רייד וועגן עלעקטראניק, טעכנישע דערפינדונגען, וועגן וויסנשאפטלער און זייערע פארשונגען, עקספערימענטן און פראדוציר־פראצעסן.
פאר גענס רעאליסטישן סטיל זיינען כאראקטעריסטיש באשיידענע דערציילונגס־מאנירן און לייכטער הומאר. אין דער טיפער עלטער איז דער שרייבער עולה געווען קיין ישראל, ווו ער איז געשטארבן אין בת־ים.
לייענט א דערציילונג פון טביה גענס בוך „אונדזערע צייטן‟ (פארלאג „סאוועטסקי פיסאטעל‟, מאסקווע, 1972)
יידישע ביכער
וואס איז בעסער — א גלאז ניסלעך, צי א הייפל אוריוק [1]? יאסל פינטשעוו אן עלף־יאריק יינגל, וויל, געוויינטלעך, סיי דאס, סיי יענץ, נאר דאס ביסל מינץ־געלט, וואס ער האט אין קעשענע, וועט אויף די ביידע געשמאקע זאכן ניט סטייען. יאסל מאמע ארבעט אינעם ניי־ארטעל „פאבעדא‟ (זיג), און יעדעס מאל, ווען ער בעט ביי איר געלט צו קויפן נאשעריי אויפן מארק, האט זי צו אים א טענה:
— ביי דיר איז נאר „גיב און גיב!‟, ווו זאל איך דיר נעמען? א דערוואקסן יינגל זאל ניט וועלן וויסן, ווי שווער עס קומט אן דער גראשן.
עלא מיילארט: דער מארק אין א קירגיזיש שטעטל אין די מלחמה־יארן
סוף־כל־סוף גיט זי, אבער אזוי ווייניק, אז ס׳איז כמעט ווי גארניט. ארומדרייענדיק זיך איצט צווישן די טישן אויפן מארק, האט יאסל געהאט א האפענונג, אז ס׳וועט אפשר ווערן א בוראן, ניט אזא גרויסער בוראן, וואס וואלגערט אום ביימער און רייסט אראפ דעכער פון די הייזער, נאר א בוראנטשיק. דא, אין קירגיזיע, טרעפט, אז אין משך פון פופצן מינוט קאן ווערן אן איבערקערעניש; דער הימל, וואס האט אקארשט העל געלויכטן, ווערט מיט א מאל פארצויגן מיט א שווארצער כמארע און ס׳הייבט זיך אויף א געפערלעכער שטורעמווינט, וואס מע רופט אים בוראן.
ניין, אזא שטורעם האט יאסל ניט געוואלט, אבער א קלענערן, א שטורעווינטל, וואלט איצט ניט געשאט. די מארק־הענדלערקעס ווילן דאן וואס גיכער, אבי לעבעדיק, אנטלויפן אהיים, דער מקח אויף ניסלעך און אויף אוריוק פאלט ביי זיי אויסערגעוויינטלעך, מע קען עס נעמען כמעט אומזיסט.
דערווייל אבער איז דער הימל געווען ריין. די בלעטער אויף די צווייגן פון די ביימער האבן קוים זיך געטרייסלט און אין דער ווייטנס האט שטיל און רויק געפינקלט די אזערע איסיק־קול, אן איין מינדסט בלעזעלע אויף איר שפיגלדיקער אויבערפלאך. מ׳האט געדארפט אננעמען זיך מיט געדולד און ווארטן.
יאסל איז אפגעטראטן פונעם מארק, ער זאל אים ניט רייצן, און זיך אפגעשטעלט לעבן דעם ביכער־קיאסק. פאר דער מלחמה, ווען יאסל איז נאך געגאנגען אינעם צווייטן קלאס פון דער קאדלוביצער יידישער שול, האט אים דער טאטע געבראכט פון קיעוו א בוך אין זייער א שיינעם איינבונד און מיט א סך געמעלן. אינעם בוך זיינען געווען אלע לידער, וואס מע פלעגט אין שול דעקלאמירן אויף די קינדער־פרימארגנס: „דאס פידעלע‟, „לעמל נאשער‟, „אנא־וואנא בריגאדיר‟. ווען די לערערין חנה האט פארגעלייענט „לעמל נאשער‟, האט יאסל געמוזט אראפלאזן די אויגן. ער האט דערפילט זיך געטראפן, ניט מיט קיין אנדערן, נאר טאקע מיט אים האט פאסירט, אז ער האט זיך צוגעכאפט צום טעפל איינגעמאכטס.
בעת דער עוואקואציע, פארנדיק אין וואגאן, איז דאס בוך אומגעגאנגען פון האנט צו האנט — מאמעס האבן מיט דעם געשטילט די קינדער. נאר אין איינער א נאכט, ווען יאסל איז געשמאק געשלאפן, הוידענדיק זיך אויף דער באנק לעבן דער מאמען (אלץ מער אפשטויסנדיק זי צום ברעג), איז דער בוך ערגעץ אויף א סטאנציע אראפגעשטיגן, א פארשפארטער אין טשעמאדאן, ביי עמעצן פון ד פאסאזשירן.
איצט לערנט זיך יאסל אין דער היגער רוסישער שול, ער איז שוין אינעם פערטן קלאס, נאר ווען ער גייט ניט פארביי דעם ביכער־קיאסק, כאפט ער א קוק, צי ס׳איז ניטא דארטן יענץ ביכל? ער וואלט שוין אויסגעבעטן ביי דער מאמען געלט און עס געקויפט. ווען דער טאטע וועט זיך אומקערן פון פראנט, וועט יאסל ווייזן, אז ער האט פארהיט זיין מתנה.
כדי צו זען די ביכער, וואס זיינען אויסגעשטעלט, הייבט זיך יאסל אויפן שטיין, וואס ליגט לעבן קיאסק, בייגט אריבער דעם קאפ איבערן געשטעל און שטעקט אריין אינעוויניק זיין גאנץ האקל־פאקל: די גרויע אייגעלעך, דאס נעזל מיט דער דראפינקע, דעם האלדז, וואס איז פון איין זייט ריין, פון דער אנדערער שמוציק, ווייל יאסל האט ניט אין דער פרי גענוג געדולד ארומוואשן זיך פון אלע זייטן, און אז די מאמע איז ניטא, און זי קערט אים ניט אום צוריק צו דער האנטפאס, איז ער יוצא אבי־ווי.
דער אלטער מאן, דער פארקויפער, וואס האלט, געוויינטלעך, די ברילן הויך ארויפגערוקט אויפן שטערן, האט א ביסל מיט רוגזה זיי אראפגעלאזט אויף די וואסערדיק־בלויע אויגן. ער האט אנגעקוקט דעם גוואלדאוונעם קונה, וואס איז דא אראפגעקומען צו אים, און פארנומען נענטער צו זיך די בויגנס פאטשט־מארקעס און די קאנווערטן, וואס זיינען געלעגן אויפן געשטעל צו ווייט ארויסגערוקט אין דער דרויסנדיקער זייט.
יאסל באליידיקט זיך ניט אויף נאראנים. גלייך איז ער טאקע א בעלן אויף פאטשט־מארקעס. ער זאל וויסן דעם טאטנס אדרעס אויפן פראנט, קאן ער שיקן הונדערט בריוו א טאג. אן א סימן פון א מארקע.
צום קיאסק איז צוגעהונקען אויף קוליעס א מיליטעריש־געקליידטער בחור מיט א גווארדיע־צייכן אויף דער גימנאסטיארקע. דאס פנים איז געווען רויט פון אנשטרענגונג. דער שטערן פייכט, און פייכט זיינען געווען די בלאנדע קרויזן האר אויפן קאפ. בכלל איז עס געווען נאך גאר א יונגער בחור, נאר ווען מ׳האט אריינגעקוקט אים אין די אויגן, האט מען געזען, אז ער האט שוין א סך געזען, א סך איבערגעלעבט. אלטע אויגן אויף א יונגן פנים. אפשר האבן זיי זיך געעלטערט, די אויגן, דאן, ווען ער איז צום ערשטן מאל אוועק אינעם שלאכט, אדער אפשר, ווען ער האט דערהאלטן א בריוו, אז די אייגענע זיינען אומגעקומען, אדער ווען ער האט אינעם מיליטערישן שפיטאל זיך אויפגעכאפט נאכן נארקאז און דערזען, אז ער האט ניט ביידע פיס?
— יידישע ביכער זיינען אויך דא! — האט ער מיט צופרידנקייט קאנסטאטירט נאך דעם, ווי ער האט באקוקט דאס גאנצע פארמעגן, וואס איז אויסגעשטעלט אינעווייניק ביי די ווענטלעך פון קיאסק. — גיט מיר, ביטע אלץ, וואס איר האט פון יידישער ליטעראטור.
דער פארקויפער האט אנגעהויבן דערלאנגען בוך נאך בוך. דער בחור האט גענומען און געבעטן נאך. ער האט שוין געהאט שלום־עליכמס „אייזנבאן־געשיכטעס‟, פרצעס צווייטן באנד געזאמלטע ווערק, בערגעלסאנס ערשטן בוך „ביים דניעפער‟.
— אט זע איך „משפחה מאשבער‟, — האט ער אנגעוויזן מיט דער האנט אינעם עקסטן ווינקל אויף דער אייבערשטער פאליצע, — דערלאנגט עס מיר, ביטע, אויך.
דער אסארטימענט פון קיאסק איז אין גיכן אויסגעשעפט געווארן. דער פארקויפער האט אראפגענומען פון צוואק די חשבון־ברעט און מיט א געוויסער פייערלעכקייט, וואס נידערט שטענדיק אראפ אויף זיין געזיכט, ווען ער האט צו טאן מיט א גוטן קונה, האט ער גענומען בארעכענען, וויפל די קניה באטרעפט.
מיט אומרו האט דער בחור גענומען נאכשפירן, ווי אזוי אויף איין דרעטל און אויפן צווייטן דרעטל וואקסט אין דער צאל דאס זיילכל ביינדלעך. ער האט זיך געכאפט, אז ער האט ווינציק געלט. באצייטנס האט ער גענומען אויסגראבלען ביז א קאפיקע פון אלע קעשענעס. צום גליק, האט זיך ארויסגעוויזן, אז עס פעלט א קלייניקייט, בסך־הכל א ביסל מינץ, אבער דאס מינץ האט מען אויך געדארפט האבן, אניט וועט אויסקומען אומקערן איינעם פון די ביכער.
ער האט אין פארלעגנהייט א קוק געטאן אויפן פארקויפער. יענער האט געשוויגן. דאן האט ער אומגעקוקט זיך אין די זייטן, נאר קיינער איז ניט געווען, א חוץ עפעס א יינגל, א שנעקל, וואס קאן מיט גארניט קומען צו הילף. פארקערט, מע דארף זיך היטן, אז ער זאל ניט אריינקריכן אין קעשענע און אוועקנעמן דאס, וואס איז דארט פאראן. דער חברה־מאן האט זיך די גאנצע צייט עפעס געדרייט לעבן אים, און אט איז ער שוין געשטאנען ווי א צוגעוואקסענער און ניט אראפגענומען די אויגן פונעם פעקל אפגעלייגטע ביכער.
— כ׳קאן אייך בארגן, — האט דאס שנעקל פלוצעם זיך אנגערופן.
— דו האסט איבעריקס? — האט דער בחור אנגעקוקט דעם פארשוין.
— איבעריקע האב איך ניט, נאר א ביסל האב איך… כ׳האב פונקט אזוי פיל, וויפל אייך פעלט, — אין יאסלס קול האט זיך געפילט די שטאלצקייט פון א מענטשן, וואס קאן העלפן אין א נויט.
— איז לאמיר זיין באקאנט, — האט דער בחור געווענדט זיך צו יאסלען. — מיך רופט מען הערשל בריקמאן. א פראנטאוויק, ווי דו זעסט… איצט בין איך א חשבון־פירער אין קאלווירט [2] „קזיל קירגיזסטאן‟. האסט אפשר געהערט, ס׳איז ניט ווייט פון דאנען. אין א וואך ארום וועל איך ווידער קומען צו פארן אהער אין שטאט און וועל דיר תיכף אפגעבן דעם חוב. אדער, — האט דער בחור זיך געכאפט, — צוליב וואס דארפסטו ווארטן? וועסט באלד גיין מיט מיר אין „פויערים־הויז‟, ווו כ׳האב זיך אפגעשטעלט מיט נאך קאלווירטניקעס, און דאן האסטו דאס געלט גלייך צוריק…
א פויערים־הויז
— באאומרויק זיך ניט, — האט סאליד, ווי עס פאסט, ווען עס גייט א רייד וועגן געלט־ענינים, אפגערופן זיך יאסל, ארויסנעמענדיק פון דער קעשענע דעם גאנצן אוצר זיינעם. קיין איין מענטשן אויף דער וועלט וואלט ער מסתמא מיט אזא אויפריכטיקער גרייטקייט ניט אנטליען געלט, ווי יאסל האט איצט אנטליען דעם אינוואליד. — עס שפילט ביי מיר קיין ראלע ניט. איך האב גענוג, איך האב א סך אין דער היים, — האט דער קרעדיטאר פארזיכערט, מורא האבנדיק, ווייזט אויס, אז יענער קאן אומגעריכט זיך באטראכטן און פארבראקירן די הלוואה.
הערשל האט גענומען ביי יאסלען דאס געלט און זיך צעצאלט. דערנאך האבן ביידע געלאזט זיך גיין איבער דער הויפט־גאס, אין דער ריכטונג צום „פויערים־הויז‟. יאסל האט געטראגן די ביכער. הערשל האט געשיינט פון פארגעניגן, וואס איצט וועט ער האבן וואס צו לייענען.
— דאס חיות איז ביי מיר ליטעראטור, — האט ער הויך גערעדט, שווער שפאנענדיק אויף די קוליעס. ער האט אפט זיך אפגעשטעלט און געווישט דעם שווייס פון פנים. — איך האב זיך געלערנט אין דער הייסינער יידישער שול, האסט געהערט אין אזא שטעטל — הייסין? איך בין פון דארטן און שטענדיק האב איך געהאט אויף ליטעראטור — „אויסגעצייכנט‟. ווילסט, — האט ער זיין באגלייטער פלוצעם א פרעג געטאן, — וועל איך דיך באלד עקזאמענירן?.. זאג מיר נאר, ווער האט געזאגט: „לאכן איז געזונט, דאקטוירים הייסן לאכן‟? ווייסט ניט? שלום־עליכים האט עס געזאגט. און ווער האט אנגעשריבן „די דריי נייטערינס‟?
די אויגן — רויט, די ליפן — בלא,
 קיין טראפן בלוט אין באק ניטא…
מיין מאמע פלעגט עס זייער שיין זינגען. דאס האט אנגעשריבן פרץ. ביסט א פיינער עם־הארץ, ברודערקע. און ווער האט אנגעשריבן די פאעמע „יאטן‟?
פארן אויף די פראנטן בלאנדע קאמסאמאלקעס…
שווייגסט? א ביטערער סימן! פארגעדענק: דאס האט אנגעשריבן איציק פעפער. איין מאל איז ער אראפגעקומען צו אונדז אין שטעטל און איך בין געשטאנען אזוי נאענט לעבן אים, ווי דו ביסט איצט לעבן מיר. נו, און ווער עס האט אנגעשריבן „דאס פידעלע‟ און „לעמל נאשער‟ ווייסטו אויך ניט?
— דאס ווייס איך. קוויטקא, — האט געענטפערט יאסל. — איך האב געהאט זיין בוך, האט מען אים צוגעשלעפט ביי מיר, ווען מיר זיינען געפארן אין וואגאן…
דער עקזאמען וואלט אפשר זיך נאך געצויגן, נאר דער וועג האט זיך שוין געהאט פארענדיקט. זיי זיינעם אריין אין געראמען הויף פון „פויערים־הויז‟. א גרויסער וואגן פון קאלווירט „קזיל קירגיסטאן‟ איז געשטאנען גרייט אפצופארן. די קאלווירטניקעס האבן געווארט אויף הערשלען. זיי האבן געמאכט פאר אים אן ארט אין סאמע מיטן וואגן, אונטערגעשפרייט אים א שאפן־פעלצל. די ביכער האט מען פארוויקלט אין א בונט־פארביק קאלדרעכל.
אויף א פאר מינוט איז אויך יאסל ארויפגעקראכן אויפן וואגן. הערשל האט אים ארומגענומען ווי א יינגער ברודערל, און דער טראנספארט מיט א טראסק און אויפהייבנדיק א שטויב, האט זיך גערירט פון ארט. יאסל איז געווען א בעלן צו פארן ביזן סאמע קאלווירט. ער וואלט דארט געלעבט צוזאמען מיט הערשלען, אבער די פויערטע, וואס איז געזעסן פון פארנט און אנגעטריבן די פערד, האט אלץ אפטער גענומען זיך אומקוקן אויף הינטן, פרעגנדיק מיט די אויגן ביי אירע פאסאזשירן, צי רעכנט דער יונגאטש ווען־עס־איז אראפקריכן. מע האט דאך אים ארויפגעלאזט נאר אויף א וויילע.
יאסל איז פון דעסטוועגן קנאפ נתפעל געווארן פון איר קוקעניש. אראפגעשפרונגען איז ער נאר דאן, ווען דער וואגן איז שוין געווען אויפן ראנד שטאט, ווו עס זיינען די ווארשטאטן פון דער מאשין־טראקטאר־סטאנציע.
יאסל האט זיך דערמאנט, אז נאך גאר ניט לאנג צוריק האט ער געוואלט, אז עס זאל זיין, אויב ניט קיין בוראן, איז כאטש א בוראנטשיק, און מיט שרעק האט ער א קוק געטאן אויפן וואגן. וואס וואלט געווען מיט הערשלען, ווען עס טרעפט אין וועג א שטורעמווינט? די פערד מיטן וואגן בלייבן שטיין, זיי קאנען זיך ניט רירן פון ארט און די פאסאזשירן דארפן גיין צופוס?
— א גליקלעכן וועג, א שטילן וועטער, — האט ער אויסגעשריען צו הערשלען. די אנטרייבערקע, מורא האבנדיק, אז דער חברה־מאן קאן ווידער ארויפכאפן זיך אויפן וואגן, האט אזוי א יאג געטאן די פערד, אז דאס, וואס הערשל האט געענטפערט, איז געווען אוממעגלעך צו דערהערן. יאסל האט זיך אבער אנגעשטויסן, וואס יענער האט אים געקאנט זאגן, ער האט געוויס געזאגט:
— פארבלייב געזונט. אין א וואך ארום וועלן מיר זיך ווידער זען. מיר זיינען אויף אייביק באפריינדעט!

[1] אוריוק — א מין קליינער אפריקאס
[2] קאלווירט (ר״ת) — קאלעקטיווע ווירטשאפט

 

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 5 

Next Post
א יידישער פילם, געמאכט אין א צייט פון זיצן אויף טשעמאדאנען 



