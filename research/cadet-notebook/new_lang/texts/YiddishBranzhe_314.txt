

לאפסוס־קאקטוס — 19 



 by באריס סאנדלער 
April 1, 2019March 31, 2019 Filed under:
באריס סאנדלער
שפראך 

ווי ווערטער רופן זיך אפ (7)
איך קוק צו מאל אריין אין אונדזערע קארגע יידישע פובליקאציעס, ווו מע קאן געפינען, א חוץ לידער, אויך פראזע־ווערק פון יונגע מחברים. פארשטייט זיך, זיי מאכן די ערשטע טריט, און פארט קאן מען שוין הערן אין זייערע קולעכלעך אייגנארטיקע קלאנגען. זיי האבן וואס צו זאגן און מיט דער צייט, גלייב איך, וועט אויך קומען דער אייגענער אופן, ווי אזוי עס צו דערציילן.
אן אנדער זאך, אז די שפראך, דאס שילדערן קומט ביי זיי ארויס נישט פון די לעבעדיקע היימישע קוואלן, נאר פון די ביכער, פון דער „אקאדעמיע‟, אזוי צו זאגן. מע קאן עס פארשטיין: יידיש איז פאר זיי נישט קיין מאמע־לשון און אפילו נישט קיין באבע־לשון, נאר שוין גיכער, ביכער־לשון. דער אפקלאנג פון ווערטער קומט נישט פון לעבעדיקע קולות און אינטאנאציעס, נאר פון א שטום־רעדן — פון שורות זאצן און פאראגראפן.
היינט, צום גליק, זיינען דא נישט ווייניק מוסטערן פון א לעבעדיקן יידיש, צונויפגעזאמלט פון די רייזעס איבער פארשיידענע טיילן אין אייראפע. מע קאן זיי גרינג געפינען אין דער ווירטועלער וועלט. הערט זיך איין אין אט די שטייגערישע לעבנס־דערציילונגען פון פשוטן עמך. זאפט אין זיך איין די זינגעוודיקע שפראך־מוזיק. זאל זי אייך באגלייטן בשעתן שאפן. דעמאלט וועט אויך אייער אייגענע שפראך א שפיל טאן מיט צענדליקער אויבערטענער און פארבן.
צו מאל, כדי זיך אנצושטעקן מיט דער ציכטיקער פאלקס־שפראך, לאז איך זיך אויך אין א קורצער רייזע איבער דער יידישער ווירטועלער וועלט. לעצטנס האב איך פון דארט געבראכט א גאנצן זאק מיט א זעקעלע פון קאלירפולע אויסדרוקן:
א כמאליע און א סמאליע
געווארט און געשמאכט
קלעמעניש און בענקעניש
ווייס, ווי פינע־מילך (שוים)
א מויל, ווי א טויער די גרייס
און ווי געפעלט אייך אזא אויסדרוק: „ער איז געקומען צום סאמע סטיס!‟ — דערמיט וויל מען זאגן, אז ווייטער איז שוין נישטא וווהין צו גיין; אז ס׳איז געקומען צום העכסטן פונקט, צום קריטישן מאמענט.
פאר יעדן ביסל פרייד באצאלן מיר מיט ריקעס [טייכן] בלוט!
דער הויכער הימל מיניעט זיך [שימערירט], בייט יעדעס מאל די קאלירן.
ס׳איז געווען א פעכיקער [אנגעגליטער, פעך און שוועבל] שבתדיקער נאכמיטאג.
פון איינער א פרוי, אן אפשטאמיקע פון מיינע בעסאראבער מקומות, האב איך פלוצעם דערהערט ווי זי זאגט: „דער בחור האט זיך אויסגעראסטיעט אין גראז…‟ — און כ׳האב זיך דערמאנט, ווי מיין מאמע פלעגט אוועקלייגן מיין קליין שוועסטערל אויפן דיוואן און מיט די הענט דורכפירן איבער איר ווייכן קערפערל — פון די אקסעלעך ביז די פיאטקעלעך. דערביי האט די מאמע צוגעסמאטשקעט און אויסגעזונגען: „ראסטי, ראסטי, ראסטי!…‟ וואס דאס ווארט „ראסטי‟ האט געמיינט, האב איך פארשטאנען, הערנדיק דעם אינטערוויו מיט דער בעסאראבער יידענע. „אויסראסטיען‟, מיינט דאך זיך אויסציעגן אין דער לענג. „דער בחור האט זיך אויסגעראסטיעט [אויסגעצויגן] אין גראז…‟
און מיין מאמע האט מיט איר „מאסאזש‟, געמיינט: „צי זיך אויס, וואקס‟. „ראסטי‟ קומט דאך פונעם רוסישן ווארט — „ראסטי‟ — וואקס.
די פאריקע נאטיץ האב איך פארענדיק מיט אן אויסצוג פון יאנקל יאקירס דערציילונג „די לבנה קוקט דורך א בריל‟. וואס זשע מיינט עס? דער שרייבער אליין דערקלערט עס, אז אזוי פלעגט זאגן זיין מאמע: „ווען די פינצטערניש איז אזוי געדיכט, אז מע קען זי שניידן מיט א מעסער, מוז די לבנה אראפקוקן דורך א בריל.‟
איי, ווו נעמט מען היינט אזעלכע יידישע מאמעס?!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
נאטיצן פונעם רעדאקטאר — 18 

Next Post
פון אונדזער עזבון: שמואל האלקין (1897־1960) 



