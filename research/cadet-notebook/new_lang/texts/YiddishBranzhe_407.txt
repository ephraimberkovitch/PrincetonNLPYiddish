

די וועגן פון יידישע נסיעות 



 by באריס סאנדלער 
July 2, 2018March 18, 2019 Filed under:
פון דא און דארט 

א בליק פון א ישראלדיקער טוריסטקע
סאפע רובינשטיין
פראג איז נישט פשוט א שיינע און מעשהדיקע שטאט. פראג איז זייער א ראמאנטישע שטאט. אבער נישט נאר מיט יידישע לעגענדעס זיינען רייך די אלטע קווארטאלן און געסעלעך.
אין פארגלייך מיט אנדערע פאפולערע טוריסטישע יידישע ערטער, איז פראג באמת מער פריינדלעך צו אירע געסט. כ׳פארשטיי, אוודאי, אז די פראגע פון איינדרוקן איז א סוביעקטיווע זאך, און זיך טשעפען צו קלייניקייט וויל זיך נישט — עס האט נישט קיין זין. פון דעסטוועגן, איז פאראן אן אספעקט, וואס מיך פערזענלעך לאזט ער נישט בלייבן גלייכגילטיק. כ׳מיין, די שיטה צו פארדינען געלט אויף אלץ, ווו עס לאזט זיך.
דער וועג צום „זשידאווסקיע מניעסטא‟
למשל: דורכגיין דורך דעם באוווסטן „גאלדענעם זאווולעק‟ — ווי ווייט היסטאריש און מיסטיש דאס ארט זאל נישט זיין — מוז מען באצאלן 50 שקל. וועט איר פרעגן: נאר פארן דורכגיין דעם זאווולעק? חס־וחילה, איר קאנט דארט אריינקוקן אין אן ארט, וווהין אפילו דער אימפעראטאר פלעגט גיין צופוס… אבער איך האב עס נישט געדארפט! דערצו בין איך שוין דארט א מאל געווען און ווייס די געשיכטע פון יעדן הויז. אוודאי, גייט עס נישט אין געלט. דאס מאל איז מיר געגאנגען אינעם פרינציפ! כ׳האב פרינציפיעל נישט געוואלט באזוכט דעם „גאלדענעם זאווולעק‟.
די יידישע געטא… היינט טראגט דאס היסטאריש ארט דעם נאמען „יאזעף‟, לכבוד דעם אימפעראטאר, וואס האט געגעבן די יידן בירגער־רעכט באגלייך מיט די אלטגעזעסענע תושבים. אבער א סך פון די איינוווינער רופן עס נאך ביז היינט „זשידאווסקיע מניעסטא‟. אגב, האט זיך די געטא אין פראג באוויזן א סך פריער ווי אין ווענעציע. האב איך אריינגעקוקט אין דער אינטערנעץ־זייט און זיך אנגעשטויסן אין א גאנצער דיסקוסיע אויף דער טעמע, ווי אזוי מע פארדינט געלט אויף די פארשווונדענע (פינקטלעכער געזאגט, אומגעבראכטע) יידן. בשעתן לייענען, האב איך געטראכט: מילא, פארדינט מען, אבער די ערטער היט מען דאך אפ!
מיין אנטוישונג האט אין גיכן געגעבן אין זיך צו וויסן, ווען כ׳האב פארשטאנען, אז ס׳איז נישט פאראן קיין איין (!) אביעקט, וואס מע קאן אים באזוכן בחינם, בתוכם דער בית־עולם. אויך אין פלארענץ וועט איר אן אן אפצאל ניט אין שיל און ניט אויפן בית־עולם נישט אריינגיין. אן אנדער זאך — אין פארטוגאל. דארט האלט שוין א סך יארן אויס די גרויסע שיל א יידישע משפחה. צו באזוכן די פרעכטיקע שיל קאסט נישט קיין געלט, סיידן איר ווילט געבן א נדבה. און איך מיט מיין מאן האבן עס געטאן פונעם גאנצן הארץ.
דעריבער קריכן אלץ מער אין קאפ אריין די אויסדרוקן פון יענער אינטערנעץ־פאלעמיק: „דער לעצטער ייד‟ אדער „די יידן האט מען פארניכטעט און פון די ערטער, ווו זיי האבן געפירט זייער קיום, האט מען געמאכט א רעזערוואט און מע פארדינט אויף דעם געלט.‟ נישט קיין גוטע געדאנקען, אבער — א פאקט!
די אלטע סטאראנאווע שיל און דאס יידישע ראטהויז
איך באשולדיק, חלילה, נישט די טשעכן, כאטש די געשיכטע פון זייערע באציונגען מיט די יידישע שכנים איז א לאנגע און נישט תמיד געווען א פריילעכע. כ׳זע אבער אויך נישט קיין סיבה צו דערהייבן זייערע פארדינסטן אין דעם, וואס דער יידישער קווארטאל, מיט זיינע אוניקאלע עקספאנאטן, האט זיך פארהיט ביז אונדזערע טעג. „שולדיק‟ איז אין דעם היטלער, ימח־שמו. דאס האט ער געוואלט שאפן אין פראג א מין עקזאטישן מוזיי פון אן אויסגעראטענער ראסע, און צוליב דעם צונויפגעפירט אין פראג פארשיידענע עקספאנאטן פון גאנץ אייראפע.
מיט אלע כוחות טרייב איך פון זיך אפ די געדאנקען, אז די טשעכן, ניט־ווילנדיק און נישט גענוג אריינטראכטנדיק זיך אין דעם, האבן אין זייער ווונדער־שיינער שטאט פארט רעאליזירט דעם טייוולאנישן פלאן פון די נאציס. יעדנפאלס, אויף דער טראגעדיע פון די טשעכישע יידן פארדינען היינט די טשעכן נישט ווייניק געלט. יעדער געשיכטע־לימוד האט, א פנים, זיין פרייז. מיר זעט עס אויס זייער פארדריסלעך און ווייטיקלעך. צי דען, טראכט איך, איז די מלוכה שוין אזוי באדלותט, אז זי קאן נישט אויסהאלטן געציילטע היסטארישע אביעקטן פון אזא גרויסער וויכטיקייט?! שוין זשע איז מען אזוי נידעריק געפאלן, אז מע דארף נעמען געלט פארן באזוכן די מאלעריי־עקספאזיציע, געמאכט פון די קינדער אינעם קאנצענטראציע־לאגער טערעזינשטאדט?! שוין זשע דארף טשעכיע נישט זיין פאראינטערעסירט אין דעם, אז וואס מער מענטשן זאלן זען די „פירות‟ פון האס און ראסיזם?!
פון דעסטוועגן, זיינען פארט פאראן ביישפילן פון אן אנדער באציונג צו אומבאקוועמע און פילעוודיקע פראגן.
דער דענקמאל לכבוד פראנץ קאפקא לעבן דער שפאנישער שיל
איך דערמאן זיך אינעם שילדל לעבן דעם ליפט פונעם קלויסטער „סאגראדא פאמיליא‟ אין בארסעלאנע, מיט אן אטשולדיקונג, הלמאי מע מוז נעמען אפצאלגעלט פארן נוצן זיך מיטן ליפט, ווייל עס פעלן אויס מיטלען צו פארענדיקן די בויונג.
אין פראג האב איך אפילו קיין אנדייט אויף אזא שילדל נישט געזען. צוריק גערעדט, הלוואי וואלט מען כאטש פארגעדענקט, אז די אלע מענטשלעכע קרבנות און אלע געלטער זיינען באצאלט געווארן נישט אומזיסט; אז נאך דעם איז די וועלט געווארן א ביסעלע גלייכער.
די שפאנישע שיל
אבער די יידן גייען און באזוכן די ערטער, און עס טרייסט, אז נישט נאר די יידן. איך האף, אז מענטשן ווילן זיך דערוויסן דעם אמת וועגן חורבן.
בשעתן לייענען די אינטערנעץ־דיסקוסיעס, האב איך אנגעטראפן אויך אויף מיינונגען, אז פון אלע ערטער אין פראג זיינען די בילעטן צו באזוכן די יידישע אביעקטן די טייערסטע, דאס הייסט, אז די ארטיקע יידן פארדינען גרויסע געלטער אויפן אינטערעס פון נאיווע מענטשן.
אמת, זינט דעם 1טן אקטאבער 1994 האט מען דעם יידישן מוזיי — בנינים, קונסט־ און רעליגיעזע־חפצים — אומגעקערט דער פראגער קהילה, וועלכע רעסטאוורירט און פירט אן מיטן מוזיי ווי א ניט־מלוכישע געזעלשאפטלעכע אסאציאציע. שטעלט זיך די פראגע: אויב אזוי, פאר וואס זשע פאדערט מען איינטריטגעלט פארן באזוכן די פונקציאנירנדיקע סטאראנאווע שיל? צי מיינט עס אויך, אז א געוויסן חלק פון דעם געלט נעמט פאר זיך די קהילה?..
* * *
ביי אונדז אין שטוב הענגט א גראוויור פון דער סטאראנאווער שיל, וואס מיר האבן געקויפט ביי א קינסטלער מיט א יאר צוואנציק צוריק. די דאזיקע גראוויור איז באמת פול מיט סודותדיקייט און מיסטיטיזם — אזא האב איך די שיל דערזען און אזא האב איך זי פארגעדענקט.
די גראוויור פון דער סטאראנאווער שיל און דעם יידישן ראטהויז
מיר האבן דעמאלט געוווינט גאר נאענט פון דער שיל און עטלעכע מאל אין טאג פארביי איר דורכגעגאנגען. די שיל איז געווען זייער אן אלטע, א חרובדיקע, אבער א לעבעדיקע אין דער זעלבער צייט. זי האט געהאט איר אייגן פנים, וואס דער אויסדרוק פלעגט זיך שטענדיק בייטן, לויט איר און אויך מיין שטימונג. זי איז תמיד געווען א פארשיידנארטיקע. צו מאל פלעגט זיך דאכטן, אז גולמס טריט קאן מען נישט בלויז זיך פארשטעלן, נאר ממש הערן, ס׳איז גענוג אנשטעלן די אויערן… מע קאן אפילו דערזען, אויב נישט אים אליין, איז כאטש זיין שאטן — ערגעץ אויפן ראג אדער הינטער א דאך־שפיץ.
בעת מיין איצטיקן באזוכן פראג, האב איך די סטאראנאווע שיל אפילו נישט פאטאגראפירט. זי האט מיר אויסגעזען אפגעפרעמדט. כ׳בין זי ארומגעגאנגען פון אלע זייטן, אריינגעקוקט אין יעדן ווינקל, זיך איינגעהערט — אפשר וויל זי מיר עפעס דערציילן, פארטרויען… זי האט געשוויגן, קיין פיפס נישט ארויסגעלאזט.
דער גולם, זעט אויס, האט דארט קיין מאל נישט געוווינט. דאס פנים פון דער שיל האט אויסגעזען גאר אנדערש: באפוצט און באפארבט געפעלן צו ווערן די טוריסטן.
צוריק גערעדט, האב איך א טראכט געטאן: און אפשר האט אט די גאר אלטע שיל אונדז פשוט נישט דערקענט, אדער זיך געמאכט ניט־וויסנדיק. מיר זיינען דאך אויך געווארן עלטער מיט עטלעכע און צוואנציק יאר…
באר־שבע, יוני 2018

Share this:TwitterFacebookPrintLike this:Like Loading...

Related
 


Tagged: fasadhistoryjews 
Post navigation


Previous Post
זינג שטיל 

Next Post
אוי, דאס פינטעלע ייד… 



