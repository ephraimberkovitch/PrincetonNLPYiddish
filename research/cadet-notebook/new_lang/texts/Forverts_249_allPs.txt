 מיר האבן שוין עטלעכע מאל געשריבן אין די שפאלטן פון פארווערטס וועגן דעם יידישן שרייבער און פאלקלאריסט, וואלף יונין, און זיין מערקווירדיקן לעבן . 
 ווייניק מענטשן ווייסן אבער אז וואלף יונינס פרוי, סילוויא גובערמאן, איז אליין געווען א יידישע שרייבערין און פאעטעסע וועמעס ווערק זענען געדרוקט געווארן אין „יידישע קולטור‟, „טאג־מארגן זשורנאל‟, „די צוקונפט‟ און „די גאלדענע קייט‟. 
 אזוי ווי שלום־עליכמס טאכטער, ליאליא קאופמאן, און יצחק באשעוויסעס שוועסטער, אסתר קרויטמאן — ביידע טאלאנטירטע שרייבערינס וואס זענען פארשאטנט געווארן פון זייערע בארימטע קרובים און נאך זייער פטירה אין גיכן פארגעסן געווארן — האט סילוויא גובערמאן אויך געלעבט אינעם שאטן פון איר מאן. 
 די וואך פאלט אויס סילוויע גובערמאנס 10טער יארצייט, איז דאס א גוטע געלעגנהייט צו באקענען די לייענער מיט א פאר פון אירע לידער און מיט דער פאעטעסע אליין. 
 אט איז א פרעכטיק ליד וואס מע האט אפגעדרוקט אין דער צייטונג, „טאג־מארגן זשורנאל‟, דעם 31סטן מארץ 1968. דאס ליד, „יידיש־קודש‟, האט מרים־חיה סגל, ביבליאטעקערין פון דער „דורות ביבליאטעק‟ , דארט געפונען: 
 ווי איר האט אפשר אליין באמערקט פון די ווערטער וואס זי ניצט, איז דאס ליד פול מיטן קלאנג „וי‟ — אפקלאנגען פונעם הויפטמאטיוו — דער טרויעריקער זיפץ, „אוי‟. 
 גובערמאן האט אויך געשריבן לידער פון א מער פערזענלעכער נאטור. אין 1997 האט דער זשורנאל, „יידישע קולטור‟ אפגעדרוקט א ציקל לידער אירע, וואס מיר גיבן דא איבער צוויי פון זיי. די לידער האב איך באקומען דורכן ייווא־ארכיוויסט, לעא גרינבוים , וואס האט געדענקט אז גובערמאנס לידער האבן זיך געפונען אין די לעצטע נומערן פון דעם זשורנאל. 
 סילוויא (ציפע־רייזל) גובערמאן איז געבוירן געווארן אין ניו־יארק אין 1914, אן איינציק קינד ביי אימיגראנטן, רבקה טיטיעווסקי און יצחק גובערמאן. מע האט זי געשיקט אין א יידישער פאלקשול און מיטלשול, איר געגעבן פידל־לעקציעס און זי האט זיך טאקע אויסגעצייכנט ביי דעם, ווי אויך ביים מאלן און סקולפטירן. 
 סילוויאס טאכטער, דינה מאן, האט געזאגט דעם פארווערטס אז איר מאמע האט קינדווייז פארבראכט די זומערן אינעם זומער־לאגער, „קינדערלאנד‟, ווו זי האט זיך באקענט מיטן יידישן שרייבער איטשע גאלדבערג, וואס איז געווארן איר מורה־דרך. ער האט זי געמוטיקט ווייטער צו שרייבן און האט פובליקירט אירע ווערק אינעם ערשטן גילגול פונעם יוגנט־זשורנאל, „יוגנטרוף‟, וואס שיקל פישמאן און אוריאל וויינרייך האבן געהאט פארלייגט אין 1945. 
 גובערמאן האט שטודירט ענגלישע ליטעראטור אין ברוקלין־קאלעדזש. נאכן גראדוירן האט זי באקומען א מאגיסטער פון „טיטשערס קאלעדזש‟ אין קאלומביע־אוניווערסיטעט. 
 כדי צו פארדינען האט זי בשעתן שטודירן געארבעט אין א קליידער־געשעפט, און אין 1937 האט מען אין „מארגן־פרייהייט‟ אפגעדרוקט איר דערציילונג, „א דרעס־שאפ אין א שטעטל‟, וועגן יידן פונעם מיטעלן קלאס בעת דער גרויסער דעפרעסיע אין אמעריקע. זי האט אויך געארבעט ווי א יידיש־לערערין און שפעטער ווי אן ענגליש־לערערין פאר דערוואקסענע. 
 במשך פון די יארן זענען גובערמאנס דערציילונגען און לידער דערשינען אין א צאל יידישע צייטשריפטן, אריינגערעכנט „מארגן פרייהייט‟, „יידישע קולטור‟, די צוקונפט‟, „דער טאג‟, „די גאלדענע קייט‟ (תל־אביב), „אונדזער ווארט‟ (פאריז) און ליטערארישע זשורנאלן אין ארגענטינע און אנדערע לענדער. זי איז געשטארבן אין ניו־יארק אין 2011. 
