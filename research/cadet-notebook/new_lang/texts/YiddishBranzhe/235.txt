

גרויסער 



 by באריס סאנדלער 
November 1, 2019November 2, 2019 Filed under:
טעאטער
ליטעראטור
פראזע 

וולאדימיר לובאראוו. צו גאסט ביי די מיידלעך
עמיל קאלין
דעמאלט, צוריק מיט יארן, פלעג איך אפט פארברענגען די אוונטן ביי מיין זיידן. עס זענען געווען צוויי סיבות דערפאר: די ערשטע, די אפיציעלע סיבה איז געווען די אטמאספער — די שטילקייט און די אפגעזונדערטקייט, וואס האבן געהערשט אין מיין לערן־צימער, האט מיר דערמעגלעכט „צולייגן דעם קאפ‟, זיך קאנצענטרירן בעסער בשעתן צוגרייטן זיך צו די מאטורע־עקזאמענס. זיי האבן זיך דערנענטערט מיט צו גיכע טריט.
די צווייטע, אומאפיציעלע סיבה איז געווען די פרייהייט; אין מיין זיידנס דירה בין איך געווען ווייט פון דער מאמעס זארגפולן בליק, וואס האט נאכגעפאלגט מיין יעדן טריט, זינט דעם מאמענט, ווען איך, נאך א פיצעלע, האב זיך געשטעלט אויף די אייגענע פיס.
ביי דעם זיידן האט קיינער נישט אכטונג געגעבן אויף מיין לערנען. איך האב געקענט זיך צעלייגן אויף דער סאפע און קוקן טעלעוויזיע וויפל איך האב נאר געוואלט; רעדן שעהען לאנג אויפן טעלעפאן; זיצן מיט פארלייגטע הענט… עס האט קיינעם נישט געארט.
איין אוונט א וואך פלעגן קומען קרובים צו „מאכן א קערטל‟. איין קרוב, א שוועסטערקינד פון א שוועסטערקינד, א פארברענטער קארטנשפילער, האט מען גערופן מיטן צונאמען „גרויסער‟.
פאר וואס טאקע „גרויסער‟?
אויסער דעם, וואס ער איז געווען הויך־וווקסיק, פלעגט מען זאגט אויף אים, אז ער איז א מענטש פון „דער גרויסער וועלט‟. ער האט געלערנט אין אוניווערסיטעט און געקענט אויכעט א ביסל דייטש, הונגעריש און רומעניש.
„גרויסער‟ איז געווען, ווי מע זאגט, א פרייער פויגל.
ער האט קיינמאל נישט חתונה געהאט, איז ער שטענדיק געווען אין וועג. אויסגעפארן „איבעראל‟: געווען אין פראנקרייך, איטאליע, האלאנד. ער האט ליב געהאט א טייטל צו טאן אין זיין באגילדטן האנט־זייגער און זיך גרויסן, אז ער האט אים געקויפט פאר א שיבוש אין שטאקהאלם אדער אין מאדריד.
געוויינטלעך, פלעגט ער ברענגען מיט זיך א זשורנאל אויף אונגעריש אדער רומעניש, אנגעפיקעוועט מיט פילפארביקע פאטאגראפיעס פון שיינע פרויען אייניקע אנגעטאן אין פיצינקע שווים־קאסטיומען.
די קרובים זענען געווען פארטאן אין זייער „פאקער‟, געווישט די שטערנס, זיך געאמפערט איבער נישטיקע זאכן, און איך בין געזעסן איינער אליין אויף דער קאנאפע און געפירט דעם בליק איבער די פאטאגראפיעס פון די שיינע פרויען, אומעטיק באטראכט די זארגלאזע שמייכלען און בלישטשענדיקע אויגן.
„א בילד־שיינע פרוי!‟ — האט זיך עמעצער, פאנפענדיק, אנגערופן הינטער מיר און א הייסער אטעם האט זיך אראפגעקייקלט אויף מיין נאקן.
דאס האט גערעדט „גרויסער‟. ער האט לאנג באטראכט די פאטאגראפיע פון „מיס אמעריקע‟ דורך די האלב־טונקעלע שייבעלעך פון זיינע פירקאנטיקע ברילן.
פון זיין מויל האט זיך געטראגן א געשטאנק פון א ביליק ציגארעטל.
„און דו, דו האסט א מיידל?‟ — האט ער ביי מיר געפרעגט מיט א סודותפולן שמייכל.
„שוין נישט!‟, — האב איך געלייגט אומפארשעמט, — „מיר האבן זיך צעשיידט. זי האט מיר צו פיל געדרייט דעם קאפ‟.
צו יענער צייט האב איך נאך נישט געהאט קיין שום קאנטאקט מיטן שענערן מין.
„גרויסערן‟ איז געפעלן געווארן מיין איינפאל. ער האט זיך צעלאכט, פאטשנדיק מיט די הענט ווי א קינד וואס פרייט זיך מיט א מתנה. אבער תיכף איז זיין פנים געווארן ערנסט. ער האט געפאכעט מיטן ווייזפינגער און געשעפטשעט אין מיין אויער: „בעסער נישט מישן פארגעניגן מיט געפילן. אז מע וויל ביידע, האט מען נישט קיין פארגעניגן, און די געפילן… זיי זענען גוט נאר פאר ארטיסטן‟.
ער האט זיך פארטראכט א רגע.
„ביסט א מאל געווען ביי מיידלעך?‟ — האט ער זיך אינטערעסירט.
„יא‟, — האב איך זיך געהערט זאגן.
„גרויסער‟ האט פארגעשלאגן, אז אויב איך בין נישט פארנומען, זאל איך גיין מיט אים צו „די מיידלעך‟ אין א וואך ארום. איך האב צוגעשטימט. אין דער אמתן, האט די גאנצע אוואנטורע מיר אויסגעזען „צווייפלהאפטיק‟, נאר דער נייגער און גלוסטעניש האבן גובר געווען די קווענקלענישן.
א וואך איז אריבער. איך און „גרויסער‟ זענען געפארן אין אן אנגעפאקטן אויטאבוס, וואס האט זיך קוים געשלעפט אין דעם קריכנדיקן טראפיק. איך האב אומגעדולדיק געציילט די מינוטן ביז דער אויטאבוס וועט זיך אפשטעלן ביי די טויערן פון גן־עדן.
איך האב געשמייכלט צו זיך אליין; אלע אידיאטן, וואס זענען שטעקן געבליבן פאר מיין פנים, האבן נישט קיין מינדסטע אנונג, ווו איך וועל באלד זיין. עס האט מיר שטארק געצויגן צו דער פרויישער ווייכקייט און פולבלעכקייט, צו זייער פארפיום.
איך האב זיך געמאלט רונדיקע בריסט, וואס זענען אין־לשער גרויס און זאגן צו אן א שיעור פארגעניגנס; ווייכע ליפן, הייסן אטעם… דעם איידעלן גלעט, וואס איז פול מיט תאווה…
דער אויטאבוס האט זיך אפגעשטעלט אויף אלענבי־גאס. מיר זענען אראפגעגאנגען און גלייך פארקערעוועט אויף רעכטס. נאך געציילטע טריט איז נישט פארבליבן קיין שפור פון דער טומלדיקער הויפט־גאס און פאר אונדז האט זיך אנטפלעקט א שמאל געסל.
די פיר, פינף־שטאקיקע הייזער זענען אפגעטראטן און אצינד האבן באגלייט אונדזערע טריט קליינע, באשיידענע שטיבער. לעבן די טירן האבן זיך קעץ מיט שטויביקע פעלן אומגעשטערט באלעקט. אין די הויפן האבן געבושעוועט טיף־גרינע, נידעריקע בוריאנען און זון־פארשרפטע דערנער. עס זענען אונדז געקומען אנטקעגן א לאמער בענקל און צוויי ליידיקע פלעשער. די פלעשער האבן זיך אנגעשפארט איין פלאש צו א צווייטער, ווי שיכורע גוטע־ברידער.
„גרויסער‟ האט גערעדט האלב צו מיר און האלב צו זיך: „די הייזער דא זענען פול מיט שיינע נקבות — סאמע בעסטע, נישט ווי דער טינוף, וואס וואלגערט זיך אין תחנה־מרכזית. פאר מיין משפחה — נאר דאס שענסטע און דאס בעסטע!‟.
לעבן א בוים מיט א קרומען שטאם און נאקעטע צווייגן האט „גרויסער‟ געמאכט א שפאן אין א קליינעם הויף אריין, איבערגעהיפערט דריי קליינע טרעפ און אנגעקלונגען ביי א טיר, וואס האט אויסגעזען ווי אלע טירן.
שוין זייענדיק אינעווייניק, האט זיך מיר אנטפלעקט א רויטע, ברייטע קאנאפע אויף וועלכער עס זענען געזעסן דריי „מיידלעך‟. ביי אן אויפנעם־טיש איז געזעסן א קורץ־וווקסיקע, לייביקע פרוי. זי האט אויסגעדרייט דעם קאפ צו אונדז, צו דעם מאדנעם פארעלע, וואס איז ערשט אריינגעקומען, א ריר געטאן מיט די טיף־רויטע ליפן אונדז צו באגריסן, אבער די באגריסונג איז איר שטעקן געבליבן אין האלדז, ווייל דער טעלעפאן אויפן טיש האט זיך צעקלונגען. זי האט אויפגעהויבן דאס טרייבל און אנשטאט א שלום־עליכם, האט זי גענומען אריינשיסן אינעם טרייבל:
„מיר זענען דריי חברטעס: מישעל, א בלאנדינקע פון פאריס, די צווייטע איז א פולבלעכע און שווארצינקע, די דריטע, סטעפאני, איז א זיסינקע, ווירקלעך א זעלטנהייט‟.
די דריי חברטעס, וואס זענען געזעסן אויף דער ברייטער קאנאפע, יעדע אין איר אייגענער משונהדיקער פאזיציע, האבן געהאט דעם אויסזען פון א גראטעסקער סטאטוע. סטעפאני איז געזעסן מיט אן אראפגעלאזטן קאפ און אויסגעצויגן די לעצטע ציען פון א האלב פארלאשענעם ציגארעט־עק, וואס האט נערוועז געטאנצט צווישן אירע ביינערדיקע פינגער. איר הויט האט אויסגעזען העל־געל, ווי וואקס אונטער דער פארטונקלטער שיין פון א ברייטן לאמפ, וואס איז געהאנגען איבער איר קאפ ווי א גזר־דין.
די שווארצינקע האט געהאט א געשוואלן, שלעפעריק פנים, ווי זי וואלט ערשט אויפגעשטאנען און באנעמט קוים וואס עס קומט דא פאר. איר קאלעמוטנער בליק איז געווען צוגעקאוועט צו אן אומבאשטימטן פונקט הינטער אונדז.
מישעל, די בלאנדינקע, איז געזעסן א פוס איבער א פוס, איר פנים — א צעקנייטשטער לאבירינט — האט זיך פארקרימט אויף א שמייכל. זי האט זיך געשפילט מיט די לאנגע, קויטיק־בלאנדע האר, וואס דערגרייכן אזש ביז די בלאע שלענגלענדיקע אדערן אויף אירע פיס. זי האט געגעבן א ווונק און „גרויסער‟, וואס האט זיך נישט געגעבן קיין ריר ביז אהער, איז באלד לעבעדיק געווארן. ער איז צוגעגאנגען צו „מישעל‟, גענומען זי רוישיק קושן אין דער האנט און מורמלען בשעת־מעשה: „מאדאם מישעל, לעצטע מאל וואהר איין גרויס פארגעניגן‟.
א גרויזאמע סצענע האט זיך געשטעלט פאר מיינע אויגן: מאדאם מישעל זיצט אויפן בעט. זי טוט אויס דעם ליף און איר בוזעם — צוויי צעקנייטשטע טארבעלעך — פאלט אראפ אוממעכטיק אויף איר נאקעטן לייב. „גרויסער‟ שעפטשעט:
„ווונדערבאר, ווירקלעך ווונדערבאר‟ — און זיין פליך שיינט.
זי טוט אויס א פאר רויטע תחתונים, וואס וואלטן מעגלעך געווען „סעקסי‟ אויף אן אנדער פרוי אין אנדערע אומשטענדן. אז זי, גיט זיך א הייב אויף פון בעט א נאקעטע, הוידעט זיך איר לויזער אחור, ווי גלעקער פון א קירכע.
„גרויסער‟ טוט זיך אויס מיט פייכטע הענט. ער אטעמט טיף, פול מיט דערווארטונג. מישעל שטרעקט אויס צוויי הארטע פינגער, כדי ארויסראטעווען „גרויסערס‟ אבר פון דעם גרוילעכן קוסט…
עס האט מיר פארפעלט אטעם. איך האב זיך גענייטיקט אין פרישער לופט. איך האב א שטופ געטאן די אריינגאנג־טיר, איבערגעהיפערט דריי טרעפלעך און גענומען גיין מיט אייליקע טריט. אן איבלדיקער, זויערלעכער טעם האט זיך געשטעלן אין מיין מויל. איך האב געזוכט א מיסט־קאסטן, אבער דער מיטאג איז ארויפגעקראכן גיכער ווי איך האב גערעכנט.
נאכן אויסברעכן האב איך דערפילט א שווערע האנט אויף מיין אקסל.
„האסט דיר פארדארבן דעם מאגן אין א רעסטאראן, הא?‟, — האט „גרויסער‟ געפרעגט און באשטעטיקט איינצייטיק.
צוריק וועגס זענען מיר געגאנגען שטיל, נישט ארויסרעדנדיק קיין ווארט. עס איז שוין נישט געבליבן וואס צו זאגן. „גרויסער‟ האט גערייכערט און געברומט א ניגון, וואס האט געקלונגען ווי א שטיקל חזנות, מעגלעך „ומפני חטאינו‟.
מיינע געדאנקען האבן ארומגעטאנצט פראנק און פריי. די סצענעס זענען געקראכן איינע נאך אן צווייטער, אפגעשפילט און געשווינד פארשווונדן געווארן. איך בין געזעסן אין אונדזער סאלאן מיט אן אראפגעלאזטן קאפ. מיין טאטע־מאמע זענען טיף פארזארגט. מע רעדט ארום די טעמע „וואס וועט זיין מיט מיר‟. מיין מאמע וויינט…
מאדאם מישעל ליגט אין בעט. זי שמייכלט און רעדט צו מיר זיסלעך, ווי צו א געליבטן. איך ווייס, אז דאס איז אן אפנארעריי, אבער איך קען זיך נישט ארויסדרייען. מע פאקט מיך ביי מיין זיידן, בשעתן מעשה־אונן מיט „גרויסערס‟ זשורנאל. איך דערצייל מיין חבר וועגן מיין אוואנטורע ביי די „מיידלעך‟: געווען זייער גוט. די „מיידלעך‟ — הייסע שטיקער… הלוואי וואלט איך געהאט א חבר.

Share this:TwitterFacebookPrintLike this:Like Loading...

Related
 


Tagged: fasadjewsliteraturemusicstoryYiddish 
Post navigation


Previous Post
דער נסתרס ניט־געדרוקטע פארצייכענונג 

Next Post
דאס מאריענבאדער טאגבוך 



