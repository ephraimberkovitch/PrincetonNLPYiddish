

נאטיצן פונעם רעדאקטאר — 30 



 by באריס סאנדלער 
March 2, 2020March 6, 2020 Filed under:
באריס סאנדלער
נאטיצן פונעם רעדאקטאר 

די ביינער ברעכן נישט פון היץ
אין ניו־יארק איז אין יענעם פעברואר־טאג געשטאנען א פייכטע גיפטיקע קעלט, וואס האט דורכגענומען אלע ביינער. נאך בערך דריי שעה פליען מיטן עראפלאן קיין פלארידע, האט שוין איבערן קאפ געברענט די זון און איבערן לייב האט זיך צעגאסן א געגארטע ווארעמקייט.
באגעגנט האבן אונדז אונדזערע פריינד, די גאסגעבערס. די אן ערך דרייסיק יאר פון זייער אימיגראציע־לעבן האבן זיי אפגעהארעוועט אין ניו־יאר; איצט, ארויס אויף פענסיע, האבן זיי זיך געקויפט א דירה אין א שטעטל, ווו מע קאן וווינען נאר פון 55 יאר און עלטער. אין אמעריקע איז עס גאר א פארשפרייטע שיטה בכלל, און בפרט אין פלארידע, אן ארט, ווו די אלטע ביינער ברעכן נישט פון היץ.
דאס ארט הייסט, דירפילד ביטש (Deerfield Beach) און סע געפינט זיך דרומדיק פון פאלם ביטש־געגנט. שוין פונעם נאמען אליין „הירשנפעלד‟, איז קלאר, אז אמאל האבן זיך דארט געפאשעט סטאדעס הירשן. מיר ווייסן דאך גוט, אז דארט, ווו עס באזעצט זיך דער מענטש, ווערט אלץ ווייניקער אנדערע לעבעדיקע באשעפענישן. פון דעסטוועגן, זיינען די פעלדער פארבליבן, און נישט ווייניק פארמערס האבן געפירט דארט זייער ווירטשאפט. אין די 1930ער יארן האבן אלץ מער טוריסטן אנגעהויבן צו באזוכן דעם „ביטש‟, וואס האט אריינגעבראכט מער „גרינגערע‟ געלטער, איידער די פארם־הארעוואניע.
אבער נישט דאס בין איך אויסן; אראפגעווארפן אונדזערע ווינטערדיקע בגדים, האבן מיר מיט דער פרוי, באגלייט פון אונדזערע פריינד, אנגעהויבן דעם ערשטן שפאציר איבער דעם שטעטל… ניין, נישט דירפילד. די הייזער פונעם שטעטל „בני־חמישים פלוס‟, ווי אונדזער פריינד האט עס גערופן, און וואס הייסט אויף ענגליש „סענטשערי ווילאדזש איסט‟ — א פארמאכטער שטח מיט באוואכטע טויערן, ווו קיין פרעמדער קען אהער נישט טרעפן.
א ווינקל אין ״קעמברידזש״־קווארטאל
די צוויי־און פיר־גארנדיקע ווייסע קאטעדזשן ווערן פאראייניקט צווישן זיך אין אייגענע וווין־קווארטאלן מיט קלינגעוודיקע נעמען, ווי „ריטשמאנד‟, „קעמברידזש‟, „בערקשיר‟, „אקרידזש‟ און אנדערע. יעדער אזא קווארטאל איז אפגעטיילט פונעם אנדערן מיט שיינע סאזשלקעס, ווו עס באלעבאטעווען פון גאנץ קאיאר אן ווילדע ווענטקעס און ווייסע צאפליעס. זיך אנגעהערט וועגן דער קראקאדיל־אנשיקעניש אויף פלארידע, האב איך האלב־ערנסט, האלב־שפאסיק דערמאנט וועגן דעם אויף א קול. מיין פריינד האט זיך צעלאכט: „מיין ערשטע פראגע, ווען איך בין אהער געקומען, איז געווען די זעלבע. — און צוגעגעבן: — די וואך־לייט ביי די טויערן וועלן אהער קיין קראקאדילן נישט אריינלאזן!‟
כמעט אין מיטן פונעם יישוב שטייט דער ריזיקער בנין פונעם קלוב, געבויט אין א קאלאניאל־סטיל. דארט געפינען זיך אלע ספארט־ און פארווייל־זאלן, ביבליאטעק, פארמאכטער און אפענער שווימבאסיינען, ווי אויך פארשיידענע שפילערייען, וואס כ׳ווייס אפילו נישט וואס זייערע נעמען זיינען. א חוץ דעם, געפינען זיך אויפן שטח נאך 18 קלענערע שווים־באסיינען. וואס יא, קיין קראמען און שפייז־ערטער, זעט מען אינעם יישוב נישט. סיידן די איינציקע קאפעטעריע, וואס הייסט, „כהנס רעסטאראן‟, און ארבעט פון 8 אין דער פרי ביז דריי נאך מיטאג. און נאך: צוויי גרויסע שילן גרענעצן מיטן יישוב, און ווי ס׳האט מיר דערקלערט מיין פריינד, פעלט דארט קיין מתפללים נישט אויס.
פארשטייט זיך, אז ס׳רוב פון דער באיארטער באפעלקערונג, וווינט דא נאר אין די פיר־פינף קאלטע חדשים. דעריבער איז נישט קיין חידוש, אז די בירגער פון דער שכנישער קאנאדע פארנעמען אינעם יישוב דעם אויבנאן.
מיט איין ווארט, דאס זקנישע קלאגן זיך, אז אויף דער עלטער ווערט שוין קעלטער, איז דא נישט פאסיק. עס איז פשוט נישטא קיין צייט זיך צו קלאגן. דער סדר־היום פון אונדזערע פריינד איז אנגעפיקעוועט מיט כל־מיני אונטערנעמונגען, דהיינו: נאכן פרישטיק לויפן זיי אין „קלוב‟; ער צו זיינע ספארט־געניטונגען אויף פארשידענע מאשינען, און זי — אין שווים־באסיין מאכן וואסער־גימנאסטיק, באגלייט מיט מוזיק. נאך דעם, שפילט זי „פינג־פאנג‟ און ער — „פיקלבאל‟… מיר האבן געמוזט זיי נאכלויפן און נאכמאכן… א קיצור, פאר נאכט, נאך צוויי שעה שפילן אין ביליארד, זיינען מיר מיט מיין פרוי שוין געפאלן פון די פיס. און אזוי כמעט די גאנצע וואך… צום סוף פון אונדזער באזוכן דאס שטעטל „חמישים פלוס‟, האבן מיר שוין אונדזערע ביינער נישט געפילט. זיי האבן דערמאנט אין זיך, ווען דער עראפלאן האט געלאנדט אין ניו־יארק…
ברוקלין, ניו־יארק, פעברואר 2020

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
אייניקע שטריכן צו וויקטאר הוגאס פארטרעט 

Next Post
לאפסוס־קאקטוס — 31 



