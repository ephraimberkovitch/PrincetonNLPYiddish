

פון אונדזער עזבון: זיאמע טעלעסין (1912־1996) 



 by באריס סאנדלער 
July 1, 2019July 1, 2019 Filed under:
לידער
פערזענלעכקייטן 

געבוירן געווארן איז דער פאעט אינעם ווייסרוסישן שטעטל קאלינקאוויטש אין דער משפחה פון א בלעכער. אין 1929 איז זיאמע געקומען צו פארן קיין מאסקווע, ווו ער איז אנגענומען געווארן זיך לערנען אויף דער יידישער אפטיילונג פונעם ליטערארישן פאקולטעט ביים צווייטן אוניווערסיטעט. זיינע יידישע לידער זיינען צום ערשטן מאל אפגעדרוקט געווארן אין די 1930ער יארן, אין דער מינסקער צייטונג „אקטאבער‟, אין זשורנאל „שטערן‟ (מינסק) און אין אנדערע אויסגאבעס.
נאכן פארענדיקן דעם אוניווערסיטעט איז ער, צוזאמען מיט זיין פרוי, דער דיכטערין רחל בוימוואל, געשיקט געווארן אויף ליטעראטור־ארבעט קיין מינסק. דארט האט ער געארבעט ווי א רעדאקטאר אינעם יידישן מלוכה־פארלאג (1938־1941) און אין ווייסרוסישן קינדער־זשורנאל. בעת דער מלחמה געווען א מיליטערישער קארעספאנדענט פון דער צייטונג „אייניקייט‟. נאך א שווערער קאנטוזיע, ווערט טעלעסין דעמאביליזירט פון דער ארמיי אין ראנג פון א קאפיטאן.
אין די „יארן פון שווייגן‟ דרוקט טעלעסין זיינע לידער אין די ווארשעווער אויסגאבעס — „יידישע שריפטן‟, „פאלקס־שטימע‟, און שפעטער, ווען עס הייבט אין מאסקווע אן ארויסגיין א יידישער זשורנאל, דרוקט ער זיך אין „סאוועטיש היימלאנד‟. די קריטיק פון יענער צייט האט אפגעמערקט, אז זיינע לידער זיינען פול מיט לירישער טרוימערישקייט, מיט עכטע געפילן און איבערלעבונגען, מיט קלוגער איינפאלערישקייט און מיט א גוטן עטוואס איראנישן שמייכל.

אין 1971 איז דער דיכטער עולה געווען קיין ישראל. צוזאמען מיט זיין פרוי רחל בוימוואל, האבן זיי זיך באזעצט אין ירושלים און ממשיך געווען זייער ליטערארישע ארבעט. אין 1990 ווערט זיאמע טעלעסין באלוינט מיט דער פרעמיע אויף איציק מאנגערס נאמען.
זיאמע טעלעסין האט איידל געפילט די וועלט פון קינדער. מיר לייגן פאר אונדזערע לייענער לידער, איבערגעדרוקט פון זיין זאמלבוך „דאס ניסעלע וואס פייפט‟, ארויסגעגעבן אין ירושלים, אין פארלאג „הארץ‟, אין יאר 1992.
טייכעלע, דו טייכעלע
וואס דרייסטו זיך,
וואס פלאנטערסטו,
טייכעלע, דו טייכעלע?
שוין ניט געקאנט האסטו
אן אנדער וועג, א גלייכערן,
א גלייכערן, א לייכטערן,
דא אפזוכן, געפינען זיך
אין קוסטעס, וואס פארשפינען דיך?
ווו א שטיין א מאכיקער,
ווו א קארטש א קנאכיקער —
אין א זייט פארקערעוועסט,
און דער וועג דיר שווערער ווערט.
אט אין זאמד פארגראבסטו זיך,
אט א בוים פארשטאפט האט דיך,
אט ביסטו א פאל געטאן
אויף צווייגן אנגעוואלגערטע,
און ווידער נעמסטו פלאנטערן,
דיין וועג ווערט אלץ געבראכענער,
עס זאל דא ניט דערמאנט ווערן,
וווהין דו ביסט פארקראכן נאר!
א הינטעלע
איך און אונדזער האדעלע
א הינטעלע מיר האדעווען.
ער האט לאכמאטע אויערלעך,
ער עסט שוין ברויט מיט זויערמילך.
און די גלאנצנדיקע פעל
איז אויף אים אין גאנצן געל,
ווייס איז נאר דער גראבער עק
און אויפן קאפ א ווייסער פלעק.
זיינע קורצע לאפעס שלעפט ער
אקוראט ווי צוגעקלעפטע,
ער קאראבקעט אום זיך שטיל
שלעפט דעם עק איבערן דיל.
נאר איך ווייס שוין אויף געוויס:
לאנג וועט עס ניט דויערן,
ער וועט האבן הויכע פיס
און אנגעשפיצטע אויערן.
און ווען עס וועט דער עק אין צווייען
אויפן רוקן זיך פארדרייען
כ׳וועל מיט אים אויף יאגט ארויס,
כ׳וועל דעמלט אויסוואקסן שוין גרויס.
הענער קרייען
עס רייסט זיך דער פארטאג צו מיר
דורך אלע בלויע שטויבן.
אן אויסגערוטער פון געלעגער
כ׳האב זיך אויפגעהויבן.
ביי דעם פענצטער אויף א רגע
האב איך זיך פארהאלטן.
מיר ווערן עפעס ענג די ווענט
און נידעריק דער באלקן.
איך גיי ארויס און ווער פארבלענדט —
די זון האט מיך פארגאסן.
עס פאלט אויף מיר, ווי אויף א בוים,
די פערלדיקע ראסע.
דעם בלוילעך־גרינעם הימלזוים
א רויטקייט האט פארצויגן.
א פרייקע געראמע וועלט
שפרייט אויס זיך פאר די אויגן.
איין ברעג פון הימל זיך צעהעלט,
די רויטקייט ווערט אלץ קלענער.
פון יעדן הויף, פון גאר דער וועלט,
צעקרייען זיך די הענער.
דורשט
דער בלאט וואס איז געווען צעשפרייט
האט זיך פון היץ צונויפגעדרייט.
עס שרפט אלץ דא ארום מיר,
צו וואס דו טוסטו זיך ניט קיין ריר,
עס דוכט, וועסט אויסהאקן א פונק…
אלץ שרייט אין דיר: א טרונק, א טרונק!
מיר דוכט, כ׳האב קיין מאל ניט געוווסט
דעם טעם פון איינשטילן דעם דורשט.
לענג־אויס דעם אנגעגליטן פליין
כ׳האב זיך געלאזן ווייטער גיין.
נאר מיט א מאל — א ווינטל גלעט…
איך האב דערהערט, א וואסער רעדט!
דורך דעם פארגעלטן הארטן גראז
אהין כ׳האב זיך געטאן א לאז
און אין דער גאנצער לענג כ׳האב שווער
א וואלגער זיך געטאן אויף דר׳ערד
און צו דעם קאלטן וואסערקנויל
כ׳בין צוגעפאלן מיטן מויל…
ווי ניט ביי קיינעם
עס איז אייך אויסגעקומען ווען
אזא מין מאדנע זאך צו זען:
א שנייעלע שיט,
א פייגעלע פליט,
א ביימעלע בליט
מיט א ראזן צוויט, —
אלץ אין איינעם!
אויף אט דעם חידוש קוקסט און שטוינסט,
ווי עס מעגלעך גאר אזוינס:
א שנייעלע שיט,
א פייגעלע פליט,
א ביימעלע בליט
מיט א ראזן צוויט, —
אלץ אין איינעם!
און ווער האט מזל נאך געהאט
צו זען, ווי איך, אין ט״ו בשבט:
א שנייעלע שיט,
א פייגעלע פליט,
א ביימעלע בליט
מיט א ראזן צוויט, —
אלץ אין איינעם!
ס׳איז נאר ביי אונדז
און ניט ביי קיינעם.
איך שטיי אונטער א באקסערבוים
איך שטיי אונטער א באקסערבוים
א באקסערבוים,
צו אים דערקליבן כ׳האב זיך קוים,
איך האב זיך קוים.
איך זיץ אונטער א פייגנבוים,
א פייגנבוים,
ארום איז גרין, ארום איז גרוים,
ס׳איז גרין און גרוים.
איך ליג אונטער א מאנדלבוים
א מאנדלבוים.
ער איז געווען ביי מיר אין טרוים,
ביי מיר אין טרוים.
א באקסערבוים,
א פייגנבוים,
א מאנדלבוים —
אין אויג א טרער האלט זיך קוים,
האלט איין זיך קוים…

Share this:TwitterFacebookPrintLike this:Like Loading...

Related
 


Tagged: jewspoetryYiddish 
Post navigation


Previous Post
לאפסוס־קאקטוס — 22 

Next Post
„איך בין ניט מסכים‟ 



