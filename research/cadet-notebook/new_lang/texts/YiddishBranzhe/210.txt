

דער פריילעכער זלמן און דער אומעטיקער וועלוול 



 by באריס סאנדלער 
January 1, 2020January 2, 2020 Filed under:
איבערזעצונגען
ליטעראטור
פראזע 

פונעם ציקל: „דאס יידישע שטעטל בויט קאמוניזם״
משה לעמסטער
וועט איר דאך זאגן: „וואס? ווער? ווען? נישט געשטויגן און נישט געפלויגן! ווי קאן דאס זיין? וואס פאר א שייכות קאן האבן זלמן דער איינקויפער צו דעם פיזיקער וועלוולען?‟ און טאקע? זלמן האט אין די מאלדאווישע דערפער איינגעקויפט ביי די היגע פויערים: אייער, ניס, פרוכטן, פאר די שטעטלדיקע מאגאזינען; און וועלוול איז א פיזיקער, וואס האט געעפנט א ספעציפישן פיזישן געזעץ! דער געזעץ, ווי מע האט מיר דערקלערט, זאגט, אז אין געוויסע טעכנאלאגישע פראצעסן ווערן איינגעהיט די קליינע גרייסן פון אייניקע פיזישע פאראמעטערס. פו, קוים אויסגערעדט. נאר שא, שטיל, צעהיצט זיך ניט, איילט זיך ניט מיט אייערע אויספירן. צוערשט, הערט אויס וואס איך וועל אייך דערציילן, און דערנאך זאלט איר האבן צו מיר טענות.
אין די 1950ער יארן האט מען ביי אונדז אין שטעטל ניט געפראוועט קיין גרויסע חתונות, ניט געדונגען וועגן דעם קיין געראמע זאלן. די חתונות האט מען געשפילט אין א באזונדער שטייענדיקער שטוב מיט גרויסע צימערן. צום ביישפיל, ביי שמואל טרייגערן, וואס האט געוווינט אויף סטאלין־גאס. טאקע אויף אזא חתונה אין שמואל טרייגערס שטוב איז פארגעקומען אן אומבאמערקט געשעעניש, וואס האט, אבער, שפעטער זייער געווירקט אויפן גורל פון אונדזער העלד.
די חופה. מאלער אלכסנדר ווייסמאן
וועלוול איז דעמאלט, אין די פופציקער יארן, אלט געווען א צוועלף יאר. געוואקסן איז ער אן א טאטן. זיין מאמע האט געארבעט ווי א בוכהאלטערין אויפן ארטיקן קאנסערוון־זאוואד און אליין דערצויגן דעם זון. זייער שכן איז געווען זלמן דער איינקויפער. אין א טאג זענען זיי, הייסט עס, זלמנס משפחה און וועלוול מיט זיין מאמען, געגאנגען אויף א חתונה, וואס מע האט געיום־טובט אין שמואל טרייגערס שטוב. די מאמע האט מיטגענומען מיט זיך וועלוולען ער זאל זיך דארט גוט אנעסן, ווייל אין יענער צייט האט מען געלעבט ארעם. וועלוול האט מיט אפעטיט געגעסן און געטרונקען א סך זיסן לימאנאד. פארשטייט זיך, איז געקומען א מאמענט, ווען וועלוולען האט זיך פארגלוסט פישן. קיין טואלעט איז אין שטוב דעמאלט ניט געווען. האט וועלוולס מאמע געבעטן דעם שכן זלמנען, אז יענער זאל ארויסגיין מיט איר זון אין דרויסן, ווייל ס׳איז שוין טונקל געווען. זיי זענען ארויס און צוגעגאנגען צו די קופעס אנגעהאקטע שייטלעך האלץ, צוגעגרייט אויף ווינטער. טוענדיק זיין באדערפעניש, האט וועלוול א קוק געטאן אין א זייט און דערזען, אז זלמן טוט דאס זעלבע. צוערשט, האט זיך אים אויסגעוויזן, אז יענער האלט אין דער האנט א שטיק האלץ פון דער קופע, נאר ווען ער האט זיך בעסער צוגעקוקט זעט ער, אז פון דעם שטיק האלץ גיסט זיך א שטראם. וועלוול האט ניט אויסגעהאלטן און שטיל געפרעגט ביי זלמנען מיט א ציטערנדיק קול: „פעטער זלמן, מיין פעצקע וועט אויך אויסוואקסן אזוי גרויס?‟ שפעטער מיט א מינוט איז אים שוין באנג געווען, וואס ער האט דאס געפרעגט. זלמן, וואס האט געשמט ווי א גרויסער קאטאוועס־טרייבער, האט געענטפערט: „אוודאי, אויב דו וועסט פאלגן די מאמען, גוט עסן און לערנען זיך נאר אויף פינפטלעך!‟. וואס נאך האט געקאנט זאגן א דערוואקסענער מענטש דעם קינד.
די צייט איז געגאנגען. וועלוול האט זיך געסטארעט צו לערנען זיך אויף פינפטלעך, געפאלגט די מאמען, גוט געגעסן, נאר אויף דער גרייס פון זיין קליינעם האט דאס כמעט ניט געווירקט. פון צייט צו צייט פלעג ער מעסטן מיט א ווירע די גרייס, נאר גארנישט — קוים־קוים א פאר סאנטימעטער. נאר וועלוול איז דאך געווען א קלוגער בחור. האט ער אין גיכן פארשטאנען, אז צווישן דער גרייס פון זיין קליינעם און דעם „פאלגן, עסן און לערנען‟ איז ניט פאראן קיין שום פארבינדונג. אז דער שכן האט אים פשוט אפגענארט. נו, איז מילא, ניט קיין גרויסע טראגעדיע. ביי א סך זיינע פריינד זענען די קליינע געווען ניט גרעסער ווי זיינער. אלץ וואלט געווען אין ארדענונג, ווען ניט דער פריילעכער זלמן!
נאך יענער חתונה אין שמואל טרייגערס שטוב, ווי נאר זלמן פלעג דערזען וועלוולען, האט ער אים באלד געפרעגט: „נו, וועלוול, ס׳וואקסט, ס׳וואקסט?‟ — און דערצו נאך לאכן פון זיין אייגענער חכמה. וועלוול האט נעבעך געטראכט: „אים איז גוט צו לאכן. אויף זיין ארט וואלט איך אויך געלאכט…‟ וועלוול האט זיך אנגעהויבן באהאלטן פון זלמנען. דערזעענדיק אים פון דער ווייטנס, איז ער איבערגעגאנגען אויף דער צווייטער זייט גאס. נאר יענער פלעג פארט שרייען פון דער ווייטנס אויף א קול: „נו, וועלוול, ס׳וואקסט, ס׳וואקסט?‟ איז מילא, ווען ס׳וואקסט כאטש — איז דאך ניין! די הענט און די פיס וואקסן, דער קערפער ווערט העכער און דער קליינער ווי פארכישופט, האט זיך פארעקשנט אויף ניט צו וואקסן.
וועלוול האט פארענדיקט די מיטלשול מיט א גאלדענעם מעדאל, אריינגעטראטן אין קעשענעווער אוניווערסיטעט אויף דעם פיזישן פאקולטעט. ווען ער פלעג צוויי מאל אין יאר קומען אויף קאניקולן אין שטעטל, האט ער זיך געהיט צו באגעגענען זלמנען. נאר א פאר מאל האט אים זלמן יא געפאקט מיט זיין: „נו, וועלוול, ס׳וואקסט, ס׳וואקסט?‟
נאכן פארענדיקן זיין לערע אין אוניווערסיטעט איז וועלוול געבליבן ארבעטן אין קעשענעוו אויף א מיליטערישן געהיים־זאוואד. דא האט ער געעפנט זיין פיזישן געזעץ. ווי אזוי ס׳איז אים געקומען אין קאפ אריין די אידעע פון דעם געזעץ, ווייס איך ניט. די קאלעגן זיינע האבן זיך געחכמהט און גאר פשוט פארמולירט דעם דאזיקן געזעץ וועגן איינהיטונג פון די קליינע גרייסן: „דער קליינער בלייבט א קליינער!‟. אין קעשענעוו האט ער חתונה געהאט און די פרוי האט אים געבוירן א זון. שפעטער זענען זיי עולה געווען קיין ישראל.
נאר, ווי מע זאגט, לאמיר רעדן וועגן פריילעכערע זאכן, הייסט עס, וועגן אונדזער שטעטלדיקן בית־עלמין.
געווען ביי אונדז נאך א פיזיקער, ריכטיקער געזאגט, א לערער פון פיזיק אין דער מיטלשול. געהייסן האט ער ראובן. וועגן אזוינע מענטשן ווי ראובן זאגט מען: „ער האט גאלדענע הענט!‟. נאר אויף צו זיין א פיזיקער זענען ניט אזוי וויכטיק די גאלדענע הענט. מע דארף האבן כאטשבי אן אייזערנעם קאפ. אפארבעטנדיק אין שול איין לערן־יאר נאכן פארענדיקן דעם פעדאגאגישן אינסטיטוט, האט ראובן פארשטאנען, אז די פאך פון לערער איז ניט פאר אים. און א דאנק זיינע גאלדענע הענט, האט ער אנגעהויבן צו מאכן שיינע מצבות פאר קברים. געווארן דער איינציקער מייסטער פאר דער ארבעט, אויף וועלכער דעמאלט איז געווען א גרויסער אנפרעג. ער פלעג אויך מאכט די ספעציעלע פאטאגראפיעס פאר די מצבות. פון אים, פון ראובענען, האט זיך טאקע אנגעהויבן ביי אונדז אין שטעטל א נייע, קאן מען זאגן, תקופה פון די דאזיקע ריטועלע באדינונגען. ראובן איז דערצו געווען א פריילעכער, לעבנסלוסטיקער אפטימיסט. דערפאר טאקע האבן די מענטשן אויף די פאטאס פון די מצבות צי געשמייכלט, צי געלאכט. אויף אונדזערן בית־עלמין האט מען אויסגעטיילט א נייעם שטח, ווו אלע מצבות און די פאטאס אויף זיי, האט געמאכט ראובן. די, וואס פלעגן קומען פארטרויערט צו א קרוב, צי צו א באקאנטן, וועלכן מע האט געבראכט צו קבורה אויפן נייעם שטח, זענען, צוליב די לוסטיקע פאטאס אויף די דענקמעלער, ארויס פון דאנען אין א גוטער שטימונג, מיט א באהאלטענעם שמייכל אויפן פנים און מיטן געדאנק, אז, ווייזט אויס, איז אויף יענער וועלט ניט אזוי אומעטיק.
ראובן פלעג גוט פארדינען. א סך מערער פון די לערערס. ווען ער פלעג זיך אויף פארשיידענע שימחות טרעפן מיט זיינע געוועזענע קאלעגן פון דער מיטלשול, האט ער, האלטנדיק א גלעזל בראנפן אין דער האנט, זיי געזאגט: „איך ווייס, אז איר פארדינט קליינע געלטער פאר אייער וויכטיקער ארבעט, איז אויב חלילה עמעצער פון אייך וועט שטארבן, זאג איך אייך צו, אז איך וועל אומזיסט, אן געלט, שטעלן פאר דעם געשטארבענעם א מצבה. דערנאך פלעג ער נעמען זיין פאטאאפאראט און פאטאגראפירן די לערער, זאגנדיק דערצו: „א שמייכל, א שמייכעלע…‟ אונדזערע יידן האבן אפילו געזאגט אויף א געפערלעך קראנקן מענטשן: „ער שמייכלט שוין פאר ראובנען…‟
איצט וועלן מיר זיך צוריקקערן צו אונדזער העלד, צו דעם פיזיקער וועלוולען. זיין מאמע איז געבליבן אין שטעטל, ניט געוואלט עולה זיין. אין עטלעכע יאר ארום נאך דעם וואס איר זון האט זיך באזעצט אין ישראל, איז זי געשטארבן פון א הארץ־אטאקע. מע האט זי געבראכט צו קבורה. ראובן האט איר געשטעלט א בכבודיקע מצבה. מיט א פאר יאר שפעטער איז וועלוול געקומען אין שטעטל אויף קבר־אבות. ער איז געשטאנען לעבן דער מצבה, פון וועלכער עס האט געשמייכלט צו אים זיין מאמע. דערנאך האט ער זיך ארומגעקוקט. אויף אים פון אלע זייטן האבן געקוקט באקאנטע שמייכלענדיקע מענטשן. און פלוצעם!.. עטלעכע שפאן פון זיין מאמעס קבר איז געשטאנען די מצבה פון דעם געוועזענעם שכן זלמנען. אויף דער פאטאגראפיע האט זלמן געלאכט, געלאכט פארווארפנדיק דעם קאפ אויף צוריק. און וועלוולען האט זיך אויסגעדאכט, אז ער הערט זלמנס: „נו, וועלוול, ס׳וואקסט, ס׳וואקסט?‟
מער איז שוין וועלוול ניט געקומען אהערצו אויף קבר־אבות…
און איר זאגט סארא שייכות… זלמן דער איינקויפער און וועלוול דער פיזיקער?…

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
דאס מאריענבאדער טאגבוך (3) 

Next Post
נאטיצן פונעם רעדאקטאר — 28 



