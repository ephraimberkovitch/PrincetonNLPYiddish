

״ניט־אויסגעזאגטע תפילה״: דיכטונג פון ישראל נעקראסאוו 



 by באריס סאנדלער 
October 11, 2017November 14, 2017 Filed under:
ארכיוו
ליטעראטור 

 פון מיכאל קרוטיקאוו

די צוויי מענטשלעכע פיגורן מיט איבערגעדרייטע קעפ אויף דער הילע פון דער נייער ביכער–סעריע ״ביבליאטעק פון דער היינטצייטיקער יידישער ליטעראטור״ (רעדאקטאר וועלוול טשערנין, קינסטלער משה הימיין) דערמאנען די בארימטע אילוסטראציעס פון מארק שאגאל צו דוד האפשטיינס לידער־זאמלונג ״טרויער״. די דאזיקע ענלעכקייט איז נישט קיין צופעליקע. אזוי ווי מיט א הונדערט יאר צוריק אין קיעוו און ניו־יארק, מאכט מען היינט א דרייסטן פרווו צו באנייען די יידישע ליטעראטור אין הסכם מיטן לויף פון צייט.
אוודא, איז דעמאלט דער מצב פון יידיש געווען גאר אן אנדערער, מיט מיליאנען יידיש־רעדער און הונדערטער פובליקאציעס איבער דער וועלט. אבער דאס מיינט נישט, אז די היינטיקע יידישע ליטעראטן האבן נישט וואס צו זאגן, כאטש זייער לייענערשאפט איז גאנץ קליין. דאס ווילן צו שאפן אויף יידיש — א שפראך, וואס א סך מענטשן האלטן זי פאר א טויטע — און די יחיד־במינודיקייט פון אירע שאפערישע פערזענלעכקייטן, מאכט זייערע ליטערארישע פרווון צו האבן ווערט זיי צו לייענען; בפרט ווען מע געפינט נאך אין זיי עכטע ליטערארישע מעלות. דערפאר פארדינט יעדער מחבר פון דער סעריע ״ביבליאטעק פון דער היינטצייטיקער יידישער ליטעראטור״ אן אייגענע קריטישע אפשאצונג.
ישראל נעקראסאוו איז א פעטערבורגער דיכטער, איבערזעצער און יידיש–לערער. געבוירן אין 1970, געהערט ער צו דעם נייעם, פאסט־סאוועטישן דור פון רוסישע יידישיסן. יידיש האט ער אויסגעלערנט און פאראייגנט, כדי צו קענען אויסדריקן זיינע אינטימסטע מחשבות און געפילן. זיין פאעטישע שטים איז נישט איבעריק הויך, און זיין סטיל איז נישט באריידעוודיק. זיינע לידער בארירן זעלטן יידישע טעמעס דירעקט, אבער זיין דיכטערישער ״איך״ איז טיף איינגעווארצלט אין דער יידישער ליטערארישער טראדיציע, בפרט אין דער פאעזיע פון די אמעריקאנער ״יונגע״. אין זיינע שטרענגע ריטמישע און מעלאדישע שורות שמעלצט ער צונויף די בין־השמשותדיקע לאנדשאפטן פון פעטערבורג מיט אייגענע מעלאנכאלישע שטימונגען. נעקראסאוו איז א דיכטער פון שטילע שאטירונגען און פליסיקע עמאציעס.

אין דער רוסישער ליטעראטור פארמאגט פעטערבורג אן אייגענע מיטאלאגיע ווי די שטאט פון פארחלומטער שיינקטייט, וואס איז אנטשטאנען ווי א יש־מאין אויף די בלאטיקע ברעגן פונעם באלטישן ים. די פעטערבורגער רוסישע פאעזיע פון דער ״זילבערנער תקופה״ אנהייב 20סטן יארהונדערט, האט געהאט א היפשע השפעה אויף די ״יונגע״, בפרט אויף מאני לייב, ה. לייוויק און זישע לאנדוי. און איצט האט נעקראסאוו כאילו ״רעפאטריירט״ די דאזיקע דיכטערישע שיטה צוריק קיין פעטערבורג. דאס איז א וואגיקער, אבער אויך אן איינזאמער אויפטו, מחמת ווער איז מסוגל אים היינט אפשאצן? די היינטצייטיקע רוסישע דיכטונג איז ווייט אוועק פון יענער תקופה, און די היינטיקע יידיש־לייענער אין ניו־יארק, תל־אביב, בערלין אדער פאריז זיינען לרוב נישט אזוי גוט באהאוונט אין דער רוסישער ליטעראטור, כדי זיך צו גריבלען אין די סטיליסטישע שאטירונגען פון נעקראסאווס לידער.
די ווייסע יוני–נעכט איז א נאטור־פענאמען, וואס איז שוין באזונגען געווארן אין הונדערטער לידער ווי א סימן–מובהק פון פעטערבורג. נעקראסאווס ליד מיט אזא טיטל איז א שותף אין דער דאזיקער טראדיציע. א שורה נאך א שורה שילדערט דער פאעט די אלט־באקאנטע מעלאנכאלישע געשטאלט, און גיט צו זיינע אייגענע וואריאציעס: ״די ווייסלעכע, קלעפיקע מילך / וועט האלטן אין רינען און רינען, / דער לעצטער טראמוויי איז פארביי, / די שטאט איז פארגליווערט געווארן…״ אבער די דאזיקע אימפרעסיאניסטיש־סימבאליסטישע קייט פון אימאזשן לאזט זיך אויס צום סוף גאנץ אומדערווארט, אויף א גאר אנדערער, ״נידעריקער״ נאטע: ״א מיידל שטעלט אפ אן אויטא / א הונדערטער זיך צו פארדינען.״ דער גאנצער ראמאנטישער כישוף ווערט פלוצעם צו נישט דורך אט דער מיידל־געשטאלט, וואס פארקויפט זיך פאר קליין געלט (הונדערט רובל איז גארנישט אין רוסלאנד היינט) אויף דער גאס.
מען דארף זיך מודה זיין, אז ווייט נישט אלע לידער האבן אזא מין שטארקן סוף, וואס קלינגט ווי דער לעצטער דינאמישער אקארד. צומאל פעלט אין נעקראסאווס לידער דווקא אזא מין ענערגישער סופיקער אימפעט. די בעסטע לידער זיינע שפיגלען אפ די גרויע פעטערבורגער טאג–טעגלעכע ווירקלעכקייט. דער דיכטער מאלט זיין שטאט נישט ווי א פארשטיינערטע היסטארישע מערקווירדיקייט, נאר ווי א לעבעדיקע בריאה מיט אן אייגענעם כאראקטער. דער מהות פון דער שטאט לאזט זיך דערקענען סיי אין איר פרעכטיקער ארכיטעקטור, סיי אין אירע פשוטע תושבים. לעבעדיקע מענטשן קומען ביי נעקראסאוון ארויס מער ווי האלב–שאטנדיקע סילועטן, איידער פולבלוטיקע בשר־ודמס: ״א שיכורער שלאפט אויף א הילצערנער באנק״. צומאל אבער ווערט אזא פיגור באלאדן מיט א סימבאלישן צייכן: ״און דאס פלאכע מענטשל נעבעך / ציטערט ביי דער טיר.״
נעקראסאוו איז זייער אפגעהיט מיט זיינע ווערטער, ער קלייבט זיי אונטער זייער זארגעוודיק, און האט א פיינעם חוש פאר סטיליסטישע גרענעצן, בפרט ביים אריינשטעלן רוסישע ווערטער. ער איז אויך קארג אויף טראדיציאנעלע יידישע באגריפן, ווי ערב־שבת, ״תשעה־באב האט זיך פארענדיקט״, ״ניט־אויסגעזאגטע תפילה״; זיי פארנעמען נישט ביי אים קיין צענטראל ארט. זיי דינען ווי זיילן, וואס האלטן אונטער דעם בנין פונעם ליד, אבער מע זעט זיי קוים אן. יידישקייט ווערט נאטירלעך איינגעפלאכטן אינעם טאג־טעגלעכן שטייגער און אין דער שטאטישער לאנדשאפט פון זיינע לידער, אבער זי שטעקט נישט ארויס.
דער השפעה־ענין פון דער רוסישער דיכטונג אויף דער יידישער פאעזיע איז א וויכטיקע טעמע, וואס ווארט נאך אויף אן ארומנעמיקער פארשונג. ישראל נעקראסאווס שאפונג גיט אונדז גאר א נייעם און פרישן צוגאנג צו דער דאזיקער טעמע. ער איז א געטרייער שעפערישער יורש פון ביידע טראדיציעס, וועלכע באקומען נייע גילגולים אין זיין איידעלער פאעזיע.
 

מיכאל קרוטיקאוו — ליטעראטור־פארשער. דעביוטירט אינעם זשורנאל ״סאוועטיש היימלאנד״ אין 1986. אין די יארן 1989־1991 האט ער געארבעט אין דער רעדאקציע; זיך פארנומען מיטן צוגרייטן די יוגנטלעכע ביילאגע פונעם זשורנאל ״יונגוואלד״. איינצייטיק זיך געלערנט אין דער יידיש־גרופע פון די העכסטע ליטערארישע קורסן ביים מאסקווער ליטעראטור־אינסטיטוט אויף מ. גארקיס נאמען. אין די יארן 1991־1995 געווען א סטודענט פונעם יידישן טעאלאגישן סעמינאריום (ני־ן־יארק), ווו ער האט פארטיידיקט זיין דאקטאראט אין געביט פון יידישער ליטעראטור־געשיכטע. פון 1996 ביז 2001 האט קרוטיקאוו געארבעט אינעם אינסטיטוט פון יידישער שפראך־פארשונג (אקספארד). זינט 1999 דרוקט ער רעגולער זיינע ארטיקלען אין ״פארווערטס״. זינט 2003 — פראפעסאר אין מישיגען־אוניווערסיטעט. מחבר פון אקאדעמישע ארבעטן אין יידיש, ענגליש און רוסיש.


Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
פון אונדזער עזבון: זלמן ווענדראף (1877־1971) 

Next Post
ווו זיינען די קינדער דיינע, גאטעניו? 



