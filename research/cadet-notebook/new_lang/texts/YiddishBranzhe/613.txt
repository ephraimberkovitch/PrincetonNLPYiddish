

ON THE LANDING 



 by borisbud 
October 1, 2017November 7, 2018 Filed under:
ביכער און קאמפאקטלעך 


ON THE LANDING
Stories by Yenta Mash
Translated by Ellen Cassedy
אינעם פארלאנג Northern Illinois University Press איז ערשט דערשינען דאס בוך פון דער באקאנטער יידישער שרייבערין יענטע מאש אין דער ענגלישער איבערזעצונג. דאס בוך שליסט איין 16 דערציילונגען, אויסגעקליבן פון יענטע מאשס ביכער.
דער גורל פון יענטע מאש, ווי א שרייבערין, איז אוניקאל און טראגיש. נאך גאר א מיידל איז זי פארשיקט געווארן אין סיביר, צוזאמען מיט דער מוטער, ווי די טאכטער פון א „שונא פון פאלק‟. מיט אט דעם סאוועטישן „שאנד־צייכן‟ האט זי אפגעלעבט אין קעשענעוו, מאלדאוויע, לאנגע יארן; געארבעט ווי א בוכהאלטערין, געפירט א משפחה־לעבן, דערצויגן א טאכטער… און טיף געטראגן אין זיך איר ווייטיק און פארדראס, ווייל צו גרויס איז געווען די מורא ארויסצוברענגען עס אויף א קול.
אין די 1970ער יארן קומט יענטע מאש קיין ישראל. און דארט פלאצט די יאטערדיקע ווונד. ביי אירע פופציקער אנטפלעקט זיך איר שרייבערישער טאלאנט. עס רייסן זיך ארויס פון הינטער דעם נשמה־שטעכלדראט, ווי באפרייטע קאצעטלערס, די יארן־לאנג פארשפארטע געשיכטעס, און דווקא אין יידיש, אויף דער שפראך פון אירע אומגעקומענע עלטערן און בעסאראבער בני־עיר…
עלען קאסעדי האט מיט איר ניי בוך איבערזעצונגען דערמעגלעכט, אז יענטע מאשס יידישע געשיכטעס זאלן געלייענט ווערן איבער דער גארער וועלט. צי וועלן זיי רירן די הערצער פון אונדזער דור, צי וועלן זיי וועקן מחשבות? ווי זאגן אונדזערע חכמים: דור איין דור אויס, אבער דער אמת בלייבט!

Share this:TwitterFacebookPrintLike this:Like Loading...

Related
 


Tagged: Books and CD 
Post navigation


Previous Post
ווידעא: שיין בייקער־שאו — ווען איך בין א סולטאן 

Next Post
ווידעא: שיין בייקער־שאו — סעקס 



