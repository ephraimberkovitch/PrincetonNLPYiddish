

צום 102טן יארצייט פון שלום־עליכמען 



 by באריס סאנדלער 
June 1, 2018June 3, 2018 Filed under:
געשיכטע
פערזענלעכקייטן 

די לוויה פון שלום־עליכמען, ניו־יארק, 1916
מיכאל מאסארסקי
זונטיק, דעם 6טן מיי 2018 האט זיך אינעם פרעכטיקן זאל פון דער „ברודערשאפט־סינאגאגע‟ („בית־אחים‟־קהילה) אין מאנהעטן פארזאמלט א גרויסער עולם ליבהאבער פון יידישער ליטעראטור, כדי אפצומערקן דעם 102טן יארצייט פון שלום־עליכמען. ‏‏די הזכרה האט זיך אנגעהויבן פון דער אריינפיר־רעדע, אפגעהאלטן פון קענעט קאופמאן, דעם שרייבערס אור־אייניקל און לאנג־יאריקן פארזיצער. ער האט פארגעשטעלט זיינע קרובים און איינגעלאדענע געסט, ווי אויך ציטירט אייניקע וויצן און קאמישע אויסדרוקן פון זיין בארימטן עלטער־זיידן. דער עולם האט זיי אויפגענומען מיט א „געזונטן געלעכטער‟.
‏
ווי סע פירט זיך שוין לאנגע יארן, איז דערנאך רעציטירט געווארן אויף יידיש און ענגליש א פראגמענט פון שלום־עליכמס עטישער צוואה, ווו ער האט אויסגעדריקט ‏דעם פארלאנג‏, מע זאל ביי זיינע יארצייטן פארלייענען די סאמע פריילעכע מעשיות זיינע און דערמאנען זיין נאמען ‏בלויז‏ מיט געלעכטער.
‏
די צוואה אויף יידיש האט איבערגעלייענט דער ‏באקאנטער שוישפילער שיין בייקער. די ענגלישע איבערזעצונג פונעם זעלבן צוואה־פראגמענט האט פארגעלייענט‏ פארן עולם שלום־עליכמס איינציק אייניקל, שערווין קאופמאן. ווי אין די פריערדיקע דריי יאר, האט ער אויך רעציטירט דעם זיידנס עפיטאפיע, איבערגעזעצט אויף ענגליש פון זיין שוועסטער, בעל קאופמאן. ‏אין פארלויף פון לאנגע יארן האט שערווין געארבעט ווי א דאקטער־גינעקאלאג. ער איז אויך א מוזיקאנט, קאמפאזיטאר און פאעט, א מחבר פון מוזיק און טעקסטן צו א סך זינגלידער. אין עטלעכע וואכן ארום, וועט ער ווערן 98 יאר אלט, ביז הונדערט און צוואנציק!
פון רעכטס: עלענא שמולענסאן, שיין בייקער און אלען ריקמאן
די רשימה פון שלום־עליכמס ליטערארישע שאפונגען, רעציטירט אין יענעם אוונט פון אנגעזעענע אקטיארן פון טעאטער, טעלעוויזיע און קינא, האט איינגעשלאסן: „די שטאט פון די קליינע מענטשעלעך‟ (פארגעלייענט אויף ענגליש פון סוזען טארען); „א מענה־לשון פון א שטיפמאמע‟ (טעאטראליזירט אויסגעפירט אויף יידיש און ענגליש, פון דריי שוישפילער: יעלענא שמולענסאן, אלען ריקמאן און שיין בייקער); „איבער א היטל‟ (פארגעליינט אויף ענגליש פון דזשארדזש גידעל). ‏אלע אויפטריטן פון די אקטיארן זיינען באגלייט געווארן מיט געלעכטער און דויערנדיקע אפלאדיסמענטן.
‏
‏צום סוף, האט מען געוויזן אויפן גרויסן עקראן די ווידעא־רעקארדירונג פון דער רעדע, אפגעהאלטן אינעם זעלבן זאל מיט פינף יאר צוריק פון שלום־עליכמס אייניקל, בעל קאופמאן. זי האט פערזענלעך געקענט ‏איר זיידן. ‏זי איז ניפטר געווארן אין 2014 אין עלטער פון 103 יאר. ‏
‏
לויט דער לאנג איינגעפירטער טראדיציע, האט די הזכרה־פארזאמלונג זיך פארענדיקט מיט א כיבוד.
שוין א לענגערע צייט, אז איך, א ייד א ליטוואק פון רייסן, בין פאראינטערעסירט אין דער געשיכטע און קולטור פון אונדזערע ספרדישע שטאמברידער. ‏דעריבער האב איך אויך געוואלט בשעתן פארשן די יידישע פרעסע, ‏זיך דערוויסן, ווי אזוי עס האבן זיך אפגערופן אויף שלום־עליכמס טויט די פעריאדישע אויסגאבעס פון דער ארטיקער ספרדישער געמיינדע. אין שייכות דערמיט, האב איך געפונען און איבערגעלייענט עטלעכע צייטונגען אויף דזשודעא־עספאניאל אדער לאדינא, דערשינען אין ניו־יארק אין מיי 1916, ‏‏מיט שלום־עליכמס נעקראלאגן אויף די ערשטע זייטן.
‏
איינע פון די ערשטע צייטונגען אין ניו־יארק אויף לאדינא
אנהייב 20סטן יארהונדערט זיינען ‏‏ס׳רוב לייענער ‏פון לאדינא־שפראכיקע פובליקאציעס אין ניו־יארק געווען די אימיגראנטן פון טערקיי, גריכנלאנד, בולגאריע, באסניע און הערצעגאווינע, און‏ אנדערע היינטיקע ‏דרום־מיזרחדיקע אייראפעישע לענדער. זיי האבן געוווינט אין די טענעמענט־הייזער אויף דער „איסט־סייד‟, מאנהעטן.
דאס וואכנבלאט „לה אמיריקה‟ (La Amerika) האט געשריבן אינעם ארטיקל וועגן שלום־עליכמס לוויה: ‏״‏זונטיק‏ [א טעות. דאס איז געשען שבת — מ. מ.], דעם 13טן מיי ביי נאכט, איז ביי זיך אין דער היים אויף קעלי־גאס 968 אין די בראנקס, ניו־יארק, ‏אין עלטער פון 57 יאר, ניפטר געווארן דער בארימטער שרייבער־הומאריסט, זשורנאליסט און דיכטער אויף יידיש און העברעיש, שלום ראבינאוויטש, באקאנט אונטער דעם פאפולערן נאמען ׳שלום־עליכם׳…‏ ער איז געבוירן געווארן און אויפגעוואקסן אין רוסלאנד, ווו ער פלעגט שרייבן פאר מערערע יידישע צייטונגען און האט ארויסגעגעבן א סך ביכער, באשרייבנדיק דאס לעבן פון ארעמע און רייכע מענטשן מיט א הומאריסטישער שפראך…‟
‏
אן אנדער צייטונג „לה בוז דיל פואיבלו‟ (La Boz del Pueblo — דאס קול פונעם פאלק) האט געשריבן אין איר נעקראלאג־ארטיקל, אז שלום־עליכם ״איז א שם־דבר ביי די יידן אין אלע עקן פון דער וועלט…‟; אז „ער איז געווארן בארימט, קודם־כל, צוליב זיין דראמאטישן הומאר. ס׳איז ניט געווען ‏אין דער לעצטער תקופה קיין אנדערער וועלט־באקאנטער שרייבער, וועלכער‏ וואלט געצווונגען דעם צושויער אדער די מיליאנען פון זיינע לייענער אזוי לאכן…‟. צום סוף, האט די צייטונג איבערגעגעבן,‏ אז ‏צווישן די פראמינענטע יידן פון ניו־יארק, וועלכע האבן זיך באטייליקט אין שלום־עליכמס לוויה,‏ איז געווען יוסף געדאלעסיע ,(Joseph Gedalecia), דער פרעזידענט פון דער אמעריקאנער ספרדישער „פעדעראציע פון אריענטאלע יידן‟. ווי איינער פון די לוויה־דירעקטארן, איז ער געווען פאראנטווארטלעכט פארן ארגאניזירן די טרויער־פראצעסיע, און ער ״האט אויך אויף אזא אופן פארגעשטעלט די ספרדישע קהילה און בשלמות אויסגעפירט זיינע פליכטן…‟.‏ יוסף געדאלעסיע איז אויך געווען א פליסיקער יידיש־רעדנער.
‏
די געבראכטע אינפארמאציע זאגט עדות, אז צווישן דער גרויסער צאל ניו־יארקער יידן, וועלכע האבן מיט טרויער אויפגענומען די ידיעה וועגן דער פטירה פונעם גרויסן יידישן שרייבער און אנטיילגענומען אין זיין לוויה, זיינען געווען, באנאנד מיט דער יידיש־רעדנדיקער מערהייט, אויך ‏יידן פון אנדערע עטנא־קולטורעלע עדות, אריינגערעכנט ‏אונדזערע ספרדישע ברידער.
 

Share this:TwitterFacebookPrintLike this:Like Loading...

Related
 


Tagged: fasadhistoryjewsliteratureYiddish 
Post navigation


Previous Post
די וויכטיקסטע זאכן פאר א שפראך–ציבור: די היים, משפחה, פריינד, געגנט… 

Next Post
נאטיצן פונעם רעדאקטאר — 9 



