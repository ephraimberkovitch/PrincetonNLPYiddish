

לאפסוס־קאקטוס — 47 



 by באריס סאנדלער 
August 1, 2021July 31, 2021 Filed under:
שפראך 

די ווערטער פונעם נייעם סאוועטישן אוצר האבן זיך גיך פארשפרייט און זיינען אריין אין דער ליטערארישער און מינדלעכער שפראך נישט בלויז ביי די שרייבערס, וואס זיינען דערצויגן געווארן דורך דער סאוועטישער ווירקלעכקייט פון אירע ערשטע יארן אן, נאר אויך אין די ווערק פון די צוגעקומענע פון די מערב־טעריטאריעס, אין די סוף 1930ער, אנהייב 1940ער יארן. מ׳האט אט די שרייבערס גערופן „מערבניקעס‟.
אזוי איז מיר נישט איין מאל אויסגעקומען צו הערן פון יחיאל שרייבמאנען דעם סאוועטיזם „אגיטקע‟. מיט דעם ווארט האט ער גערופן די ווערק, וואס זייער שפראך און, דער עיקר, דער אינהאלט האבן מער דערמאנט אן אגיטאציע־פלאקאט איידער א קינסטלערישע שאפונג.
אדער אן אנדער ווארט — „אוטיל‟, דאס מיינט, אן אפגעניצטע זאך, אלטע שמאטעס, וואס טויגן נאר איבערגעארבעט צו ווערן.
פון שרייבמאנס מויל פלעגט דאס ווארט ארויספליען מיט כעס: „מע קאן די דערציילונג נישט לייענען. ס׳איז גוט פאר אוטיל!‟
אן די ווערטער „וויארסטקע‟ און „ווערסטעווען‟ איז זיך נישט באגאנגען קיין איין שרייבער. אויף פראסט מאמע־לשון האט עס ביי די זעצערס געמיינט דעם פראצעס פון ברעכן די זייטן אדער די בויגנס. יעדן חודש פלעגן די מיטגלידער פון דער רעדאקציע־קאלעגיע ביים זשורנאל „סאוועטיש היימלאנד‟ באקומען פון מאסקווע די קארעקטור־וויארסטקע פונעם נייעם נומער, כדי זיי איבערצולייענען און ארויסזאגן זייער מיינונג. אלע זייטן זיינען שוין געהאט געווען גראפיש אויסגעשטעלט און נומערירט, און ס׳איז געבליבן נאר זיי איינבינדן אינעם זשורנאל־פארמאט. פונקט אזוי פלעגט אנקומען פונעם פארלאג דאס נייע בוך צום מחבר, איידער מ׳האט עס געלאזט נאך זיין „גוטהייסן‟ מאכן קאפיעס — „טיראזשירן‟.
אינעם לעקסיקאן פון א סאוועטישן שרייבער איז פארשפרייט געווארן דאס ווארט „אטשערק‟, וואס מיינט א קורצע האלב־דאקומענטאלע, האלב־קינסטלערישע דערציילונג, אין וועלכער עס ווערן באשריבן רעאלע מענטשן און געשעענישן. אויף מערב איז גענוצט געווארן דאס ווארט „פארצייכענונג‟. באזונדערס זיינען באקאנט געווארן די „אטשערקן‟ פון דעם סאוועטישן שרייבער שמואל גארדאן וועגן זיין באזוכן נאך דער מלחמה די יידישע קאלאניעס אין קרים, ריכטיקער געזאגט, וואס פון זיי איז פארבליבן; זיינע רייזע־בילדער „שטעטלעך‟, „צעלינא‟. עס זיינען אויך באקאנט די „אטשערקן‟ פון די סאוועטישע שרייבערס, געווידמעט ביראבידזשאן, צווישן זיי אויך די פארצייכענונגען פון דער נסתר און בערגעלסאן.
א באזונדערן בייטראג אינעם „אנטוויקלען‟ די סאוועטיזמען האבן אריינגעבראכט די ליטעראטור־קריטיקער. ס׳רוב פון זייערע נעאלאגיזמען זיינען געשאפן געווארן ווי א קלישע, דאס הייסט, בוכשטעבלעך איבערגעזעצט פון דעם רוסישן עקוויוואלענט.
דער גראמענפלעכטער
למשל: „אינהאלטלאזער‟ — א היפוך צו אינהאלטרייכער; „אנאטאציע‟ — קורץ איבערגעבן דעם אינהאלט פון א בוך, דערציילונג, פילם וכדומה; „ארומגעפלייצטער סוזשעט‟ — נישט קיין קאנקרעטער, פארווער אינהאלט; „גראמענפלעכטער‟ — א גראפאמאן אין געביט פון פאעזיע.
ווייטער ברענג איך בלויז איין זאץ פון א ליטערארישן „אטשערק‟, אנגעשריבן פון א באקאנטן סאוועטישן ליטעראטור־פארשער, געווידמעט פרץ מארקישעס שאפונג: „מארקישעס עפישע דיכטונג שילדערט די וויכטיקע סאציאל־עקאנאמישע פראצעסן פון איבערגעשטאלטן די סטרוקטור פון דער יידישער באפעלקערונג און די קולטור־אידעאלאגישע און פאליטישע איבערדערציונג פון די מאסן אין סאציאליסטישן גייסט.‟
לאמיר דא זיך אפשטעלן און אפכאפן דעם אטעם, כדי קאנען „איבערקייען‟ און אפשר פארשטיין, וואס דער קריטיקער איז אויסן געווען.
המשך קומט

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 46 

Next Post
פון אונדזער עזבון: יעקב שטערנבערג (1890־1973) 



