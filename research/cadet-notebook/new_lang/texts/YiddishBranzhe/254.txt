

דער הייליקער, געטלעכער אָנזאָג: פּרו־ורבֿו 



 by באריס סאנדלער 
September 1, 2019September 1, 2019 Filed under:
לידער 


די סאלדאטן פונעם פרו־ורבו־פראנט — געווידמעט
משה לעמסטער
1
פֿרוכפּערט אייך און מערט אייך
ווו עס קומט אייך אויס —
אויף דעם באָדן, אויף אַ בוים,
אין אַ פֿעלד צווישן פּאַפּשויעס,
אויף אַ סטערטע שטרוי צי היי
און אַוודאי ווינטער
נאַקעט אויפֿן שניי.
אויפֿן בוידעם
און אין קעלער — בעסער
אויף די קיילעכדיקע פֿעסער.
אין מאַשין און אין אַ טראַקטאר,
אין אַ גיכן עראָפּלאַן,
ווען אַ טעראָריסט פֿאַרכאַפּט אים —
אונטן רוישט אַן אָקעאַן.
פרוווט, ווען ס׳איז אַ שטורעם־וועטער,
צווישן כוואַליעס פֿונעם ים,
וואָס זייער הייך איז צוועלעף מעטער.
פרוווט אין מידבר אויפֿן זאַמד,
ווען ס׳פּויזעט־צו צו אייך אַ שלאַנג.
אין טעאַטער, ווען אָטעלאָ
דושעט דארט זיין דעזדעמאָנען,
און מע וויינט סיי אין פּאַרטער,
סיי הויך אויף די באַלקאָנען…
סעקס איז קונסט; אַקטיאָרן — איר,
ס׳וועט אייך מוחל זיין שעקספּיר.
צווישן רעלסן אויף די שפּאַלעס,
איבער אייך פֿליט אַן עקספּרעס…
יא, מיר זיינען סעקס־טרימאַלן
מיר זוכן ניט קיין לייכטן סעקס!
האָט ניט מורא פֿאַר עבֿירות
איר פֿילט אויס דאָך דעם געבאָט.
זיך פֿרוכפּערן און מערן,
געהייסן האט אונדז גאָט!
גאט איז אונדזער טאטע,
מיר הארעווען אן רו,
מיר דינען ווי סאלדאטן
דעם אנזאג זיינעם: פרו־ורבו.
2
פֿרוכפּערט אייך און מערט אייך
ווען עס קומט אייך אויס:
ווען איר פֿלאַנצט א בוים,
און אויכעט אין דער צייט,
ווען א פרוכט איר רייסט פון צווייג.
אי אין דער צייט, ווען איר קלאָגט,
אי אין דער צייט, ווען איר טאַנצט.
אין דער צייט, ווען איר צעשטערט,
און אין דער צייט, ווען איר בויט.
אין דער צייט, ווען איר האַלט אין וויינען,
און אין דער צייט, ווען איר האלט לאַכט.
אין דער צייט, ווען איר צעוואַרפֿט די שטיינער,
און אין דער צייט, ווען שטיינער
קלייבט איר שוין צונויף…
געפֿינט פֿאַר דעם אַ שעה
ביי נאַכט, גאנץ פרי, ביי טאָג.
ביי דער אַרבעט — אויך ניט רוען,
נאָך דער אַרבעט — ניט געשטערט.
פֿאַרן עסן — אַ רפֿואה
נאָכן עסן — אַ דעסערט.
ווען איר זענט נאָך יונג,
און ווען איר זענט שוין אַלט.
אויפֿן טויטבעט פֿאַרן שטאַרבן
פֿאַרן זאָגן „שמע־ישׂראל‟
און אַפֿילו נאָך דער תּפֿילה,
וועט דאָך אויך ניט שאַטן,
ס׳מעג דער מלאך־המוות,
אויף אייך אַ ביסל וואַרטן.
זאָל דער קרעכץ, דער לעצטער
זיין אַ ליבע־קרעכץ!
פרוכפּערט אייך און מערט אייך
מיט אייער ווייב און מיט אַ שכנה.
מיט אַלמנות איז אַ מיצווה,
מיט אַ מיידל, מיט אַ שיקסל,
אויך מיט יידענעס, מיט גויהס,
מיט בלאָנדינקעס, מיט ברונעטקעס,
מיט געל־רויטע פֿייער־פֿרויען.
מיט אַ ציגיינערטע, אַ ווילדער,
זי צען קליידער טראָגט אויף זיך,
און שעפּטשעט:
— כ׳וויל דיך,
כ׳וויל דיך,
כ׳וויל דיך,
ווען איר דערקלייבט זיך סוף־כל־סוף
צו דעם גוף איר הייסן.
אין אַמעריקע, אין שטאַטן —
מלא־טעמיק אַ מולאַטקע.
אין יאַפּאַן, געוויס, אַ גיישע,
וואָס זי וואָרקעט אין דער פֿרי:
— איי, גיי שוין,
גיי שוין,
גיי שוין…
באַליידיקט ניט די ווייבעלעך:
פֿון אַפֿריקע דער שוואַרצער,
פֿון דער ווייסער אַרקטיקע…
כ׳לעבן, אַז מיר שטרעבן
צו אַ סעקס פֿילפֿאַרביקן!
אַ סעקס פֿאַרשיידנאַרטיקן!

3
פֿרוכפּערט אייך און מערט אייך
מיט אַ הויכער,
וואָס זי שפּילט אין באַסקעטבאָל,
קוים־קוים איר גרייכט איר ביזן פּופּיק,
און, פארשטייט זיך, אויכעט
מיט א צוויי־דריי ליליפּוטקעס מיט אַ מאָל —
אַקראָבאַטקעס פֿון אַ צירק פֿון ליליפּוטן.
מיט אַ מאגערער, א דאַרער, ווי אַ פֿייג,
מיט אַ גראָבער,
וואָס אַ פֿערטל טאָן זי וועגט —
זאָל זי האפען,
העפען,
העצקען זיך אויף אייך
מיט אלע אירע אוצרות וואגיקע…
מיר זוכן ניט קיין גרינגן סעקס,
מיר זיינען סעקסאהאליקערס!…
אַפֿילו אָט די ליד
מיט אַן איילנדיקער פּען
האָב איך דאך געשריבן,
איר שטעלט זיך פֿאָר מסתּמא ווען.
איז, אפּיקורסים,
מענטשן פֿרומע,
זאָל דאָס „פּרו־ורבֿו‟,
אייך אַלע ווויל באַקומען,
אין אַ מזלדיקער שעה!
און האָט ניט מורא פֿאַר עבֿירות
איר פֿילט אויס דאָך דעם געבאָט.
זיך פֿרוכפּערן און מערן,
געהייסן האט אונדז גאָט!
גאט איז אונדזער טאטע,
מיר הארעווען אן רו,
מיר דינען ווי סאלדאטן
דעם אנזאג: פרו ורבו!

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
פאלעמישע נאטיצן (המשך) 

Next Post
די ערשטע טריט פון אויפלעב 



