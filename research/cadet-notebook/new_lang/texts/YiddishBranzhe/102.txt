

„יידיש־צענטער‟ — מיין ליבע און מיין ווייטיק 



 by באריס סאנדלער 
November 1, 2020October 31, 2020 Filed under:
פון דא און דארט 

סערגא בענגעלסדארף
דאכט זיך, עס איז געווען ערשט נעכטן. אין גיכן נאכן גרינדן אין מאלדאווע די יידישע קולטור־געזעלשאפט האט געעפנט אירע טירן די ביבליאטעק אויף איציק מאנגערס נאמען. איך געדענק גוט די פייערלעכע עפענונג פונעם צענטער פון יידישן בוך אין קעשענעוו. עס איז פארבעטן געווארן דער הויפט־רב פון מאלדאווע זלמן־לייב אבעלסקי, די שרייבערס יחיאל שרייבמאן און באריס סאנדלער — דער פארזיצער פון דער יידישער קולטור־געזעלשאפט, דער פאעט משה לעמסטער, עטלעכע פונקציאנערן פון דער שטאטישער מוניציפאליטעט, פארשטייער פון דער יידישער און מאלדאווישער אינטעליגענץ. צו דער טיר פון דער ביבליאטעק איז צוגעקלאפט געווארן א מזוזה און א שילד אויף יידיש און רומעניש, עס זיינען געזאגט געווארן שיינע רייד און דרשות.
אין דער קעשענעווער ביבליאטעק אויף איציק מאנגערס נאמען
אבער די יארן פליען, און אט פייערן מיר שוין 30 יאר, זינט די יידישע ביבליאטעק האט געעפנט אירע טירן. פאר דער צייט האט די אינסטיטוציע זיך פארוואנדלט אין א יידישן קולטור־צענטער אין קעשענעוו, מיט א גרויסן ביכער־פארנעם פון פארשידענע קאטעגאריעס און מיט א ממשותדיקער צאל לייענער. פונעם ערשטן טאג אן שטייט אין שפיץ פון דער גרופע קוואליפיצירטע מיטארבעטער די דירעקטארין אנא באסמאנאווא. כ׳וויל אבער אויך דערמאנען יענע מענטשן, וואס האבן מיט איר אנגעהויבן די וויכטיקע ארבעט: שרה שפיטאלניק, נאטאשע פאטיאמקין, גאליע פינקעל און אנדערע.
דעם אויבנאן צווישן די אקטיוויטעטן פון דער ביבליאטעק האט ביז אהער פארנומען דער „יידיש־צענטער‟ — א קולטור־קלוב, וואס האט ארום זיך צונויפגענומען די בעסטע שאפערישע כוחות פון דער שטאט: שרייבערס, מוזיקערס, אקטיארן, מאלערס… די הויפט־אויפגאבע פון דעם „צענטער‟ איז געווען צו פארהיטן די אוצרות, געשאפן אין יידיש, די טאג־טעגלעכע שפראך, אויף וועלכער עס האבן זיך אויסגעלעבט ס׳רוב בעסאראבער יידן פאר דער צווייטער וועלט־מלחמה. אנגעפירט האט מיטן יידיש־צענטער דער שרייבער יחיאל שרייבמאן, וואס האט במשך פון לאנגע יארן דורכגעפירט דא נישט איין אונטערנעמונג און אפגעהאלטן נישט איין רעפעראט, ווו ער האט דערציילט וועגן זיינע מיטצייטלער, יידישע שרייבערס, ווי אויך פארגעלייענט זיינע אייגענע דערציילונגען און מיניאטורן צום ערשטן מאל פאר אן עולם.
עס פלעגט זיך אפטלעך טרעפן, אז אויך פונעם עולם זיינען אויף דער בינע ארויסגעקומען מענטשן און געלייענט אויף א קול זייערע באליבטע יידישע לידער.
אין די סוף 1990ער יארן פלעגן קיין קעשענעוו קומען נישט ווייניק אנגעזעענע געסט פון ישראל. אויך זיי האבן באזוכט און געהאלטן א ווארט אין דער ביבליאטעק. איך דערמאן זיך די גלענצנדיקע אויפטרעטן פון די פראפעסארן דב נוי און גרשון וויינער פון ירושלים; דעם שרייבער אברהם קארפינאוויטש, דער אקטריסע לאה שלאנגער…
ברייט איז געווען דער טעמאטישער פארנעם פון די אויפטריטן, שוין אפגערעדט פון דעם הויכן ניווא. ס׳האבן זיך פארגעדענקט די אינטערעסאנטע לעקציעס, געווידמעט די יידישע קלאסיקער און די שרייבערס פונעם „ליפקאנער אלימפ‟ — אליעזר שטיינבארג, יעקב שטערנבערג און משה אלטמאן. אויב ציען ווייטער דעם פאדעם פון בעסאראבער יידישע שרייבערס, דארף מען דערמאנען די רעפעראטן וועגן יענטע מאש און מאיר חרץ. א באזונדער ארט האבן אין שרייבמאנס לעקציעס פארנומען די יידישע שרייבערנס: ריווע באליאסנע, ליובע וואסערמאן, ביילע שעכטער־גאטעסמאן.
דער פידלער ניקאליי טשיארני, ביי דער פיאנע סערגא בענגעלסדארף
די צענטראלע אונטערנעמונג פלעגט דורכגעפירט ווערן דעם 12טן אויגוטס, לזכרון די אומגעבראכטע יידישע שרייבערס אין מאסקווע. בעת אזא יזכור־פראגראם האט שרייבמאן געלייענט זיין רעקוויעם, וואס איז באגלייט געווארן מיט לידער, געלייענט און געזונגען פון פראפעסיאנעלע ארטיסטן; עס זיינען אויך אויפגעטראטן די מוזיקער פון דער מאלדאווישער מוזיק־אקאדעמיע: די פידלערס נחום כאש און באריס דובאסארסקי, דער טשעליסט יאן זשאסאן, די סאליסטן פון דעם אפערע־טעאטער — אנזשעלא פיכוט, אלעקסיי דיגארע און אנדערע.
אין דעצעמבער 2005 איז געשטארבן יחיאל שרייבמאן. מיט זיין אוועקגיין האט זיך אנגעהויבן די ירידה פונעם „יידיש־צענטער‟. אוודאי, האבן מיר, זיינע נאכפאלגער, זיך באמיט אונטערצוהאלטן ווייטער די ארבעט אינעם קלוב. שרה שפיטאלניק, מארינע שרייבמאן, זיין אלמנה און מיין ווייניקייט האבן גענומען אויף זיך די עול צו ארגאניזירן און דורכפירן נייע אונטערנעמונגען, מע פלעגט זיך פארט צונויפנעמען יעדן חודש, אבער אן יחיאלן האט עס פארלוירן די שאפערישע אטמאספער, די שימחהדיקייט. און דאך האט זיך איינגעגעבן צו פארהיטן די הויפט־טראדיציע, דהיינו, אפצומערקן דעם טאג פון 12טן אויגוסט. אפילו נאך מיין ארויספארן קיין ישראל אין 2013, פלעג איך זיך באמיען צו אט דער דאטע קומען קיין קעשענעוו און צוזאמען מיט מיינע קאלעגן־מוזיקער, געשטיצט פון דער קעשענעווער קהילה, „דזשוינט‟ און דער יידישער ביבליאטעק, דורכפירן די רעקוויעם־פראגראם.
היינט איז שוין נישטא שרה שפיטאלניק, די יידישע נשמה פון דער ביבליאטעק, פריצייטיק איז געשטארבן מארינע שרייבמאן און דער „יידיש־צענטער‟ איז אויך אויסגעגאנגען, ווי א יארצייט־ליכט אין אנדענק פון יידישער שאפערישקייט אין מאלדאווע. פון דעסטוועגן, האט דער „יידיש־צענטער‟ איבערגעלאזט א בולטן שפור אין דער געשיכטע פון דער יידישער ביבליאטעק אויף איציק מאנגערס נאמען. לאמיר האפן, אז מע וועט עס געדענקען.



Share this:TwitterFacebookPrintLike this:Like Loading...

Related
 


Tagged: fasadYiddish 
Post navigation


Previous Post
מיר חלומט זיך די מאמע 

Next Post
נאטיצן פונעם רעדאקטאר — 38 



