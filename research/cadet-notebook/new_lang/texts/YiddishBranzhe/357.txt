

לידער וועגן א מיידלשער ליבע 



 by באריס סאנדלער 
November 29, 2018January 2, 2019 Filed under:
לידער
ליטעראטור 

משה לעמסטער
ווו זשע איז מיין חתן
עס פאלט א טרוקן בלעטל
אויף דער נאסער ערד,
ווו זשע איז מיין חתן,
וואס גאט האט מיר באשערט?
וויפל קאן איך ווארטן,
גאטעניו, מיר זאג,
עס קומט צו מיר דער שכן
ברענגט בלומען יעדן טאג.
צו מיר די מאמע טענהט:
— בלייבן וועסט א מויד,
זע, פאר דיר דער שכן
אין הויף א שטיבל בויט…
פון מיינע אויגן רינען
א טרערל נאך א טרער,
ווו זשע איז מיין חתן,
וואס גאט האט מיר באשערט?
ווי כ׳וואלט בלינד געווארן
ער איז אנגעפלויגן,
ווי א שטורעמווינט,
פארדרייט מיך און פארצויגן,
ווי כ׳וואלט געווארן בלינד.
געהערט האבן די ווערבעס,
און דאס גראז ביים טייך
זיינע הייסע ווערטער,
מיינע אך און אך…
ליכטיק איז מיין אומעט
עס האט דאך אלץ אן עק —
ווי א ווינט געקומען,
מיטן ווינט אוועק…
עס קאן דען אנדערש זיין
א שניי פון ווייסע בלימלעך
פאלט אין עפלסאד.
עס איז אוועק מיין ליבער,
זיי אים מוחל, גאט.
נאר איך לעב ניט איבער,
דער זומער איז ניט ווייט —
אזא ווי איך, מיין ליבער,
וועסטו ניט טרעפן היינט…
עס בליען סעדער ווידער,
גאט שיקן וועט אין מיי,
פאר מיר א נייע ליבע —
עס קאן דען אנדערש זיין?..
לעבן ברונעם שטייט א מיידל
לעבן ברונעם שטייט א מיידל
שטייט א מיידל טיף פארטראכט —
וויל זי נעמען זיך דאס לעבן,
אין דעם שיינעם אויפדערנאכט.
פונעם הימל, פונעם ברונעם,
מיט א שטראל און מיט א ווונק,
בעטן שטערן — ווייטע זונען:
— ניטע קינד, דו ביסט דאך יונג!
מיט א רייפן, גילדן עפל
טוט דער זומערסאד א קלינג,
און דער קלונג איז ווי א בעטונג:
— ניטע קינד, דו ביסט דאך יונג!
וואס איז לעבן? — גאטס א ווונדער!
וואס איז ליבע? — בלויז א פונק…
מיטן וואסער בעט דער ברונעם:
— ניטע קינד, דו ביסט דאך יונג!…
לעבן ברונעם שטייט א מיידל
שטייט א מיידל טיף פארטראכט —
צי זאל נעמען זיך דאס לעבן,
אין דעם שיינעם אויפדערנאכט?

Share this:TwitterFacebookPrintLike this:Like Loading...

Related
 


Tagged: poetryYiddish 
Post navigation


Previous Post
די אפגעשטויסענע (2) 

Next Post
די בלום און אנדערע מיניאטורן 



