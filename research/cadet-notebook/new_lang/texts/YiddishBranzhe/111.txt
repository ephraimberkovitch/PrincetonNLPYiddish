

נאטיצן פונעם רעדאקטאר — 37 



 by באריס סאנדלער 
October 1, 2020October 6, 2020 Filed under:
נאטיצן פונעם רעדאקטאר 


לאמיר זיין קליגער און נישט לאזן זיך פארפירן!
אונדזער פאלק שטייט איצט אינעם שמאלן פרוזדור פון פארכטיקע טעג צווישן ראש־השנה און יום־כיפור. א קורצע ציטערדיקע רגע צווישן נעכטן און מארגן. נישט לייכט און נישט יעדן איז באשערט געווען אריבעצוטרעטן די שוועל. די מגיפה האט זיך צעגארטל און קאן זיך נאך אלץ נישט אפשטעלן. די גאנצע וועלט פילט עס. די געזעלשאפטן זיינען אפגעשוואכט געווארן, און בפירוש אין אזעלכע קאלעמוטנע צייטן קומען ארויס אויף דער אויבערפלאך כל־מיני שווארצע רוחות.
מיר ווייסן עס פון דער געשיכטע. נאך דער ערשטער וועלט־מלחמה האבן די מאראלישע געפאלנקייט און דער טיפער עקאנאמישער קריזיס פון דער רוסלענדישער געקראכטער אימפעריע אויסגענוצט די באלשעוויקעס, איינשטעלנדיק זייער רויטן טעראר, וואס האט פארניכטעט צענדליקער מיליאנען אומשולדיקע לעבנס.
כמעט אין דער זעלבער תקופה האט אין דער ניי־געשאפענער אין דייטשלאנד וויימאר־רעפובליק, צוליב די זעלבע סיבות, אנגעהויבן אויפהייבן דעם קאפ די נאציאנאל־סאציאליסטישע ברוינע פעסט. און ווידער האבן דערפון געליטן צענדליקער מיליאנען אומשולדיקע נפשות, באזונדערס מיר, יידן.
היינט, בשעת דער אומבאהאלפנקייט פון די מאכטהאבערס, קאנען מיר זען, ווי האלב־קרימינעלע און האלב־פאליטיזירטע עלעמענטן, היצן אונטער דעם המון, כדי איבערצונעמען די מאכט. וואס שרייען זיי אין די פארכטיקע טעג? דעמאנסטראציע איז הייליק, און די תפילות — נישט! איך בין אויך נישט קיין פרומאק, אבער ווי גרויס דארף זיין דער ציניזם עס ארויסצוברענגען אויף דער צונג און דערמיט שטעלן אין סכנה טויזנטער פארפירטע יונגע־לייט?!
ס׳איז דאך באוווסט, אז ווען דער מענטש ווערט א טייל פונעם המון, ווארפט ער קודם־כל אראפ פון זיך אלע מאראלישע פארפליכטונגען; ער הייבט זיך אן פילן פראנק־און־פריי; ער באמערקט אפילו נישט, אז ער איז שוין צונויפגעפענטעט געווארן מיט דער צעווילדעוועטער מאסע און ווערט פארשלעפט אין דעם צעיושעוועטן הפקרות אן גרענעצן און אן געזעצלעכקייט. צוזאמען מיטן המון איז ער גרייט אנצוטאן אזוי פיל צרות, וואס אליין, ווי א יחיד, וואלט ער וועגן דעם אפילו נישט געוואגט צו טראכטן.
לאמיר פארבלייבן יחידים, זיך נישט לאזן פארשלעפט צו ווערן פון קיין שום פאליטישן שטראם, ווייל מע קאן אין דעם ברויזנדיקן פארסמטן וואסער דערטרונקען ווערן.
אונדזער פאלק האט זיך אין אלע צייטן געקאנט מונטערן און טרייסטן, און זיין שטארק — ווען מיט א חכמה און ווען מיט א וויץ. דער יידישער פאלקלאר־אוצר טראגט אין זיך סיי א סך חכמה און סיי הומאר, זאל זיין אפילו מיט א ביטערלעכן טעם. איין פערל, צו דערקוויקן דאס הארץ פארן פאסטן תענית:
ר׳ לוי־יצחק האט אמאל פארשפעטיקט צו סליחות. בדרך־הטבע האט דער גאנצער עולם געווארט אויף אים. ווען ער איז געקומען אין בית־מדרש, האט שוין געטאגט; אומעטום האט מען שוין באלד אפגעזאגט סליחות. האט ר׳ לוי־יצחק זיך אוועקגעשטעלט און געזאגט:„רבונו־של־עולם! איך בין דאך ניט מער ווי א בשר־ודם, בין שוין אלט און שוואך; ניטא קיין כוח אויפצושטיין פארטאג און זאגן גאנץ סליחות. אבער דו, רבונו־של־עולם, דו ביסט דאך אן אל חי־וקים, ביסט ניט אלט, ביסט ניט שוואך, דארפסטו ניט שלאפן — טא זאג דו פאר אונדז סליחות, און דו דארפסט קיין סך ניט זאגן. דיינע סליחות איז נאר איין ווארט — סלחתי!‟
א גמר חתימה טובה!

Share this:TwitterFacebookPrintLike this:Like Loading...

Related
 


Tagged: Boris SandlerfasadJewish people 
Post navigation


Previous Post
י. י. זינגערס בוך דערציילונגען „אויף פרעמדער ערד‟ — אין פויליש 

Next Post
לאפסוס־קאקטוס — 38 



