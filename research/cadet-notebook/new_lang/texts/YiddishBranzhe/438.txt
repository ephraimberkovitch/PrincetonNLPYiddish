

אנאטאמיע פון שינאת־ישראל 



 by באריס סאנדלער 
April 2, 2018May 3, 2018 Filed under:
געשיכטע
עסייען 

מיכאל קרוטיקאוו
(צום 115טן יארצייט נאכן קעשענעווער פאגראם)
פאר יידן האט זיך דאס 20סטע יארהונדערט אנגעהויבן מיטן קעשענעווער פאגראם אין אפריל 1903. די ידיעות וועגן די שרעקלעכע געשעענישן אין א ווייטער פראווינץ־שטאט פון דער רוסלענדישער אימפעריע האט דערשיטערט די גאנצע וועלט. 49 יידן זיינען אומגעקומען במשך פון די דריי פאגראם־טעג, צוויי מאל מער, בעת אלע פאגראמען פון 1881־1882, וועלכע האבן גורם געווען די גרעסטע עמיגראציע־כוואליע אין דער ביז־דעמאלטיקער יידישער געשיכטע. די וועלט האט זיך ווייניק געקאנט משער זיין, אז דאס איז געווען בלויז דער אנהייב. שוין אין צוויי יאר ארום, בעת דער רוסישער רעוואלוציע פון 1905, וועט מען מוזן ציילן די יידישע פאגראם־קרבנות נישט אין צענדליקער, נאר אין הונדערטער נפשות. דאס שרעקלעכסטע וועט קומען נאך שפעטער.
 
This slideshow requires JavaScript.
דער נאמען פון דער פארשלאפענער פראווינציעלער שטאט אין דער ווייטער דרום־מערבדיקער געגנט פון דער רוסלענדישער אימפעריע איז גלייך באלאדן געווארן מיט א שווערן סימבאלישן באטייט. די רעאלע טראגעדיע פון רעאלע מענטשן איז מגולגל געווארן אין א לעגענדע, פון וועלכער יעדע פאליטישע באוועגונג האט געצויגן אן אייגענעם מוסר־השכל אין הסכם מיט איר אידעאלאגישן סדר־היום. דער קעשענעווער פאגראם איז געווארן א וויכטיקער פראפאגאנדע־מיטל סיי ביי די יידישע און סיי ביי די אלגעמיינע רוסלענדישע פארטייען.
די ניט־יידישע רעוואלוציאנערן האבן פארטייטשט קעשענעוו ווי א באווייז, אז די ווארצלען פון אלע רוסישע און יידישע צרות ליגן באגראבן אין דעם אויטאקראטישן מהות פון דעם צארישן רעזשים. די יידישע סאציאליסטן האבן געטענהט, אז נאך קעשענעוו טאר מען זיך מער נישט פארלאזן אויף דער פראלעטארישער סאלידאריטעט. אי דער „בונד‟, אי „פועלי־ציון‟ האבן גערופן צו שאפן א יידישע זעלבשוץ, וואס זאל פארטיידיקן די יידישע באפעלקערונג פון פאגראמען. די ניט־סאציאליסטישע ציוניסטן מיט אחד־העם בראש האבן געשטיצט די אידעע פון דער יידישער זעלבשוץ, אבער זיי האבן בכלל נישט געגלייבט אינעם יידישן קיום אין רוסלאנד.
א קאריקאטור אויפן צאר ניקאליי דער צווייטער. ״די יידן וועלן באצאלן פאר אלץ!״
דער קעשענעווער פאגראם האט געמאכט א שטארקן רושם נישט נאר אויף דער יידישער סביבה; קעגן דער אפיציעלער אנטיסעמיטישער פאליטיק, וואס האט גוטגעהייסן די עפנטלעכע אנטי־יידישע פאגראמען, האבן זיך ארויסגעזאגט אנגעזעענע רוסישע שרייבערס: לעוו טאלסטוי, וולאדימיר קאראלענקא, מאקסים גארקי. דער פאטער פונעם בארימטן שרייבער נאבאקאוו האט באצאלט מיט זיין גלענצנדיקער מלוכישער קאריערע (וואס וואלט אים מסתמא געפירט צום פאסטן פון יוסטיץ־מיניסטער) פאר זיין ארטיקל אינעם רוסישן יורידישן זשורנאל, אין וועלכן ער האט באשולדיקט די רעגירונג אינעם ארגאניזירן דעם פאגראם. אזוי אדער אנדערש, האט קעשענעוו געדינט ווי א קאטאליזאטאר פון כלערליי פאליטישע פראטעסטן אין דער רוסלענדישער געזעלשאפט.
דער סאמע בארימטער דיכטערישער אפרוף אויף דעם קעשענעווער פאגראם איז ארויס פון אונטער דער פען פון דעם גרויסן נאציאנאלן פאעט חיים־נחמן ביאליק. ער האט געשאפן זיין פאעמע אין צוויי נוסחאות: אויף העברעיש — אונטערן נאמען „העיר ההרגה‟ און אויף יידיש — „אין שחיטה־שטאט‟. אין רוסיש איז זי פארשפרייט געווארן אין דער גלענצנדיקער איבערזעצונג פון וולאדימיר (זאב) זשאבאטינסקי. דער רוסישער נוסח האט מסתמא געפונען מער לייענער צווישן דער רוסישער און רוסיש־יידישער אינטעלעגענץ, איידער ביאליקס אריגינעלע טעקסטן אויף יידיש און העברעיש.
אייגנטלעך, האט ביאליקס פאעמע ווייניק צו טאן מיט דער פאקטישער געשיכטע פון דעם פאגראם אין קעשענעוו, כאטש דער דיכטער האט באזוכט די שטאט אין גיכן נאך דער טראגעדיע, ווי א מיטגליד פון דער ספעציעלער קאמיסיע פון יידישע געזעלשאפטלעכע טוערס. ביאליק האט אפילו געביטן דאס ארט און צייט (מסתמא לויט דער עצה פון דעם רוסישן צענזאר, דעם געשמדטן חב״דניק). זיין פאעמע טראגט דאס אונטערקעפל „משא נעמיראוו‟, וואס שיקט דעם לייענער אפ צו די היסטארישע געשעענישן בעת כמעלניצקיס אויפשטאנד פון 1648־1649 (גזירות ת״ח־ות״ט).
חיים־נחמן ביאליק
ביאליק באנוצט זיך מיט די פאגראם־עפיזאדן, כדי אויפצולעבן זיין נעגאטיווע טעאלאגיש־דיכטערישע קאנצעפציע פון גלות־עקזיסטענץ, אגב, האט ביאליקס פאעטיש שרעק־בילד שאקירט אייניקע פון זיינע מיטצייטלער. ש.־י. אבראמאוויטש (מענדעלע מוכר־ספרים) האט דעם דיכטער נישט געקאנט מוחל זיין, הלמאי ער האט ארויפגעלייגט די שולד פאר דעם פאגראם אויף די קרבנות, נישט אויף די פאגראמשטשיקעס. עס איז מערקווירדיק, אז דער דיכטער האט קיין מאל נישט דערמאנט די פילצאליקע פאקטן פון יידישן ווידערשטאנד בעת דעם פאגראם, וועלכע ער האט געזאמלט ביים באזוכן קעשענעוו אין 1903.
ביזן היינטיקן טאג קאן מען נישט רעדן וועגן קעשענעוו און נישט בארירן דערביי ביאליקס פאעמע. דער באגריף „קעשענעוו‟ שפילט א ריזיקע ראלע אינעם רוסיש־יידישן באוווסטזיין פון 20סטן יארהונדערט. אבער גאנץ אפט איז די ראלע פון רעאלע פאקטן גאנץ א קנאפע. אויפן ערשטן פלאן טרעטן ארויס די פאליטישע פאקטארן: דער אינטערנאציאנאלער סקאנדאל, וואס איז אויסגעבראכן נאכן פאגראם, די רעאקציע פון דער רוסלענדישער און אויסלענדישער עפנטלעכער מיינונג, דער באטייט פון דעם פאגראם פאר דער קאנסאלידאציע פון די מיזרח־אייראפעישע אימיגראנטן אין אמעריקע.
די נאכקלאנגען פון די אמאליקע דעבאטעס הערט מען נאך ביז היינט צו טאג אין דער רוסישער פובליציסטיק. די וויכוחים דרייען זיך ארום איין קלאץ־קשיא: צי האט די צארישע רעגירונג בפרט דער אינערן־מיניסטער פאן־פלעווע, צוגעגרייט און ארגאניזירט דעם פאגראם דירעקט פון פעטערבונרג? די דאזיקע באשולדיקונג באזירט זיך אויף א געהיימען בריוו, פובליקירט אין דער לאנדאנער צייטונג „טיימס‟, וואס פלעווע האט געשיקט פערזענלעך צום בעסאראבער גובערנאטאר פאן־ראאבען פארן פאגראם. אין אט דעם בריוו האט דער מיניסטער געווארנט דעם גובערנאטאר וועגן מעגלעכע אנטי־יידישע „אומרוען‟, וואס קאנען פארקומען פאסכע־צייט אין קעשענעוו, און האט „רעקאמענדירט‟ נישט צו נוצן קיין שום גוואלד־מיטלען קעגן די קריסטלעכע פארברעכערס.
די היינטיקע שווארץ־מאהניקעס אויף זייער מארש אין מאסקווע
הגם די רוסישע רעגירונג האט אפיציעל אפגעלייקנט, אז פלעווע האט אנגעשריבן אזא מין בריוו, איז די ליבעראלע געזעלשאפטלעכקייט אין רוסלאנד און אין אויסלאנד געבליבן זיכער, אז דער צארישער רעזשים האט דירעקט ארגאניזירט דעם פאגראם, כדי אויסצונוצן די יידן ווי א כפרה־הינדל פאר דער רעוואלוציאנערער באוועגונג און אויסלאזן צו זיי דעם „כעס‟ פונעם קריסטלעכן המון. ביזן היינטיקן טאג זיינען דא חילוקי־דעות, אויף וויפל די דאזיקע ווערסיע איז היסטאריש בארעכטיקט און ווי דייטלעך קאן זי זיין באשטעטיקט דורך ארכיוואלע דאקומענטן.
אין זיין בוך „צוויי הונדערט יאר צוזאמען‟ באשולדיקט דער שרייבער אלעקסאנדער סאלזשעניצין די יידן אינעם צעבלאזן די קעשענעווער טראגעדיע און אין באנוצן זיך מיט דעם געפעלשטן בריוו, כדי צו פארשווארצן דעם אימאזש פון רוסלאנד אין די אויגן פון דער וועלט. עס גייט דעם גרויסן שרייבער נישט אן, אז אין קעשענעוו האט דער קריסטלעכער המון געראבעוועט, פארגוואלדיקט און געהרגעט יידן. עס פארדריסט אים נאר, וואס די יידן האבן „אויסגענוצט‟ דעם פאגראם צוליב איין צוועק — צעבלאזן די „אנטירוסישע‟ פראפאגאנדע. עס חידוש אים דערביי נישט, הלמאי האט די גאנצע וועלט פארט געגלייבט אין דער עכטקייט פון פלעוועס בריוו. אויב אפילו מע זאל אננעמען, אז דער קעשענעווער גובערנאטאר האט נישט באקומען פון אים דעם בריוו, איז זיין אויפפירונג בעת דעם פאגראם געווען אין דעם פולן הסכם מיטן מיניסטערס אינסטרוקציעס. די דאזיקע פראגע איז אין דעם לעצטן סך־הכל וויכטיקער, ווי דער היסטארישער פאקט פון דעם בריוו.

Share this:TwitterFacebookPrintLike this:Like Loading...

Related
 


Tagged: historyjewsresearchYiddish 
Post navigation


Previous Post
„גאלדפאדען־טעאטער‟ אין ישראל און זיין שווערער וועג 

Next Post
נאטיצן פונעם רעדאקטאר — 7 



