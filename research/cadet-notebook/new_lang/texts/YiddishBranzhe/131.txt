

לאפסוס־קאקטוס — 36 



 by באריס סאנדלער 
September 1, 2020September 29, 2020 Filed under:
שפראך 

פאר וואס קומט עס דעם „שין‟?
מיט יארן צוריק האב איך אנגעשריבן א געגראמטן „אלף־בית‟. כ׳בין, אוודאי, ווייט נישט אריגינעל — עס זיינען פאראן א סך לידער, לעגענדעס און מעשהלעך וועגן דעם יידישן „אלף־בית‟, וואס טראגט אין זיך די חכמה פון תורה.
כ׳דערמאן זיך, אז ווען ס׳איז געקומען צום אות „שין‟, איז פון מיין קינדשאפט ארויסגעשווומען די שטענדיק פארשניאשקעטע נאז פון אונדזער שכן שיקע מיטן צונאמען — שיקע דער שיכור. אזוי האט דער אות „שין‟, זאל מיר מוחל זיין, זיך פארקניפט מיטן ווארט שיכור:
ר׳ שין נעמט קיין טראפן, קיין לעק, און דאך:
„א ביטערער שיכור!‟ — דער שם גייט אים נאך.
נאך אזא קוריאז האבן שוין אנגעהויבן ארויסשווימען און זיך דרייען ביי מיר אין קאפ, ווי א שווארעם וועספן כל־מיני אנדערע ווערטער, וואס הייבן זיך אן מיט דעם שלי־מזלדיקן אות „שין‟ — און גאר נישט לייטישע. דהיינו:
(לויטן סדר)
שאדנווינקל — אזוי פלעגט מיך רופן די באבע, ווען כ׳האב צעבראכן עפעס א כלי אדער איבערגעקערט דעם עמער וואסער.
שאכער־מאכער — אן אנדער אונדזער שכן, וואס פלעגט דרייען געשעפטן, האט מען אויף אים געזאגט: „רחמיאל — א גרויסער שאכער־מאכער!‟
שאלאפיי — דאס ווארט פלעג איך אליין נישט איין מאל הערן: „ביסט א ליידיקגייער און א שאלאפיי!‟
שאנד — בדרך־כלל האט מען עס געקאנט הערן צוזאמען מיטן ווארט „בושה: „א „שאנדע און א בושה!‟ — ערגערס איז שוין נישט געווען. מיטן ווארט „שאנד‟ פארן זיך גענוג אנדערע ווערטער, וואס זייער באטייט פארשאפט נישט קיין גרויסן כבוד:
שאנדגליד, שאנדהויז, שאנדסלופ, שאנדפלעק, שאנדרע־באנדרע וכדומה
שאנטאזש, שאנטאזשירן, שאנטאזשיסט/קע — אויף יידיש זאגט מען: א גנב איז א פראפעסיע, א שאנטאזשיסט איז א האבי.
שארלאטאן/קע. — לאמיר דא דערמאנען יעקב גארדינס פיעסע „שלמהקע שארלאטאן‟; אדער דאס ליד „קום, לייבקע טאנצן‟: ווער ער איז א פיינער מאן,/ ווער א לומפ, א שארלאטאן…
שייגעץ — א שייגעץ בלייבט א שייגעץ, אבער ס׳איז גענוג צוגעבן דעם „ל‟ —
שייגעצ/ל, ווי דאס ווארט ווערט ווארעמער, הארציקער און צומאל רחמנותדיק.
שד, שדיכע, שדל… — טפו, טפו, טפו!
שווא־ושקר — מיין זיידע ע״ה פלעגט זאגן, אז „שווא ושקר איז מער ווי איין גרויסער ליגן!‟
שוואנץ און שווענצל — עס קאן זיין פשוט אן עק, א וויידל און אין אייניקע יידישע דיאלעקטן, פונקט ווי די דערמאנטע סינאנימען — א מענערישער אבר.
שוואנצעוואטע — אנדערש געזאגט, ווייט נישט קיין חכם.
שווארץ — סתם „שווארץ‟, מיינט נישט מער ווי די פארב. ס׳איז אבער גענוג צוגעבן: שווארץ־תומאה, שווארץ־יאר, שווארץ־מאה, שווארץ־לעבן, שווארצן די גרענעץ — מאלט זיך שוין גאר אן אנדער שווארץ־בילד.
שוויין — שוין בעסער אויסמיידן דעם דייטשמעריזם און אויף א שלעכטן פארשוין פשוט זאגן — חזיר!
שווינדל, שווינדלען, שווינדלעריי און סתם א שווינדלער/קע — אדער פשוט אן אפעריסט.
שוויצער/קע — אזעלכע טרעפן זיך אויף שריט און טריט אין אלע צייטן. וועגן אזעלכע לייט זאגט מען: א שוויצער האקט א טשייניק און ווערט נישט פארשוויצט.
דא וועלן מיר אפכאפן דעם אטעם און ממשיך זיין אין קומעדיקן נומער!
מיט שלום און שלווה,
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
נאטיצן פונעם רעדאקטאר — 35 

Next Post
פון אונדזער עזבון: נתן זאבארע (1908־1975) 



