

דאס יידישע „קול־ישראל‟, וואס האט אויפגעהערט רעדן 



 by באריס סאנדלער 
May 1, 2018June 1, 2018 Filed under:
געשיכטע
שפראך 

לאה שלאנגער ביים מיקראפאן
לאה שלאנגער
„יידיש איז א שפראך, אויף וועלכער מ׳האט גערעדט פון אלזאס — דורך דייטשלאנד און פוילן — ביז רוסלאנד, עס האבן גערעדט אויף יידיש הייליקע, מנהיגים, שרייבער, דיכטער, רבנים און דער עיקר, דאס פאלק…‟ — אזוי האט צו מיר געשריבן אויף פויליש רישארד גראבאווסקי פון דער שטאט אפאלע, פוילן, און זיך אונטערגעשריבן: צוהערער און פריינד. איך האב דאן אויך צוגעשטעלט פראגראמען אויף פויליש פארן פוילישן ראדיא אויף זייער בקשה, אבער אין בריוו האט גראבאווסקי געבעטן נישט אויפהערן מיינע אוידיציעס אין יידיש.
איך האב עס דערמאנט נישט חלילה זיך צו בארימען, נאר כדי צו דערמאנען, ווי וויכטיק זיינען געווען די יידישע פראגראמען נישט נאר פאר ישראל, נאר אויך פאר אויסלאנד.
איז לאמיר אנהייבן פון אנהייב. דורך א צופאל, ווי עס קומען פאר א סך זאכן, בין איך אין יאר 1986 אנגאזשירט געווארן מיטארבעטן אין דער יידיש־אפטיילונג פון „קול־ישראל‟. איך האב אין יענער צייט געשפילט אין קאמערי־טעאטער, אבער דאך, ווען מ׳האט מיר פארגעלייגט די ארבעט אויף דעם ראדיא, בין איך גלייך מסכים געווען, נישט קוקנדיק דערויף, וואס יעדן אוונט האב איך געשפילט אין טעאטער אויף העברעיש.

מיר האבן איבערגעגעבן יעדן טאג ישראל־נייעס קיין מיזרח־ און מערב־אייראפע, רוסלאנד אין אלע דריי אמעריקעס…

אין דער יידישער אפטיילונג האבן דעמאלט געארבעט גלענצנדיקע פערזענלעכקייטן, קענער פון ליטעראטור, קונסט, געשיכטע און אלץ, וואס ס׳האט געהאט א שייכות צו זשורנאליסטיק; אזעלכע ריזן, ווי שידלעצקי, מיכאל בן־אברהם (וויינאפעל), יוליוס, אנקא שמיר, אבי נאדרא, אריה לאנדאן, שושנה נחמה, אדם גרוזמאן. מיר האבן איבערגעגעבן יעדן טאג ישראל־נייעס קיין מיזרח־ און מערב־אייראפע, רוסלאנד אין אלע דריי אמעריקעס, און, פארשטייט זיך, אין לאנד גופא. צום באדויערן, האט די פירערשאפט פון דעם ראדיא, מיט דער צייט אפגעשאפן די טראנסמיסיעס פאר געוויסע לענדער און אלץ מער פארקירצט די צייט.
די מיטארבעטער פון דער רוסישער פראגראם ״רקע״
צוריק מיט אן ערעך 30 יאר, ווען ס׳איז אנגעקומען די גרויסע עליה פון ראטן־פארבאנד, האט זיך געוואנדן צו מיר דער דירעקטאר פון ראדיא, אמנון נדב, און פארגעלייגט, איך זאל, ווי א צוגאב, מאכן א פראגראם אויך אין די ראמען פון דער רוסישער אפטיילונג „רקע‟ (רשת קליטת עליה), וואס מיינט, די אבסארבציע־נעץ פאר די נייע עולים. ער האט צוגעשטעלט ארגומענטן, אז ס׳וועלן צוקומען נאך אן ערך 100 טויזנט יידיש־צוהערער. די אנפירערין פון דער יידיש־אפטיילונג, אנקא שמיר, האט אבער פראטעסטירט אונטערן תרוץ, אז אזא פראגראם וועט שאפן א קאנקורענץ דער יידישער אפטיילונג.
כ׳מיין, ס׳איז געווען נישט דער איינציקער ארגומענט, אבער איך האב פארשטאנען די וויכטיקייט און נויטווענדיקייט פון אזא יידישער פראגראם. כ׳האב געוווסט, אז די נייע עולים פון ראטן־פארבאנד, וועלכע קענען ווייניק עברית, וועלן זיך צוהערן צו די אוידיציעס אויף רוסיש און במילה הערן מיינע יידישע פראגראמען. און אזוי איז טאקע געשען.

מ׳האט געקאנט פון די ווערטער פילן די טרערן אין זייערע אויגן ביים שרייבן זייערע בריוו.

ס׳איז שווער איבערצוגעבן די דאנק־בריוו, וואס איך פלעג באקומען פון די צוהערער. מ׳האט געקאנט פון די ווערטער פילן די טרערן אין זייערע אויגן ביים שרייבן זייערע בריוו. זיי האבן אויסגעדריקט די בענקשאפט פאר א יידיש ווארט, פאר א יידיש ליד און ליטעראריש ווערק — דאס, וואס ס׳איז זיי געווען פארבאטן אזוי פיל יארן. בריוו, אין וועלכע זיי זיינען זיך מודע געווען, אז זינט די באבע צי דער זיידע זיינען אוועק אין דער אייביקייט, האבן זיי נישט געהערט קיין יידיש ווארט.
זעלטן ווען פלעג איך באקומען בריוו אויף יידיש; אויך אייניקע — אין א צעבראכענעם עברית, דער עיקר, אויף רוסיש. די צוהערער האבן געהאלטן, אז איך דארף קענען רוסיש, אויב איך פיר מיין פראגראם אין די ראמען פון „רקע‟, ווו מ׳הערט טאג און נאכט בלויז רוסיש. בריוו מיט בקשות, מיט דערינערונגען, ביאגראפיעס, לידער… די בריוו האבן מיך באפרידיקט און דערווארעמט דאס הארץ, אז איך קאן ברענגען די מענטשן א פארגעניגן מיט יידיש.

צוזאמען מיט דער ליקווידאציע פון „קול־ישראל‟ איז אויך פון מיין פראגראם געווארן, „כאן לא‟

מיט דער צייט איז די יידיש־אפטיילונג געווארן אלץ מער איינגעשרומפן; אייניקע מיטארבעטער זיינען אוועק אין דער אייביקייט, די אנדערע — ארויס אויף פענסיע, און קיין אנדערע אויף זייער ארט האט מען שוין נישט אנגענומען. צום סוף, איז די אוידיציע פון ירושלים אויף יידיש געווארן געקירצט ביז 15 מינוט — איבערהויפט נייעס. אבער מיין פראגראם אין די ראמען פון „רקע‟ איז אנגעגאנגען ווייטער, ביז פון „קול־ישראל‟ איז מיט א קנאפן יאר צוריק געווארן „כאן‟ (דא). צוזאמען מיט דער ליקווידאציע פון „קול־ישראל‟ איז אויך פון מיין פראגראם געווארן, „כאן לא‟, אנדערש געזאגט, נאר נישט דא!.
היינט צו טאג גיט מען איבער אויף יידיש איין מאל אין דער וואך א פראגראם, וואס איז האלב יידיש און האלב עברית, און מע חזרט עס איבער אין מיטן דער וואך. דער אמת איז, אז יענע, וואס זיינען אמאל געווען נייע עולים, קאנען שוין מער־ווייניקער עברית, אבער דאך הערן זיי ווייטער די פראגראמען פון „רקע‟ אויף רוסיש.
איז וואס זשע בלייבט יענע, וואס לעכצן נאך אן אמת יידיש ווארט? זיי מוזן זיך באנוגענען מיט דעם וואס ס׳איז דא. איך האלט אבער, אז ס׳איז נישט ריכטיק! היינט, ווען דער אינטערעס צו יידיש ווערט אלץ גרעסער, ווען אין אלע אוניווערסיטעטן לערנט מען אויך יידיש, ווען אין שלום־עליכם־הויז קומען זיך לערנען יידיש און יידישע ליטעראטור הונדערטער תלמידים, ווען כמעט אין יעדער שטאט און שטעטל איז פאראן א קלוב, ווו מע לערנט יידיש, ווען עס עקזיסטירט א גרופע „יונג־יידיש‟, א לייוויק־הויז, אן ארבעטער־רינג, ווען ס׳איז געווארן א מאדע אריינווארפן אין א שמועס א יידיש ווארט, אפילו אין ראדיא, ווען מיר האבן א „יידישפיל‟־טעאטער, ווען א סאברע לערנט זיך אויס יידיש, כדי איבערצוזעצן י.־ל. פרצן אויף עברית, ווי ס׳האט געטאן דער זייער באגאבטער איבערזעצער דורי פרנס. ער האט לעצטנס ארויסגעגעבן א בוך מיט פרצעס דערציילונגען אויף עברית און אין זיין אריינפיר־ווארט אנגעשריבן: „מדינת־ישראל געדענקט גוט דעם יידישן חורבן, אבער ווייניקער — דעם חורבן פונעם יידישן קולטור־לעבן, די פילפארביקייט, די פארשידנארטיקע שטראמען, די שפראך‟.

 די סאברעס זיינען באגאנגען קעגן יידיש און די יידיש־רעדער א גרויסע עבירה…

סע פונקציאנירט א נאציאנאלע אינסטאנץ פאר יידיש, אויסגעקעמפט אין דער כנסת, וואס דארף זארגן צו פארשפרייטן די קולטור און שפראך.
איך וויל פארענדיקן מיינע נאטיצן מיט די ווערטער פון חיים חפר, איינער פון די אמאליקע אקטיוויסטן אין „גדוד מגיני השפה‟ — די פארברענטע יידיש־פיינט אין ישראל. אין איינער פון זיינע מאקאמעס האט ער געשריבן וועגן דער עבירה, וואס זיי, די סאברעס זיינען באגאנגען קעגן יידיש און די יידיש־רעדער.
איך אליין גלייב, אז דאס אחריות פארן המשך פון יידיש ליגט בפירוש אויף דער נאציאנאלער אינסטאנץ פאר יידיש. און נאך: קיין שום אינסטיטוציע קאן נישט צוקומען צו אזוי פיל מענטשן־צוהערער, ווי ראדיא…


Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
א יידישער פילם, געמאכט אין א צייט פון זיצן אויף טשעמאדאנען (5) 

Next Post
אנטקעגן פענצטער (אינזיכיסטיש) 



