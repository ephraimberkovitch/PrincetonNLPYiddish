

נאטיצן פונעם רעדאקטאר — 46 



 by באריס סאנדלער 
July 1, 2021July 1, 2021 Filed under:
באריס סאנדלער
טעאטער
נאטיצן פונעם רעדאקטאר 


טעאטראלע קאסטיום־סקיצעס פון מיכאל גלייזער
אין ניו־יארק האבן אנגעהויבן עפענען זייערע טירן אייניקע קולטור־אינסטיטוציעס, פארמאכט ביז אהער צוליב דער פאנדעמיע. אינעם פארגאנגענעם יוני־חודש האב איך געהאט דעם כבוד צו זיין פארבעטן אויף דער אויסשטעלונג פונעם באקאנטן מאלער מיכאל גלייזער אין דער Amsterdam Whitney־גאלעריע אין מאנהעטן. אינעם צימער, וואס דעם קינסטלער איז דארט אויסגעטיילט געווארן, האט ער אויסגעשטעלט זיינע קאסטיום־סקיצעס צו עטלעכע טעאטראלע פארשטעלונגען, אויפגעפירט אינעם אוקראינישן אקאדעמישן דראמאטישן טעאטער אויף איוואן פראנקאס נאמען אין קיעוו. געשאפן אין פארשיידענע יארן, מיט פארשיידענע טעאטראלע רעזשיסארן, קאן מען אין די פארשיידנארטיקע סקיצעס באלד דערזען דעם מייסטערישן פלי פון פען־און־פענדזל, צי דאס זאלן זיין די קאסטיומען צו דער פיעסע „ענעידא‟, א סאטירישע קאמעדיע פונעם אוקראינישן קלאסיקער איוואן קאטליארעווסקי אויפן סמך פון ווערגיליס׳ עפישער פאעמע מיטן זעלבן נאמען; צי די פאנטאסטישע פאלקס־מעשה „די נאכט ערב ניטל‟ לויט ניקאליי גאגאלס פעיעריע „אוונטן לעם כוטאר דיקאנקי‟; אדער צו טשעכאווס „דריי שוועסטערס‟, און אחרון אחרון חביב — צו דער אויפפירונג פון שלום־עליכמס „טביה דער מילכיקער‟.
פון רעכטס: מיכאל גלייזער, רייע סאנדלער, באריס סאנדלער, מארגאריטא סנעגאוואיא (קונסט־פארשערין) און רימע גלייזער 
א טעאטראלער קאסטיום איז נישט סתם א בגד, צוצודעקן דעם גוף. דער קאסטיום פונעם פערסאנאזש שפיגלט אין א געוויסן זין אפ זיין כאראקטער. אבער נישט נאר: צו האבן א רייכע קינסטלערישע פאנטאזיע און א פעסטע פראפעסיאנעלע האנט איז נישט גענוג. איידער זיך צורירן צום פען־און־פענדזל, דארף דער קינסטלער ווערן א פארשער — טיף אריינדרינגען אין דער צייט און תקופה, אינעם לעבנס־שטייגער פון זיינע פערסאנאזשן.
מע זאגט טאקע, אז דאס לעבן איז א טעאטער־שפיל, און מיר, מענטשן, זיינען אין דער שפיל אקטיארן. כדי עס זאל אבער אזוי געשען דארף דאס לעבן אויף דער בינע זיין בולטער, גוזמאדיק העלער, ממש זיך ווארפן אין די אויגן מיט אלע מעלות און חסרונות. איידער דער העלד רעדט ארויס א ווארט, זעט מען שוין אויף אים, פון זיינע קליידער ווער ער איז. נישט אומזיסט זאגט דאס יידיש ווערטל, אז קליידער מאכן לייט. דער תמצית פון דער סקיצע „פערטשיק‟ (טביה דער מילכיקער) ליגט אין דריי זאכן: דער קארטוז אויפן קאפ פון אן אייביקן סטודענט, דאס אפענע בוך (מאקסים גארקיס) אין דער האנט, און דער רויטער שארף, ווי א סימבאל פון דער פראלעטארישער פאן.
פערטשיקאוראדניקמאטל
אדער נעמט די סקיצע פונעם „אוראדניק‟: א מגושמדיקע פיגור, אז דער גארטל כאפט זי קוים ארום, די רעכטע האנט איז פארקוועטשט אין א פויסט, די צוויי וואנצעס, ווי צוויי שפיזן שטעקן אנגעשטעלט, א קיצור — א גוי מיט ביינער און שטרענג, ווי א גענעראל־גובערנאטאר — אזוי האט אים כאראקטעריזירט שלום־עליכם. און דער „שניידערוק‟ מאטל, נעבעך?.. דער דלות ליגט ביי זיינע בארוועסע פיס, און זיין איינציקער אוצר — די ניי־מאשינקע, לאזט ער נישט ארויס פון די הענט…
מעגלעך, אזא ניי־מאשינקע האט אויך פארמאגט גלייזערס זיידע, א שניידער אין אן אוקראיניש שטעטל. די דאזיקע ניי־מאשינקע „זינגער‟ האט אים געשיקט זיינער א קרוב אזש פון אמעריקע. זי, די ניי־מאשינקע, איז געווען די „קו‟, וואס האט געהאדעוועט זיין גאנץ הויזגעזינד. בעת דעם בירגערקריג האבן זיך צו אים אין שטיבל אריינגעריסן א צוויי שיכורע קאזאקן. טאקע אויף דער ניי־מאשינקע האט איינער פון זיי געלייגט זיין פארשנאשקעט אויג. אבער דער שנייעדער האט זיך נישט אונטערגעגעבן, זיך אין איר איינגעקלאמערט אויף טויט — זי קארמעט דאך זיינע קינדער… די קאזאצקע סאבליע האט פון קיין רחמנות נישט געוווסט. מיכאלס טאטע, נאך גאר א קינד האט עס געזען מיט זיינע אייגענע אויגן פון אונטער דער בעט, ווו דער טאטע האט אים און זיין ברודערל געהייסן ליגן און קיין פיפס נישט ארויסלאזן, וואס ס׳זאל נישט געשען…
די סקיצע צו דער פארשטעלונג ״אינעידא״
א קינסטלער מוז האבן א גענעטישן זכרון… מיכאל גלייזער, איז געבוירן געווארן אין גיכן נאך דער צווייטער וועלט־מלחמה אין קיעוו, אין דער שטאט פון באבי יאר. יידיש האט ער איינגעזאפט אין טאטע־מאמעס שטוב, און דער געזאנג פון אוקראיניש האט געשוועבט אין דער לופטן. דאס קענען הערן די מוזיק פון שפראכן איז אים זייער צו ניץ געקומען אין לעבן. זיין טאטע האט נישט זייער געהאלטן פון זיין זונס נטיה צו מאלעריי; אים איז מער ניחא געווען, אז דער זון זאל האבן א גוטן פאך אין די הענט, און געשיקט אים לערנען זיך שניידעריי. איי, ווי ער האט געטראפן — גלייך אין פינטעלע! שפעטער איז עס מיכאלן אויך זייער צוניץ געקומען אין זיין קינסטלערישער ארבעט פארן טעאטער.
זיך לערנען מאלעריי איז גלייזער געפארן קיין לענינגראד, דעם קולטור־צענטער פון סאוועטן־פארבאנד. אין יאר 1973 האט ער פארענדיקט דעם פאקולטעט פון קינסטלערישער גראפיק ביים פעדאגאגישן אינסטיטוט אויף הערצענס נאמען. די קינסטלערס פון א יידישן אפשטאם אין סאוועטן־פארבאנד, אזעלכע ווי איליא קאבאקאוו, מיכאיל שווארצמאן, עדוארד שטיינבערג, זיינען געווען אריינגעטריבן אין א מין „נאציאנאלן ווינקל‟; אבער דווקא פון דארט האבן זיי געזוכט דעם וועג צום אוניווערסאלן, קאסמישן, אינטערנאציאנאלן. דווקא פון יענעם „ווינקל‟ אין דער צייט פון סאוועטישער סטאגנאציע קומען ארויס די יידישע מאלערס קאמאר און מעלאמיד, באזונדערס גרישא ברוסקין, וואס אין זיין שאפונג זעען זיך בולט אן די רעליגיעז־קולטורעלע סימבאלן, אייגנטימלעכע פאר דער יידישער טראדיציע.
די סקיצע ״אויפן יריד״ 
די יידישע סימבאלן אין גלייזערס שאפונג פלעכטן זיך ארגאניש צונויף מיט די אזוי גערופענע מאטיוון פון סאוועטישער פעלקער־פריינדשאפט. זיין אלגעמיינע שאפערישע פאליטרע איז פילפארביק. זיין ארבעט אין טעאטער, ביים אנהייב ווי א קינסטלער פון קאסטיומען, און שפעטער ווי אן אויפפיר־קינסטלער פון ספעקטאקלען האט סיי פאר אים און סיי אין אים געעפנט די ביז אהער פארשפארטע קוואלן פון זיין שאפערישער אינדיווידואליטעט.
אין דער קאסטיום־סקיצע „אויפן יריד‟ זעען מיר עטלעכע גרופעס, וואס האלטן זיך אפגעזונדערט — ציגיינער, קאצאפן, יידן, א סוחר פון טערקיי און מיטל־אזיע, בגילופינדיקע טאנצנדיקע קאזאקן און זאטע נאקנס פון גלחים… מיר דערקענען זיי באלד, כאטש זייערע פנימער זיינען צעשווענקט; זייערע קליידער דערציילן אונדז ווער און וואס יעדער פון זיי איז; בלויז עטלעכע שטריכן, טיפישע פארבן און זשעסטן — און דער כאראקטער איז געכאפט.
דאס דארף־מיידל אקסאנא
פונקט דאס זעלבע קומט פאר אויפן בילד פונעם דארפישן מיידל אקסאנא (די נאכט ערב ניטל). זי איז שיין און שארף אויף דער צונג, ווי די שפיצן אויף איר קאפ־טיכל; זי איז שפילעוודיק, ווי די גרויסע רויטע קארעלן ארום איר האלדז, זי גייט נישט — זי טאנצט. זי ווייסט גוט, ווי צו פארדרייען א פראסטן כלאפ דעם קאפ. זי שיקט אים קיין סאנקט־פעטערבורג ער זאל איר קריגן דארט פונקט אזעלכע שיכעלעך, ווי עס טראגט די קייסערינע קאטערינע, דעמאלט וועט זי מיט אים חתונה האבן. און ער, דער פארליבטער כלאפ, לאזט זיך אין וועג, רייטנדיק אויף א שד.
גלייזער איז גוט באהאוונט אינעם אוקראינישן פאלקלאר און טראדיציעס, ער איז נישט קארג אויף פארבן און פאלקס־אויסהעפטונגען אויף די העמדער, פארטעכער, זשילעטלעך. פון פרטים און קליינע פיטשעווקעס ווערט געבוירן דער קאסטיום, און עס טאר גארנישט פארזען ווערן…
אילוסטראציע צו דער דערציילונג ״דער שווארצער טעלער״אילוסטראציע צו דער דערציילונג ״קאטאפאלק״אילוסטראציע צו דער דערציילונג ״אנדענק־טאג אין שטעטל אמנעזיע״אילוסטראציע צו דער דערציילונג ״פאליק דער טויבנטרייבער״
מיין פערזענלעכע נאענטע באקאנטשאפט מיט מיכאל גלייזער איז געשען דורך מיין בוך דערציילונגען, איבערגעזעצט אויף רוסיש. מיכאל האט מיר פארגעלייגט צו מאכן צו יעדער דערציילונג א באזונדערע אילוסטראציע. אויף מיינע אויגן, נאך יעדער אונדזער נייער טרעפונג האבן פון קליינע, די גרייסט פון א פאסט־מארקע, צייכענונגען געבוירן געווארן אייגנארטיקע בילדער, וואס האבן אנטפלעקט נישט בלויז געוויסע עפיזאדן פון א דערציילונג, נאר געשאפן אן אלגעמיינע אטמאספער פונעם גאנצן זאמלבוך. כ׳האב אין זיינע געמעלן דערזען זאכן, וואס נאר זיין קינסטלעריש אויג האט זיי געקאנט אויפכאפן. די 25 אילוסטראציעס גלייזערס האבן בארייכערט דאס בוך, געעפנט א נייע רוים־דימענסיע.
די אויסשטעלונג פון מיכאל גלייזערס טעאטראלע קאסטיום־סקיצעס אין Amsterdam Whitney Gallery וועט בלייבן אפן ביז סעפטעמבער 12.
אדרעס: 210 Eleventh Av. – Chelsea (צווישן די גאסן 24 און 25), ניו־יארק

Share this:TwitterFacebookPrintLike this:Like Loading...

Related
 


Tagged: fasadtheatreYiddish 
Post navigation


Previous Post
אין געוועב: אריינקלערונגען אין יידיש־אינטאנאציע 

Next Post
לאפסוס־קאקטוס — 47 



