

דער לאנגער וועג אהיים 



 by באריס סאנדלער 
November 1, 2018November 29, 2018 Filed under:
באריס סאנדלער
ליטעראטור
פראזע 

האסט פארצייכנט מיין וואגלעניש,
טו אריין מיינע טרערן אין דיין לאגל;
צייל זיי איבער. זיי זיינען אין דיין בוך.
תהילים, נו, 9
1
די באן האט זיך געוויגט פון זייט צו זייט, אפגעקלאפט מיט שטאל און אייזן איר איינטאניקע וויגליד. די סאלדאטן אינעם וואגאן האבן געדרעמלט. ווי פארטשאדעט, צומאל אויפגעציטערט, געעפנט ברייט די אויגן, בהמיש זיי אנגעשטעלט פאר זיך אויף א רגע אדער א פיר געטאן ארום זיך, און ווידער אריינגעפאלן אינעם תהום פון שלאף, וואס וועט זיי אין א וויילע ארום ארויסשטויסן פון זיינע געדערעם צו דער פארנעפלטער ווירקלעכקייט.
איך בין זיי מקנא. איך קאן בכלל נישט דרעמלען און נישט שלאפן. כ׳ווייס אפילו נישט, וואס מע פילט דערביי… כ׳בין דאך א ניט־געבוירן קינד. אפילו נישט קיין עובר. קיינער זעט מיך נישט. קיינער הערט מיך נישט. איך בין דא און איך בין נישט דא. איך בין „גארנישט‟. דאס הייסט, אז מע קאן מיך נישט זען און הערן אינעם היינט, אבער אין איינעם א מארגן וועל איך זיך באווייזן אויף דער וועלט. אזוי מיין איך, כאטש כ׳קען אין דעם נישט זיין זיכער. נישט נאר פון מיר וועדט זיך עס…
ניין, כ׳בין, חלילה, נישט קיין פאנטאם… א פאנטאם, אויף וויפל איך ווייס, האט אמאל געהאט א נשמה, א לייב, א לעבן… איך האב קיין מאל נאך נישט געלעבט אויף דער וועלט, האב איך נישט קיין פארגאנגענהייט, כ׳זאל עמעצן אנשרעקן; איך האב נישט וואס צו דערמאנען, סיידן זאכן, וואס כ׳האב געזען און געהערט פון אנדערע. דערפאר קאן איך א סך פאנטאזירן, אפילו טרוימען…
ווי קום איך אין דעם וואגאן אריין? א, ס׳איז א לאנגע מעשה… כ׳האב איין מאל געהערט, אז כדי צו געבוירן ווערן, דארף מען האבן א היים. אן א היים, האט איינע א פרוי געזאגט, איז נישטא קיין לעבן. זי אליין האט אויסגעזען א פארלוירענע; געזעסן, נעבעך, אין מיטן וועג אויף א שטיין און, צוזאמען מיט אירע טרערן, האט זי אויסגעוויינט א טרויערליד:
א, ווען מע גיט מיר פליגלען ווי א טויב,
וואלט איך געפלויגן זוכן זיך א רו,
ווייט־ווייט וואלט איך געוואנדערט,
גענעכטיקט אין דער וויסט…
אן אנדערש מאל האב איך געזען און געהערט, ווי א זקן קלאגט זיך, ארומגערינגלט מיט מענטשן: „אוי, ווי שווער איז שטארבן אין דער פרעמד, נישט אין דיין אייגענער היים…‟
האבן די מענטשן ארום אים געטענהט: „וואס איז די נפקא־מינה, ווו צו שטארבן?‟
האבן זיי דערהערט פונעם גוסס: „אוי, ס׳איז דאך א גרויסער חילוק, צי מע גיט אפ די נשמה אין דער מוטערס שויס, צי מע נעמט זי אפ אין א ווילד פרעמדקייט…‟
דעמאלט האב איך פארשטאנען, אז כ׳וועל נישט פארלאזן מיין מוטער־שויס, ביז כ׳וועל נישט געפונען זיך א היים. צוריק גערעדט, ווייס איך נאך ביז היינט נישט, ווו איז מיין מוטער־שויס? אבער דאס ווענדט זיך נישט נאר פון מיר…
כ׳האב געזען, ווי איבער די וועגן שלעפן זיך טויזנטער מענטשן. קוקן פון דער הייך, האבן זיי אלע דערמאנט א פעטן פויזנדיקן ווארעם — א גליטשיקן און בלינדן, וואס ווייסט נישט, וווהין ער קריכט. פון דער נאענט זיינען דאס געווען אויסגעמאגערטע מענער און ווייבער מיט קינדער. זיי האבן זיך גערופן פליטים. דאס שלעפן זיך טאג און נאכט, ווו די פיס טראגן, פאלגנדיק דער באוועגונג פונעם ווארעם־שטראם, האט זיי אלעמען געמאכט ווי אויף איין פנים גלייך — אויסגעמוטשעט, אן ווילן און אן חשק…
„ניין, האב איך געטראכט צו זיך, צווישן זיי וועל איך זיך קיין טאטע נישט געפינען…‟ כ׳האב פעסט באשלאסן, אז קודם־כל, מוז איך פאר זיך געפינען א טאטן און זאל שוין ער זארגן וועגן א מוטער־שויס פאר מיר.
אין א פרימארגן האב איך דערזען אן ארט, וואס איז אויך געווען פארפלייצט מיט מענטשן. פון דער הייך האבן זיי מיר אלע אויסגעזען ענלעך צו זשוקן, שטרענג אויסגעשטעלט שורותווייז. אנגעטאן אין די זעלבע מלבושים — שווארצע מונדירן מיט רויטע עפאלעטן, — האבן זיי אלע געטראגן אויפן קאפ רויטע פיר־שפיציקע היטעלעך מיט א שווארצן דאשיק. כ׳האב באלד א טראכט געטאן, אז זיי זיינען נישט קיין לעבעדיקע, סתם ליאלקעס צו שפילן זיך מיט זיי. ס׳האט אלץ ארום אויסגעזען יום־טובדיק און פייערלעך. צום הימל האבן זיך געטראגן הילכיקע ריטמישע קלאנגען פון מארשן. דערנאך האט זיך באוויזן די באן, מיטן גרינעם לאקאמאטיוו אין שפיץ. די מוזיק איז אפגעהאקט געווארן און ס׳האבן זיך א טראג געטאן, ווי פיילן, אויסגעשאסן פון פארשידענע זייטן, קורצע קאמאנדעס: „סאל־דאטן, מארש־מארש!‟
זיך נאכגעגעבן דעם כוח פון דער קאמאנדע, בין איך אויך פארשלעפט געווארן אין א וואגאן. יא, כ׳האב פארגעסן צו זאגן, אז יעדער פון די בראווע סאלדאטן האט געהאט אן אייגענע ביקס. אמת, ווי כ׳האב זיך דערנאך דערוווסט, האבן זיי קיין קוילן צו דער ביקס נישט באקומען. איינער א סאלדאט האט זיך געוויצלט, אז מ׳האט עס בכיוון נישט געטאן, זיי זאלן נישט אנהייבן שיסן איינער אינעם אנדערן. אלע האבן זיך צעלאכט, און איך, א צופרידענער, האב א טראכט געטאן: „צווישן זיי וועל איך אומבאדינגט געפינען פאר זיך א טאטע!‟
די באן האט זיך גערירט, פארציענדיק איר מאנאטאניק וויגליד אויף איינע און די זעלבע ווערטער: „ טוקע־טוק־טוק…‟
די באן האט זיך גערירט; אנגענומען שנעלקייט, פארציענדיק איר מאנאטאניק וויגליד אויף איינע און די זעלבע ווערטער: „טוקע־טוק־טוק, טוקע־טוק־טוק…‟. נישט געווארט אויף קיין שום קאמאנדע, האבן די סאלדאטן אנגעהויבן דרעמלען יעדער אויף זיין ארט און אויף זיין אופן, זיצנדיקערהייט, פארקוועטשט די ביקס צווישן די קני. ס׳איז געווען א מחיה אויף זיי צו קוקן. זיך פעסט אנגעשפארט מיט דער פלייצע אינעם זיצווענטל, האט איינער געפיקט מיט דער נאז צום טאקט פונעם רעדער־געקלאפ; א צווייטער — פארווארפן דעם קאפ אויף צוריק, אז דער גארגלקנאפ האט שפיציק ארויסגעשטעקט אויפן דינעם האלדז, און די אונטערשטע קינבאק איז אים אראפגעהאנגען, ארויסשטעלנדיק אויף באווייז צוויי שורות ווייסע שארפע ציין. צו מאל האט מען געקאנט זען, ווי איינער האט פארלוירן זיין קאפ אויפן אקסל פון א צווייטן, וואס זיצט לעבן אים, און יענער האט זיך מיט זיין באק צוגעטוליעט צום חברס קאפ… און אין דער לופטן, ווי אנגעסיליעט אויפן כסדרדיקן מאטיוו פון דער באן־וויגליד, האבן זיך געטראגן פארשיידענע מינים כראפענישן, סמאטשקענישן, כארכלענישן, שנארכענישן, א קיצור, געזונטע לעבעדיקע קלאנגען, וואס ס׳איז מיר נאך ביז אהער נישט אויסגעקומען צו הערן.
„איצט, האב איך א טראכט געטאן, איז די פאסיקע צייט אויסצוזיין אין אלע ווינקעלעך פון דער באן. זיך אריינקוקן אין די פנימער און, סוף־כל־סוף, באשליסן, ווער זאל זיין מיין טאטע. קיין סך צייט האט עס ביי מיר נישט גענומען. כ׳האב זיך פארלאזט אויפן צוגלופט, וואס האט גראד דורכגעיאגט איבער די וואגאנען פון איין עק באן ביזן אנדערן, באגלייט מיט די זעלבע קלאנגען פון דער שלאפנדיקער ארמיי יונגע בראווע סאלדאטן.
די זעלבע מונדירן אויף יעדן איינעם און די פנימער, פארזונקען אינעם שלאף, האט אלעמען געמאכט ענלעך איינעם צום אנדערן, טאקע יא, ווי א מחנה ריזיקע זשוקן, ארויסגעקראכן פון איין גרויסער נארע. כ׳בין צעמישט געווארן: נישט אבי וועמען זוך איך דאך! כ׳האב איין מאל אויף די פליטים־וועגן געהערט איינעם צו זאגן בזה־הלשון: אז דער טאטע איז א וואלף, איז דער זון א הונט מיט אויערן!.. מיט אט די ווערטער האט ער פארענדיקט זיין טרויעריקע געשיכטע, ווי אזוי ער האט זיך על־פי־נס געראטעוועט. איך דערצייל זיין געשיטע איבער ווי כ׳האב זי געהערט:
„נאכן פארכאפן און פארברענען אונדזער שטעטל, ווו כ׳בין געבוירן געווארן און אויסגעלעבט מיינע בעסטע יארן, האבן די שונאים נישט געבונדן אונדז און נישט איינגעשמידט אין אייזערנע קייטן. זיי האבן געוווסט, אז מיר האבן נישט וווהין צו אנטלויפן. מע וועט אונדז סיי־ווי אדער איבערגעבן צוריק אין זייערע הענט, אדער פשוט דערהרגענען. האט מען אונדז געטריבן, ווי בהמות. צו אלע צרות איז דווקא אין יענעם זומער געווען א מסוכנע היץ און טריקעניש. מיינע בני־עיר זיינען געפאלן פאר דארשט און הונגער, ווי פליגן אין א פראסט. איין טאג האט מען אונדז געפירט איבער א דארף, וואס די ארטיקע פויערים פלעגן שטענדיק קומען צו אונדז אין שטעטל אין די ירידים־טעג. האבן מיר זיך דערפרייט: זיי וועלן אויף אונדז רחמנות האבן, דערלאנגען א קווארט וואסער, א שטיקל ברויט… אזוי איז עס טאקע געשען: די טאטעס האבן אליין מורא געהאט ארויסצוגיין אונדז אנטקעגן, האבן זיי געשיקט זייערע קינדער. יענע האבן מיט פרייד אונדז צוגעטראגן הערינג און שטיקער ברויט, איינגעווייקט אין געזאלצענער וואסער. זיי האבן געשריגן: „איר האט דאך ליב געזאלצענע מאכלים! עסט, געזונטערהייט!‟ מיר האבן געשלונגען, נישט געגעסן. אבער גאר אין גיכן דערפילט ווי עס ברענט אונדז אויס דאס הארץ. האבן אלע אנגעהויבן שרייען און זיך בעטן רחמים: „כאטש איין טרונק וואסער!‟ האבן די גוטע יינגעלעך אונדז צוגעטראגן אנגעבלאזענע לאגלען. מיר האבן זיך אויף די לאגלען ארויפגעווארפן, ווי פריער אויפן געזאלצענעם עסן. אבער די לאגלען זיינען אויבן געווען שטארק פארצויגן און פארקניפט. פון גרויס דארשט האבן מיר געפרוווט מיט די ציין צערייסן די קניפן אויף די שנירלעך פון די לאגלען… אין גיכן האט זיך ארויסגעוויזן, אז די לאגלען זיינען נאר אויף האלב געווען אנגעפילט מיט וואסער, און נאך האלב — מיט ווינט. צעריסן די שנירלעך האט דער ווינט פון די לאגלען זיך אריינגעריסן אין די געדערעם, און די וואסער — אין די לונגען. מיר האבן זיך געוואלגערט אויף דער ערד מיט אויפגעשוואלענע בייכער, זיך געקארטשעט פאר ווייטיק, און די פויערישע קינדער האבן ארום אונדז ארומגעשפרונגען און זיך געפרייט…‟
איך וויל נישט געבוירן ווערן צו זיין א הונט מיט אויערן.
כל־זמן די סאלדאטן דרעמלען און שלאפן, וועל איך דערווייל אריינקוקן אין דעם שמאלן פענצטער. די שויב איז פארשמוציקט, אין די ווינקלעך פארצויגן מיט שפינוועבס. פון דעסטוועגן, קאן מען עפעס זען. ס׳איז הארבסט און א געדיכטע גרויקייט באוועגט זיך צוזאמען מיט דער באן. קיין לעבעדיקע נשמה נישט, נאר א געל פעלד, סיידן דא און דארט דורכגעלעכערט מיט ברייטע שווארצע גריבער. ווען ס׳ווענדט זיך פון מיר, וואלט איך געוואלט געבוירן ווערן אין א זוניקן פרימארגן. דאס צערטלעכע שטראלעכל שלאגט זיך דורך דורכן פענצטער און שיקט מיר א גרוס פון דער ליכטיקער וועלט. דער גרוס קיצלט מיר די נאז, כ׳פארזשמורע די אויגן און גיב א ניס. מיין ערשטער ניס אין לעבן. „צו געזונט! צו געזונט!‟ — הערט זיך ארום מיר. כ׳זע דערווייל קיינעם נישט. איך פיל נאר ווי מע דריקן פארזיכטיק צו מיין מויל צו עפעס א קיילעכדיקער פיפקע. כ׳האב מורא פאר דעם. כ׳וויל עס נישט. כ׳שפאר זיך אן מיטן נעזל אין א ווארעמער ווייכער זאך און פלוצעם דערפיל ווי די פיפקע שפריצט אויף מיר און טרעפט אין מיין מויל אריין, אויפן צינגל… ס׳איז טאקע געשמאק…
די טיר פונעם וואגאן האט א קלאפ געטאן און גלייך נאכן קלאפ האט זיך דערהערט א צעצויגענער אויסגעשריי: „קא־א־שע! קא־א־שע!‟ — א פולבלעכער מאנספארשוין, מיט א ווייסן פארפלעקטן פארטעך, אנגעטאן אריבער זיין שווארצן מונדיר, האט געוועקט די סאלדאטן מיט זיין קוויטשיק הענעריש קולכל. אין דער האנט, ווי א פאן, האט ער געהאלטן א לאנגן אלומיניענעם פאלאניק. הינטער אים, זיך איינגעקלאמערט אין די הענטלעך פון אן אייזערנעם קעסל־טערמאס, מיט א פעסט־פארמאכט דעקל, האבן זיך געשלעפט צוויי יונגע סאלדאטן, זיינע העלפער. זיי האבן צוגעטראגן דעם קעסל מיט קאשע צום איינציקן טישל, צוגעפעסטיקט צו דער וואנט אין מיטן וואגאן און עס אויף דעם אוועקגעשטעלט.
די סאלדאטן וועקן זיך אויף, כאפן זיך פאר זייער רוקזאק, ארויסצושלעפן פון דארט יעדער זיין שיסעלע און לעפל. דערביי הערן זיך אומצופרידענע קולות: „נאך א מאל קאשע!‟, „נעכטן קאשע, היינט קאשע, יעדן טאג נאר קאשע!‟, „א חוץ קאשע, זיינען קיין אנדערע עסנס ניטא?!‟ — דער קעכער ענטפערט הויך און דייטלעך: „רא־צי־אן!‟ בשעת־מעשה שטעלט זיך אויס א ריי נאך דער קאשע. „וואס איז היינט פאר א קאשע?‟ — „פערלגרויפן!‟ — שיסט באלד אויס דער קעכער און מיטן פאלאניק קריכט ער ווידער אינעם קעסל אריין, אנצונעמען א נייע פארציע. עס קלאפן די לעפלען אין די שיסעלעך, די סאלדאטן עסן נישט מיט גרויס הנאה, אבער פארט טשמאטשקען זיי זיך צו מיט די ליפן. עס טראגן זיך שטיקער רייד און גראבע וויצן:
„די נאכט וועט קיין בלאז־ארקעסטער נישט אויספעלן!‟
„מ׳וועט שיסן מיט פערץ!‟
„אבי קיינעם נישט דערהרגענען!‟
„שוין גיכער א גאז־אטאקע!‟
„מיר האבן דאך קיין גאזמאסקעס נישט…‟
איינער האט אפילו זיך צעזונגען:
זיך אראפגערעדט פון הארץ
מיט א שטינקענדיקן פארץ…
דעם וואגאן האט געטרייסלט פאר געלעכטער. דער קעכער מיט זיינע צוויי העלפער האבן זיך געלאזט ווייטער, אין אן אנדער וואגאן, צעטיילן זייער קאשע די אנדערע סאלדאטן. נאך זיי האבן זיך נאכגעשלעפט פייפן, בייזע קללות, אבער פאמעלעך האט זיך דער אומצופרידענער זשום אויסגעלאשן. יעדער האט זיך געמאכט באקוועם זיין סידעלע, פארקוועטשט פעסטער די ביקס צווישן די פיס. דאס וויגליד פון די שטאלענע באן־רעדער האט ווידער איינגעוויגט די שטילקייט: „טוקע־טוק־טוק, טוקע־טוק־טוק…‟
איינער פון די עלטערע סאלדאטן האט געזאגט, אז צו זיין א בראווער סאלדאט, דארף מען גוט עסן און גוט שלאפן. איך טראכט, אז ווען אלע סאלדאטן אין דער וועלט וואלטן אזוי געשמאק געשלאפן, וואלטן קיין מלחמות נישט געווען. ווי מיין שטייגער איז, קאן איך נישט שלאפן. ביים אנהייב האב איך זיך צוגעהערט צו דער פארץ־שיסעריי, וואס האט זיך געטראגן פון אלע זייטן. מיך האט עס נישט געארט — א ניט־געבוירן קינד, א „גארנישט‟ פילט סיי ווי סיי קיין ריחות נישט.
דאס שוואכע ליכט פון די צוויי לעמפעלעך אין ביידע עקן פון וואגאן האט קוים געצאפלט אויף דער סטעליע. איך דארף בכלל נישט קיין ליכט. איך זע אין דער פינצטער אויך; אבער זיך לאזן איבער דער באן ממשיך צו זיין מיינע זוכענישן, האט קיין זינען נישט געהאט; כ׳וואלט זיך אנגעטראפן אינעם זעלבן בילד און אין די זעלבע קלאנגען. זעט אויס, אז מיין זוכעניש וועל איך מוזן דערווייל אפלייגן אויף מארגן. אויף א בעסערער געלעגנהייט…
כ׳בין שוין גרייט געווען זיך מאלן ווייטער אין מיין פאנטאזיע די ערשטע טעג נאך מיין געבוירן ווערן, ווי כ׳האב דערהערט א שטיל סקאוווטשעניש: „מאמע… מאמע… לאז מיך נישט אליין… כ׳וויל נישט אויפן פראנט…‟ פונעם שלאף האט גערעדט נאך גאר א יונג בחורל. זיין קיילעכדיק־אפגעשוירענעם קאפ האט ער געהאלטן גענייגט אויף א זייט, קוים זיך צוגערירט צום אקסל פונעם שכן, אויך א „גרינער‟ סאלדאט. ווי כ׳האב פארשטאנען, רופן אזוי די געניטע סאלדאטן, די „זיידעס‟, די נאך נישט אויסגעפרוווטע אין שלאכט נאוואבראנצעס. די „זיידעס‟ פארמיידן נישט ביי יעדן פאל זיך פון די „גרינע‟ אויסלאכן, אפחוזקן זיי, צווינגען צו טאן אומריינע ארבעטן, למשל, וואשן דעם לאך אינעם באן־קלאזעט; און אפילו זיי אפשמייסן אויך.
דאס בחורל האט זיך געהאלטן מיט די פינגער פאר א קנעפל אויף זיין מונדיר און עס געדרייט… כ׳האב א טראכט געטאן, אז מעגלעך, וואלט ער געקאנט ווערן מיין טאטע. ער האט ברייטע שטארקע באקביינער און א הויכן שטערן מיט רויטע פרישטשיקלעך. אמת, פון זיין בולבעוואטער נאז בין איך נישט אנטציקט, דערפאר אבער האט זיך אים איינגעגראבן אין מיטן קין א חן־גריבעלע. כ׳וועל מארגן דארפן אים אריינקוקן אין די אויגן… נאר כ׳האב זיך באלד צוריקגעכאפט: ער דארף נאך אליין האבן א מאמע לעבן זיך… ניין, דאס בחורל טויג מיר נישט פאר א טאטע. שוין גיכער עמעצער פון די „זיידעס‟…
גאנץ פרי האט די באן זיך אפגעשטעלט. דער עלטערער צווישן די סאלדאטן, א סערזשאנט מיט צוויי גאלדענע פאסיקלעך אויף די רויטע עפאלעטן, האט געגעבן א קאמאנדע ארויסצוגיין פונעם וואגאן „אויסגלייכן די ביינער‟, און צוליב אנדערע באדערפענישן.
א געדיכטער נעפל האט זיך אראפגעלאזט אויפן פעלד. די סאלדאטן האבן אנגעהויבן „אויסגלייכן די ביינער‟; שטויסן און בוצקען איינער דעם צווייטן, אונטערשפרינגען אויפן ארט אט אויף איין פוס און אט אויפן צווייטן; אייניקע האבן זיך צוגעכאפט צו די פעקלעך מיט ציגארעטן, ווייל אין די וואגאנען איז שטרענג פארווערט געווען צו רייכערן. זיך איבערגעמישט מיט די סאלדאטן פון אנדערע וואגאנען, האבן זיי זיך צונויפגעשלאגן אין הייפלעך, הויך גערעדט, געלאכט, און דער נעפל האט די קלאנגען זייערע גיריק אייגעזאפט און איבערגעקאכט אין זיין פייכטער טראכט…
דא אין דרויסן אין מיטן דעם פרייען פעלד האבן די סאלדאטן אויסגעזען אנדערש. דער יונגער מענערישער כוח האט געשפילט און געזאטן אין זיי, און זיך געריסן אין דרויסן. דער בלישטש אין די אויגן האט געשפרודלט מיט חשק צום לעבן, און די שטארקע הענט האבן געבענקט נאך די צורירן צו א מיידלשער ברוסט… וואס ווארסטו, וואס? — האט אין מיר געשריען יעדער נאך נישט געבוירענער אבר, — קוק! זוך! געפין און זיי א מלאך־המושיע פאר דיין טאטן. היט אים אפ און ברענג אים צוריק אהיים צו זיין באשערטער. צו דיין קינטפטיקער מאמע…
א מסוכנער אויפרייס האט צעריסן דעם פרימארגן מיטן נעפל אין איינעם. די געדיכטקייט פונעם נעפל איז געווארן לויזער. פאלגנדיק דעם רעטונגס־אינסטינקט, זיינען אלע סאלדאטן לענגויס דער באן, צוגעפאלן צו דער ערד, ארומכאפנדיק דעם קאפ מיט ביידע הענט…
איך ווייס נישט, וויפל צייט ס׳האט גענומען, ביז די סאלדאטן, נאך נישט אין גאנצן פארטרויענדיק דער שטילקייט, האבן אנגעהויבן זיך שטעלן אויף די פיס. עטלעכע סאלדאטן זיינען אראפגעשפרונגען פון דעם וואגאן מיט א רויטן קרייץ אין מיטן און זיך געלאזט לויפן צו דעם ארט, ווו ס׳האט זיך שוין אנגעזען א ברייטער שווארצער גרוב אויפן פעלד. פונקט אזעלכע גריבער האבן איך דאך פריער געזען פונעם וואגאן־פענצטער… די סאניטארן האבן זיך דארט געפארעט, זיך געגריבלט; דערנאך האבן צוויי פון זיי אויפגעהויבן פון דער ערד דאס טראגבעטל, געבראכט מיט זיך, און זיך געלאזט צוריק צום וואגאן מיטן רויטן קרייץ.
 
דער לאקאמאטיוו האט דריי מאל קורץ סיגנאליזירט. דער געפלעפטער המון סאלדאטן האט אויפגעציטערט און יעדער האט זיך געלאזט צו זיין וואגאן. „טוקע־טוק־טוק, טוקע־טוק־טוק…‟
דער לאקאמאטיוו האט דריי מאל קורץ סיגנאליזירט. דער געפלעפטער המון סאלדאטן האט אויפגעציטערט און יעדער האט זיך געלאזט צו זיין וואגאן. „טוקע־טוק־טוק, טוקע־טוק־טוק…‟ — די באן האט זיך געטראגן ווייטער אנטקעגן דער מלחמה. ווי כ׳האב פארשטאנען, איז דער וועג צום פראנט נאך געווען א לאנגער, אבער אז די מלחמה געפינט זיך אומעטום, ווו ס׳איז נאר דא א לעבעדיקער סאלדאט, האט עדות געזאגט דער אנומלטיקער אויפרייס פון א מינע.
„א געוויינטלעכע זאך, — האבן זיך שטיל איבערגערעדט צוויי „זיידעס‟, — דער מאגן האט אים געכאפט… קיין בעסער ארט זיך אויסקאקן האט דער גרינער נישט געקאנט געפינען…‟
מער האבן די סאלדאטן אינעם וואגאן וועגן דעם פאל נישט דערמאנט. צו מאל פלעג איך ווארפן א בליק אין יענער זייט, ווו ס׳איז נאך נישט לאנג צוריק געזעסן דער יונגעטשקער סאלדאט מיט א בולבעוואטער נאז און א חנעוודיק קין־גריבעלע. די געבליבענע ביקס זיינע האט באלד אוועקגעטראגן דער סערזשאנט. איצט איז דער „גרינער‟ שכן זיינער געזעסן אליין, זיך געטוליעט אין דער וואגאן־וואנט, ווי געוואלט זיך אין איר אריינקוועטשן, אבי צו זיין וואס ווייטער פון דעם פוסט געווארענעם פאריתומט ארט…
2
איך ווייס, ס׳ווען מיר ווינציק העלפן דאס טראכטן וועגן דעם; כ׳וועל עס מוזן איבערלעבן, קיין ברירה האב איך נישט. עס ווענדט זיך נישט נאר פון מיר. אזוי פירט זיך שוין דורות לאנג. פון דעם איינציקן שניט וועט זיך אנהייבן מיין אייגענע פארבינדונג מיט מיינע אבות. אוודאי, וועט מיר וויי טאן. כ׳וועל פארגיסן בלוט. כ׳וועל קוויטשען ווי מע וואלט מיך, חלילה, געקוילעט… ס׳איז לעבן! איך וויל דאך געבוירן ווערן און לעבן. זיין א מענטש, מיט אלע מענטשן גלייך! טשיקאווע באקומט זיך עס: דורך מיין קליין שמעקל וועל איך פארבינדן ווערן מיט הונדערטער דורות פאר מיר, און דורך דעם זעלביקן שמעקל וועל איך ציען די דורות־קייט ווייטער?!
און די באן יאגט און יאגט, כ׳ווייס נישט וויפל טעג און נעכט, כ׳קען דאך נישט ציילן. די סאלדאטן שלאפן, כאפן זיך אויף אפצועסן זייער קאשע, און שלאפן ווייטער, אנצונעמען זיך מיט כוח צו שלאגן דעם שונא. יעדן אינדערפרי, ווען די באן בלייבט שטיין, טרייבט זיי דער סערזשאנט ארויס אין דרויסן, אבער לעצטנס קלאגן זיך די סאלדאטן, אז דער פרימארגנדיקער נעפל ווערט אלץ מער אנגעזעטיקט מיט סמאלענע. איך אליין פיל עס נישט, כ׳קאן נאר זען, אז דער נעפל איז געווארן שווארצער, שיער נישט קיין רויך. אייניקע סאלדאטן, באזונדערס די נאוואבראנצעס, ווילן נישט ארויסגיין פונעם וואגאן, אבער דער סערזשאנט טרייבט זיי און שרייט אויף זיי מיט בייזע קללות: „אנו מארש, גרינע זשאבעס! פחדנים פארלייזיקטע! א קויל פעלט אויף אייך!‟ — ער האלט, אז דער פאררויכערטער נעפל גיט דעם סאלדאט צו קוראזש נאך מער פיינט האבן דעם שונא. צו מאל קאן מען הערן ווי עס דונערט. די „זיידעס‟ זאגן, אז ס׳איז נישט קיין דונער, נאר ס׳איז א ווידער־קול פון הארמאטן־שיסעריי… כ׳האב באמערקט, אז די סאלדאטן זיינען געווארן מער אנגעשטרענגט, אויפגערייצט, כאפן זיך אפטער אויף פונעם שלאף, הערן זיך איין אינעם רעדער־געקלאפ, אינעם זשום פון רעגן און זיצן שוין אזוי מיט פארמאכטע אויגן אדער אן א שלאף…
יא, איך האב דא באגעגנט א חברל. ניין, נישט צווישן די סאלדאטן. ס׳איז געשען אומדערווארט. פון א לעכל אינעם וואגאן־דיל איז אין א טאג ארויסגעקראכן א קליין גרוי באשעפעניש: דאס קעפל אויסגעצויגן און פארשפיצט, צוויי קליינע קרעלעכלעך־אויגן, די הערעלעך שטעקן פון ביידע זייטן ארויס, און נאך דעם באשעפעניש שלעפט זיך א דין עקל. כ׳וואלט עס אפשר נישט באמערקט, ווען א סאלדאט, פון די „זיידעס‟, וואלט אין יענער זייט נישט א שליידער געטאן זיין שיסעלע.
„א פארשיווע מייזל!‟ — האט ער בייז אויסגעשריען און זיך געלאזט אויפצוהייבן זיין שיסעלע.
אזוי האב איך זיך דערוווסט, אז דאס קליינע גרויע באשעפעניש מיטן עקל הייסט מייזל. ביי נאכט, ווען די סאלדאטן זיינען געשלאפן, האט דאס מייזל זיך ווידער באוויזן, ווייל פונעם שיסעלעך, וואס מ׳האט אין אים געווארפן, זיינען ארויסגעפאלן עטלעכע פארטריקנטע קאשע־גרויפן. דאס מייזל האט זיך זשעדנע ארויפגעווארפן אויף די גרויפן און גלייך אויפן ארט זיי אויפגעגעסן. ס׳האט אנגעהויבן נישטערן ארום זיך, זוכן, א פנים, נאך א ביסן, און אין א מאמענט זיך געשטעלט אויף די הינטערשטע פיסלעך; דאס נעזל האט זיך אים נאך מער פארשפיצט, זיך קאמיש געדרייט און צוגעשמעקט צו דער לופט.
שוין זשע, האב איך א טראכט געטאן, האט דאס מייזל דערשמעקט מיך? ווי קאן אזוינס זיין, אז כ׳בין נאך נישט געבוירן געווארן. און דא בין איך געפאלן אויפן געדאנק: אפשר איז דאס „גארנישט‟ מיינס איינגעהילט געווארן אין א הייטעלע פון די ריחות, מיט וועלכע די לופט אין וואגאן איז אנגעזעטיקט — דער סאלדאטסקיע שווייס, גרעפצן און פערץ, דער פארשמאלצעוועטער גערוך פון זייערע מונדירן און גוטאלין, מיט וועלכן זיי פוצן זייערע טשאבעטעס, די צוגעברענטע פארע פון די קעסלען מיט קאשע, און מיטן הארבן טשאד פון שריפות, וואס האט זיך לעצטנס אנגעהויבן דורכשלאגן דורך אלע וואגאן־שפארונעס…
ווי עס זאל נישט זיין, האט דאס קליין מייזל מיך אויסגעניוכעט און מיך באגריסט מיט צוויי דינינקע פיפסן: „פי־פי…‟ כמעט יעדע נאכט האב איך אויף מיין חברל ארויסגעקוקט. עס פלעג פארזיכטיק ארויסשטופן דאס שפיציקע מארדעלע, זיך צושמעקן און ערשט דערנאך ארויסקריכן און זיך צוזעצן אויף די הינטערשטע פיסלעך, געבנדיק מיר צו פארשטיין, אז אט איז עס דא: „פי־פי…‟.
כ׳האב געטראכט, אז אויב עס האט מיך געקענט דערשמעקן, קאן דאס מייזל מיך אויך פארשטיין אן דעם כ׳זאל צו אים רעדן אויף א קול. האב איך אים דערציילט ווער איך בין און וואס איך זוך; וואס כ׳האב געזען און געהערט אויף די פליטים־וועגן און דא אויפן וועג פון דער באן. כ׳האב זיך געטיילט מיטן מייזל מיט מיינע איבערלעבענישן און זיך פלוצעם געכאפט, אז כ׳האב שוין מיינע אייגענע דערמאנונגען… מיינט עס טאקע, אז כ׳בין שוין מער ווי „גארנישט‟?!
מיין חברל האט א סך געדולד צו מיינע מעשיות נישט געהאט. עס פלעגט מיך איבערשלאגן מיט זיין פישטשען, וואס האט געדארפט הייסן: קריג מיר בעסער עטלעכע ברעקלעך אין מויל צו נעמען… נישט דערווארט זיך, האט דאס מייזל אן אנטוישטס מיר א מאך געטאן מיטן עקל און איז פארשווינדן אין זיין לעכל…
און דאך האב איך אויף קיין רגע נישט פארגעסן אין מיין שליחות, צו געפינען זיך א טאטע. איך האב ווייטער געשמוגלט איבער די וואגאנען הין און צריק, נישט פארלירנדיק די האפענונג אים צו געפינען; כ׳האב געזוכט צווישן „זיידעס‟ און צווישן די „גרינע‟ אויך… איין מאל האב איך באמערקט, ווי איינער א סאלדאט שלעפט ארויס פון דער אייבערשטער קעשענע אויף זיין מונדיר א קליינע פאטאגראפיע. ביים אנהייב האט ער די פאטאגראפיע אליין באטראכט. א פנים, זיך עפעס דערמאנט, האט אין זיינע ביז אהער פאראומעטיקע אויגן, אויפגעציטערט א שמייכל. א שמייכל, האב איך באמערקט, איז שווער אין זיך איינצוהאלטן. האט ער לייכט א טורכע געטאן זיין דרעמלענדיקן שכן און אים געוויזן די פאטאגראפיע. יענער האט א וויילע געהאלטן אנגעשטעלט זיין פארשלאפענע צורה אינעם בילד, אבער גיך אטחיהט געווארן.
איצט האבן זיי זיך ביידע פריינדלעך איבערגעשושקעט, נישט אפרייסנדיק דעם בליק פון דער פאטאגראפיע. האב איך שוין אויך א קוק געטאן. אזא געלעגנהייט האב איך נישט געקאנט דורכלאזן. ס׳איז, א פנים, געווען דעם סאלדאטס מיידל; א שווארץ־חנעוודיקע, מיט פולבלעכע ליפן און גרויסע שווארצע אויגן. דעם רעכטן אקסל האט איר דורכגעשניטן א שווארצער ברייטער צאפ, וואס האט זיך פארלוירן אויסער דעם גערעם פונעם בילד. כ׳האב זיך איינגעהערט אין זייער שושקען.
„א שיינע. זי איז דיין כלה?‟
„כ׳וואלט זייער געוואלט, ס׳זאל אזוי זיין…‟
„פאר וואס זשע האסטו איר עס נישט געזאגט?‟
„זי ווייסט אליין, אז כ׳האב זי ליב…‟
„טשודאק איינער! מיידלעך האבן ליב מיט אויערן.‟
„וואס הייסט עס?‟
„זיי דארפן הערן שיינע ווערטער, קאמפלימענטן, צורעדענישן און צוזאגענישן…‟
„מסתמא ביסטו גערעכט…‟
„זיכער, גערעכט!‟
„כ׳האב עס שוין געוואלט איר זאגן, נאר…‟
„וואס נאר?‟
„נאר מ׳האט מיך גענומען אויפן פראנט…‟
דער שכן פונעם פארליבטן האט ווידער זיך איינגעקוקט אינעם בילד און זיך אנגערופן:
„זי וועט אויף דיר ווארטן!‟
„דו מיינסט?..‟
„זיכער! פארגעס נישט צו פארבעטן מיך אויף אייער חתונה!‟
ס׳האט מיך ווי א בליץ דורכגעשניטן: אט, האסטו שוין כמעט א פארטיק פארעלע פאר דיינע טאטע־מאמע! און מיין פאנטאזיע האט מיך אוועקגעטראגן אויף אירע פליגלען אינעם מארגן: דער פארליבער בראווער סאלדאט, מיין קינפטיקער טאטע, קערט זיך נאך דער מלחמה אום אהיים. ער לויפט גלייך צו דעם שיינעם שווארץ־חנעוודיקן מיידל. זי האט אויף אים געווארט די אלע טעג און נעכט. זיי כאפן זיך ארום. קושן זיך, און קאנען זיך נישט אנקושן. ער זאגט איר די געגארטע ווערטער, נישט ארויסגעזאגט פארן געשיקט צו ווערן אויפן פראנט. יא, זי וויל אים אויך. זיי ווילן ביידע איינער דעם אנדערן… זיי וועלן ביידע גיין צו דער חופה. דערנאך וועט קומען די געבענטשטע נאכט, ווען איך וועל, סוף־כל־סוף, טרעפן אין מיין מאמעס טראכט…
מיין פאנטאזיע ווערט איבערגעריסן מיט א בייז ברומעניש פון דעם „זיידע‟, וואס זיצט הינטער מיין פארליבטן סאלדאט און זיין חבר.
„גענוג זיך שושקען! אנו, ווייז מיר נאר דאס בילדל!‟
ער בייגט זיך איבער אריבער די קעפ פון די צוויי „גרינע‟ און רייסט די פאטאגראפיע ארויס פון די הענט.
„טאקע א קראסאוויצע, — ברומט ער ווייטער, אז אויך אנדערע זאלן הערן, — דו האסט זי שוין געטרענט? מסתמא, נישט! — ער צעלאכט זיך הויך, שטשירענדיק די ציין.
דער פארליבטער סאלדאט איז געבליבן זיצן געפלעפט, אן א טראפן בלוט אויפן פנים; נאר די ציטערנדיקע ליפן האבן אויסגעזאגט, אז ס׳איז נישט קיין טויטע מאסקע. און פלוצעם האט זיך פון זיין מויל ארויסגעריסן א קוויטש, וואס מ׳האט געוויס געקאנט הערן אינעם אנדערן עק באן. ער איז ארויף מיט די פיס אויף דעם ארט, ווו ר׳איז ערשט געזעסן, און מיט א שפרונג זיך ארויפגעווארפן אויף דעם חוצפהדיקן באליידיקער.
אין עטלעכע מינוט ארום האט שוין געקאכט און געברויזט א געשלעג. די „גרינע‟, אננעמענדיק זיך די קריוודע פון זייער חבר, האבן איצט ארויסגעלאזט די אייגענע פארע אויף די „זיידעס‟ — פאר זייערע עוולות און אבידעס, אומזיסטיקע דערנידערונגען און פעטש. דער סערזשאנט, נעבעך, האט אריינגעכאפט פון ביידע צדדים, פרווונדיק זיי פונאנדערטיילן און אפרייסן איינעם פונעם אנדערן…
„נא דיר, נא דיר, דיין זשידאווקע! — האט זיך דורך דעם גוואלד און פילדער דורכגעריסן די הייזעריקע שטים פונעם באליידיקער. — נאט אייך אלעמען א שטיקל פון איר… — און זיינע פינגער האבן אנגעהויבן צערייסן די פאטאגראפיע אויף שטיקלעך און זיי צעווארפן איבער די קעפ פון די דערצערנטע סאלדאטן…
שפעטער, נאך אלעמען, איז דער פארליבטער סאלדאט געזעסן, נעבעך, אומבאהאלפן אנשפארנדיק זיך מיטן קאפ אין דעם שמאלן וואגאן־פענצטער, די אויגן אויסגעלאשן, דאס פנים אנגעשוואלן, די ליפן צעשלאגן. ער האט געהאלטן די הענט אויף די קני, ארום דער ביקס, מיט די דלאניעס ארויף, די פינגער איבערגעפלאכטן. יעדעס מאל איז צו אים צוגעקומען אן אנדער סאלדאט און אים אריינגעווארפן אין דעם „קיישעלע‟ א געפונען שטיקל פון דער צעריסענער פאטאגראפיע…
דווקא אין די מינוטן האב איך ביי זיך פעסט באשלאסן, אז אט דער יונגער סאלדאט וועט ווערן מיין טאטע, און דאס שיין מיידל פון דער פאטאגראפיע — מיין מאמע. כ׳האב דערפילט, ווי ס׳איז מיר גרינג געווארן אויף דעם הארץ, וואס איך האב נאך נישט געהאט. כ׳מוז מיט דער גליקלעכער בשורה זיך טיילן מיט מיין חברל, מיטן מייזל. כ׳בין צו צום לעכל און אהין אריינגעקוקט, שיקנדיק צו מיין חברל סיגנאלן, אז איך ווארט אויף אים. און ווי גרויס איז געווען מיין פרייד, ווען דאס שווארץ־זשוואווע נעזעלע זיינס האט זיך פונעם לעכל ארויסגעשטופט. כ׳בין גרייט געווען זיך צעשרייען, ווען איך וואלט געקענט: „גע־פו־נען! גע־פו־נען מיין טאטן!‟ — אבער מיין חברל האט א שמוגל געטאן אין א זייט צו א שטיקל ווייס פאפיר, און עס גיך־גיך אנגעהויבן קייען און אראפשלינגען, ווי נאר אן אויסגעהונגערט מייזל קאן. „ניין!.. ניין!… — האבן גאר אנדערע ווערטער זיך געריסן פון מיר, — ס׳איז דאך א שטיקל פון מיין מאמעס בילד!..‟ — געהערט האט זיך אבער בלויז: „טוקע־טוק־טוק, טוקע־טוק־טוק…‟
דער פראנט האט זיך דערנענטערט. די הארמאטן האבן דורכגעלעכערט די נעכט מיט זייערע שרעקלעכע אויפרייסן. די באן פלעגט אויף א וויילע פארלירן איר איינגעשטעלטן מאנאטאניקן ריטעם. זיך א וואקל טאן, צווינגענדיק אירע פאסאזשירן זיך אנכאפן מיט די הענט פאר וואס עס האט זיך נאר געלאזט. פלאמיקע שאטנס האבן שימערירט פון ביידע זייטן, אייליק אריינקוקנדיק אין די וואגאן־פענצטער.
אין א נאכמיטאג האט דער סערזשאנט און נאך א סאלדאט אריינגעטראגן א ניט־גרויסן הילצערנעם קאסטן. אוועקגעשטעלט עס אויפן איינציקן טישל, האט דער סערזשאנט אויפגעריסן דאס דעקל און אהין אריינגעקוקט.
„קוילן! — האט ער אויסגעשריגן און שוין שטילער צוגעגעבן: — שטעלט זיך אויס אין א ריי!‟
די סאלדאטן האבן געפאלגט זיין קאמאנדע און זיך אויסגעשטעלט איינער נאכן אנדערן, שוין געוווינט עס צו טאן, ווען מע ברענגט זיי די קאשע; איצט האט יעדער סאלדאט באקומען זיין פארציע קוילן צו דער ביקס.
„קוקט, שיסט נישט אבי שיסן! — האט דער סערזשאנט צוגעלייגט צו די קוילן זיין מינדלעכע אינסטרוקציע, — שיסט, ווי מ׳האט אייך געלערנט: איין קויל — איין טויטער פיינט!‟
איך האב נאכגעקוקט מיין קינפטיקן טאטן. ער האט אויך זיך פאמעלעך באוועגט אין דער ריי, אראפגעלאזט דעם קאפ, נאך אלץ נישט געקאנט קומען צו זיך נאך דעם, וואס ס׳איז מיט אים אנומלטן געשען. וואלט איך נישט געווען א „גארנישט‟, וואלט איך אים געטרייסט, אז א פאטאגראפיע איז נישט מער ווי פאפיר, וואס אפילו א מייזל קאן עס אויפעסן; זיין געליבטע, מיין קינפטיקע מאמע, איז דאך געבליבן גאנץ און ווארט אויף אים… נישקשה, ס׳וועט נאך קומען א צייט, ווען איך, זיין זון, וועל קיין קרום ווארט נישט לאזן זאגן נישט אויף אים און נישט אויף מיין מאמען! אבי ער זאל נאר זיך אומקערן אהיים…
דער פייף האט זיך משונה־ווילד און גיך צעוואקסן. דער סערזשאנט האט זיך געכאפט דער ערשטער. אויף א רגע אפגעשטעלט זיין ארבעט, האט ער אויסער זיך אויסגעשריען: „לייגט זיך!‟
דער אויפרייס האט אונטערגעווארפן דעם וואגאן. כ׳האב גארנישט פארשטאנען, וואס עס איז ערשט געשען… כ׳האב אראפגעקוקט פון דער הייך. עטלעכע וואגאנען אין דער מיט פונעם באשטאנד, האבן זיך געוואלגערט איבערגעקערט ביי דער זייט פונעם אייזנבאן־וועג. א מחנה שווארצע זשוקלעך מיט רויטע פלעקן, זיינען זיך צעקראכן, ווו ווער ס׳האט נאר געקאנט, אבי צו זיין וואס ווייטער פון דער צעקאליעטשעטער באן, וואס איז זיי געווען א היים במשך פון לאנגע טעג און נעכט. מסתמא, האבן זיי געשריען, אבער איך האב עס נישט געהערט. די וואגאנען אליין האבן נישט געברענט; געברענט האט די ערד ארום זיי און די טויטע גופים…
אזוי, נאך נישט ווערנדיק אפילו אן עובר, בין איך געווארן א יתום. איך האב נישט געוויינט, ווייל א „גארנישט‟ קאן נישט וויינען. ס׳האט אבער אנגעהויבן גיסן א רעגן, און כ׳האב זיך געטראכט: זאל דער רעגן זיין אונדזערע טרערן… טרערן פון טויזנטער און טויזנטער אזעלכע ווי איך קינדער, וועלכע וועלן צוליב מלחמות שוין קיין מאל… קיין מאל נישט געבוירן ווערן…
ברוקלין, ניו־יארק, יולי, 2018 

Share this:TwitterFacebookPrintLike this:Like Loading...

Related
 


Tagged: storyYiddish 
Post navigation


Previous Post
פון אונדזער עזבון: אלכסנדר ליזען (ליזענבערג) (1911־2000) 

Next Post
די אפגעשטויסענע 



