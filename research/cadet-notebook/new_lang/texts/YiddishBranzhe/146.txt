

פרוי, ליבע, לעבן 



 by באריס סאנדלער 
July 1, 2020July 1, 2020 Filed under:
איבערזעצונגען
טעאטער
עסייען 

וואסילי שטשעדרין
אין יאר 1916, ווען שלמה וואווסי איז נאך נישט געווען דער גרעסטער שטערן אויף דער יידישער בינע און אפילו נישט קיין פראפעסיאנעלער אקטיאר, נאר א סטודענט פונעם יורידישן פאקולטעט ביים פעטראגראדער אוניווערסיטעט, האט ער חתונה געהאט מיט שרה קאנטאר, די טאכטער פונעם באקאנטן העברעישן און יידישן שרייבער און געזעלשאפטלעכן טוער יהודה־לייב קאנטאר, וואס איז דעמאלט געווען דער קאזיאנע רוב אין ריגע. אין 1920, ווען דער סטודענט וואווסי איז שוין באקאנט געווארן ווי שלמה מיכאעלס, אן אקטיאר פונעם מלוכישן יידישן טעאטער (גאסעט), האט ער אראפגעבראכט זיין פרוי קיין מאסקווע. ס׳זיינען ביי זיי געבוירן געווארן צוויי מיידעלעך — נאטאליא און נינא.
אין 1931 האט מיכאעלס זיך פארליבט אין דער אקטריסע יעווגעניע לעוויטאס, זשעניע. זי איז אריינגענומען געווארן אין דער טעאטער־טרופע אין יאר 1924. אין איר בוך וועגן דעם טאטן באשולדיקט נאטאליא זשעניען אין דעם, אז דווקא זי, זשעניע, איז שולדיק אינעם צעברעכן מיכאעלסעס משפחה־לעבן. נאטאליא שרייבט: „די איידעלע און טיפע פערזענלעכקייט, זיין חן און טאלאנט פלעגן צוציען צו מיכאעלסן דעם אויפמערק פון א סך פרויען, גיריק זיך צו באדן אין די שטראלן פון זיין רום. נאר בלויז איינע האט געוואגט זיך פארמעסטן אויף דער משפחה־הייליקייט — יעווגעניע לעוויטאס […] דעם טאטן האט געפייניקט אזא צוויידייטיקער מצב, ער האט כסדר געפילט זיך שולדיק, אבער קיין ענדגילטיקן באשלוס האט ער נישט געקאנט אננעמען‟.
נאטאליא איז אויך זיכער געווען, אז דעם טאטנס פארראט האט דערפירט די מוטער צום טויט, אונטעררייסנדיק איר געזונט, אן דעם א שוואכס. נאטאליא האט זיך דערמאנט: „דעם 4טן אויגוסט 1932 איז די מאמע געשטארבן פון א שווערער נירן־שלאפקייט. דער טאטע, איבעררייסנדיק די גאסטראלן, איז געבליבן מיט אונדז א וואך. ער איז נישט ארויסגעגאנגען פונעם צימער, זיך נישט געגאלט…‟ מיט עטלעכע חדשים שפעטער, דעם 29סטן דעצעמבער 1932 איז פלוצעם, פון א מוח־אויסגוס, געשטארבן זשעניע לעוויטאס.
מיכאעלס האט דעמאלט געשריבן: „אין יאר 1932 האב איך איבערגעלעבט א סך צרות. אין א קורצער צייט האב איך פארלוירן עטלעכע פון מיינע זייער נאענטע מענטשן. אט די שווערע אבדות האבן געמאכט אויף מיר אזא שטארקן איינדרוק, אז כ׳האב אנגעהויבן טראכטן בכלל צו פארלאזן די בינע‟.
נאטאליא פלעגט זיך דערמאנען ווי דער פאטער א דערדריקטער האט געפרוווט צו באזיניקן דאס, וואס ס׳איז מיט אים געשען, כדי צו קאנען לעבן ווייטער. דריי חדשים, פון יאנואר ביז מערץ 1933, האט מיכאעלס פארבראכט אין זשעניעס ליידיק געווארענער דירה. ער האט געשוויגן, געזעסן אומבאוועגלעך אין א טיפער מרה־שחורה. די אייגענע און נאענטע מענטשן האבן באמערקט, אז ער, וואס פלעגט גלייבן, לויט זיין אייגענעם אויסדרוק, נאר „דעם לעבעדיקן מינדלעכן ווארט‟, האט כסדר עפעס פארשריבן מיט א בלייער אויף א שטיקל פאפיר.
אום זומער 1933, ווען מיכאעלס איז שוין בכוח געווען זיך אומצוקערן צוריק צו דער ארבעט, בשעת די רעפעטיציעס איבער דוד בערגעלסאנס „מידת־הדין‟, האבן די געדאנקען זיינע נאך אלץ געבלאנדזשעט ערגעץ אינעם נעכטן, און דער בלייער אין זיין האנט האט ממשיך געווען צו שרייבן אויף דער אנדערער זייט פון דער רעזשיסארישער קאפיע פון דער פיעסע די זעלבע דריי וועטער: „פרוי, ליבע, לעבן. פרוי, ליבער לעבן…‟
מעגלעך, אז גראד צו יענער צייט געהערט מיכאעלסעס איינציק ליריש ליד, וואס הייבט זיך אן אזוי:
איין מאל האט דער איינציקער מאנצביל אין דער וועלט ליב באקומען די איינציקע פרוי — חוה;
ווי גרויס זייער ליבע זאל נישט געווען זיין, האט מען זיי געצווונגען גלייבן, אז
ליבע איז א חטא, אז ליבע איז — א בושה.
און זיי האבן אין דעם אנגעהויבן גלייבן און פארדעקט זייער בושה מיט א פייגנבלאט…
זעט אויס, אז דעמאלט האט מיכאעלס ערנסט זיך פארטראכט וועגן דער ראלע פון קיניג ליר. ער האט שטענדיק געטרוימט אויפצופירן אט די ראלע אויף דער בינע ווי אן אקטיאר; ווי א מענטש, האלט דער היסטאריקער וולאדיסלאוו איוואנאוו, איז די ראלע געווארן פאר מיכאעלסן „אן אויסוועג פון זיין עקזיסטענציאלן קריזיס, וואס האט געפייניקט זיין נשמה‟. נאטאליא האט געדענקט, ווי דער טאטע, אן איינגעהויקערטער און פארעלטערט איז צום ערשטן מאל ארויסגעגאנגען פון זשעניעס דירה. שפעטער האט זי עס דערקענט „אין דעם אויסזען און אין די אומזיכערע טריט פון ליר אין „גאסעט‟׳ס אויפפירונג, אין 1935‟
לירס טויט אינעם פינאל פון דער פארשטעלונג איז געווען פאר מיכאעלסן דער שליסל־מאמענט פון זיין פארטייטשן די ראלע. ער האט געשריבן, אז ליר „שטארבט נישט דערפאר, ווייל ער האט שוין מער נישט קיין כוח צו לעבן; ער שטארבט אקטיוו, ווייל ער וויל נישט און קאן נישט איבערלעבן דעם טויט פון קארדעליע. ס׳האט מער נישט קיין זינען צו לעבן ווייטער. די מיזאנסצענע פון לירס טויט, ווען, נאך א לעבעדיקער, לייגט ליר זיך אנידער לעבן דער טאכטער, האב נישט איך צוגעטראכט. איך בין זיכער, אז בכלל איז דא אוממעגלעך עפעס צוטראכטן […] ס׳איז פאר מיר וויכטיק געווען פעסטשטעלן: וואס מיינט דער טויט פון ליר? און כ׳האב זיך דערמאנט אינעם יידיש ווערטל, וואס אין פאלק מיינט עס אויסצודריקן אן עכטן צער: ׳כאטש נעם און לייג זיך אליין אריין אין קבר און שטארב אוועק!׳ אזוי איז געבוירן געווארן די מיזאנסצענע פון לירס טויט. איך האב גארנישט געדארפט צוטראכטן, איך האב פשוט דערפילט, אז ליר דארף שטארבן אזוי און נישט אנדערש‟.
אזוי איז געשטארבן ליר, אבער מיכאעלס איז געבליבן לעבן ווייטער.

Share this:TwitterFacebookPrintLike this:Like Loading...

Related
 


Tagged: fasadjewsresearchtheatreYiddish 
Post navigation


Previous Post
די געשיכטע פון יידן אין בעמען און מערן (12) 

Next Post
נעכטן און היינט 



