

מצות אויף פסח און וואגאן 



 by באריס סאנדלער 
May 1, 2019June 2, 2019 Filed under:
ליטעראטור
פראזע 

 
עמיל קאלין
מצות אויף פסח
יא, געוויס, געוויס. רעליגיע איז ווי סם. זי פארסמט די ממילא פארטעמפטע מוחות פון די מאסן. אין אזא סיסטעם איז דער פארשקלאפטער יחיד פארמישפט צו א פארחושכט לעבן, פול מיט אבערגלויבן, שרעק און אומוויסן. רעליגיעס הויפט־מיטל צו הערשן איבער דעם פראסטן מענטש — אפט קען ער קוים לייענען און שרייבן — איז עס איינפלאנצן אין הארץ; פון איין זייט, פרימיטיווע מורא, און פון דער צווייטער זייט, מאכן אים א געשוואלענעם קאפ מיטן צוזאגן אים בעסערע צייטן, וואס אט־אט רוקן זיי זיך אן, אבער אייגנטלעך קומען זיי קיינמאל נישט…

אזוי האט אונדז געזאגט און געהייסן פארגעדענקען אויף אויסנווייניק דער לערער פונעם אוונט־קורס וועגן סאציאליסטישער עקאנאמיע. און איצט, אז איך קען נאכזאגן די גאנצע שירה כמעט ווארט ביי ווארט, הייב איך אן צו טראכטן, אז עס קען טאקע געמאלט זיין, אז ער האט אויף דעם רעכט.
נאר איין מחשבה האט גענומען אנומלטן גריזשען אין מיין קאפ; אט רוקט זיך שוין אן פסח און גראדע מיט א חודש צוריק האט מען נאציאנאליזירט די בעקעריי, איז פון וואנעט וועט מען נעמען מצות? איך פארשטיי, וואס דער לערער שלאגט אונדז אריין אין קאפ, אז עס איז נישטא קיין גאט, און זיין תורה איז פול מיט ליגנס. דאס אלץ איז ווויל און פיין, אבער איך זאל פסח עסן ברויט? מיינע שונאים זאלן דאס נישט דערלעבן צו זען.
די בעקעריי, וואס מע האט ערשט נאציאנאליזירט, האט פריער געהערט צו א וווילן גוי, וואס מ׳האט געקענט זיך גרינג איינפארשטיין מיט אים. פאר פסח פלעגט ער אונדז דינגען א צימער אין דער בעקעריי, ווו מיר האבן געקענט באקן אונדזערע מצות אומגעשטערט. ער האט באקומען זיינס, און מיר האבן באקומען דאס אונדזעריקע. איצט, אז די בעקעריי געהערט שוין צום פאלק און דער וווילער גוי איז ווי אין וואסער אריין — גיי זאג עמעצן א ווארט.
איין אוונט קומט צו מיר אריין מיין פעטער און רעדט שטיל, אונטער דער נאז, ווי די ווענט וואלטן געהאט אויערן:
„ס׳א צרה. מע זאגט, דער נייער שעף פון דער בעקעריי, חבר פאפעסקו, איז נישט קיין וווילער גוי, נאך מער — אן אנטיסעמיט. אז מ׳טוט א קוק אויף אים, ווערט דאס בלוט פארקילט אין די אדערן. ער האט א פינצטערן בליק, א ראזעווע פנים און א פעטן קארק, ווי א חזיר. שיינע יידן, בעלי־בתים האבן געפרוווט האבן מיט אים א מדובר… ער וויל פון גארנישט הערן‟.
„א גאט זאך, — צי איך מיט די אקסלען, — איך וויל דען האבן אן עסק מיט דעם חבר?
„ווארט! — דעם פעטערס פינגער כאפן מיך אן ביים ארבל, — דו ביסט דאך א מענטש א געבילדעטער, קענארע, גייסט אויף קורסן. דו פארשטייסט אין דער היינטיקער וועלט.
גיי, רעד דו מיטן אנטיסעמיט, ער זאל אונדז לאזן באקן די מצות, ווי מיר האבן זיי געבאקן אין די פריערדיקע יארן‟.
איך האב געפרוווט זיך ארויסדרייען מיט כלערליי תירוצים, אבער עס האט מיר גארנישט געהאלפן.
איין טאג האב איך זיך דערזען אין חבר פאפעסקוס ביורא; ער האט מיך באטראכט מיט א בלויען, פארפירנדיקן בליק. איך בין געשטאנען איין שפאן פון זיין טיש און, האלטנדיק דאס היטל אין די הענט, האב איך גערעדט צו אים אויף א תחנונימדיק קול:
„טאווארעש, פריינד פאפעסקו, ביטע, איהר פארשטעהט, אט באלד וועט פארקומען איין פייערלעכער טאג פאר אונז אידן, איין וויכטיגער טאג. מיט פיעל יארען צוריק האט דער ראבין מאזעס אונז בעפרייט פון עגיפטן. מיהר זענען קנעכט געוועזן, האבן מיר געברויכט פון פרעה אנטלאפן און נישט געהאט צייט ברויט צו באקען. דעריבער, טאקע דעריבער עס איז פאראן א געזעץ אזא ביי אונז, וואס מיהר עסען איין שפעציעלען ברויט, איהר פערשטעהט?..‟
הערנדיק מיינע דיבורים, האט חבר פאפעסקו זיך ווילד צעלאכט. איך האב מורא געהאט, ער וועט זיך אליין דערשטיקן מיטן געלעכטער און מ׳וועט מיך אין דעם באשולדיקן.
„משוגעים איר זענט אלע, משוגעים! — האט ער געלאכט מיט טרערן, — איך בין דאך אליין א ייד, מיין מאמע עסט נאר כשר‟.
א שטיין, א פעלדז איז מיר אראפ פון הארצן.
„ברוך־השם… איז איר לאזט אונדז באקן די מצות אין בעקעריי, ווי יעדעס יאר?‟
חבר פאפעסקו איז געווארן ערנסט און מיך קרום אפגעמאסטן:
„ס׳איז נישט אזוי פשוט. איך דארף זאגן, אז איין אויוון איז קאליע געווארן. פארשטייסט מיך? אז מע וועט מיך פאקן, קען עס מיך אפקאסטן מיין קאפ‟.
איך האב גוט געוווסט, אז א קאפ קאסט טייער, און זיין קאפ קאסט נאך מער; אבער אז עס גייט אין געלט, קען מען שוין געפינען אן אויסוועג. ווייטער האבן מיר שא־שטיל געשמועסט וועגן אכצן־און-דרייצן, א באניקל [1] אהין, א באניקל אהער — מ׳איז דערגאן צו א טאלק.
חבר פאפעסקו האט אראנזשירט, אז איין נאכט, הארט פאר פסח, זאל דער אלטער וועכטער זיין אויף וואקאציע, און איך, צוזאמען מיט א מנין יידן, האבן „צוגעגנבעט‟ דעם שליסל און אריינגעשמוגלט אין בעקעריי, כדי צו באקן מצות. אין בעקעריי איז געווען א חושך־מצרים, האבן מיר אנגעצונדן א פאר ליכטלעך און אנגעהויבן זיך גרייטן צו דער ארבעט.
פלוצעם עפנט זיך די טיר און א פאליציי־אפיציר פאלט אריין מיט רציחה: „וואס טוט זיך דא צו אלדי שווארצע יאר? ווער האט אייך אריינגעלאזט? ווער האט אייך געגעבן רשות?‟
איך בין נישט געפאלן ביי זיך. איך האב א טאפ געטאן דאס הייפל געלט אין בוזעם־קעשענע און זייער רויק געפרעגט, וויפל עס קומט אים פאר דער טירחה? — האט ער מיר דערלאנגט א פאטש.
דער וואגאן
איך בין געשטאנען אין דער שמאלער קיך פון דעם ביורא — אן ארט, וואס אונטער זיינע נעאן־לעמפ פארברענג איך ס׳רוב מיינע רייפע יארן — און א קוועטש געטאן דאס קנעפל פון דער עספרעסא־מאשין. דער מאשינס געדערעם האבן א וויילינקע געווארטשעט און אז די מאשין האט זיך אפגעשטעלט, האט א טיף־ברוינע פליסיקייט אנגעהויבן צו טריפן פון דעם קליינעם קראנט.
אליהו האט פארזיכטיק צוגעטראגן זיין גלאז צו די ליפן און ווידער א פרעג געטאן: „איז פון וואס איז ער געשטארבן?‟
„איך האב דיר שוין געזאגט — פון ראק‟.
„אבער וואס פלוצעם געשטארבן? ער האט זיך נאך געהאלטן אויף די פיס‟.
„ער האט שוין אליין נישט געוואלט לעבן. דאכט זיך, אפגעקומען זיינס אויף דער וועלט, האבן די דאקטוירים אויך אראפגעלאזט די הענט‟.
אליהו האט דעמאנסטראטיוו געשטעלט זיין גלאז אויפן פאלשן מארמער. ווען די גלאז וואלט נישט געווען פון קארטאן, וואלט זיך דערהערט א הילכיקער קלאפ.
„איך גלייב נישט. איך קען נישט גלייבן… אזוי פיל יארן מוטשעט זיך די מעדיצין מיטן ראק, מ׳שפאנט איין די בעסטער מוחות צו געפינען א רפואה דערויף און גארנישט?!
איך זאג דיר, מ׳האט שוין געפונען א רפואה, נאר מע לאזט נישט וויסן. דארפסט נאר האבן די נייטיקע באקאנטשאפטן.

איך האב זיך צוגעהערט צו אליהוס רייד און בשעת ער האט מיר ווייטער מסביר געווען זיין לערע, האב איך זיך דערמאנט, אז אמאל האב איך ערגעץ געלייענט א שילדערונג פון א נסיעה אין א משא־באן קיין אוישוויץ. די שילדערונג האט זיך געלייענט ווי אלע פריערדיקע באשרייבונגען וואס איז מיר אויסגעקומען צו לייענען: אין וואגאן האט געהערשט א שרעקלעכע ענגשאפט, די היץ איז געווען אומדערטרעגלעך, מענטשן האבן גענומען זיך אויסטאן. א זקנה איז אראפ פון זינען, האט זי אנגעהויבן שרייען, אז זי זעט ליכט, פייער… פייער פון גיהנום…
קיינער האט נישט דערווארט קיין גוטס. א פארפאלק האט זיך געפארט פאר אלעמענס אויגן. מסתמא איז געווען שטאק־פינצטער און די מענטשן האבן נישט געקענט גוט זען וואס עס טוט זיך אפ…
איך האב צוגעקאוועט מיין בליק צו דער קאווע, וואס האט זיך לייכט געהוידעט אין דער גלאז. פונקט אזוי, ווי איך און אליהו שטייען איצט אין דער שמאלער קיך פונעם ביורא, שטייען מיר אויך אין א וואגאן, וואס זיינע רעדער דרייען זיך אן אויפהער און טראגן אונדז אוועק אהין — וועמען פריער און וועמען שפעטער — צו דעם אומפארמיידלעכן סוף.
אליהו, ווי די זקנה אין דער באן, קען נישט דערלאזן דעם געדאנק, אז דער סוף רוקט זיך אן און ער כאפט זיך אן אין די קינדערשע אילוזיעס. אפשר איז ער גערעכט. אפשר איז בילכער איבערלאזן די ניכטערקייט פאר אנדערע.
און איך? איך וואלט זיך געפארט מיט עמעצן, ווען איך וואלט נאר געהאט מיט וועמען.

[1] באניקל — דעמינוטיוו פון „באן‟ — רומענישע דריבנע מטבע

מערץ 2019

Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
אין דער ריי צום אויסלייזער 

Next Post
דער מייסטער פון בינע — יוסף בולאף 



