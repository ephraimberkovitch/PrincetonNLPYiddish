

א יידישער שייגעץ 



 by באריס סאנדלער 
November 6, 2017March 2, 2018 Filed under:
ליטעראטור
פראזע 

פון יעווגעני קיסין
(המשך, אנהייב אין „יידיש־בראנזשע‟ פאר אקטאבער־חודש)
אנטקעגן דער דאטשע איז געווען א קינדער־פלאץ, ווו סטאסיק פלעגט זיך שפילן מיט אנדערע קינדער. אלע זיינען זיי געווען מיידעלעך.
3
הגם די באבע איז שוין געווען אויף פענסיע, איז איר אלץ שווערער געווארן גאנצענע טעג אכטונג צו געבן אויף איר טעמפעראמענטפול אייניקל. צו דריי יאר האט מען סטאסיקן אפגעפירט אין קינדער־גארטן. שוין אינעם ערשטן טאג האט ער אנגעהויבן ארויסצוווייזן זיינע קונצן; די דערציערין האט גלייך געווארפן אויף אים אן אומחן. בעת די קינדער האבן אויסגעשניטן פון פאפיר פושקעלעך און אנגעקלעפט אויף זיי בילדער פון פארשיידענע חיות און בלומען, האט די דערציערין געמאלדן: ״און סטאסיק עטלער איז א שלעכט יינגעלע. אים וועלן מיר אנקלעפן אויף דער פושקע א זשאבע.״.
סטאסיק האט זיך באליידיקט און דערציילט וועגן דעם דער מאמען. בטבע איז זי געווען א שטילע, און בדרך־כלל ניט געקעמפט פאר אירע אייגענע רעכט, נאר פאר איר קינד איז זי געווען גרייט אויסצודראפען די אויגן. זי איז געווארן אין כעס און האט מיט א סקאנדאל צוגענומען סטאסיקן פונעם קינדער־גארטן.
קיין אנדערע קינדער־גערטנער זיינען דערנעבן ניט געווען, איז אלץ ווידער געפאלן אויף דער באבעס פלייצע. פון דעסטוועגן, כדי צו פארגרינגערן דער באבעס דאליע, האט די מאמע געפרוווט צו לערנען סטאסיקן לייענען. דער רעזולטאט איז געווען הצלחהדיק: סטאסיק האט זיך גיך אויסגעלערנט אלע אותיות און אנגעהויבן לייענען מיט חשק כלערליי ביכלעך, הגם לאנג זיצן מיט א ביכל האט ער סיי־ווי ניט געקאנט, ווייל ער האט פשוט געמוזט זיך באוועגן די גאנצע צייט. באזונדערס האט סטאסיק ליב געהאט צו לייענען וועגן אויטאס, עראפלאנען, ווי אויך וועגן מלחמה.
ווען די באבע־זיידע האבן גערעדט יידיש צווישן זיך, האט סטאסיק דערקוטשעט זיי מיט פראגעס: און וואס הייסט דאס, און וואס מיינט יענץ? אין דעם פאל האבן זיי אבער ניט תמיד צופרידיקן געשטעלט זיין נייגער מיט גרויס חשק. איין מאל האט דאס אייניקל זיי אפילו געזאגט: ״נו, זא־א-אגט זשע! כ׳וועל קיינעם ניט דערציילן!״ — וואס איז דאס געווען? דער זעקסטער חוש? ווער ווייסט… די באבע, אריינקוקנדיק אין סטאסיקס כיטרע אייגעלעך, האט זיך צעשמייכלט און, צושאקלענדיק מיטן קאפ, געזאגט: ״אוי, א שייגעץ!..״
אן אנדערש מאל, האט סטאסיק דערהערט, ווי די באבע האט א זאג געטאן: ״קוש אין תחת!״ — האט סטאסיק באלד געוואלט וויסן, וואס דאס מיינט? ״ביסט א נאריש קינד,״ — האט אים די באבע געענטפערט. במשך פון יארן איז סטאסיק געווען זיכער, אז ״קוש אין תחת״ מיינט טאקע ״ביסט א נאריש קינד״.
פון די יידישע לידער, וואס די באבע פלעגט זינגען, איז סטאסיקן באזונדערס געפעלן געווארן דאס לידעלע, אין וועלכן ס׳האט זיך כסדר איבערגעחזרט: ״טשירי־בירי-באם״. סוף־כל-סוף, האט ער עס אויסגעלערנט אויף אויסנווייניק און אנגעהויבן עס אויסשרייען מיט ליידנשאפט אויף דער גאנצער דירה. די מעלאדיע איז ער ניט מסוגל געווען איבערצוגעבן, מחמת קיין מוזיקאליש געהער האט ער ניט געהאט. וואס יא — ער האט ליב געהאט דאס חיות צו דעקלאמירן די ווערטער פונעם ליד, באזונדערס ״טשירי־בירי-טשירי־בירי-באם־באם-באם״.
דעקלאמירן האט סטאסיק בכלל ליב געהאט. איין מאל, בעת זיין פערטן אפזיין אויף דער דאטשע, שפאצירנדיק מיטן טאטן איבערן יישוב, האט ער דערזען א רויטלעך־ברוין פערד און זיך צוגעטשעפעט צום טאטן: ״כ׳וויל אויפן פערד!״ — האט דער טאטע שוין געמוזט בעטן דעם באלעבאס, ער זאל לאזן דעם יינגל זיצן אויפן פערד א פאר רגעס. דער באלעבאס, א מיטלוווקסיקער באיארטער מענטש מיט שטעכיקע האר אויפן דארן גערונצלטן פנים, האט אוועקגעזעצט סטאסיקן רייטנדיק. דערפילט אונטער זיך דאס פערד, האט סטאסיק אנגעהויבן שרייען מיט התלהבות לייב קוויטקאס ליד: ״חבר וואראשילאוו, איז שרייב מיר דאן באלד! איך בין שוין א גרויסער, איך וואקס נאכאנאנד, איך לערן זיך האלטן א ביקס אין דער האנט!״ — און גענומען ציען דעם פערדס שווארצע גריווע, ווי לייצעס. דאס פערד נעבעך האט געפארשקעט און געשאקלט מיטן קאפ.
״אנו, קריך אראפ!״ — האט דער באלעבאס געהייסן דעם קליינעם רייטער, און אים אראפגעשלעפט פונעם פערד…
אנטקעגן דער דאטשע איז געווען א קינדער־פלאץ, ווו סטאסיק פלעגט זיך שפילן מיט אנדערע קינדער. אלע זיינען זיי געווען מיידעלעך; קיין אנדער יינגל פון סטאסיקס עלטער איז אינעם יישוב דעמאלט ניט געווען. איין מאל האט סטאסיק דערזען, ווי אינעם שכנישן הויף באדט זיך א קליין מיידעלע. זיין שארף אויג האט תיכף באמערקט, אז צווישן די פיס איז ביים מיידעלע עפעס אנדערש, ווי ביי אים.
נאך עטלעכע אומגעלומפערטע פרווון צו איגנארירן זיין פראגע, האבן די עלטערן אים דערקלערט, אז ״דאס וואס ביי יינגעלעך איז איינס, און ביי מיידעלעך — אנדערש״. אוודאי, איז די דערקלערונג געווען כלל ניט גענוג פארן וויסנדורשטיקן סטאסיק. ער איז געלאפן אויפן קינדער־פלאץ און האט אינפארמירט די מיידעלעך, אז ״דאס וואס ביי זיי איז איינס, איז ביי אים — גאר עפעס אנדערש…״
יענע האבן וועגן דעם קיין אנונג ניט געהאט. דעמאלט האט סטאסיק אראפגעלאזט די גאטקעס. דאס, וואס ער האט דעמאנסטרירט די מיידעלעך, האט זיי בפירוש פארחידושט. איין מיידעלע האט פארריסן איר קליידעלע און אראפגערוקט אירע גאטקעס. סטאסיק האט א קוק געטאן און פארגעלייגט: ״לאמיר גיין צו דער רער!״. די חברה האט זיך געלאזט צו דער בעטאן־רער אויפן ראנד פונעם פלאץ.
אין עטלעכע מינוט ארום איז אהין צוגעגאנגען די מאמע פון א מיידעלע, און דערזען דאס שיינע בילד: סטאסיק ליגט אויף דער רער מיט אראפגערוקטע גאטקעס, און די מיידעלעך ארום אים באטראכטן מיט נייגער זיין אוצרל פון אלע זייטן; דערביי פארעט זיך סטאסיק אונטער איר טאכטערס קליידעלע. מיט געשרייען, האט די פרוי אוועקגעפירט איר טאכטער אהיים. דערנאך איז זי אוועק זיך קלאגן צו אלע אנדערע עלטערן.
לויט איר רעאקציע, האבן די קינדער פארשטאנען, אז זיי האבן געהאט געטאן עפעס ניט שיינס, נאר פאר זיינע עלטערן און באבע־זיידע האט סטאסיק געמאכט אן אומשולדיק־פארחידושט פנים: ״איך האב דאך ניט געוווסט, אז מע טאר עס ניט טאן! טא פאר וואס זשע שרייט איר אויף מיר?״.
דאס זעלבע האט זיך איבערגעחזרט מיט א פאר יאר שפעטער, ווען סטאסיק האט אנגעהויבן אריינשטעלן אין זיינע רייד מיאוסע ווערטער, דערהערט פון עלטערע יינגעלעך. די מאמע האט געמאכט א שטרענג פנים און גענומען שרייען אויף אים. סטאסיק, פון זיין זייט, האט זיך פארטיידיקט מיט ווירדע און עוולה: ״איך האב דאך ניט געוווסט, אז די ווערטער זיינען שלעכטע! וואס זשע שרייסטו אויף מיר?!״.
דעם גאנצן אוונט איז ער ארומגעגאנגען מיט אן אויסזען פון א באליידיקטן, געבנדיק צו פארשטיין, אז מער זאל מען זיך מיט אים אזוי אומיושרדיק ניט באגיין! און מ׳האט עס טאקע גוט פארשטאנען אויף תמיד.
וואס שייך דעם אינצידענט מיט די מיידעלעך, האט סטאסיק געמאכט פאר זיך אן אייגענעם אויספיר: מע מעג טאן אלץ, אבער אזוי, אז קיינער זאל דערפון ניט וויסן.
 
אין ״קא־גע־בע״ האט מען געזאגט, אז זיי דארפן זיך יא טרעפן מיט זייער קרוב. דאס באגעגעניש איז געשען אינעם רעסטאראן ביים האטעל.
4
סוף יענעם זומער, באלד נאך דעם, ווי די משפחה האט זיך אומגעקערט פון דער דאטשע, איז פארגעקומען אזוינס, וואס האט נאך שטארקער געמאכט סטאסיקס מיינונג, אז ניט בלויז ער מעג, נאר ער מוז אפילו האבן סעקרעטן פון די דערוואקסענע. מחמת עפעס אן אומפארשטענדלעכער סיבה, זיינען אלע אין שטוב פלוצעם געווארן זייער באזארגט.
אין א טאג האט עמעצער אנגעקלונגען אין דער טיר; און דער זיידע, אן אנגעשראקענער, האט געגעבן צו פארשטיין, מ׳זאל ניט עפענען. עטלעכע טעג שפעטער, אין אוונט, זיינען די באבע־זיידע ארויס פון שטוב, אנגעטאן אין אזעלכע מלבושים, וואס סטאסיק האט פריער קיין מאל אויף זיי ניט געזען: די באבע — אין א יום־טובדיק אוונטקלייד, און דער זיידע — אויסגעפוצט אין אן אנצוג מיט א שניפס… אויף סטאסיקס פראגעס האבן זיי בפירוש ניט געוואלט ענטפערן; אים איז געווארן קלאר, אז סע טוט זיך עפעס אפ, וואס אים וויל מען עס ניט זאגן, און ער האט באשלאסן: ״זיי האבן סודות פון מיר, וועל איך אויך האבן סודות פון זיי!״
נאר מיט א סך יארן שפעטער איז סטאסיק געווויר געווארן, וואס ס׳איז אין יענע טעג געשען: ס׳האט זיך באוויזן איינער א קרוב פון קאנאדע, וואס איז געקומען קיין מאסקווע ווי א טוריסט. תחילת האט ער אנגעקלונגען אויפן טעלעפאן, דערנאך איז ער געקומען (דווקא ער האט דעמאלט געקלונגען אין דער טיר), און ווען מ׳האט אים ניט אריינגעלאזט, האט ער אנגעקלונגען צו די שכנים און געלאזט ביי זיי א צעטעלע פארן זיידן.
דער איבערגעשראקענער זיידע האט זיך פארבונדן מיט זיין ברודער, כדי זיך מישב זיין, וואס צו טאן אין דער סיטואציע, און יענער האט זיך געלאזט גלייך אין ״קא־גע-בע״ צו מעלדן: אזוי און אזוי, ס׳האט זיך געיאוועט עפעס א קרוב פון קאנאדע, וועלכן מע קען אים אפילו ניט…
אין ״קא־גע־בע״ האט מען אים געזאגט, אז זיי דארפן זיך יא טרעפן מיט זייער קרוב. דאס באגעגעניש איז געשען אינעם רעסטאראן ביים האטעל, ווו דער קרוב מיט זיין ווייב האבן זיך אפגעשטעלט. דווקא אהין זיינען געגאנגען די באבע־זיידע אין יענעם אוונט.
ס׳האט זיך ארויסגעוויזן, אז דער קאנאדער קרוב איז א קאמוניסט; מסתמא, מחמת דעם האט מען זיי דערלויבט זיך צו טרעפן מיט אים. די אויסלענדישע קרובים זיינען געווען זייער ליבלעך און האבן געגעבן דער באבען א מתנה: א שיינעם ווייסן טוך, אויסגענייט פון בלינדע פרויען אין ישראל…
און דאס לעבן איז געגאנגען ווייטער, מיט זיין באשערטן וועג און שטייגער.
סטאסיק האט געהאלטן אין איין וואקסן, שטיפן און זיך אינטערעסירן מיט אלצדינג אויף דער וועלט. דערזען דעם טאטן פארריכטן פארשיידענע זאכן, האט סטאסיק אויך פארוואלט פארשרויפן־אפשרויפן מוטערקעס און פארקלאפן־ארויסרייסן צוועקעס. דעם קליינעם שרויפנציער און אפילו די אפצווענגעס האט דער טאטע מסכים געווען אים געבן האלטן אין די הענט, נאר דאס העמערל — ניט. אין א טאג, דערזען אינעם טאטנס האנט א העמערל, האט סטאסיק אנגעהויבן בעטלען: ״נו, טאטע, גיב מיר אריינקלאפן כאשט איין צוועקל!״ — און דער טאטע, כדי זיך אפטשעפען פונעם קליינעם נודניק, האט געענטפערט: ״אויב ד׳וועסט זיך אויפפירן גוט, וועל איך עס דיר געבן.
מ׳האט געדארפט זען, אין וואס פאר א ״מלאכל מיט פליגעלעך״ סטאסיק האט זיך פארוואנדלט אין איין אויגנבליק: אויפגעהערט קונדסעווען, געפאלגט די דערוואקסענע… נו, ממש מ׳האט דאס קינד פארביטן! אין עטלעכע טעג ארום האט דער טאטע גענומען אין איין האנט סטאסיקס קולעקל מיטן פארקוועטשטן העמערל, און אין דער אנדערער — א קליין צוועקעלע. צוזאמען האבן זיי דאס צוועקל אריינגעקלאפט אין דער פאדעשווע פונעם טאטנס א שוך.
סטאסיק האט זיך א סך געשפילט מיט אנדערע קינדער אינעם הויף און איז געווארן דער גרעסטער כל־בוניק צווישן זיי. די באבע, זיצנדיק אויף א באנק, האט ניט געקאנט זען אלץ מיט אלע פרטים, נאר דאס קלינגעוודיקע קולכל סטאסיקס האט זיך כסדר געלאזט הערן איבערן גאנצן הויף.
איין מאל, ווינטערצייט, האט די באבע דערזען, אז סטאסיק עסט שניי; זי האט אים תיכף גענומען אהיים, געגעבן טרינקען הייסע טיי און דערקלערט, אז מער זאל ער עס ניט טאן, ווייל ער קאן קראנק ווערן. האט זי אבער ניט געוווסט, אז איר פיפיק אייניקל האט פריער שוין עטלעכע מאל געהאט פארזוכט שניי, אפילו שמוציקן שניי, און קיין שלעכטס איז מיט אים ניט געשען — ניט מיטן האלדז, ניט מיט זיין מאגן. באמת א קינד א מופת — קיין חלאתן האבן זיך צו אים ניט צוגעקלעפט!
ברוך־השם, ניט די באבע און אויך ניט די אנדערע בני־בית האבן זיך קיין מאל ניט דערוווסט, אז מיט עטלעכע חדושים שפעטער האט סטאסיק ״פארזוכט״ עפעס א מער געפערלעכע זאך, ווי שניי, אניט וואלט די באבע זיכער באקומען א הארץ־אטאקע; נאר דאס איז שוין א לענגערע מעשה, וואס האט זיך אנגעהויבן פיל פריער…
צווישן אנדערע זאכן האבן סטאסיקן, נאטירלעך, פון לאנג שוין פאראינטערעסירט שוועבעלעך. וויסנדיק וועגן דעם זונס רייכע פאנטאזיע, האט די מאמע אנגעהויבן באהאלטן פון אים די שוועבעלעך אין דער וואנט־שאפע. סטאסיק האט אבער אונטערגערעדט זיינע הויף־חברימלעך ארויסגנבענען די שוועבעלעך פון שטוב. איינעם פון זיי, וויטיען, איז עס געלונגען. די חברה האט זיך געלאזט צום ווייטערן טייל פונעם הויף, לעבן שכנישן הויז, און געפרוווט דארט אנצינדן די שוועבעלעך. צו זייער באדויער, האט עס דערזען א פרוי פון איר באלקאן…
יעדער פון דער חברה יינגלעך האט גוט אריינגעכאפט פון די עלטערן און איז באשטראפט געווארן נישט ארויסגיין אין דרויסן במשך פון עטלעכע טעג. וויטיע האט גלייך דערציילט, אז דאס האט סטאסיק אים געהאט אונטערגערעדט; און הגם עס האט וויטיען סיי ווי ניט געראטעוועט פונעם טאטנס גארטל, האט זיין טאטע, שיכורערהייט מיט רישעותדיקע געלע אייגעלעך, א ווארטשע געטאן מיט כעס: ״א פאסקודנע זשידעלע!״ — און וויטיעס באבע איז געגאנגען זיך קלאגן צו סטאסיקס עלטערן און באבע־זיידן.
ארויס אין הויף צום ערשטן מאל נאך דער באשטראפונג, איז סטאסיק גלייך צוגעגאנגען צו וויטיען מיט די ווערטער: ״האסט אויסגעגעבן דיין חבר, פאררעטער! בעת דער מלחמה פלעגט מען אזעלכע פאררעטערס צעשיסן!״ — און אים א שטויס געטאן אין ברוסט אריין מיט א צאצקע־פיסטויל. אלע אנדערע יינגעלעך האבן מסכים געווען מיט סטאסיסן, און מיט א געשריי: ״טו־טו-רו־טו-טו!״ — ״צעשאסן דעם פאררעטער״ — ווער מיט צאצקע־פיסטוילן, ווער פשוט, מאכנדיק א פיסטויל פון די פינגער.
אחר־המעשה האט סטאסיק ממילא אונטערגעקוקט, פון וואנען די מאמע נעמט ארויס די שוועבעלעך. דאס איז אבער געווען בלויז דער אנהייב…
אוודאי, האט סטאסיק ניט איין מאל געזען מענטשן רייכערן. אויף זיינע פראגעס האבן די דערוואקסענע אים פרטימדיק דערקלערט, אז רייכערן איז זייער שעדלעך פארן געזונט. ״פאר וואס זשע רייכערט מען, אז ס׳איז אזוי שעדלעך?״ — האט סטאסיק געפרעגט מיט חידוש. ״דאס זיינען נארישע מענטשן״, — האט די מאמע געענטפערט.
סטאסיק איז שוין דעמאלט געווארן פינף יאר אלט. ער איז אין יענעם טאג געבליבן אין דער היים מיט דער באבען. פארמאטערט פון זיינע קונדסערייען, איז זי איינגעשלאפן אינעם פאטעל. סטאסיק האט זיך געלאזט אין קיך אריין, אנגעהויבן עפענען דארטן פארשיידענע שופלאדן און דערזען אין איינעם פון זיי א פעקל ציגארעטן. ער האט זיך תיכף דערמאנט אין די טאטע־מאמעס ווערטער, ווי געפערלעך דאס רייכערן איז פארן געזונט, און ממש א בליץ האט אים א שנייד געטאן דעם מוח: מע באהאלט ווידער עפעס פון אים אויס; מע נארט אים אפ — איז וועט ער זיי אויך אפנארן!
וויסנדיק, אז באלד וועט די באבע אים ארויספירן אין דרויסן, האט ער ארויסגענומען איין ציגארעט, דערנאך ארויפגעקראכן אויף דעם טאבורעט, געפונען אין דער וואנט־שאפע דאס פודעלע שוועבעלעך און אריינגעלייגט דאס אלץ אין דער קעשענע פון זיין פעלצל. ארויס אין הויף, האט סטאסיק אומגעזאמט זיך א לאז געטאן צו די מיסטקאסטנס, וואס זיינען געשטאנען גענוג ווייט סיי פון דער באבעס באנק און סיי פונעם שכנישן הויז.
דארטן האט ער זיך ארומגעקוקט, גענומען דעם ציגארעט אין מויל, א טשירקע געטאן מיט א שוועבעלע און, ברענענדיקערהייט עס צוגעטראגן צו דער ציגארעט… ״סטאסיק, ווו ביסטו?״ — האט זיך דערהערט דער באבעס קול. סטאסיק האט אוועקגעווארפן דאס שוועבעלע אין שניי, ארויסגענומען די ציגארעט פון מויל און אויסגעשריגן: ״כ׳בין דא!״. א קוק געטאן אויף דעם ציגארעט, האט ער דערזען, אז ער איז פארלאשן געווארן. כדי ניט ארויסצורופן קיין חשד ביי דער באבען, האט ער זיך אומגעקערט אין הויף אויף עטלעכע מינוט און ווידער נעלם געווארן הינטער די מיסטקאסטנס. די ווייטערדיקע פרווון האבן קיין הצלחה ניט געבראכט: סטאסיק האט ניט געוווסט, ווי אזוי מע רייכערט, אז מ׳דארף ״געבן א צי״.
באטראכט דעם ענין, האט ער באשלאסן זיך אונטערצוקוקן, ווי אזוי מ׳רייכערט. א חודש שפעטער, אין א פרישן אפריל־טאג, האט סטאסיק דערזען אין הויף א בחור פון א יאר זעכצן מיט א ציגארעט אין מויל און געפרעגט אים, ווי אזוי יענער רייכערט, אז דער ציגארעט ווערט ביי אים ניט פארלאשן; דער יונג האט אים אלץ געוויזן. אויפן אנדערן טאג האט סטאסיק ווידער בשתיקה ארויסגעגנבעט א ציגארעט און די שוועבעלעך, און ווי באלד די באבע האט אים ארויסגעפירט אין הויף, האט ער זיך געלאזט צו די מיסטקאסטנס. זיך איבערצייגט, אז ארום איז קיינער ניטא, האט ער געכאפט דעם ציגארעט אין מויל, צוגעטראגן דאס אנגעצונדענע שוועבעלע און מיט אלע כוחות א צי געגעבן… א דאנק דער פרישער וועסנע־לופט, איז דאס געזונטע יינגל גיך געקומען צו זיך… און קיינער האט גארנישט ניט באמערקט.
המשך קומט

Share this:TwitterFacebookPrintLike this:Like Loading...

Related
 


Tagged: KissinliteraturestoryYiddish 
Post navigation


Previous Post
ריזשי קאט 

Next Post
לידער פון דער זאמלונג „אנגעצויגענע סטרונע‟ 



