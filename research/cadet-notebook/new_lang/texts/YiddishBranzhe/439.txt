

„גאלדפאדען־טעאטער‟ אין ישראל און זיין שווערער וועג 



 by באריס סאנדלער 
April 2, 2018May 3, 2018 Filed under:
טעאטער 

לאה שלאנגער
דעם 29סטן אקטאבער 1948 איז ארויס דער ערשטער נומער פונעם „אילוסטרירטער וואכנבלאט‟, רעדאגירט פון מרדכי צאנין. די צייטונג איז אויך געווען א מין אבסארבציע־ביורא. אין 1949 איז די פובליקאציע באקאנט געווארן אונטערן נאמען „לעצטע נייעס״, ווו יוסף פאפיערניקאוו האט אפגעדרוקט זיין ליד „צער פון יידיש‟, וועגן דעם מצב פון יידיש אין מדינת־ישראל. „יידיש איז א ממזר…‟, — האט ער געשריבן. דאס איז געווען אין די יארן פון דער ווילדער טעטיקייט פון „הגדוד מגינאי השפה‟. אינעם ליד שרייבט פאפערניקאוו:
איך אטעם מיט יידיש אזוי ווי מיט לופט,
ווען אפילו זי שמעקט מיט געפאלענע הארבסטיק צעשאטענע בלעטער…
איך קאן נישט דאס לשון מיינס בייטן, אזוי ווי א העמד
ס׳ליגט אין בלוט מיר, אין בלוט און אין טרערן…
כ׳וועל זינגען ווי לאנג איך וועל וויסן, 
אז ס׳איז נאך פאראן, ווו אזא, וואס וויל יידיש מיך הערן.
תל־אביב אין די 1950ער יארן
אין דעצעמבער 1950 האט זיך אין תל־אביב צונויפגענומען א גרופע אקטיארן, נייע עולים פון פוילן, כדי צו שאפן א יידישן רעפערטואר־טעאטער אין שפיץ מיט נתן וואלפאוויטש, דוד הארט, ישראל סעגאל. נישט קוקנדיק אויף דעם, וואס זיי האבן געקענט א ביסל העברעיש, האבן זיי באשלאסן צו שאפן א יידישן טעאטער אויך צוליב דעם, אז די ניי־געקומענע יידישע אקטיארן, וועלכע האבן נישט געקאנט שפילן אויף העברעיש, זאלן האבן ארבעט. דער עולם איז געווען מערסטנס פון די נייע עולים און די, וואס האבן געוואלט אנגיין מיט דער יידישער ליטעראטור און קונסט פון די אלטע צייטן. דאס האט טאקע געהאט א השפעה אויף דער באציונג צום טעאטער.
דעם טעאטער האבן זיי אנגערופן „גאלדפאדען־טעאטער‟ און געשפילט אין אן אראביש הויז אין יפו (ג׳בעליא). דער רעפערטואר איז געווען פון דעם קלאסישן יידישן טעאטער פון מיזרח־אייראפע, פאלקסטימלעכע פיעסן, וואס זיינען געווען באקאנט דעם עולם פון דארט. אנגעהויבן האט מען פון „צוויי קוני־לעמל‟. קיין שוועריקייטן האבן נישט אויסגעפעלט: דער זאל, פינאנצן, וואס זיינען באשטאנען פון אייגענע געלטער פון די ארגאניזאטארן, אריינגעלייגט אין דעם געשעפט. זיי האבן געמוזט ארומפארן, זיך ווענדן צו די אקטיארן אין אמעריקע נאך הילף.
ווי באקאנט, האט דער ישראלדיקער טעאטער־ און פילם־ראט אין אויגוסט 1949 באשלאסן צו באגרענעצן די יידישע טעאטערס און יידישע קינסטלער; די געסט פון אויסלאנד האבן געהאט רעכט צו שפילן נאר 6 וואכן. די מלוכה־טשינאווניקעס האבן געטענהט, אז טעאטער איז ווי א שול, און געבן רעכט צו שפילן אין א פרעמדער שפראך, מיינט, צו דערציען קינדער אין א פרעמדער קולטור.
א פורים־פאראד פון די קעמפער פאר עברית
פון דעסטוועגן, האט א פארשטייער פון טעאטער זיך געוואנדן צום ראט, כדי צו באקומען א דערלויבעניש צו שפילן „צוויי קוני־לעמל‟, דער ענטפער איז געווען — לא מיט אן אלף! נאך מער: דער ראט האט ארויסגעגעבן א פארארדענונג צו דער פאליציי אפצוהיטן זייער באשלוס. נישט געקוקט דערויף, איז אין אפריל 1951 פארגעקומען די פרעמיערע פון „צוויי קוני־לעמל‟ אין חולון. די טרופע איז אויך ארויסגעפארן קיין אשקלון — דאן איז עס געווען אן ארט מיט שטיבלעך פאר נייע עולים — ווו דער העברעישער טעאטער האט נאך נישט געשפילט. ווען די אקטיארן זיינען אנגעקומען, איז דער זאל געווען פארשלאסן, לויט דער פארארדענונג נישט צו לאזן שפילן אויף יידיש.
די אנפירער פונעם טעאטער האבן זיך שריפטלעך געוואנדן צום ראט, נאר באקומען א נעגאטיוון ענטווער. דעמאלט האט זיך דוד הארט געוואנדן צום מיניסטער און געבעטן הילף. יענער האט צוגעזאגט, אבער דעם פארבאט האט מען נישט אפגעשאפן. האט זיך וואלפאוויטש געטראפן מיט דעם פארזיצער פון צענזור־ראט און געבעטן מ׳זאל זיי לאזן אויפטרעטן פארן ראט, כדי צו דערקלערן די נויט פון דעם אנסאמבל. דער ענטווער איז געווען זייער א קלארער: „ס׳איז פארבאטן צו שפילן אין ישראל אויף יידיש.‟

 כמעט יעדן אוונט האט זיך אריינגעשטעלט אין טעאטער א פאליציאנט און אנגערשריבן א ראפארט. דער טעאטער איז געצווונגען געווארן צו צאלן קנס. 

דער אנסאמבל האט אבער ווייטער געשפילט גארדינס „מירעלע אפרת‟ און געגרייט צום אויפפיר משה גערשענזאנס „הערשעלע אסטראפאלער‟. די פרעמיערע האט געזאלט פארקומען דעם 1טן יוני 1951. אזוי ווי דער טעאטער האט געשפילט אן אן אפיציעלער דערלויבעניש, האט זיך כמעט יעדן אוונט אריינגעשטעלט אין טעאטער א פאליציאנט און אנגערשריבן א ראפארט. דער טעאטער איז געצווונגען געווארן צו צאלן קנס. נתן וואלפאוויטש איז פארמישפט געווארן אין געריכט, און די אנדערע אקטיארן האבן באקומען א ווארענונג נישט ממשיך צו זיין מיט די פארשטעלונגען.
די אקטיארן האבן דורך אן אדוואקאט זיך געוואנדן צום העכסטן געריכט, אנגעגעבן אן אנקלאג צום אינערן־מיניסטער אויפן ראט פאר טעאטער און פילם, און אויף דער פאליציי, וואס צוליב זיי געפינט זיך דער יידישער טעאטער אין א שווערער לאגע. די אקטיארן האבן נישט קיין פרנסה, זיי פארלירן דאס געלט, אריינגעלייגט אין טעאטער, און דער פארווער איז נישט בארעכטיקט; ער איז קעגן די געזעצן פון מדינת־ישראל, וועלכע גאראנטירן פרייהייט פון שפראך, דערציונג און קולטור אין ישראל. דאס פארווערן יידיש איז א דיסקרימינאציע צווישן בירגער, לויט דער רעליגיע, נאציאנאליטעט און שפראך.
אין יולי 1951 איז דורך דעם העכסטן געריכט ענדלעך ארויסגעגעבן געווארן א פארארדענונג, צו דערלויבן די ארטיקע אנסאמבלען שפילן אויף יידיש. ס׳איז אויך באפוילן געווארן דעם ראט פאר טעאטער און פילם, צו דעקן אלע אויסגאבן פון געריכט.

אין יולי 1951 איז געשאפן געווארן א יידישער אקטיארן־פאראיין. די ערשטע פארזאמלונג איז פארגעקומען אינעם ארט, ווו עס האט געשפילט דער „גאלדפאדען־טעאטער‟.

דער טעאטער האט פארברייטערט זיין טעטיקייט, ארויס מיט 8 פארשטעלונגען: „מירעלע אפרת‟ און „קרויצער־סאנאטע‟ (יעקב גארדין), „הערשעלע אסטראפאלער‟ (משה גערשענזאן), „דאס גרויסע געווינס‟ און „שווער צו זיין א ייד‟ (שלום־עליכם), „גרינע פעלדער‟ (פרץ הירשביין), „ער וועט קומען ביי נאכט‟ איבערגעזעצט פון פראנצויזיש. דער טעאטער האט געהאט גרויס דערפאלג. אין יולי 1951 איז געשאפן געווארן א יידישער אקטיארן־פאראיין. די ערשטע פארזאמלונג איז פארגעקומען אינעם ארט, ווו עס האט געשפילט דער „גאלדפאדען־טעאטער‟.
אבער דער מצב פונעם טעאטער איז ווייטער געבליבן א שווערער, און דעם 29סטן יולי 1952 איז פארגעקומען א פארזאמלונג, אויף וועלכער עס איז באשלאסן געווארן צו פארקויפן דעם טעאטער צו מאיר טענענבאום, וואס האט געהאט דעם זאל אויף נחמני־גאס, 56 אין תל־אביב. ער האט פארהיט דעם נאמען פונעם טעאטער, אויסגעצאלט די חובות. פון 1952 זיינען אפגערופן געווארן אלע באגרענעצונגען פון יידישן טעאטער, און דווקא דאן האט זיך אנגעהויבן די ירידה פונעם טעאטער. די העברעישע פרעסע האט אויך צוגעלייגט א האנט צו דעם, שארף קריטיקירנדיק דעם נייעם פארוויילונגס־טעאטער אויף יידיש.
פוןן רעכטנס: ישראל שומאכער און שמעון דזשיגאן
אין יענער צייט זיינען געקומען אויף גאסטראלן באוווסטע אקטיארן: יעקב ווייסליץ, רחל האלצער, מאריס שווארץ, יוסף בולאף, דזשיגאן און שומאכער און אנדערע.
דזשיגאן און שומאכער זיינען געקומען דעם 15 מערץ 1950. ווי יעדער יידישער טעאטער, האבן אויך זיי געמוזט אנקומען צום ראט פאר א דערלויבעניש. דער ראט איז נישט געווען אנטציקט, און דאך דערלויבט זיי צו שפילן אויף א באגרענעצטער צייט. דעם 18טן מערץ 1950 איז אין זאל פון „אהל שם‟ אין תל־אביב פארגעקומען די ערשטע פארשטעלונג פון דזשיגאן און שומאכער, „ויסעו ויחנו‟ (און געפארן און זיך פארהאלטן).
די פארשטעלונג איז אויפגענומען געווארן מיט גרויס דערפאלג. איך דערמאן אייך, אז דאס איז געווען א צייט, ווען דער עסטאבלישמענט האט איגנארירט די יידישע שפראך און דעם יידישן טעאטער. מ׳האט אפילו געהאלטן, אז דזשיגאן און שומאכער מיט זייער הצלחה האבן געבראכט צום פארבאט צו שפילן יידיש טעאטער.
די פראגראם פון דער פארשטעלונג ״ניין מאס געלעכטער״
„היינט אין אוונט קומט פאר די לעצטע פארשטעלונג פון דזשיגאן און שומאכער מיט דער דערלויבעניש פון מדינת־ישראל‟ — האט דעם 2טן מיי 1950 געשריבן עזריאל קארלעבאך, דער רעדאקטאר פון „מעריב‟, — פון היינט אן זיינען פארבאטן די דאזיקע פארשטעלונגען‟.
די פארמעלע סיבות האבן געקלונגען אזוי:
1. די קינסטלער האבן נישט צוגעשטעלט דעם ראט (דער צענזור) פאר טעאטער און פילם די טעקסטן.
2. לויט דעם געזעץ פון ראט קאנען געסט־קינסלער אויפטרעטן אין ישראל בלויז 6 וואכן.
די ביוראקראטן פון קונסט האבן זיך, ווייזט אויס, דערשראקן פארן דערפאלג, וואס דזשיגאן און שומאכער האבן געהאט. „אין אונדזער פרייען לאנד, — האט געשריבן א געוויסער זשורנאליסט אין אנהייב 1951 (ער האט זיך נישט אונטערגעשריבן) הערשט די צענזור אויף פאליטישער סאטירע‟.
די באמיונגען פון געוויסע זשורנאליסטן און שרייבער אפרופן דעם באשלוס זיינען נישט געלונגען.
זיינען די צוויי טעאטער־ליבלינגען געפארן קיין ארגענטינע. דארט האט מען זיי אויפגענומען מיט פרייד.
דער באקאנטער זשורנאליסט פון „מעריב‟ און ספיקער אין ראדיא, עזריה ראפאפארט האט אין 1953 געשריבן: „דזשיגאן און שומאכער זיינען אפשר די איינציקע, וואס קאנען דערוועקן אין די סאברעס חרטה, וואס זיי פארשטייען נישט קיין יידיש, ס׳א טראגעדיע פארלירן יידיש אין דער ישראל־קולטור.‟ חיים גמזו דער שטרענגסטער קריטיקער אונדזערער אין יענע יארן האט געשריבן, אז „זיי שמייסן אויף רעכטס און אויף לינקס. זיי זיינען געפערלעך קאמיש…‟ אנדערע האבן געשריבן: „מ׳דארף אויפהענגען אויף זייער פלייצע א ווארענונג — ׳אכטונג, אויפרייס־מאטעריאל!׳‟. דאס איז טאקע געווען געזאגט מיט הומאר, אבער אייניקע האבן עס אויפגענומען ערנסט.
אין דער צייטונג „מעריב‟ האט מען אין יאר 1959 געשריבן: „די צוויי קאמיקער זיינען געפערלעך…‟.
אין דעצעמבער 1958 האט די צענזור־קאמיסיע באשלאסן אפצולייגן זייער פארזאמלונג און גיין זען די פארשטעלונג פון דזשיגאן און שומאכער. „זיי פארכאפן אונדז מיט זייער קונסט, מיט זייער יידיש, — האט מען געשריבן, — אזוי ארום קאן דער ישראלי נישט זיך קעגנשטעלן דעם יידישן ווארט… פון די צוויי הומאריסטן רעדט ארויס דאס פאלק אויף יידיש… ס׳איז א נס, וואס ס׳איז נאך פאראן אין ישראל א יידישע קולטור, נישט קוקנדיק אויף דעם פאליטישן, אידעאלאגישן און פינאנציעלן פארבאט…‟ — האט מען געשריבן.
דזשיגאן און שומאכערס א פלאטע
אזוי צי אזוי האבן דזשיגאן און שומאכער אריינגעבראכט א וויכטיקן ביישטייער צו באפרייען די יידיש־רעדנדיקע פון דער אבסאלוטקייט פון עברית אין יענע צייטן, און באפרייען די פארברענטע העברעיסטן פונעם פחד פאר יידיש.
היינט, פארשטייט זיך, שטייען מיר נישט פאר אזעלכע פראבלעמען; פארקערט, היינט איז געווארן לעבעדיקער און פרייער אויף דער יידישער גאס אין ישראל. יידיש און יידישע ליטעראטור לערנט מען אינעם העברעישן אוניווערסיטעט אין ירושלים, אין בר־אילנער אוניווערסיטעט, אין תל־אביבער אוניווערסיטעט און אינעם אוניווערסיטעט פון באר־שבע, שוין אפגערעדט פון אזעלכע אינסטיטוציעס, ווי בית שלום־עליכם, בית־לייוויק, „יונג יידיש‟, ארבעטער־רינג און אנדערע ערטער. אין א סך שטעט און שטעטלעך איבערן לאנד זיינען פאראן קלובן, ווו מע לערנט יידיש, און ווונדער איבער ווונדער — אלץ מער סאברעס לערנען זיך יידיש…
איז לאמיר טאקע זאגן: „כן־ירבו‟.
 

Share this:TwitterFacebookPrintLike this:Like Loading...

Related
 


Tagged: researchtheatreYiddish 
Post navigation


Previous Post
חנה מלאטעק: די צייט פון זאמלען לידער־פערל 

Next Post
אנאטאמיע פון שינאת־ישראל 



