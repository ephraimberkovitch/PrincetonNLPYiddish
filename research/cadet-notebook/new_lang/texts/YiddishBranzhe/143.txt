

נאטיצן פונעם רעדאקטאר — 34 



 by באריס סאנדלער 
July 1, 2020June 30, 2020 Filed under:
באריס סאנדלער
נאטיצן פונעם רעדאקטאר 

אין א הינערפלעט
דער פארגאנגענער חודש יוני האט אין א געוויסער מאס געשטילט דעם וווקס פון דעם קאראנא־ווירוס; ס׳האבן זיך צוביסלעך אנגעהויבן עפענען און ארבעטן פארשיידענע אונטערנעמונגען, אינסטיטוציעס, רעסטאראנען, פארקן וכדומה. פון דעסטוועגן, איז דאס לאנד אין אלגעמיין אפגעשוואכט געווארן — עקאנאמיש, פיזיש, סאציאל און קולטורעל, ווי אויך מאראליש. האבן זיך באלד אנטפלעקט אין די אלע געביטן פון אונדזער געזעלשאפט לעכער. אנדערש געזאגט, אז דער ארגאניזם ווערט אפגעשוואכט, הייבט זיך צו אים אן טשעפען ווי א קרענק.
ווי א פועל־יוצא איז דאס לאנד אנגעשטעקט געווארן מיט „הינערפלעט‟. וואס מיינט עס, די מחלה? אין דירעקטן זין מיינט עס, אז ווען עס הייבט אן צו ווערן טונקעלער, פארלירט דער מענטש די ראיה — צומאל חלקווייז און צומאל אפילו אין גאנצן. דער אויסדרוק „הינערפלעט‟ ווערט אבער אויך גענוצט אין פיגורעלן זין, דהיינו, ווען א מענטש, א גרופע מענטשן און אפילו א טייל פון דער געזעלשאפט פאלט אריין אין א „הינערפלעט‟, ווען מע ווערט אומבאהאלפן, מע ווייסט נישט וואס צו זאגן, ווי אזוי צו רעאגירן, מע פארטייעט דעם אטעם און מע ווארט, ביז ס׳וועט ווידער ווערן ליכטיקער אין די אויגן…
אקעגן וואס זאג איך עס? טאקע מכוח די געשעענישן, וואס האבן אויסגעפלאצט דעם פארגאנגענעם חודש.
איך בין נישט קיין פאליטיקער, כ׳בין א שרייבער, און ווען כ׳האב געארבעט איבער מיין היסטארישן ראמאן „ווען דער גולם האט פארמאכט די אויגן‟, וואס באשרייבט די געשעענישן פון דעם טרויעריק־בארימטן קעשענעווער פאגראם, 1903, איז מיר אויסגעקומען זיך גריבלען אין דער קופע מיסט און בלאטע פון מענטשלעכער געפאלנקייט און שינאה אויף אלע שטאפלען פון רוסלענדישער אימפעריע — פון דעם קייסער ניקאליי דעם צווייטן און זיין טיטשקע געטרייע הינט ביזן נישטיקן שיכורן פאגראמשטשיק פון די קעשענעווער הינטערגעסלעך.
קאן איך אייך פארזיכערן, אז הינטער יעדער כלומרשט סטיכייישער מאסן־אקציע, בתוכם כלערליי פאגראמען, שטייט א גוט־ארגאניזירטער כוח. און נאך: די מאכט קאן אזא ווילדן אויפברויז לעשן און דערשטיקן אין עטלעכע שעה, אויב זי, די מאכט, וויל און איז מסוגל עס צו טאן. מע קאן היינט הערן, אז די פאגראמען אין צענטער פון מאנהעטן, למשל, זיינען אן אויסדרוק פון קלאסן־קאמף. מעגלעך, אז צו די גאר רייכע קראמען אין מאנהעטן, וואס נישט יעדער בירגער פון א גאנץ יאר קאן זיך פארגינען אהין אריינצוקוקן, קאן דער בידנער המון אויסלאזן דעם כעס פון זיין קלאסן־קאמף. אבער צעגראמירט און צעראבעוועט זיינען דאך געווארן צענדליקער קלייטן און קלייטלעך איבער דער גאנצער שטאט, וווהין עס גייט איינקויפן דער פשוטער עמך.
מילא, דער המון… ווו זיינע געווען די יעניקע, וואס די שטאט־איינוווינער און בירגער פון דעם ריזיקן לאנד האבן זיי פארטרויט דעם אחריותדיקן חוב צו שטיין אויף דער וואך פונעם געזעץ? ווו זיינען זיי געווען די גדלים פון שטאט און שטאט? דער ענטפער איז — אריינגעפאלן אין א „הינערפלעט‟. צי האבן זיי עס געטאן פאר פחד און אומבאהאפנקייט, צי צוליב אנדערע סיבות, וועט זיך, מעגלעך, מיט דער צייט ארויסווייזן.
איצט נעמט דעם פאגראם איבער די היסטארישע דענקמעלער. דאס אראפטראגן אדער חרוב מאכן די אלטע דענקמעלער איז דאך א קלארער אויסדרוק פון א קולטורעלן און מאראלישן עם־הארצות און געפאלנקייט. יעדער היסטארישער דענקמאל, בפרט פארבונדן מיט דער געשיכטע פון לאנד, איז אויך א טייל פון דער נאציאנאלער קולטור, פונעם נאציאנאלן עזבון. די ווערט און גורל פון אזעלכע אוצרות איז אסור צו ווערן אפגעשאצט פון היציקע קעפ און אויף דער הייסער מינוט!
עס זיינען נאך פריש אין זכרון די שיינע מעשים פון די טאליבאנער איסלאמיסטן, וואס האבן אויסגעלאזט זייער פאנאטישע שינאה צו די אוראלטע דענקמעלער, אויפגעשטעלט מיט טויזנטער יאר צוריק. וועט איר פרעגן, וואס פאר א שייכות האבן יענע מעשים אינעם אפגעשטאנענעם אפגאניסטאן מיט די איצטיקע אין אונדזער ציוויליזירטער אמעריקע? וואנדאליזם־מעשים האבן נישט קיין צייט־דלת אמות! איך וויל האפן, אז די וועלט האט שוין גענוג איבערגעלעבט געצנדינערישע צייטן, ווען אז מע אנטוישט זיך אין איין געצל, צעברעכט מען עס און מע שטעלט זיך אויף א נייעם געץ.
יענע אוראלטע געצן זיינען כאטש געווען פון האלץ און שטיין. די וועלט ווייסט דאך, אז קאטאסטראפאלע צייטן קומען, ווען אויפן פיעדעסטאל ברענגט מען ארויף דעם געץ פון לייב און ביין. אזוי געשעט בפירוש אין א צייט, ווען ס׳רוב פון דער געזעלשאפט געפינט זיך אין א צושטאנד פון „הינערפלעט‟. די סכנה פון אזא מחלה שטעקט אין דעם, אז זי קאן זיך פארוואנדלען אין א כראנישער שלאפקייט. מיר ווייסן שוין גוט, אז א פארשלעפטע קרענק איז א זיכערער טויט… אויף אונדזערע שונאים געזאגט געווארן!
ברוקלין, ניו־יארק, יוני 2020

Share this:TwitterFacebookPrintLike this:Like Loading...

Related
 


Tagged: emigrationfasadhistoryjewsYiddish 
Post navigation


Previous Post
נעכטן און היינט 

Next Post
לאפסוס־קאקטוס — 35 



