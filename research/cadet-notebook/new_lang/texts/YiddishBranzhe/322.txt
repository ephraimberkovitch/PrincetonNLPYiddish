

די געשיכטע פון יידן אין בעמען און מערן (3) 



 by באריס סאנדלער 
March 1, 2019March 4, 2019 Filed under:
געשיכטע 

מיכאל דונאיעווסקי
גזירות פון די קירך־ראטן קעגן יידן, געטאס…
ווי אין א סך אייראפישע לענדער, איז ביז אנהייב 13טן י״ה אויך אין בעמען און מערן געווען דער יורידישער סטאטוס ביי יידן פארמעל א נארמאלער. דער מצב אבער האט זיך זייער שטארק פארערגערט נאך דער זיצונג פונעם פערטן לוטעראנער קירך־ראט אין יאר 1215, וואס איז צונויפגערופן געווארן דורכן פויפס אינוצינט דעם דריטן (1198־1216). דער ראט האט באשטימט און באשטעטיקט אין גאנצן אפזינדערן די יידישע באפעלקערונג אין די קריסטלעכע לענדער, וואס איז צום ערשטן מאל געווען דערקלערט נאך אין יאר 1179 דורך א פריערדיקן קירך־ראט, און דערמיט געהייסן אלע יידן טראגן א באזונדערן סימן.
קיניג פערדינאנד דער ערשטער
די ספעציעלע סימנים האבן געהאט אין פארשיידענע לענדער און צייטן גאר משונה־מאדנע פארמעס. די יידן האבן געמוזט אומבאדינגט אנטאן ספעציעלע מלבושים (מאנטלען, כל־מיני מאדנע היטלען, אפילו גלעקלעך, געלע טורבאנען אין מוכאמעדאנער לענדער און אזוי ווייטער); אדער קאלירטע סימבאלן אויף בגדים (סטענגעס, געלע רעדלעך, רימענס…). גזירות וועגן כלערליי באזונדערע מלבושים און סימנים זענען ארויסגעגעבן געווארן זייער אפט, צומאל זענען די גזירות געווען פארבונדן מיטן שערן בערד און האר אויפן קאפ. אזעלכע גזירות זענען דערקלערט און באשטעטיקט געווארן צו אפט, דערפאר לאזט זיך מיינען, אז די גזירות זענען אין דער אמתן ניט תמיד מקוים געווארן…
די יידן האבן זיך טאקע באמיט אויסצומיידן די גזירות און צומאל זענען זיי געווען אונטערגעשטיצט אויך דורך די מלוכה־אמטן. צום ביישפיל, דער טשעכישער אמט (דער הויפט־מלוכה-אמט אין בעמען) האט אין יאר 1551 געוואנדן אכט פונעם קיניג פערדינאנד דעם ערשטן אויף דעם, אז טראגן דעם ספעציעלן סימן איז זייער געפערלעך, ווייל צוליב אים בלייבן די יידן „אפן פארן בייזן עמך‟. גזירות וועגן באזונגערע סימנים פאר יידן זענען ארויסגעגעבן געווארן אין טשעכישע לענדער נאך צוויי מאל, דהיינו: אין דער צייט פון מאריע־טערעזיעס רעגירונג אין די יארן 1750 און אין 1760. זיי זענען אויך מבטל געווארן דורכן קיסר יוסף דעם צווייטן אין יאר 1781, ווי ס׳האט זיך דעמאלט געדוכט — אויף אייביק… די נאציסטן, ימח־שמם, האבן די גזירות באנייט…
די פארבינדונגען צווישן יידן און ניט־יידן זענען געווען שטארק באגרענעצט נאך פון אנהייב 13טן י״ה, און פלעגן פארקומען (אויסער דער רענעסאנס־תקופה), דער עיקר, אין מיסחר אדער אין געריכט. דער קריסטלעכער באפעלקערונג איז געווען פארווערט צו פירן פריינדלעכע באציונגען מיט יידן, זיי מקבל־פנים זיין אין די קריסטלעכע הייזער, צי פארקערט, באגריסט צו ווערן מצד די יידן אין די יידישע הייזער. אינטימע באציונגען צווישן די יידן און ניט־יידן זענען באשטראפט געווארן מיט טויט.
יידישע סוחרים, 13טער י״ה
בערך פון 13טן י״ה אן איז די יידן דערלויבט געווארן צו וווינען נאר אין באגרענעצטע פארמאכטע „יידישע גאסן‟ צי קליינע קווארטאלן, וואס זענען שפעטער אנגערופן געווארן געטאס. אין געוויסע צייטן און באדינגונגען האבן די יידן געקענט פארלאזן די געטאס, אבער אזא פריווילעגיע פלעגט באקומען נאר א באגרענעצטע צאל אנערקענטע יידן — די רייכסטע סוחרים, דאקטוירים, אויסערגעוויינטלעכע געלערנטע צי אויסגעצייכנטע בעל־מלאכות. די אפזונדערונג פון דער יידישער באפעלקערונג אין מערב־און צענטראל־אייראפע איז בהדרגה מבטל געווארן צום סוף 18טן י״ה. אין עסטרייך, צו וועלכער בעמען און מערן האבן אין יענעם פעריאד געהערט, איז די אפזונדערונג פאקטיש אנגעגאנגען ביזן יאר 1848.
לויט די קאנאן־געזעצן פון דער קאטוילישער קירך זענען די יידן אין משך פון 12טן און 13טן י״ה אנערקענט געווען ווי „שקלאפן און תפיסהניקעס פון דער רוימישער אימפעריע‟; דערפאר האבן די יידן ניט געטארט נעמען אויף ארבעט קריסטן, פארמאגן באדן, באארבעטן ערד. די קריסטלעכע מיטל־עלטערלעכע סביבה האט צוגעטיילט די יידן, ווי דעם הויפט־מקור פאר זייער פרנסה, זיך אפצוגעבן מיט וואכעריי, דאס הייסט, אנטלייען געלט אויף פראצענטן. זיך אפגעבן דעדמיט איז די קריסטן פארווערט געווען. קיין אנדערע מעגלעכקייטן צו ציען פרנסה זענען כמעט ניט געווען. אין א סך מלאכות זענען פאר די יידן פשוט פארווערט געווען… שפעטער זענען פארט געציילטע מלאכות דערלויבט געווארן, אבער בלויז אין די מויערן פון דער געטא. קיין צוטריט צו קריסטלעכע פאכצעכן האבן די יידן ניט געהאט. די סיטואציע פון האנדלען מיט סחורות האט אין פארשידענע ערטער און תקופות אויסגעזען אנדערש, אבער אין אלגעמיין קען מען זאגן, אז די יידן האבן געהאט א רשות פריי צו האנדלען מיט סחורות נאר אין די געטאס און אומעטום, ווו זיי האבן ניט פארגעשטעלט מיט זיך קיין קאנקורענץ פאר זייערע קריסטלעכע שכנים…
א רעליגיעזער וויכוח צווישן די יידישע און קריסטלעכע געלערנטע
דער סטאטוס פון יידן אין דער קריסטלעכער סביבה האט זיך אין גאנצן געענדערט אין 13טן י״ה. די יידן זענען געווארן אין גאנצן א באזונדערע גרופע פון דער באפעלקערונג, וואס איז געשטאנען אויסער דער געזעלשאפטלעכער היערארכיע אין יענער צייט. זיי זענען געווארן אפגעשטויסן צום ראנד פון דער געזעלשאפט; געווארן „סערווי קאמערע רעגיע‟ — שקלאפן צי דינערס פון א קיניגס אמט. די יידן האבן לויטן געזעץ געהערט דירעקט צו א קיניג! זיי זענען געווארן ממש אפהענגיק פון דעם קיניגס ווילן. איצט איז נאר דער קיניג געווען באפולמעכטיקט צו טאן אלץ, וואס ער האט געוואלט מיטן יידישן פארמעגן, עקזיסטענץ, רעכט צו וווינען און ארבעטן, אריבערציען זיך אויף אן אנדער ארט אדער פארקערט, זיך באזעצן, ווו ער וויל. די יידן האבן געמוזט צאלן פאר אלצדינג, דער עיקר, פארן דערלויבן זיי זיך צו באזעצן און א צוזאג (!) פון א יורידישער באשיצונג, וואס איז תמיד געווען צייטווייליק און אפט — צו פארמעל. דער קיניג האט געהאט חזקה אויף יידן ווי אויף שלאגן מינצן, שטייערן פון בריק און וועגן, ארויסבאקומען ארץ, קוילן, זילבער פון דער ערד…
און אויף אזא אופן האט דער קיניג באהאנדלט די יידישע באפעלקערונג…
המשך קומט

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
פון אונדזער עזבון: מאטל גרוביאן (1909־1972) 

Next Post
די אפגעשטויסענע (5) 



