

פון אונדזער עזבון: עזרא פינינבערג (1899־1946) 



 by באריס סאנדלער 
October 2, 2019October 5, 2019 Filed under:
ליטעראטור
ליטעראטור־עזבון
פראזע 


דיכטער, פראזאיקער, דראמאטורג, איבערזעצער — איז פינינבערג געבוירן געווארן אין אומאן, קיעווער גובערניע. זיך געלערנט אין א רעפארם־חדר („חדר־מתוקן‟). שרייבן לידער האט ער אנגעהויבן ביי 12 יאר, עס ערשטע אין העברעיש, דערנאך אין רוסיש און יידיש. אין די 1920ער יארן איז ער אריבערגעפארן צו וווינען אין קיעוו, ווו ער, צוזאמען מיט משה כאשטשעוואצקי, האט רעדאקטירט א וואכן־ביילאגע „ליטבלעטל‟ ביי דער צייטונג „קאמפאן‟.
זיין ערשטע לידערזאמלונג „אטעם‟ (1922) איז זייער ווארעם אויפגענומען געווארן מצד דער קריטיק, וועלכע האט באטאנט דעם דיכטערס פלאמיקן טעמפעראמענט און הויכע מייסטערשאפט. אין 1925 גייט ארויס זיין צווייטע פאעטישע זאמלונג „לידער‟, וואס האט נאך מער פארפעסטיקט דאס ארט פונעם יונגן פאעט אין דער נייער סאוועטישער ליטעראטור. פינינבערג איז געווען איינער פון די איניציאטארן פון דער ליטעראטור־פאראייניקונג „בוי‟ (1925). זיין פיעסע „יונגען‟, געווידמעט די געשעענישן אין רוסלאנד, אנהייבנדיק פון יאר 1905, איז אויפגעפירט געווארן אינעם קיעווער יידישן מלוכישן טעאטער.
ווען דייטשלאנד צעבינדט די מלחמה מיטן סאוועטן־פארבאנד אין 1941, גייט דער דיכטער פרייוויליק אוועק אויפן פראנט. ער קערט זיך אום א פארווונדעטער און שטארבט פון די באקומענע ווונדן אין איינעם פון די מאסקווער שפיטאלן.
מיר דרוקן איבער עטלעכע פון זיינע מלחמה־לידער פון דער זאמלונג „אין ריזיקן פייער‟ (מלוכה־פארלאג „דער עמעס‟, מאסקווע, 1946)
איינציקע — איינע
דאס בלוט האט פארגאסן די פעלדער, די שטיינער,
די גערטנער, די זון און די לויטערסטע חנען.
אין הארצן פארווונדעט — איך אטעם נאך, גיי נאך,
און דו ביסט מיין איינציקע — איינע.
מיין ליבע! מיט אויגן, וואס קיין מאל ניט וויינען,
דו זאגסט: — איך בין גרא שוין, איך בין שוין א זקנה, —
איך קוש דיינע אויגן: — אוי, טייערער, ניין נאך,
דו ביסט דאך מיין איינציקע — איינע.
מיין ליבשאפט איז רייך נאך, מיין ליבשאפט איז מאכטפול.
פארצארנט, פארבלוטיקט, און ווייפול, און נאכטפול,
כ׳בין אויף פונעם גרוב אויפן שניייקן שלאכטפעלד:
— דו ביסט דאך מיין איינציקע — איינע!
א נס איז געשען: ניט געטייט האט די קויל מיך,
עס האט מיך די שווערד פונעם פיינט ניט געקוילעט.
דער ווינט האט געבראכט מיך: — דו ביסט דאך מיין וווילע,
דו ביסט דאך מיין איינציקע — איינע!
געוואכט האט מיין היטער, א נס האט געטראפן:
ניט דורכגעשפיזט האט מיך דער פראסטיקער צפון,
איך בין אין די חורבות ניט איינגעשלאפן,
דו ביסט דאך מיין איינציקע — איינע!
הער: דו ביסט אצינדערט נאך מערער מיר טייער,
אויב טריי ביסט געוועזן — דו זיי נאך געטרייער.
איך בין דיר געשאנקען פון ריזיקן פייער,
דו ביסט דאך מיין איינציקע — איינע.
עס ברענט אונדזער פאלק אין די שטעטלשע שטיבער.
מע ווארגט אונדזער פאלק אין די הינטישע גריבער.
אין מיטן דער שרפה דו ביסט מיר נאך ליבער,
אוי, טייערע, איינציקע — איינע!
מע שטיקט אונדזער וועלט אין די הינטישע יארן.
עס לעבט אונדזער וועלט אין די שווארצע געפארן.
ס׳קומט יעדער פרימארגן מיט צארן, מיט צער אן,
אוי, טייערע, איינציקע — איינע!
ביי טאג און ביי נאכט אופן שלאכט־פעלד מיין חייל,
און טויזנטער פאלן, און ס׳קומען אויף נייע,
און איך בין מיט זיי אינעם ריזיקן פייער,
אוי, טייערע, איינציקע — איינע.
און, מעגלעך, דו האסט מיך אצינדער באגעגנט
אין מיטן דער ראנגלעניש נאר אויף א רגע
כ׳וועל מארגן אוועקגיין אויף ס׳ניי אין געשלעגן,
אוי, טייערע, איינציקע — איינע.
זעסט? ביידע געעלטערט. זעסט? ביידע פארמאגערט,
נאר אלץ ניט געבויגן, נאך אלץ ניט דערשלאגן.
מיט בלוט פונעם דיכטערשן הארצן איך זאג דיר:
— דו ביסט דאך מיין איינציקע — איינע.
מיר האבן באהעפט זיך אן חופה־קידושין
אויף זוניקן לעבן, אויף גליקלעכער רו־שיין.
פון שלאכטפעלד געקומען כ׳בין שטיל דיך א קוש טאן,
מיין טייערע, איינציקע — איינע.
די שווערד האט פארטיליקט מיליאנען געביינען.
דאס בלוט האט פארגאסן די קינדער די ריינע.
אין הארצן פארווונדעט, איך אטעם נאך, גיי נאך.
און דו ביסט מיין איינציקע — איינע.
נאך אלץ ניט דערשלאגן, נאך אלץ ניט צעבראכן,
מיר וועלן אדורכגיין מיט שווערסטע פון יאכן.
מיר דארפן דערלעבן צום גרעסטן נצחון,
מיין טייערע איינציקע — איינע.
1942
אט איז זיין גאס
איך זאג עס שטיל פאר זיך, ס׳זאל ניט דערגיין צו קיינעם,
איך זאג עס, ווען איך גיי צום שרייבערישן קלוב:
— קום עזרא, לאמיר איצט אריינגיין צו גורשטיינען [1],
אט איז זיין גאס, אט איז זיין שטוב, —
עס פיבערט מיך, און כ׳שפאר זיך אן אין טעלעגראפן־סלופ,
און מיינע אויגן וויינען און ניט וויינען.
עס איז געווען, געשען אין טעג אין יענע,
ווען מיר זיינען געגאנגען אלע אין דער „אפאלטשעניע‟ [2]
אויף מאלע־קיסלאווסקי [3] פאראן א הויף, א שול.
ס׳איז דאן געווען דארטן מיט מענטשן און מיט טומל פול
ס׳איז דאן געווען דער אנהייב פונעם קריג דעם שווערן.
דארט האבן שרייבער שיסן זיך געלערנט.
אויף מאלע־קיסלאווסקי לעם הויף, ביים ראג
מיר האבן זיך באגעגנט אין א זומערדיקן טאג
און איינער צו דעם אנדערן געזאגט:
— געוויס, געוויס…
ס׳וועט זיין אונדז שווער… עס וועט אונדז זיין ניט זיס…
נאר זיין מיר זיינען אין א ליכטיקן רשות.
עס איז א פליכט, עס איז א מוז.
ס׳ווערט אלעס, אלעס, אלעס איצט געגעבן…
אלץ… דאס לעבן…
מיר וועלן נעמען יעדערער א ביקס, א שווערד, א שפיז.
מיר וועלן גיין, ביזקל מירן פאלן פון די פיס…
אזוי־א האבן מיר אין יענע טעג אין יענע אומגעהייערע,
אזוי־א האבן מיר מיט חבר מיינעם זיך געשוווירן.
און אוועקגעגאנגען זיינען מיר געטריי,
מיט ביקסן ברענגען די גאולה.
עס איז מיין פריינד געפאלן לעם מאזשייסק [4],
איך בין געפאלן פון די פיס לעם טולע,
אין פראסט, אין שניי, באדעקט מיט ווונדן.
ס׳האט מיך פון טויט ארויסגעשלעפט א ווונדער.
כ׳וויל איצט אריינגיין צו דעם חבר מיינעם,
כ׳וויל אים אלץ דערציילן.
ער האט געקענט די ווונד די טיפסטע היילן,
ער האט געקענט ארויסציען פון ערגסטן און פון בייזסטן,
ער האט געקענט מיט גוטן שמייכל טרייסטן.
קומט, פריינט, קומט, לאמיר אלע איצט פונדאן אין איינעם,
קומט, לאמיר אלע איצט אריינגיין צו גורשטיינען.
ער וועט מיט מילדן שמייכל אונדז באגעגענען, ווי אלע מאל.
ער וועט, ווי שטענדיק, אלץ פארשרייבן אינעם פראטאקאל.
אין שפעטער נאכט־שעה, כאטש ער איז שוין לאנג פארמאטערט,
ער וועט דערציילן וועגן מענדעלען און וועגן יידישן טעאטער.
ער האט געקענט די שווערסטע שעה
פארגרינגערן, באשיינען און באחנען.
קומט, פריינט, קומט, לאמער אלע איצט אריינגיין צו גורשטיינען.
נאר ס׳איז מיין ליבער פריינד נישטא, נישטא, נישטא,
אין ווייטן פעלד באהאלטן זיין געביין איז.
זיין גייסט פליט אום אין הימלשן אין טיפן בלא.
געפאלן איז מיין פריינד, כדי די וועלט זאל פריי זיין.
עס וויינט מיין הארץ, כאטש, דאכט זיך, ס׳איז פון אייזן.
1943
צוויי שטימען
א שטאלצער גאנג, א טויבן־בליק, א מילדער שמייכל.
אויף גאס און פלאץ איך זע, איך הער, איך שפיר אים.
אין מיטן שווערן יאמערן פון איכה —
דאס פאסטעך־דודעלע פון שיר־השירים:
— דו ביסט שיין, מיין חברטע,
דיין שיינקייט וועל איך לויבן,
דו ביסט שיין, מיין חברטע,
די אויגן דיינע — טויבן. —
דעם נביאס גרויער קאפ — אין אש, אין שטויבן.
מיט יעדן רויטן טראפן אין די יאגנדיקע ווילדע שטראמען
עס יאמערט, יאמערט, יאמערט
דעם נביאס רויט־פארבלוטיקטע נשמה!
— שיינקייט מיינע, זינגעוודיקע טראכט!
ווי עלנט ביסטו, ווי פארשמאכט!
וויינען וויינסטו אין דער נאכט.
ניט קיין קלייד אויף דיר — א ווינטער זאק.
טרערן רינען אויף דיין באק,
טרערן ביטערסטע, טרערן הייסטע,
ס׳איז ניטא אין וועלט פאר דיר קיין טרייסטער.
וואס זאל איך דיר זאגן נאך, נאך?
וועלכע גוטע מעשיות דיר דערציילן?
ווי א ים איז גרויס דיין בראך.
ווער קען דיך היילן? —
און דעם נביאס טרערן זינקען איין אין זאמד —
טראפנס רויטע, טראפנדלעך צעגליטסטע,
דער שטראם דער קאכיקער — דורך אלע דורות פליסט ער:
— גרויס דיין אומגליק, ווי א ים.
שווער דיין אומגליק, ווי א וויסטע.
נאר מיט פרילינג, נאר מיט גארטן, נאר מיט צוויט
רייסט אריין א קול זיך אין דער מיט:
— איינע, איינע, איינע
איז מיין טויב מיין ריינע.
רוען וועט מיין ליבער אויף מיין ברוסט,
צו מיין ליבן די נשמה מיינע גלוסט.
צו דיר מיין בענקעניש, צו דיר דעם פרעכטיקן,
לאמיר גיין, מיין וווילער, אין די פעלדער, אין די דערפער נעכטיקן,
אין די גערטענער באגינען וועלן מיר פארברענגען,
דארטן וועל איך דיר מיי ליבשאפט שענקען. —
דור נאך דור — און איבער בערג און טאלן
אינעם סאמע מיט פון דער יללה:
— מיינע יונגען, מיינע מיידלעך אויסגעשאכטן דורך דער שווערד…
איבער גאר דער ערד
ווידער זיך דערהערט
א דינינק קולכל
ווי א לויטער קוועלכל:
— טויב מיינע אין פעלדזן־שפאלטן!
באווייז מיר דיין געשטאלט!
מיט די צארטע קלאנגען מיך באגריס,
ס׳איז דיין פנים שיין, און דיין קול איז זיס… —
דור נאך דור — און אונטער בלויען הימל,
אויף אן ערד מיט מיריאדן גופים שטומע
שוועבן לעבעדיק צוויי שטימען,
אייביק שטארק ארומגענומען.
פון א רויטן פעלד, וואס נאך א שלאכט
שיינע, זוניקע, באגערטסטע,
האב איך זיי אצינד צו דיר געבראכט…
הערסטו, ווי זיי קלינגען מעכטיק, הערסטו?..
1944

[1] אהרן גורשטיין (1895־1941) — קריטיקער, ליטעראטור־פארשער
[2] „אפאלטשעניע‟ (רוס.) — פאלקס־ארמיי
[3] מאלע־קיסלאווסקי — א גאס אין מאסקווע
[4] מאזשייסק — שטאט אונטער מאסקווע


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 25 

Next Post
די געשיכטע פון יידן אין בעמען און מערן (7) 



