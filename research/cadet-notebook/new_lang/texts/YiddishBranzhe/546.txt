

דער פארפאלענער רינג 



 by באריס סאנדלער 
January 7, 2018January 12, 2018 Filed under:
געשיכטע
פון דא און דארט 

צום 70סטן יארצייט נאך שלמה מיכאעלסן
מישע כאזין
יאנואר 13 איז א טרויעריקע דאטע, קודם־כל, פאר די יידן, וועלכע האבן געוווינט אין סאוועטן־פארבאנד. אין דעם טאג, אין יאר 1948 האבן די ענקאוועדע־רוצחים, אויספירנדיק סטאלינס באפעל, דערהרגעט שלמה מיכאעלסן, מאסקירנדיק די פארברעכונג ווי אן אויטא־אינצידענט.
מיט פינף יאר שפעטער אינעם זעלבן טאג, דעם 13טן יאנואר 1953 האט זיך אין דער צענטראלער קאמוניסטישער צייטונג „פראוודא‟ (אמת), באוויזן די אינפארמאציע, אז עס איז ארעסטירט געווארן א גרופע הויך־ראנגיקע דאקטוירים־פארשווערער, וועלכע האבן געוואלט אומברענגען די פירערשאפט פון סאוועטן־פארבאנד. ווי ס׳האט זיך ארויסגעוויזן, זיינען ס׳רוב פון דער גרופע געווען יידן. דער ענין איז אריין אין דער געשיכטע ווי „מערדער אין ווייסע כאלאטן‟.
וואס איז דאס געווען — א צופעליקער צונויפפאל? צי אפשר א נייער צינישער קונץ, וואס דער קאמוניסטישער טיראן האט פלאנירט דורכצופירן אין סאוועטן־פארבאנד, א מין צווייטער חורבן? ס׳האט אבער גענומען קנאפע צוויי חדשים נאך דער אינפארמאציע אין דער צענטראלער צייטונג, אז דער „אומשטערבלעכער פירער‟ זאל פגרן. אין גיכן האט מען די מעדיצין־פראפעסארן, פארשטייט זיך יענע, וואס זיינען געבליבן לעבן, ארויסגעלאזט פון דער תפיסה און זיי רעהאביליטירט.
דער גרויסער יידישער אקטיאר, שלמה מיכאעלס, האט אזא מזל נישט געהאט. זיין לעבן איז געבליבן א לעגענדע, וואס וואקסט מיט דער צייט ארום מיט נייע דערמאנונגען און פרטים.
ש. מיכאעלס אין דער ראלע פון מנחם־מענדל
צו רעדן מיט מענטשן, וועלכע האבן פערזענלעך געקענט מיכאעלסן איז מיר שטענדיק געווען אינטערעסאנט. א דאנק די קארגע דערמאנונגען פלעג איך ווי נאך א ביסעלע זיך דערנענטערן צום באגרייפן די זעלטענע פערזענלעכקייט. ווי א סך אנדערע מיינע מיטצייטלער, וואס די יידישע קולטור איז זיי נישט פרעמד, פלעג איך זשעדנע לייענען אלץ, וואס ס׳האט געהאט א שייכות צו מיכאעלסן. מעגלעך, אז צו דעם נייגער האט זיך אויך צוגעמישט דאס געפיל פון א פארדראס, הלמאי איז מיר נישט באשערט געווען צו זען מיכאעלסן אויף דער בינע. צוריק גערעדט, איז מיר נישט איין מאל אויסגעקומען זיך טרעפן און אויסהערן מענטשן, וועלכע האבן יא געזען זיינע פארשטעלונגען, און אפילו זיך ביי אים געלערנט. די זאמדעלעך פונעם דערהערטן האבן זיך אפגעזעצט אין מיין זכרון. ווער ווייסט, אפשר איז דאס א גאלדן זאמד.
שלמה מיכאעלס אין דער ראלע פון קיניג ליר
וולאדימיר עופער, פראפעסאר אינעם מאסקווער טעאטער־אינסטיטוט, האט מיר איין מאל, בעת א שפאציר, פארגעלייגט:
כ׳האב פאר אייך א מעשה, וואס מיכאעלס אליין האט זי מיר דערציילט. געשען איז עס אינעם שטעטל זשמערינקע, ווו דער יידישער טעאטער האט אין יענעם זומער גאסטראלירט. מיכאעלס האט פאר דער פארשטעלונג זיך אפגערוט אין זיין האטעל־צימער. אין א מאמענט קלאפט אן אין דער טיר זיין אדמיניסטראטאר און זאגט, אז אן ארטיקער יונגער־מאן וויל זיך מיט אים טרעפן.
— וואס זשע וויל ער?
— ער זאגט, ס׳איז א פריוואטער ענין.
— ווי זעט ער אויס?
— א געלער קליינשטעטלדיקער יאט…
— נו גוט, זאל ער אריינקומען.
דער בחור איז אריינגעגאנגען אין צימער. זיך אויף א וויילע פארלוירן.
— וואס האט אייך צו מיר געבראכט? — האט געפרעגט מיכאעלס.
די אויגן ביים גאסט האבן זיך אנגעצונדן:
— כ׳וויל ווערן אן ארטיסט. — האט ער דערקלערט און זיך לייכט פארהיקעט.
גאר אין גיכן האט מיכאעלס אויסגעקלארט, אז קיין איין פארשטעלונג פונעם טעאטער האט דער בחור נישט געזען, קיין ביכער נישט געלייענט און בכלל, האט ער קיין גרויסן אינטערעס צו קונס נישט ארויסגעוויזן.
— פאר וואס זשע ווילט איר ווערן אן אקטיאר? — האט זיך מיכאעלס געחידושט.
— דער פאך איז ווי צוגעמאסטן צו מיר, — האט מיט חשק דערקלערט דער יונגער־מאן, — ווייל כ׳האב זייער ליב צו שלאפן שפעט.
בראש מיט מיכאעלסן האט די יידישע בינע זיך ארויסגעריסן פון די ענגע קליינשטעטלדיקע דלת אמות. מיכאעלס אליין איז געווען איינער פון די גרעסטע שעקספיר־אקטיארן! זיין געשליפענע מייסטערשאפט פלעגט דערגרייכן צו אזא טיפקייט, אז דער עולם האט געזען אין אים אן עכטן קיניג און חכם.
ווען מיכאעלס איז אומגעקומען, האט מארק שאגאל אין זיין טעלעגראמע צום יידישן אנטיפאשיסטישן קאמיטעט געשריבם, אז מיכאעלס איז געווען די גלענצנדיקסטע פיגור אין אונדזער יידישער קונסט.
סידי טאלס פלאטע ״פון קאנצערט־פראגראמען״
אין יאר 1979 איז די לעגענדארע יידישע אקטריסע סידי טאל אויפגעטראטן אין קעשענעוו. נאך דער פארשטעלונג האט זי מיר געשענקט איר פלאטע, וואס האט געהייסן „פון קאנצערט־פראגראמען‟, מיט זייער ווארעמע ווינטשן. אין יענער צייט איז א יידישע פלאטע, פראדוצירט אין סאוועטן־פארבאנד, געווען א גרויסע זעלטנקייט. די דאזיקע פלאטע, ווי א רעליקוויע, האב איך געבראכט מיט זיך קיין אמעריקע. אויפן קאנווערט, אין וועלכן די פלאטע געפינט זיך, איז אפגעדרוקט אן אפרוף פון מיכאעלסן וועגן סידי טאלס אקטיארישן טאלאנט: „איר שפראך!.. אך, איר גאליציאנער יידיש! איר שפראך באשטייט דאך נישט בלויז פון ווערטער, נאר פון זיפצן; פון א באזונדערער מוזיקאלישקייט, וואס איז נישטא אין קיין שום אנדערן יידישן דיאלעקט…‟. מיכאעלס האט געהאלטן, אז די שטימע פון סידי טאל מוז מען פארקריצן אויף פלאטעס און אפהיטן פאר די קומענדיקע דורות.

ראזע זארובינסקי, איינע פון די פירנדיקע אקטריסעס אינעם אמאליקן ריגער יידישן טעאטער, האט לאנגע יארן געוווינט אין באסטאן, אינעם „יולין האוז‟. אין אירע יונגע יארן האט זי זיך געלערנט אין דער מאסקווער יידישער טעאטער־סטודיע.
דאס איז געשען אינעם יאר 1931. קיין מאסקווע איז זי געקומען צו פארן פונעם אוקראינישן שטעטל טשערקאס, ווען זי איז קוים געווארן 17. דער שם ארום דעם יידישן טעאטער האט זיך שוין צעטראגן איבערן גאנצן לאנד, און ראזע האט ממש געחלומט צו שפילן אויף דער בינע.
אין דער פרי איז זי געקומען אפגעבן דעם אריינטרעט־עקזאמען. דער עקזאמען האט זיך פארהאלטן, ווייל מיכאעלס האט פארשפעטיקט. סוף־כל־סוף, איז ער געקומען. ראזע האט דעקלאמירט עטלעכע לידער, דערנאך זיך צוגעזעצט צו דער פיאנע און געזונגען א פאר יידישע לידער. מיכאעלסן איז דאס מיידל געפעלן געווארן.
— ווי הייסט איר? — האט ער זי געפרעגט.
— ראזאליא איסאקאוונא! — האט אויסגעשאסן דאס מיידל.
זינט דעמאלט אן, ווו מיכאעלס זאל זיין תלמידה נישט געווען טרעפן, האט ער זי שטענדיק גערופן „ראזאליא איסאקאוונא‟.
איין מאל האט מען די סטודענטן פון דער יידישער סטודיע פארבעטן אויף א קאנצערט־טרעפונג מיטן ציגיינערישן מלוכישן טעאטער. פון דער בינע האבן זיך געטראגן א סך וויצן, אימפראוויזאציעס, הומאריסטישע סצענקעס. אין זיין קורצער רעפריזע האט מיכאעלס אויסגעשפילט א בעטלער, און בנימין זוסקין — א גביר. עס האט אויסגעזען אזוי רעאליסטיש, אז ווען מיכאעלס האט זיך אראפגעלאזט אין זאל און זיך דורכגעגאנגען צווישן די שורות בענקלעך מיט דער אויסגעשטרעקטער האנט, האט דער עולם אים אנגעהויבן דערלאנגען נדבות.
* * *
אין באסטאן געדענקט מען דעם פראנטאוויק און געזעלשאפטלעכן אקטיוויסט דוד ראזין, דאקטאר פון מעדיצינישע וויסנשאפטן און א מאל א באקאנטער אנקאלאג.
— אין יאר 1947, — דערמאנט זיך דוד, — האב איך אין דער שטאט באקו זיך באטייליקט אין א וויסנשאפטלעכער קאנפערענץ פון דאקטוירים, ביאלאגן און גענעטיקער. ס׳האט זיך אזוי צופעליק באקומען, אז כ׳בין געזעסן לעבן אן אומבאקאנטער פרוי פון מאסקווע. אין א מאמענט האב איך באמערקט, אז די פרוי טראגט אויף א פינגער אן אומגעוויינטלעכן זילבערנעם רינג מיט א שטיין, וואס האט אויסגעזען ווי א מגן־דוד. און נאך: אויפן רינג האט מען געקאנט פונאנדערקוקן אן אויפשריפט מיט העברעישע אותיות.
שלמה מיכאעלס און זיין צווייטע פרוי אנאסטאסיא פאטאצקאיא
כ׳האב זיך נישט איינגעהאלטן און געפרעגט זי וועגן דעם רינג.
— ס׳איז נישט מיין רינג, — האט זיך אנגערפן די פרוי, — ס׳איז מיין מאנס רינג… פארן פארן אהער האט ער אים מיר געגעבן כ׳זאל אים אנטאן. דער רינג איז פאר אים ווי א קמיע, וואס היט אפ פון אן אומגליק. היייאר האב איך שוין איבערגעלעבט צוויי אויטא־אינצידענטן.
ווי ס׳האט זיך שפעטער ארויסגעוויזן, האט די שיינע פרוי געהייסן אנאסטאסיא פאוולאוונא פאטאצקאיא און איז געווען די פרוי פון שלמה מיכאעלסן. ווען מיכאעלס מיט איציק פעפערן זיינען אין יאר 1943 געשיקט געווארן קיין אמעריקע צו זאמלען געלט פאר דער רויטער ארמיי, פלעגן די אמעריקאנער, בשעת די טרעפונגען און מאסן־מיטינגען אין ניו־יארק און שיקאגע, אויסשרייבן טשעקן, אראפנעמען פון זיך גאלדענע צירונגען — פינגערלעך, קייטעלעך, בראשן און זיי איבערגעבן צו די זאמלער.
אין אייניקע ערטער האט מען אויפגעשטעלט צייטווייליקע הויכע קאנסטרוקציעס פאר די רעדנער. איין מאל נאך אזא מיטינג האט צו מיכאעלסן זיך א לאז געטאן א שטראם מענטשן, אז די קאנסטרוקציע האט נישט אויסגעהאלטן און איינגעפאלן. מיכאעלס האט דעמאלט זיך צעבראכן א פוס און אפגעלעגן אין שפיטאל א גאנצע וואך.
אין ניו־יארק איז צו מיכאעלסן צוגעקומען א באיארטע פרוי און געשענקט אים א רינג מיטן מגן־דוד און אויפשריפט. זי האט דערציילט, אז ס׳איז א משפחה־רעליקוויע, וואס טראגט אין זיך א כישוף־כוח. „כל־זמן מע טראגט דעם רינג, וועט מיטן מענטשן קיין שלעכטס נישט געשען‟ — האט די פרוי געזאגט און צוגעגעבן, אז ס׳איז נישט קיין בייטראג אינעם אלגעמיינעם פאנד, נאר א פערזענלעכע מתנה פאר מיכאעלסן.
צום באדויערן, האט דער רינג־קמיע נישט געראטעוועט מיכאעלסן פון די מערדער. מעגלעך, אז מיכאעלס האט דעם רינג נישט אנגעטאן פארן קומען קיין מינסק. געלאזט אים אין דער היים. און אפשר אים יא אנגעטאן, נאר דער כישוף־כוח איז געווען שוואכער פון דעם טיראנס עכזריות?
ווי עס זאל נישט זיין, איז צווישן די פערזענלעכע זאכן פון מיכאעלסן, אומגעקערט דער משפחה נאכן טויט — דאס האנט־זייגערל אנעם גלעזל, זיין פעלץ און שארף — דער זילבערנער רינג מיטן העברעישן אויפשריפט נישט געווען.
און דאך, וואלט זיך געוואלט גלייבן, אז אפשר האט עמעצער פון דעם אמעריקאנער צד עפעס געהערט וועגן דעם רינג? ס׳קאן זיין, אז ביי עמעצן אין דער משפחה האט מען אמאל דערמאנט דעם רינג? צי אין דער אמעריקאנער פרעסע פון יענע יארן האט מען עפעס געשריבן וועגן דער קמיע?
 

Share this:TwitterFacebookPrintLike this:Like Loading...

Related
 


Tagged: fasadsolomon mikhoelstheatreYiddish 
Post navigation


Previous Post
מארק שאגאל: רעדע געהאלטן ביים אוונט „שאגאל־פעפער‟ 

Next Post
סטאלין און מיכאעלס: א טייטלעכער דיאלאג 



