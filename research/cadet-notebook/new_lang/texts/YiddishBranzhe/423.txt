

פון אונדזער עזבון: רבקה רובין (1906־1987) 



 by באריס סאנדלער 
June 1, 2018June 1, 2018 Filed under:
ליטעראטור־עזבון
פערזענלעכקייטן 

רבקה רובין אין די 1930ער יארן
רבקה רובין איז געבוירן געווארן אין מינסק, ווו זי האט פארענדיקט דעם פעדאגאגישן אינסטיטוט און די אספיראנטור ביי דער ווייסרוסישער וויסנשאפטלעכער אקאדעמיע. אין 1934 איז זי אריבערגעפארן קיין מאסקווע. געארבעט אין דעם יידישן אפטייל פונעם מאסקווער פעדאגאגישן אינסטיטוט. געווען א מיטגליד פון דער רעדאקציע־קאלעגיע ביים זשורנאל „היימלאנד‟.
דעביוטירט מיט קריטישע ארטיקלען (1931) אינעם מיסנסקער זשורנאל „שטערן‟. אירע אינטערעסן האבן זיך פון אנהייב אן פאקוסירט ארום דער שאפונג פון שלום־עליכמען און י.־ל. פרעצן. זי האט זיך באטייליקט אינעם צוגרייטן צום דרוק די געזאמלטע ווערק פון מענדעלע מוכר־ספרים אין 4 בענד (1935־1940), שלום־עליכמען אין 16 בענד (1935־1941), צונויפגעשטעלט א צוויי־בענדיקע אויסגאבע פון י.־ל. פרץ (1941). אין די לעצטע יאר־צענדליקער געווארן באוווסט אויך ווי א פראזע־שרייבערין. א סך איבערגעזעצט אויף יידיש, אפט צוזאמען מיט איר טאכטער, דער רוסישער דיכטערין יעלענא אקסעלראד.


לייענט די נאטיץ פון רבקה רובינס בוך „שרייבער און ווערק‟, פארלאג „יידיש־בוך‟, ווארשע־מאסקווע, 1968
וועגן אהרן גורשטיין*
גורשטיינס שרייבטיש איז שטענדיק געווען פארוואלגערט מיט ביכער, בראשורן, מאנוסקריפטן — אייגענע און פרעמדע. און ער אליין איז געזעסן איינגעבויגן איבער אים — נישט קיין הויכער, מיט שמאלע האקסלען, מיט א געגאלטן קאפ און באברילטע אויגן — א טיפישער קאבינעט־מענטש. האט ער אבער נאר אויסגעדרייט צו אייך זיין פנים, האט איר באלד דערפילט אויף זיך זיין שארף־דורכדרינגלעכן בליק, פול מיט דורשטיקן נייגער צום ארום. גורשטיינס הויפט־טעמע איז געווען ליטעראטור און די מענטשלעכע געזעלשאפט, ליטעראטור און לעבן.
אין זיינע ארבעטן אויף ליטעראריש־געשיכטלעכע טעמעס (וועגן לינעצקי, מענדעלען, פרצן, גאלדפאדענען) האט גורשטיין געשטרעבט אויפצודעקן דעם קאנקרעט־היסטארישן אינהאלט און באטייט פון די באהאנדלטע ווערק, פונקט ווי אין זיינע טעארעטיש־מעטאדאלאגישע ארבעטן האט ער געזוכט א שליסן צו דעם דאזיקן פרינציפ פון אנאליז. אויך ביים באהאנדלען די שאפונג פון די סאוועטישע שרייבער (בערגעלסאן, דער נסתר, האלקין, פינינבערג, קוויטקא), האט גורשטיין נישט פארלארן פון אויג דעם רעאלן קאנקרעט־היסטארישן באדן, אויף וועלכן די אדער יענע ווערק זיינען געשאפן געווארן. דא איז ער אבער אליין געווען אן אנטיילנעמער אינעם היסטארישן פראצעס, ער איז געווען איינער פון אונדזערע אקטיווסטע געזעלשאפטלעכע טוער אין דער ליטעראטור.
גורשטיין האט רעדאגירט אקאדעמישע אויסגאבעס און מאסן־אויסגאבעס פון די קלאסיקער, דורכלייגנדיק מיט דעם א וועג פאר דער וויסנשאפטלעכער געשיכטע פון דער יידישער ליטעראטור. ער האט רעדאגירט פיל סאוועטישע ביכער, העלפנדיק אפט דעם שרייבער מיט זיין פיינעם געשמאק און גרויסן וויסן. גורשטיין האט אקטיוו מיטגעהאלפן אפמערקן אין דער רוסישער פרעסע די יובילייען פון פרצן און שלום־עליכמען. ער האט אליין געשריבן ארטיקלען וועגן יידישע שרייבער (קלאסיקער און היינטצייטיקע) אין רוסישע צייטונגען און זשורנאלן.
א קריטיקער איז נישט נאר דער, וואס שרייבט וועגן ליטעראטור און גיט אפשאצונגען פון גוטע און שלעכטע ווערק. א קריטיקער איז, אין דער ערשטער ריי דער, וואס האט באמת ליב די ליטעראטור, כאוועט און דערציט זי. אט די גרויסע מעלה האט פארמאגט גורשטיין. און דערפאר איז ער שטענדיק געווען שטארק באשעפטיקט. שווער זיך פארצושטעלן, מיט וואס פארא ענינים מע האט זיך געווענדעט צו אים. א שרייבער האט אנגעשריבן א נייע דערציילונג, מוז ער זי אומבאדינגט איבערלייענען גורשטיינען. א רוסישער דיכטער האט איבערגעזעצט א יידיש ליד, דארף ער עס אים ווייזן. א יידישער דיכטער קלייבט זיך ארויסגעבן א בוך אין רוסיש, קען ער קיינעם נישט פארטרויען די פינקטלעכע שורה־איבערזעצונג פון זיינע לידער, אויסער גורשטיינען. און גורשטיין באליידיקט זיך נישט, וואס מע לייגט אים פאר „טעכנישע‟ ארבעט. ער האט ליב דעם דיכטער, ער האט ליב זיינע שורות, זעצט ער זיי איבער.
אפט פלעגט מען זיך ווענדן צו גורשטיינען קלאר מאכן א דאטע, א נאמען, א פאקט, דעם פינקטלעכן באטייט פון א פארעלטערט ווארט, און גורשטיין פלעגט זיך נישט פארלאזן אויף זיין גלענצנדיקן זכרון, ער פלעגט איבערבלעטערן ביכער און געפינען די דאטע, דעם פאקט, דעם באטייט פונעם ווארט. נישט נאר די איינגעבוירענע איידלקייט פון דער נאטור, דאס נישט קאנען אפזאגן האט געצווונגען גורשטיינען אויסצופילן זיינע פארשידנארטיקסטע התחייבותן, אין דער ערשטער ריי האט אים באוועגט דאס גרויסע געפיל פון אחריות, וואס איז פאר אים געווען אזוי כאראקטעריסטיש.
איך דערמאן זיך אייניקע רוישיקע פארזאמלונגען פון אונדזער מאסקווער שרייבער־גרופע פאר דער מלחמה. מיר פלעגן זיך סיסטעמאטיש, כמעט יעדע וואך, צונויפקומען צו באהאנדלען א ניי־דערשינען בוך, אן ערשט אנגעשריבן ווערק. די אטמאספער ווערט אנגעגליט, ס׳ווערן געווארפן טרעפלעכע באמערקונגען, שארפע ווערטער, בליצנדיקע עקספראמטן. ווי עס טרעפט אבער א מאל אויף שרייבערישע פארזאמלונגען, גייט די דיסקוסיע אוועק א ביסל אין א זייט, עס מאכט אן איינדרוק, אז יעדערער טרוימט אויף א קול, ווי אזוי ער אליין וואלט אנגעשריבן דאס באהאנדלטע ווערק.
דאן נעמט א ווארט גורשטיין. ער רעדט שטיל, אבער יעדעס ווארט זיינס דערגייט. ער טרעפט אין ציל. ער נעמט די צוהערער מיט זיין קלארן שכל, מיט דער אביעקטיווקייט פון זיין מיינונג און מיטן טיפן געפיל פון אחריות פארן שרייבער און פאר דער גאנצער ליטעראטור. ער רעדט וועגן דער מינדסטער ליטעראטור־דערשיינונג מיט דער זעלבער דורכגעטראכטקייט און פינקטלעכקייט, ווי ער האט געארבעט, לאמיר זאגן, איבער זיין בארימטער פרץ־ביבליאגראפיע, אן וועלכער ס׳קאן זיך נישט באגיין קיין איין ערנסטער פרץ־פארשער. אפט האט זיך אפילו געטראכט, אז דאס געפיל פון אחריות איז ביי גורשטיינען שוין צו פיל אנטוויקלט, אז דאס פענטעט אים טיילווייז אין זיין שרייבן. דאס גרויסע געפיל פון אחריות האט געבראכט גורשטיינען גלייך אין די ערשטע וואכן פון דער מלחמה אויפן שלאכטפעלד.
א גרופע פרייוויליקע (אפאלטשענצעס) פארן ווערן אוועקגעשיקט אויפן פראנט צו פארטיידיקן מאסקווע. 1941.
23סטער יוני, 1941. פארטונקלטע מאסקווער גאסן, קוים באלויכטערנע מיט בלויען ליכט. איך אייל צו גורשטיינען. איך טרעף אים מיט זיין פרוי ביים טויער פון זיין דירה. ביידע שלעפן זיי עמערס זאמד, כדי צו באשיצן דאס גרויסע פולבאוווינטע הויז פון מעגלעכע שרפות. „קומט אריין אין שטוב!‟ — גיט צו מיר קורץ א זאג גורשטיין. און כאטש זיין אטעם איז שווער און אפגעהאקט, לאזט ער דאך נישט ארויס די פולע עמערס זאמד פון די הענט. מיר איז געווען מאדנע צו זען גורשטיינען ביי שווערער פיזישער ארבעט. גורשטיין איז אבער אין יענע טעג געווען גאר אן אנדערער. עפעס האט ער אויסגעזען ווי נישט הי. און דא דערמאן איך זיך אין מאיר ווינערס ווערטער, ארויסגעזאגטע מיט דער כאראקטעריסטישער פאר ווינערן אימפולסיווקייט: „איר ווייסט, אז גורשטיין איז אין די יארן פון בירגערקריג געווען א פרייוויליקער קעמפער אין דער רויטער ארמיי? איר קענט נישט גורשטיינען!‟
יא, ווייזט אויס, מיר אלע האבן אים ווייניק געקענט. חברים, וואס זיינען מיט אים צוזאמען געווען אין דער אפאלטשעניע (מיליטערישע טיילן, צונויפגעשטעלט פון פרייוויליקע בירגער — ב. ס.), דערציילן, אז פארן קליינוווקסיקן, שוין נישט יונגן גורשטיינען איז קיין זאך נישט געווען צו לאסט. די שווערסטע פליכטן האט ער אויסגעפילט מיט דער גרעסטער פינקטלעכקייט. אים האט אויף קיין רגע נישט פארלאזט דער ניכטערער פארשטאנד און דאס גרויסע אחריות פאר דער שווערער צייט. שטענדיק האט ער אין זיך געפונען קראפט צו מונטערן זיינע חברים.
ווען מיר האבן זיך ווידער אומגעקערט צו אונדזער פרידלעכער שעפערישער ארבעט, האט אונדז זייער אויסגעפעלט גורשטיינס לאגישער קאפ, זיין קלאר־פארמולירטער געדאנק, זיין קריטישער חוש און פיייקייט גלייך אנצוטאפן דעם סאמע אדער אין א ליטעראריש ווערק. עס פעלט אונדז אויך גורשטיין דער חבר, אונדזער אלעמענס פריינד.
די פאשיסטישע חיה האט געוואלט נישט בלויז אומברענגען דאס יידישע פאלק, נאר אויך דערשטיקן יעדע מעגלעכקייט פון זיין ווידער־אויפקום. ס׳איז אבער אוממעגלעך אויסצושעפן די לעבעדיקע זאפטן פון א פאלק, וואס איז אזוי אויסגעפרוווט אין ליידן און קאמף. אונדזער פאלק איז שטארק געמינערט אין צאל, נאר עס לעבט און שאפט און וועט קיין מאל נישט פארגעסן די נעמען פון זיינע בעסטע זין, צו וועלכע עס געהערט אהרן גורשטיין.
*אהרן גורשטיין (1895־1941) — קריטיקער און ליטעראטור־פארשער.

Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 9 

Next Post
א יידישער פילם, געמאכט אין א צייט פון זיצן אויף טשעמאדאנען (6) 



