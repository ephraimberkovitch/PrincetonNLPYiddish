

פון אונדזער עזבון: הירש דאבין (1905־2001) 



 by באריס סאנדלער 
October 1, 2020October 1, 2020 Filed under:
ליטעראטור
ליטעראטור־עזבון
פערזענלעכקייטן
פראזע 



פראזאיקער. געבוירן געווארן אין דער שטאט זשלאבין, ווייסרוסלאנד. אין דער פריער יוגנט האט ער אנגעהויבן שרייבן דערציילונגען. צום ערשטן מאל זיך אפגעדרוקט אין יאר 1928 אין דער כארקאווער יידישער צייטונג „דער שטערן‟. אויך אין כארקאוו דערשיינט זיין ערשטער בוך דערציילונגען „ארום א מיל‟. אין 1932 פארט דאבין אריבער קיין ביראבידזשאן, ווו ער ארבעט אין דער צייטונג „ביראבידזשאנער שטערן‟ און אין ראדיא־קאמיטעט. אין 1937 ווערט ער ארעסטירט און נאך צוויי יאר זיצן אין תפיסה באפרייט מען אים. ער פארט קיין מינסק און ארבעט אין דער צייטונג „אקטיאבר‟. דארט האט אים געטראפן די מלחמה און ער פאלט אריין אין דער געטא. ער ווערט א מיטגליד פון דער אונטערערדישער אנטיפאשיסטישער ארגאניזאציע. פון דער געטא אנטלויפט ער צו די פארטיזאנער.
די הויפט־טעמעס פון דאבינס שאפונג נאך דער מלחמה ווערן די מאטיוון פונעם פארטיזאנער לעבן, וואס ער אליין האט דורכגעמאכט. דאס האט בולט אנטפלעקט זיין ראמאן „דער כוח פון לעבן‟, ווו ער שילדערט פולבלוטיקע געשטאלטן אויפן הינטערגרונט פון די טראגישע דראמאטישע געשעענישן פון דער מלחמה און פונעם העלדישן קאמף קעגן די פאשיסטן. דא באווייזט ער זיך ווי א מייסטער פון רעאליסטישער פסיכאלאגישער פראזע, א געניטער שעפער פון עפישע בילדער.
נאך דער מלחמה האט הירש דאבין געוווינט אין מאסקווע. אין 1992 איז ער ארויסגעפארן קיין ישראל.
אן אויסצוג פון דער דערציילונג „אין איינער א נאכט‟, וואס איז איינגעשלאסן אינעם בוך „ערדישע וועגן‟, פארלאד „סאוועטסי פיסאטעל‟, מאסקווע, 1983.
אומקערנדיק זיך איין מאל פונעם אייזנבאן־וועג ערגעץ לעבן דער סטאנציע ווילייקע, ווו זיי האבן אראפגעלאזט א צוג, האט זיך די גרופע געלאזט גיין אין א באקענטן דערפל אפרוען א ביסל, און דא אין איינער א שטוב האט מאטעס אנגעשפרונגען אויף איינעם א קרוב פונעם שטעטל, אויך א פארטיזאנער, וועלכער איז ערגעץ געפארן מיט זיין אטריאד.
ביידע האבן זיי זיך זייער דערפרייט פון דער באגעגעניש. זיי זיינען דאך כמעט געווען זיכער, אז קיינער פון זייעריקע לעבט שוין ניט. באזונדערס צופרידן איז פון דער באגעגעניש געווארן מאטעס. ס׳איז געווען דער ערשטער מענטש, וואס האט גענוי געקאנט וויסן, וויאזוי זיינען אומגעקומען זיינע אייגענע. ביי וועמען, אויב ניט ביי אים, האט ער געקאנט זיך דערוויסן וועגן זייערע לעצטע טעג? וועמען דען אנדערש האט ער געקאנט אויסדערציילן דאס, וואס עס טוט זיך ביי אים אויפן הארצן, פון זינט זיין לאה האט זיך אים געפעלט? מאטעס האט געשפירט, ווי אט די באגעגעניש האט אים אויף ס׳ניי אלץ אויפגערירט און עס האט ווידער גענומען בלוטיקן זיין ניט פארהיילטע ווונד. וואס האט אים הענעך געקענט דערציילן, ווען אין תוך ווייסט ער שוין אלץ אליין? עלנט, ווי א שטיין, איז ער געבליבן. ער האט פארמאגט אן אוצר, וואס ער האט ניט געוווסט ווי צו שעצן. ווען לאה האט געלעבט, האט ער ניט געוווסט איר ווערט. נאר אט האט זי זיך אים געפעלט, און אים איז נישט ניחא דאס לעבן.
ער האט זיך דאך גענומען אין די הענט. ער האט געפרעגט:
— הענעך, ביסט שוין לאנג פון דער היים?
דער קרוב איז געווען ניט שלעכט געשטימט, און דעריבער האט ער פריער פון אלץ פארגעלייגט מאטעסן זיך אויסטאן און איבערבייסן מיט אים.
— כ׳וועל דיר אלץ דערציילן, — האט ער געענטפערט, — לאמיר דיך פריער באקענען מיט אונדזערע יאטן. קום צום טיש. מירן נעמען צו קאפלעך…
מאטעס האט זיך ניט אויפגעהויבן פון זיין ארט. ניין, א דאנק. עסן וויל ער ניט. ער האט שוין אפגעגעסן.
— דערצייל מיר בעסער, וואס איך פרעג דיך. וואס טוט זיך אין דער געטא? דיין שיפרה איז כאטש לעבן געבליבן?— ווען איך בין אוועקגעגאנגען אין וואלד, האב איך זי נאך איבערגעלאזט… — און הענעך איז אנשוויגן געווארן.
אויך מאטעס האט ניט געפונען וואס צו זאגן… אין שטוב איז געווען טומלדיק. ביים טיש האט מען געזונגען. ווער ס׳איז ארויסגעגאנגען אין דרויסן, און ווער — אריינגעקומען צוריק, אפקלאפנדיק פון די פיס דעם שניי ביים שוועל. זיי בלויז זאלבע־צווייט זיינען געזעסן אפגעזונדערט אין א ווינקל אויף דער באנק, ווייט פארטראגן מיט די געדאנקען אהין, ווו דער טויט האט געשוועבט איבער די קעפ פון זייערע אייגענע און וועמען צוגענומען פריער, וועמען — שפעטער…
נאר אט האט הענעך א זיפץ געטאן און איבערגעריסן דאס שטילשווייגן:
— איך האב געמיינט, ווי נאר איך קום אין וואלד, צו די פארטיזאנער, נעם איך זי באלד אריבער. נאר איך דארף דיר דען דערציילן, ווי שווער דאס קומט אן? אט ביסטו שוין לאנג א פארטיזאנער, און וואס, קאנסט עפעס טאן פאר דיין לאהן? זיי דארטן פארשטייען דאס אבער ניט. זיי קענען מיינען, אז מיר האבן זיי פארגעסן… נעם דיין לאהן. „סיידן, — זאגט זי, — מאטעס לעבט ניט. נאר טאמער לעבט ער, קאן ניט זיין, אז ער זאל ניט קומען נאך מיר‟.
מאטעס האט כמורנע אנגעקוקט זיין קרוב: איז ער ביים זינען צי ניין? וואס פלוידערט ער? שוין זשע ווייסט ער ניט, וואס האט פאסירט מיטן שטעטל? ער האט זיך שטיל אפגערופן:
— מע דארף זיך ניט גלייכן צו מיר. איך האב פארשפילט מיין לאהן. איך האב שוין אפילו געהאט א דערלויבעניש צו גיין נאך איר. נאר צו שפעט איז עס שוין געווען…
איצט איז אויך הענעך געווארן צעטומלט:
— וואס הייסט, ניט געווען? וועמען צו ראטעווען? צי דען ווייסטו ניט, אז דיין לאה לעבט?
דאס בלוט האט זיך אריינגעכאפט מאטעסן אין פנים. ער האט זיך גענומען בייטן פאר די אויגן פון ווייס אויף רויט. אין א מינוט שפעטער האט זיך אין אים עפעס ווי אויסגעלאשן, ניט באווייזנדיק זיך צעברענען. ער האט שווער איבערגעפירט דעם אטעם און זיך א צי געגעבן נאך דער ביקס.
— כ׳זע, — האט ער זיך אן אויפגעבראכטער אפגערופן, — אז דו האסט שוין א ביסל צו פיל אויסגעטרונקען. איז לאז מיך, איך בעט דיך, צו רו…
און ער האט זיך אויפגעהויבן, כדי אוועקצוגיין. הענעך איז אים פארלאפן דעם וועג.
— ביסט משוגע, צי וואס? איך זאג דאך דיר, אז דיין לאה לעבט. ווער שפילט זיך דען מיט אזוינע זאכן? זי האט דאך מיך אליין געבעטן, אז טאמער מאכט זיך, איך באגעגן דיך, זאל איך דיר איבערגעבן פון איר א לעבעדיקן גרוס.
— ווען האסטו זי געזען?— מיט עטלעכע וואכן צוריק. פארן אוועקגיין אין וואלד…— ווו?— אין אזאריטש.— מע האט דאך מיר איבערגעגעבן, אז מ׳האט דארטן אלע יידן אומגעבראכט.— אינעם שטעטל האט מען טאקע אלעמען אומגעבראכט.— טא וואס זשע דולסטו מיר א קאפ? — האט זיך שוין מאטעס צעשריען, — וואס פלוידערסטו?— לאז זשע יענעם ריידן א ווארט! וואס פארלויפסטו רק דעם וועג? איך דערצייל דאך דיר: אינעם שטעטל האט מען אלעמען אומגעבראכט. געבליבן זיינען נאר די, וועלכע מ׳האט פאר דער שחיטה אריבערגעפירט אויף ארבעט אין אזאריטשער גארניזאן. צווישן זיי — אויך דיין לאה. האסטו נאר א מעגלעכקייט צו גיין נאך איר, איז טו עס וואס גיכער. ווארט ניט מער…— ווו איז זי דארטן? וויאזוי געפינט מען זי?— זי ארבעט מיט די שניידערס אינעם פאליצייישן באטאליאן. לעבן לעבט זי צוזאמען מיט מלכה פיניע דעם בעקערס. קענסט דאך דיין לאהן. א צו שטילע איז זי. ווען ניט מלכה, וואלט זי געפוכניעט [1] פאר הונגער. ניט מער, יענע בייט עפעס אויס, דערהאלט מען שוין ווי־ניט־איז די נשמה…
מער האט שוין מאטעס ניט באדארפט. ער איז ארויסגעלאפן אין דרויסן זוכט דעם קאמאנדיר…
[1] געפוכניעט — אנגעשוואלן געווארן

Share this:TwitterFacebookPrintLike this:Like Loading...

Related
 


Tagged: Hirsh DobinliteratureYiddish 
Post navigation


Previous Post
לאפסוס־קאקטוס — 37 

Next Post
(11)בוקארעשטער שריפטן 



