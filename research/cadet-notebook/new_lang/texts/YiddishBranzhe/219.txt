

נאטיצן פונעם רעדאקטאר — 27 



 by באריס סאנדלער 
December 1, 2019December 2, 2019 Filed under:
טעאטער
ליטעראטור 

פון רעכטס: בעט־חן בענעט, שיין בייקער, מרים־חיה סיגאל און משה יאסור
״רויטער קאטער״
 — א נייער יידישער טעאטער אין ניו־יארק
דעם פארגאנגענעם חודש נאוועמבער בין איך פארבעטן געווארן צו דער פרעמיערע פון א שפאגל־נייעם טעאטער אויף דער ניו־יארקער יידישער גאס מיטן נאמען „רויטער קאטער‟. ווי א שותף צום טעאטער, איז אנגעוויזן געווארן דער יידישער קולטור־קאנגרעס.
א נייער יידישער טעאטער איז דאך נאך איין דירעקטע פארבינדונג מיט א יידישן עולם. קאן עס דען נישט פרייען! וואס זשע וויל זאגן דער „רויטער קאטער‟ מיט זיין „מניאו‟?
פאר דער פרעמיערע זיינען אויסגעקליבן געווארן צוויי באזונדערע דערציילונגען פון אברהם סוצקעווערן: „לופוס‟ און „דארט ווו עס נעכטיקן די שטערן‟. דער אויסקלייב פון די צוויי ליטערארישע ווערק האט סיי צוגעצויגן און סיי ארויסגערופן א געוויסע קווענקלעניש. צוגעצויגן האט עס קודם־כל מיטן איינפאל צו שפילן דווקא גאר נישט קיין טעאטראלע זאכן, און ווי א פועל־יוצא דערפון איז געוואקסן דאס קווענקלעניש.
מיין אינטערעס און נייגער צו דער טעאטער־נאווענע האט מיך ארויסגעטריבן פון מיין שטוב אין א קאלטן רעגנדיקן פארנאכט צו פארן קיין מאנהעטן. כ׳האב פון פריער איבערגעלייענט די צוויי דערציילונגען, צוגעשיקט מיר עלעקטראניש אין אריגינאל און אין דער ענגלישער איבערזעצונג. פונקט אזא „קאנווערט‟ האט באקומען יעדער צושויער, וואס איז געקומען צו דער פרעמיערע, בסך־הכל צען מענטשן.
די געסט פונעם טעאטער ״רויטער קאטער״
פאקטיש האט דער „רויטער קאטער‟ פארנומען א קליינע דירה, ווו אינעם אייבערשטן צימער איז פארגעקומען די פארשטעלונג. די אינטימע סאלאן־אטמאספער, די ווענט, באהאנגען מיט יוני פיינס בילדער (אגב, צוזאמען מיט די טעקסטן, זיינען צוגעשיקט געווארן אילוסטראציעס צו די צוויי דערציילונגען, געצייכנט פון יוני פיין, סוצקעווערס א בן־עיר און נאענטער חבר), און פאררוקט אין א ווינקל א בענקל, א קליין טישל, מיט א קעראסין־לעמפל, א ליולקע און א כתב־יד — דער גאנצער אנטוראזש פון דער פארשטעלונג; אלץ האט שוין פון פריער געוועקט א האלב־מיסטיש געמיט, אריינגעפירט אין סוצקעווערס סורעאליסטישער געשיכטע „לופוס‟.
דער רעזשיסאר פון דער פארשטעלונג, משה יאסור, איז גוט באקאנט מיט זיינע סצענאגראפישע רמזים; מיט קארגע קינסטלערישע מיטלען צו זאגן א סך. אזוי איז געווען אויך אין זיינע לעצטע אויפפירונגען פון יאנעסקאס „נאזהארן‟ און ארטור מילערס „דער טויט פון א סיילסמאן‟. ווען דער הויפט־פערסאנאזש פון „לופוס‟ (שיין בייקער) האט אנגעצונדן דאס קעראסין־לעמפל און אויף די צוויי ווינקלווענט האט זיך צעשפרייט א צעשפאלטענער פארקריפלטער שאטן, פארשטייסטו באלד, אז דאס ארט פון דער „בינע‟ איז אויסגעקליבן געווארן פינקטלעך.
שיין בייקער אין דער ראלע פון לופוס
שיין בייקער, ווי א יידישער אקטיאר, געפינט זיך היינט אין סאמע בלי. ער טרעט א סך אויף סיי אין אמעריקע און סיי אין די יידיש־קהילות איבער דער וועלט. ער האט ליב צו עקספערימענטירן און דאס וויכטיקסטע — ער איז געטריי דעם יידישן ווארט און דער טעאטער־טראדיציע.
דער דיאלאג צווישן מחבר און דעם שאטן מיטן נאמען לופוס קומט פאר „צווישן ערד און הימל, ווען עס איז געווארן אזוי שטיל, אז מ׳האט געקאנט הערן ווי עס אטעמען די מתים…‟ דעם פאעטס וויזיע איז צעשפאלטן, ווייל ער עקזיסטירט אין צוויי וועלטן — די וועלט פון נעכטיקע שאטנס און דעם היינט, וואס איז עפעמעריש, ווי א „רויכטענצערין‟, וואס קרייזלט ארויס פון זיין ליולקע.
„לופוס‟, מיינט אויף לאטיין, וואלף. אין דער היים האט מען דעם העלד גערופן וועלוול און שוין צווישן די גויים איז ער געווארן „לופוס‟. בעת די נאציס זיינען געקומען, האט ער געהאנדלט מיט דער טייערסטער סחורה, געירשנט פון זיין טאטן א פראוויזאר — מיט ציאנקאלי; מיט אט דעם סם האט ער „געראטעוועט יידן פון לעבן‟. „אבער לופוס צעטיילט ניט זיין סחורה אומזיסט. פאראן א פרייז און דער פרייז ווערט אלץ העכער. און וואס ווינציקער ציאנקאלי — אלץ מער איידלשטיינער…‟
נישט קיין לייכטע „סחורה‟ איז אויסגעקומען צעקייען דעם רעזשיסאר און דעם אקטיאר. דעם אמת געזאגט, בשעתן לייענען די דערציילונג „לופוס‟ איז מיר אויסגעקומען א ביסל פארבלאנדזשעט ווערן. בעת דער פארשטעלונג, האב איך זיך אין גאנצן פארלאזט אויף די אויפפירער — יאסורן און בייקערן; זיי האבן מיר געהאלפן ארויסצודרייען זיך פון די פארדרייטע סטעזשקעס פון סוצקעווערס פאעטישער פראזע, אנגעזעטיקט מיט משונהדיקע מעטאפארן און אלוזיעס.
מריהם־חיה סיגאל (לילי) און שיין בייקער (פאעט)
אינעם צווייטן אקט ווערט אויפגעפירט די צווייטע סוצקעווערס דערציילונג „דארט ווו עס נעכטיקן די שטערן‟. דאכט זיך צוויי באזונדערע זאכן, אבער פארט זיינען זיי אינערלעך פארבונדן, און דער קנופ איז — דער חורבן. דער אומקום. ער לאזט נישט אפ. ער וועקט דערמאנונגען און ברענגט אריין אין אונדזער היינטיקן קיום פאטא־מארגאנישע געשטאלטן פון יענעם פארשניטענעם לעבן.
זי, להיפוך צו לופוסן, קומט אריין אינעם היינט ווי א שאטן אין א כלה־קלייד, אדער א מאלך… און ווידער, ווי אין „לופוס‟, קומט פאר א דיאלאג צווישן דעם פאעט און דער יונגער פרוי מיטן נאמען לילי (מרים־חיה סיגאל); א דיאלאג אויסגעוועבט פון שווייגן, מחמת פארליבטע נשמות רעדן נישט מיט ווערטער, פונקט ווי די אייביקייט נייטיקט זיך נישט אין קיין מהלך פון צייט…
עס וויל זיך באגריסן דעם נייעם טעאטער „רויטער קאטער‟ מיט א הצלחהדיקן אנהייב. די ניו־יארקער יידישע גאס נייטיקט זיך אין א ליטעראריש ווארט, ארויסגעזאגט שטיל, נאר אויף א קול. צום גליק, ווערט היינט די יידישע ליטעראטור ארויסגעשלעפט פון די ביבליאטעק־גניזות; עס גייט אקטיוו אן א דיגיטאליזאציע פון אונדזער ליטעראטור, וואס דערמעגלעכט צו איר גרינג צוצוקומען, נישט ארויסגייענדיק פון שטוב. און דאך, איז טעאטער געווען און פארבליבן א לעבעדיקער פאדעם, וואס פארבינדט נשמות מיט א געשפרעך, בעל־פה.
דער „רויטער קאטער‟ געפינט זיך אין גוטע הענט און אויף א ריכטיקן וועג. לאמיר אים ווינטשן ברייטהארציקע שטיצערס און גוטע פריינד.
נאוועמבער, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsliteraturetheatreYiddish 
Post navigation


Previous Post
פראפ׳ ישעיהו לייבאוויטש אויף דער יידישער אוידיציע פון „קול ישראל‟ 

Next Post
לאפסוס־קאקטוס — 28 



