

די געשיכטע פון יידן אין בעמען און מערן (7) 



 by באריס סאנדלער 
October 2, 2019October 6, 2019 Filed under:
געשיכטע 

מע שטעלט ארויס יידן אויף חוזק אין דייטשלאנד, 15טער יארהונדערט
מיכאל דונאיעווסקי
א קאמף פארן יידישן פארמעגן
ביים סוף 15טן י״ה זענען אין אייראפע פארגעקומען וויכטיקע געזעלשאפטלעכע און עקאנאמישע ענדערונגען, וועלכע האבן גאר משפיע געווען אויף יידן. בהדרגה האט זיך אנגעהויבן צעפאלן דער סטאטוס, וואס די יידן האבן באקומען פון דער מיטל־אלטערלעכער פעאדאלישער געזעלשאפט, און וואס האט אויסגעזען אבסאלוט גלייך ווי אין דעם פאל פון אדל.
די סיבה דערצו איז געווען, אז די ניט־יידישע באפעלקערונג האט סוף־כל-סוף באקומען א רשות פון די קריסטלעכע קירכע־אויטאריטעטן צו האנדלען מיט געלט עפנטלעך. די ניט־יידישע קאנקורענץ האט אנגעהויבן אונטערגראבן דעם דעמאלטיקן געזעלשאפטלעכן סטאטוס פון דער יידישער באפעלקערונג, וואס האט געהאלטן אין איין פארלירן איר עקאנאמישע ראלע; שוין ניט געקענט אפצאלן גרויסע שטייערן די הערשער, און גיבן הלוואות מיט פראפיט. צוליב דעם האבן די הערשער אפגעלאזט דעם ענין צו באשיצן די יידן. ווי א רעזולטאט דערפון, זענען די יידן געווען געצווונגען צו זוכן אנדערע קוואלן פון פרנסה און הלוואות. צו האנדלען מיט געלט אויף פראצענט, איז געווארן א פרנסה אויסשליסלעך פאר גבירים, וואס האבן פארמאגט גרויסע קאפיטאלן.
יידן האבן בדרך־כלל געוווינט אין די שטעט און שטעטלעך, און דערפאר האבן זיי געזען אין די שטעט א מעגלעכקייט אנצוהייבן זיך באשעפטיקן מיט מיסחר און מלאכות. אבער די דאזיקע סארטן פון פרנסות אין יענע צייטן זענען אדורך א לאנג־יאריקן קריזיס. די ניט־יידישע סוחרים און בעל־מלאכות האבן געוויס געזען אין די יידן געפערלעכע קאנקורענטן און די הויפט־סיבה פון זייערע אייגענע צרות. דאס הייסט, אז א חוץ טראדיציאנעלע מאטיוון פון שינאה קעגן יידן ווי, למשל, עלילת־דם, איז עס געווען איינע פון די עיקרדיקסטע סיבות און מאטיוון פאר פאגראמען, וואס זענען פארגעקומען סוף 15טן, אנהייב 16טן י״ה. זיי האבן געבראכט צו א מאסן־גירוש פון דייטשישע לענדער קיין מיזרח־אייראפע.
אדרבא, אין מיזרח־אייראפע איז די סיטואציע געווען גאר אן אנדערע. אויסער שלעזיע און מערן זענען דא במשך פון יארהונדערט ניט געשען קיין שום גרויסע גזירות קעגן דער יידישער באפעלקערונג. אויך דא האבן די יידן פארלוירן זייער דאמינאנטן סטאטוס אינעם גיבן הלוואות אויף פראצענט, אבער זיי האבן זיך ניט אנגעשטויסן אויף צו פיל מניעות צו געפינען פרנסות אין אנדערע געביטן, ווייל ס׳איז געווען א מאנגל אין בעל־מלאכות און אין סוחרים, אין פארגלייך מיט מערב־אייראפע. אין פוילן האבן די יידן געקענט זיך באפרייען פון דער מיטל־עלטערלעכער איזאלאציע אן ערנסטע קאנסעקווענצן. די סיטואציע פון דער יידישער באפעלקערונג אין בעמען און מערן, וווהין א סך יידן פון די דייטשישע לענדער און עסטרייך האבן עמיגרירט, האט אפגעשפיגלט איר געאגראפיע — פון איין זייט, איז דער מצב נישט געווען א סך אנדערש ווי אין דער דייטשישער סביבה, און פון דער אנדערער זייט, האט קען מען דא געקאנט געפינען א סך ענלעכס צו דער אנטוויקלונג אין מיזרח־אייראפע.
די יידן אין בעמען און מערן האבן שוין אין אנהייב פונעם הוסיטישן „שטראם‟ לאנגזאם, אבער זיכער, דערפילט די הערשאפט פון די פריצים און שטעט־פארוואלטונגען. די ארטיקע שטעט־אמטן און אדל האבן זיך באמיט סיי צו צווינגען די יידן זיי זאלן צאלן כלערליי אומלעגאלע צאלונגען און שטייערן, וואס די יידן האבן ניט געדארפט צאלן לויטן געזעץ, סיי אויסמיידן צי אפשאפן די יידישע פריווילעגיעס אין גאנצן. אן אפגעשוואכטע קעניגלעכע יוריסדיקציע האט זייער געלוינט, דער עיקר, די גרויסע פעאדאלן. מע קאן אפילו טענהן, אז אין יענער צייט איז פארגעקומען א גאר אינטענסיווער קאמף צווישן די פעאדאלן און דעם קעניג, צוליב זייער השפעה אין געביט פון יידישע הלוואות.
מע פארברענט יידן אין שפאניע, 15טער יארהונדערט
אן ענלעכער קאמף האט פאסירט אויך צווישן א קעניג און קעניגלעכע שטעט, ווו די יידן זענען אפט מאל און קעגן זייער ווילן געווארן אונטערטאנער פון די דאזיקע שטעט. די שטעט האבן דערנאך געפאדערט פון די יידישע געטאס צו דינען פאר זיי, ווי זייערע פאליטישע קעגנערס. אזוי פלעגן זיך די יידן געפינען אין זייער א שווערן און קאמפליצירטן מצב. אזא מין פלאנטער — הן קעניג, הן קעניגלעכע באאמטע, הן אדל און שטעט־פארוואלטערס — אלע האבן זיי זיך אריינגעמישט אין די יידישע ענינים און אין זייערע רעכט מיט פריווילעגיעס. צום ביישפיל, די תושבים פון דער פראגער געטא האבן במשך פון 15טן י״ה זיך געפונען אונטער א שטארקער השפעה פון דער אלטשטאטישער פארוואלטונג פון פראג, וואס האט געשאפן און איינגעשלאסן אין אירע רעכט, דעקלארירט אין יאר 1440, פארשיידענע ארטיקלען ניט בלויז לגבי מיסחר און פארוואלטונג פון דער געטא, נאר אויך לגבי ווי אזוי צו פירן דאס פערזענלעכע לעבן! די יידן פון דער גרעסטער בעמישער געטא זענען דערצו געבליבן אונטערטאנער פון א קעניג. דעריבער האבן זיי געמוזט צאלן שטייערן און כלערליי אפצאלן דעם קעניג און דער שטאט אין איינעם. ווען אינעם יאר 1507 האבן די יידן געפרוווט זיך ווידערשטעלן, האט די שטאט־פארוואלטונג גלייך ארויסגעוויזן איר מאכט — געשלאסן די אלט־נייע שיל און געצווונגען דעם קעניג צוזאגן ארויסצוטרייבן די יידן…
דער מצב פון יידן אין די קעניגלעכע און פרייע שטעט און די יידן, וואס האבן געלעבט אונטער די פארשיידענע לאקאלע פריצים, איז געווען אין גאנצן אן אנדערער. דאס, וואס די יידן האבן געהערט צו א פריץ, האט זיי דערמעגלעכט צו האבן גרעסערע יורידישע רעכט און פרייהייט אין האנדל, דער עיקר, אין די מלאכות, וואס זענען פאר יידן געווען פארווערט. דערפאר האבן א סך יידן זיך באמיט צו זיין אונטער דער באשיצונג צי אונטערטאנער פון אדל. אייניקע יידן האבן קיין אנדער ברירה ניט געהאט, פשוט געווען ארויסגעטריבן פון זייערע היימען אין די קעניגלעכע שטעט. די פריצים האבן עס אבער גאר שיין אויסגעניצט. זיי האבן באזעצט די אייגענע גיטער און דערפער מיט יידישע געשעפטסלייט און זייערע משפחות פאר א געוויזן אפצאל. אזוי פלעגט אין יענער תקופה געטאן ווערן כמעט אין אלע ערטער פון בעמען און מערן…

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
פון אונדזער עזבון: עזרא פינינבערג (1899־1946) 

Next Post
פאלעמישע נאטיצן (סוף) 



