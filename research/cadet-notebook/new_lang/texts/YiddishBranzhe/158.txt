

נעכטן און היינט 



 by באריס סאנדלער 
June 1, 2020May 31, 2020 Filed under:
לידער
ליטעראטור 

משה לעמסטער
די ליבשאפט האט באלויכטן דעם חושך פון נאכט
ערגעץ,
א מאל,
אויף דער ערד אין א שטיבל
איך און זי אונטער א דארפישן דאך,
ווו אונדזער יונגע, פלאמיקע ליבע
האט באלויכטן פילפארביק דעם חושך פון נאכט.
אין ליכטיקן נעפל
מיר זענען
פארפאלן…
צוויי נאקעטע לייבער — איין לייב און איין זעל,
אונדז, ווי א נאדל אין סטערטע פון שטראלן,
ניט צו געפינען און ניט צו דערזען.
די שיין יענע צארטע,
איידעלע,
ווייכע
האט דורכן פענצטער צעפראלטן געשטראלט
דערגרייכט צו די טינקעלע, הימלישע הייכן
און צו דעם סאד, צו דעם פעלד, צו דעם וואלד —
אין הימל א וואלקן
גענומען
זיך שיינען,
צעבליט זיך דער וואלד, דאס פעלד און דער סאד
איך האב איר געשעפטשעט: „דו, מלאך מיינער‟,
זי שטיל האט געזיפצט: „א מיין גאט! א מיין גאט!‟
די רגעס פאר אונדז
זענען שטייען
געבליבן
און פאר דער ערד, פארן שטיבל און דאך,
ווו אונדזער יונגע פלאמיקע ליבע
האט באלויכטן פילפארביק דעם חושך פון נאכט…
צי ווייסט עס גאט
די צייט וויל ניט שטיין
אוועק נאך א יאר.
דאס לעבן דאס שיינס,
קורץ איז ביז גאר.
מעגסט דאווענען הייס
פון קאיאר ביז קאיאר
דאס לעבן אלץ איינס
קורץ איז ביז גאר.
דעם שליסל פון שלאס
זוכט יעטווידער דור —
דאס לעבן פאר וואס
קורץ איז ביז גאר?
צי ווייסט כאטשבי גאט
אין זיין אייביקער וואר
פון לעבן דעם סוד,
וואס קורץ איז ביז גאר?..

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
בוקארעשטער שריפטן (7) 

Next Post
די געשיכטע פון יידן אין בעמען און מערן (11) 



