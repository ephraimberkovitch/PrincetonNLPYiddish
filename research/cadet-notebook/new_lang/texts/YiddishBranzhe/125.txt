

עס שעפטשעט מיר דאס הארץ 



 by באריס סאנדלער 
September 1, 2020October 2, 2020 Filed under:
לידער
ליטעראטור 

משה לעמסטער

עס פאסט דיר ניט צו וויינען
עס פאסט דיר ניט, מיין ליבע, ווען דו וויינסט
און טרערן ביטערע פון דיינע אויגן רינען.
עס פאסט דיר ניט, מיין ליבע, ווען דו וויינסט,
ווי כמארעס פאסטן ניט דעם שטערנדיקן הימל.
עס פאסט דיר ניט, מיין ליבע, ווען דו וויינסט
וויש זשע אפ, בעט איך דיך די טרערן.
עס פאסט דיר ניט, מיין ליבע, ווען דו וויינסט
זאל אומפארוואלקנט דיין כמורנע פנים ווערן.
עס פאסט דיר נאר, מיין ליבע, ווען דו לאכסט
ווען העל עס שיינען דיינע שיינע אויגן
זע, ווי פול דער הימל איז מיט פראכט,
ווען ער טוט א שמייכל מיט א רעגנבויגן…
יולי 13, 2020
דו ביסט דורכגעגאנגען
אזוי גרינג און פריי
האסט מיין נשמה בארירט
ווי א ווינטל בארירט א טייכל אין מיי.
דו ביסט דורכגעגאנגען…
נאר אין מיר ביז היינט
איז כוואליק די נשמה
ווי א טייכל נאך א ווינטל אין מיי…
יולי 13, 2020
עס שעפטשעט מיר דאס הארץ

זי איז ניט געקומען. נאר איך ווארט
און גרייט געווען א לעבן צו ווארטן.
נאר עס האט מיר א שעפטשע געטאן דאס הארץ:
— דארפסט ניט, דארפסט ניט, דארפסט ניט.
א נייע ליבע האט צעבליט זיך אין מארט
געוואלט איר זאגן: „דו מיינע זיי!‟
נאר עס האט מיר א שעפטשע געטאן דאס הארץ:
— ניט כדאי, ניט כדאי, ניט כדאי.
די דריטע געזאגט האט מיר ערנסט און צארט:
— דיינע לידער, טייערער, זענען פול מיט ווערטן…
און עס האט מיר א שעפטשע געטאן דאס הארץ:
— דיין באשערטע, באשערטע, באשערטע…
15־14 יולי, 2020
דער אומעט אין הארצן
עס שוועבט א כמארעלע אין הימל,
צו א בלויער ווייט,
בלויז דער אומעט אין מיין הארצן,
אין מיין הארצן בלייבט.
עס פליט א טשאטע וואנדער־פייגל,
ווו איצט איז זומערצייט,
בלויז דער אומעט אין מיין הארצן
אין מיין הארצן בלייבט.
עס גיסט א קאלטער אסיען־רעגן,
וואס אין ערגעץ ניט זיך איילט,
ער פארוויגט מיין שטילן אומעט,
וואס אין הארצן מיינעם בלייבט…
25־24 יולי, 2020

Share this:TwitterFacebookPrintLike this:Like Loading...

Related
 


Tagged: fasadliteraturepoetryYiddish 
Post navigation


Previous Post
אין דער צייט פון קאראנא־ווירוס (טאגבוך) 

Next Post
די געשיכטע פון יידן אין בעמען און מערן (13) 



