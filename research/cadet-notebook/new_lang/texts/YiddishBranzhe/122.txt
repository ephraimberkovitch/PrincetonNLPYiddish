

נאטיצן פונעם רעדאקטאר — 36 



 by באריס סאנדלער 
September 1, 2020September 1, 2020 Filed under:
באריס סאנדלער
נאטיצן פונעם רעדאקטאר 

היטן פון פלעק דעם געוויסן…
אויפן קאלענדאר פון יידישע אנדענקטעג איז שוין יארן לאנג אנגעצייכנט געווארן דער טאג פון 12טן אויגוסט, ווי א טאג לזכרון די אומגעבראכטע אין יאר 1952 יידישע סאוועטישע שרייבערס. אויך היייאר, נישט געקוקט אויף אונדזער קאראנטין־מצב האט דער יידישער קולטור־קאנגרעס דורכגעפירט אן אנדענק־פראגראם, אין וועלכער ס׳האבן זיך באטייליקט: דוב־בער קערלער, מירי קאראל, עלינאר ריסא, יעווגעני קיסין, סוועטלאנא קונדיש, אלאן ריקמאן, יעלענא שמוליענסאן, מייא עווראנא און מיין ווייניקייט. געפירט האט די פראגראם שיין בייקער.
צענדליקער יידישע שרייבערס, אקטיארן, מוזיקערס האבן געשמאכט אין די לאגערן פון „גולאג‟. א סך איז וועגן דעם אנגעשריבן געווארן און נאך מער איז געבליבן פארשוויגן אדער איינגעזונקען אין טיפעניש פון צייט. עס איז מיר אבער זעלטן ווען אויסגעקומען זיך אנצוטרעפן אויף אן עפנטלעך ווארט, געזאגט וועגן די פרויען פון די ארעסטירטע יידישע שרייבערס. זיי, די פרויען, זיינען דאך א העלדיש געשטאלט פאר זיך.
אין מויל פון פאלק אין תחום־המושב, וואלט מען זי גערופן — א שרייבערקע, אויפן סמך פון א שוסטערקע, די פרוי פון א שוסטער, אדער א שניידערקע — די פרוי פון א שניידער. ווי עפעס א צוגאב, א צוטשעפעניש צום מאנס פרנסה. די סאוועטישע מאכט האט טאקע די יידישע פרוי באפרייט, געמאכט זי אומאפהענגיק, געגעבן איר גלייכע רעכט מיטן מאן. די יידישע מיידלעך, פונקט ווי די יינגלעך, האבן זיך נאך דער באלשעוויסטישער רעוואלוציע א לאז געטאן פון די שטעטלעך אין גרויסע שטעט אריין — אין די אוניווערסיטעטן, מאכן קאריערעס אין פארשיידענע געביטן פון קונסט, וויסנשאפט, ליטעראטור, אינדוסטריע, געזעלשאפטלעכן לעבן; און דאך, ווען ס׳פלעגט קומען צו א שידוך, האבן ס׳רוב פון די אינטעליגענטע, אויסגעבילדעטע מיידלעך, זיך בדרך־כלל געהאלטן אין זייער זיווג־לעבן ביים אלטן טאטע־מאמעס נוסח.
אין די סאוועטישע שולן, ווי א מוסטער פון הויכער מאראלישער געטריישאפט די מענער, פלעגט מען ברענגען די פרויען פון די אזוי גערופענע דעקאבריסטן, אויפשטענדלער קעגן דער צארישער מאכט אין דעצעמבער 1825. זיי, די פרויען, פלעגן איבערלאזן זייערע גיטער, האב־און־גוטס, קינדער און פרייוויליק זיך לאזן אין ווייטע קאלטע צפון־מקומות, וווהין מ׳האט פארשיקט אויף קאטארגע זייערע מענער.
די פרויען פון די יידישע סאוועטישע שרייבערס, רעפרעסירט סיי פאר דער מלחמה און סיי נאך דער מלחמה, האט די סאוועטישע מאכט בגוואלד אפגעטיילט פון זייערע קינדער און אויך פארשיקט אין די ווייטע פרויען־לאגערן. אזוי איז געשען מיט פייגע האפשטיין, אסתר מארקיש, דינה כאריק און אנדערע.
די על־פי־נס פארבליבענע אויף דער פריי פרויען פלעגן ארבעטן מעשים; פון איין זייט, האבן זיי אויף זייער נעבעכדיקן געהאלט אויסגעהאלטן און דערצויגן קינדער, צונויפגענומען און געשיקט דעם מאן פעקלעך אין לאגער, און פון דער אנדערער זייט, מעגלעך, ריזיקירנדיק מיט זייער אייגענער פרייהייט, געשריבן אן אויפהער בריוו, ביטעס, פאדערונגען אין אלע מעגלעכע אינסטאנצן, בתוכם אין קרעמל, כדי צו דערווייזן, אז זייערע מענער זיינען נישט שולדיק, מע זאל זיי באגנעדיקן.
בשעתן לייענען די ענינים פון די פארמישפטע און פארשיקטע בעסאראבער יידישע שרייבערס, האב איך געזען די הארצרייסנדיקע בריוו און ביטעס פון זייערע פרויען, געשיקט אין די הויכע מאסקווער פענצטער; זיי זיינען געליגן אין דער זעלבער פאפקע, וואס די פארהער־פראטאקאלן פון זייערע מענער, מיט א שטעמפל — „אפזאגן‟.
די יידישע פרויען האבן געטראגן אויף זיך די עול אויסצוהאלטן די משפחה אפילו נאך דעם, ווי דער מאן, נאך יארן שמאכטן אין די לאגערן, האט זיך אומגעקערט אהיים אויסגעשעפט, פסיכיש־דערדריקט און צעבראכן אן שום אויסזיכטן פארזעצן זיין שרייבערישן וועג ווייטער…
די פרויען פון די יידישע סאוועטישע שרייבערס, וואס האבן איבערגעלעבט די גרויסע טראגעדיע פון זייערע מענער האבן בלי ספק פארדינט מע זאל זיי רופן — אשת־חיל!
דער פאעט משה טייף, וואס איז צוויי מאל ארעסטירט געווארן — פאר דער מלחמה און אין די סוף 1940ער יארן האט געווידמען איינע פון זיינע לירישסטע לידער דער פרוי:
כ׳האב מורא, אסתרל, כ׳האב מורא…
ניין, לאמיר זיך מאכן ניט וויסן,
לאמיר זיך בעסער ניט שווערן,
נאר היטן פון פלעק דעם געוויסן…
ברוקלין, ניו־יארק, אויגסט 2020
די זום־פראגראם, געווידמעט דעם 12טן אויגוסט 1952


Share this:TwitterFacebookPrintLike this:Like Loading...

Related
 


Tagged: fasadjewsliteratureYiddish 
Post navigation


Previous Post
די געשיכטע פון יידן אין בעמען און מערן (13) 

Next Post
לאפסוס־קאקטוס — 37 



