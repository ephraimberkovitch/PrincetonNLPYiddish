

לידער פון דער זאמלונג „אנגעצויגענע סטרונע‟ 



 by באריס סאנדלער 
November 7, 2017November 13, 2017 Filed under:
לידער
ליטעראטור 

פון באריס קארלאוו

דוב־בער קערלער און באריס סאנדלער, אין בלומינגטאן, אקטאבער 2017
צען מייל פון אדעס
— צען טריט פון דאנען ברענט דער גיהנום,
טא וואס זשע ווארטסטו נאך?
— זאל ער זיך ברענען, אבי ביי יענעם,
זאל זיין א גוטע וואך.
— צען מייל פון דאנען בליט דער גן־עדן,
טא וואס זשע זאמסט זיך, וואס?
— זאל ער זיך בליען, אבי אונדז ביידן,
לויכט ער אין יעדן אות.
— צען ווערסט פון דאנען איז דיין היימשטאט,
ניין, גראד צען טויזנט ווערסט!..
— אהין צו טאקע — טאג איין, טאג אויסעט,
אנטרינען וויל איך, — הערסט?..
גלעקעלעס קלאנג
מע זאגט אים: למאי זאלסטו זינגען,
אז קיינעם ניט גייט דאס ניט אן?
און ער לאזט זיך ווייטער ווויל קלינגען,
ווי א גלעקל וואס גלעקלט דין־דאן!
יא, אמת! — זאגט גלעקעלעס וואקל,
דערוועקן כ׳וועל קיינעם ניט מער,
נאר פארט אינעם וועלטלס סך־הכל
איז אויך מיין דין־דאן עפעס ווערט.
די זאגערס מיט ביטער־קרום שמייכל
באגלייטן דעם זינגערס געזאנג…
ניט זיי איז באשערט צו דערגרייכן
דעם צויבער פון גלעקעלעס קלאנג.
איך רעד צו דיר
— איך רעד צו דיר…
— עלעגיש?
— ניין, פראזאדיש:
א יעדוויד ווארט
זיך פארט
מיט גראם און שטראם
איך רעד צו דיר
מסתמא
גאנץ אלטמאדיש
און שטיי בעת־מעשה
הארט ביים ראנד פון תהום.
טא הארך זיך איין…
— צו וואס?
— צו אלץ וואס אונדז איז טייער.
צום פלאטער פון א פיצל וואסערפאל
צו שטילן זשומען פון אוראלטן שייטער פייער
וואס גריסט אונדז מיט קדמוניש ווייטן שטראל
צו טיפער פיין פון אומגעשטילטן אומרו
וואס מעסט אהין־אהער די צייט פון זיין —
א ליד צו דיר סיי רויק, סיי מיט טומל
אפילו ווען ס׳גייט אויס די לעצטע שיין
א קול אין וואלד
א קול אין וואלד
ווו עס לעבט ניט גאט
און קיין מענטשלעכן שארך
ניט דערשפירסט צווישן ביימער
ווו די יוגנשאפט ווערט אלט
און דער סוד פונעם סאד
פארבלייבט ניט־דערהארכט,
געשטרויכלט מיט שטיינער…
א געזאנג ניט פאר דיר,
ניט פאר קיינעם געדאכט,
איבער אלץ וואס פארגעסט זיך
אויף אייביק…
אויף אייביק!
עס צעקרעכצט זיך —
דאס קול, דער געזאנג
און ס׳דערוואכט
דער בטחון אין אלץ
וואס איז שטארביק
און גלייביק
א שמייכל
צום לעצטן מאל גלייך ווי צום ערשטן מאל
מיט פייגעלעך אין בויך
מיט יאשטשערקעס אין שמייכל,
דערהערסט אויף ס׳ניי דער מאמעשיס בת־קול
נאר קאנסט צו אים, ווי פריער, ניט דערגרייכן
א רגע פליט פארביי און ווי אמאל
טוסטו א קלער: צי אפשר דארטן, אין די הייכן,
דערגרייכן וועט צום לעצטן ווי צום ערשטן מאל
דער מאמעס קול דיין ווייטאגדיקער שמייכל?
פייסבוק־פריינדשאפט
מיר האבן זיך באקענט ריין ווירטועל
און ווירטועל געווען איז אונדזער ליבע.
געחברט זיך, נאר איבער פייסבוקס שוועל
אין דער רעאלקייט קיין מאל ניט אריבער.
ביז איינער איז פארפאלן אויף א ווייל —
גלייך ס׳לעבן האט געטאן א ווילדן קייקל
און דו ווי א פאריתומטער דערווייל
שיער זיך געעקט אן יענעמס פרישן „לייקל‟.
נאר פארט ס׳אי דא נאך יושר אויף דער וועלט —
דער אויסגעפעלטער פריינד ז׳צוריק געקומען!
אים אויף דעם פייסבוק טוסטו גלייך א שטעל
אריין א טעפל פרישע ווירטועלע בלומען.

Share this:TwitterFacebookPrintLike this:Like Loading...

Related
 



Post navigation


Previous Post
א יידישער שייגעץ 

Next Post
יצחק לודען, ז״ל 



