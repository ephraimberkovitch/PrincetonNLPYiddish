

נאטיצן פונעם רעדאקטאר — 4 



 by באריס סאנדלער 
January 7, 2018May 3, 2018 Filed under:
באריס סאנדלער
טעאטער
נאטיצן פונעם רעדאקטאר 

Credit: Pedro Hernandez פון רעכטס: אלי ראזען, דוד מאנדעלבאום, לעה קאליטש, משה לאבעל און רונית אשרי
״וואך אויף און זינג!‟ — אבי ס׳זאל זיין פאר וועמען
דער פארגאנגענער דעצעמבער איז פאר מיר געווען א טעאטראלער; כ׳האב געהאט דעם זכות צו זען די טאלאנטירטע אויפפירונג פון דער באקאנטער פיעסע „וואך אויף און זינג‟. אנגעשריבן אין די סוף 1920ער פונעם אמעריקאנער דראמאטורג קליפארד אדעטס (פון דער היים לויס גאראדעצקי), איז זי אויפגעפירט און רעזשיסירט געווארן אינעם „ניי־יידישן רעפערטואר־טעאטער‟, אין שפיץ מיט דוד מאנדעלבאום.
די טענדענץ פונעם רעפערטואר־טעאטער צו שטעלן באקאנטע פיעסעס, איבערגעזעצט פון אנדערע שפראכן אויף יידיש, האט זיך מיט דער לעצטער פארשטעלונג פארפעסטיקט. צי איז עס דער וועג, וואס א מאדערנער יידישער טעאטער דארף פאר זיך היינט זען? ס׳איז א פראגע אויף א גרויסן טשאלנט, דאס הייסט, מע קען וועגן דעם לאנג רעדן, אבער וויכטיקער איז צו דערפילן דעם אמתן טעם פון דעם יידישן מאכל.
די פיעסע אליין איז א סאציאלע, כ׳וואלט אפילו געזאגט, א גראדליניק סאציאלע, וואס די מעשים אנטוויקלען זיך אויפן הינטערגרונט פון דער שווערסטער צייט אין אמעריקע, געבליבן אין דער געשיכטע אונטערן נאמען „גרויסע דעפרעסיע‟. דער דראמאטורג, וואס געהערט אליין צום צווייטן דור יידישע אימיגראנטן, האט גוט געוווסט סיי דעם לעבנס־שטייגער פון אזא משפחה, וואס ער האט ארויסגעפירט אויף דער בינע, סיי זייערע פראבלעמען.
דריי דורות וווינען אויפן שטח פון איין דירה — דער אלטער יעקב־דזשייקאב (דוד מאנדעלבאום), זיין טאכטער בעסי (רונית אשרי) מיטן מאן מייראן (אלי ראזען), און זייערע צוויי קינדער, די טאכטער העניע (לאה קאליטש) און זון ראלף (משה לאבעל). פארשטייט זיך, אז אלע נעמען זייערע זיינען שוין אדאפטירט צו דער אמעריקאנער ווירקלעכקייט. זיי וווינען טאקע אלע אונטער איין דאך, אבער יעדער מיט זיין אייגענעם פעקל „פארשפילטע טרוימען‟. יעדער לעבט איבער זיין אייגענע דראמע.
Credit: Pedro Hernandez יעקב־דזשייקאב (דוד מאנדעלבאום) און זיין טאכטער מימי (עמי קאלעמאן)
דער אלטער יעקב־דזשייקאב איז געוויס אנטלאפן פון צארישן רוסלאנד, זיך געראטעוועט פון די בלוטיקע פאגראמען. אנגעשטעקט מיט סאציאליסטישע אידעען, האט ער זיין גאנץ לעבן געטרוימט וועגן „א שענער און ליכטיקער וועלט‟. אבער אלע זיינע טרוימען זיינען אויסגעגאנגען, צוזאמען מיט די שיינע פוסטע רייד. ערשט איצט, נאך אלעמען, פארשטייט ער, אז נישט די ווערטער, נאר מעשים זיינען מסוגל עפעס ענדערן און מאכן דאס לעבן בעסער.
זיין איידעם, מייראן בערגער, אן אדוואקאט האט מסתמא אמאל אויך געטרוימט וועגן „רעשיקע פראצעסן‟; אבער, זייענדיק לויט דער נאטור א „שמאטע‟, איז אים בעסער און רויקער צו קוקן אויפן ארום „אונטערן קנאפל פון זיין פרוי‟.
יא, די שטוב און די ארדענונג אין דער משפחה בערגער האלט זיך אויף בעסי. זי איז דער קאכלעפל; זי נעמט אן די באשלוסן פאר אלעמען. זי לייזט דעם גורל פון איר טאכטער, ווען יענע פארגייט אין טראגן פון א זייטיקער ליבע. זי צעברעכט די ליבע פון איר זון, ווייל דער ייחוס פונען מיידל שטייט איר נישט אן. אין דער זעלבער צייט, איז בעסי א גוטע באלעבאסטע, א געטרייע פרוי און אן איבערגעגעבענע יידישע מאמע. זי איז א מין מירעלע אפרת פון אן אמעריקאנער סטאנדארט.
Credit: Pedro Hernandez בעסי בערגער (רונית אשרי) און איר שווער סעם פיינשרייבער (לוזער טווערסקי)
נאך דריי פערסאנאזשן האבן א שייכות צו דער משפחה — מא אקסעלראד (גערא סאנדלער), אן אויסגעפרוווטער פון לעבן פארשוין, וואס אלע זיינע טרוימען זיך צו שטעלן אין אמעריקע אויף די פיס, האט צו נישט געמאכט די ערשטע וועלט־מלחמה, ווו ער האט פארלוירן א פוס. ער איז א פראגמאטיקער און האט זיך זיין אייגענעם מאראלישן קאדעקס פון א ״בוקמייקער״, אן איבעריקע סענטימענטן.
די צווייטע טאכטער פונעם אלטן דזשייקאב־יעקב, מימי (עמי קאלעמאן) איז אויך, ווי איר שוועסטער, א ווילנהאפטיקע פרוי. אבער איר ארט אין לעבן איז נישט אונטער א משפחה־דאך. שטוב, מאן, קינדער — נישט דאס איז איר וועג. זי איז א „ביזנעסליידי‟. זי האט בפירוש רעאליזירט איר טרוים, און געמאכט א קאריערע פון א דיזיינערין.
דער לעצטער פערסאנאזש, סעם (לוזער טווערסקי), א גרינער אימיגראנט, איז אריינגעפאלן אין דער נעץ פון בעסיס מאניפולאציעס. ער איז געווארן דאס כפרה־הינדל, וואס האט „אויסגעקויפט‟ די זינד פון זיין פרוי העניע. ער פאסט זיך גוט אריין אין דעם משפחה־טייל פון שלימזלען.
טעאטער, אפשר מער ווי אלע אנדערע קונסט־זשאנערס, גיט איבער דעם ריטעם פון צייט. דער מחבר פון דער פיעסע, קליפארד אדעטס, האט זיך געהאלטן ביי סטאניסלאווסקיס שיטה, אז טעאטער איז אין תוך די קונסט, וואס שפיגלט אפ דאס לעבן. אדעטס האט אויפן סמך פון דער יידישער משפחה אין די בראנקס, וואס איז אין זיין צייט געווען א מין יידיש שטעטל, באזעצט מיט „פראגרעסיווע אלרייטניקעס‟, אפגעשפיגלט דעם אלגעמיינעם מצב פון דעם אמעריקאנער מיטלקלאס אין סאמע אנהייב פון דער „גרויסער דעפרעסיע‟.
Credit: Pedro Hernandez מא אקסעלראד (גערא סאנדלער) און העניע בערגער (מירע קעסלער)
דוד מאנדעלבאום סיי ווי דער אנפירער פונעם טעאטער, וואס פון אים, קודם־כל, ווענדט זיך דער רעפערטואר פונעם טעאטער, האט מיטן ארויפברענגען אויף דער בינע די אמעריקאנער פיעסע „וואך אויף און זינג‟ אונדז ווידער איבערצייגט, אז עס זיינען נישטא קיין פארעלטערטע פיעסעס. דוד פארמאגט דעם חוש פון אן עכטן פראדוצענט. ער זעט די היינטיקע צייט מיט די אויגן פון א טעאטער־מענטש, און ער הערט זיך צו צו דעם, וואס עס קומט פאר אויף דער גאס. ס׳איז גאר נישט קיין צופעליקייט, וואס די לעצטנס אויפגעפירטע פיעסעס אינעם „ניי־יידישן רעפערטואר־טעאטער‟, זיינען בפירוש שלום אשס „גאט פון נקמה‟ און עזשען יאנעסקאס „נאזהארן‟. ביידע פיעסעס אנטפלעקן פראבלעמען, וואס ליגן אויף דער שארף פון צייט.
אמעריקע איז היינט צעשפאלטן. דאס אלגעמיינע לעבן ווערט שווערער. די פאליטיקער פון ביידע צדדים זאגן צו „גאלדענע בערג‟, און זייערע פוסטע רייד פארכלינען די גאסן. די שיינע טרוימען פון דער אמעריקאנער געזעלשאפט צעשמעלצן זיך אין דער אנגעזעטיקטער לופט פון אנטוישונגען און פאלשקייט. איין צד רופט צו מאכן אמעריקע שטארקער פאר זיך אליין, און דער אנדערער — רופט צו זיין אפן פאר דער גאנצער וועלט! בשעת־מעשה איז דער מיטלקלאס פארארעמט געווארן, די יוגנט פארלירט איר מאראלישן אנשפאר, און דער עלטערער דור טשעפעט זיך נאך אלץ פאר די נעכטיקע אידעאלן.
רעזשיסאריש האט מאנדעלבאום זיך אויך געהאלטן ביי סטאניסלאווסקיס „אמת‟ — סיי וואס שייך דער שפיל פון די אקטיארן און סיי — דער סצענאגראפיע. די דעקאראציעס און קאסטיומען זיינען צוגעפאסט צו דער צייט, אין וועלכער די פערסאנאזשן לעבן; און דער אקטיארן־אנסאמבל פילט זיך אין אזא אנטוראזש־אטמאספער היימיש. יעדער אקטיאר האט זיך ארגאניש איינגעלעבט מיט זיין העלד. און עס שטערט מיר אין גאנצן נישט, וואס יעדער פון זיי רעדט אויף „זיין אייגענעם יידיש‟ — אמעריקאנער, פוילישן, רוסישן, ישראלדיקן, חסידישן און סתם אן אויסגעלערנטן — די שפראך אין דער אמעריקאנער פיעסע, איבערגעזעצט אויף יידיש פון כאווער פאווער, איז א פערסאנאזש פאר זיך אליין — א גרינער אימיגראנט, וואס געפינט זיך אויפן וועג פון זיך „אויסרייפן‟, וואס מיינט, זיך צעשמעלצן אין דעם אמעריקאנער „שמעלצטאפ‟.
ס׳איז כדאי אויך צו באטאנען די מוזיקאלישע אויספורומונג פון דער פארשטעלונג (דזשעסי פרידמאן) — די אלט־גראווירטע יידישע לידער, וואס ברענגען דעם צושויער אריין אין דער אטמאספער פון די 1930ער נאך איידער די פארשטעלונג הייבט זיך אן און האלט זי אונטער במשך פון דער גאנצער צייט ביז די לעצטע רעפליקעס אויף דער בינע.
ס׳איז א געלונגענע פארשטעלונג פון הויך־פראפעסיאנאלע טעאטער־מענטשן. דער „ניו־יידיש רעפערטואר־טעאטער‟, מיט יעדער אויפפירונג פארנעמט אלץ מער א בכבודיק ארט אויף דער טעאטראלער מאפע פון ניו־יארק. ער בארעכטיקט זיין נאמען סיי וואס שייך דעם רעפערטואר און סיי — זיין נאציאנאל־יידישן אינהאלט.
עס בלייבט נאר, אז מיר, דער יידישער צושויער, זאלן אזא דערשיינונג נישט בלויז באגריסן, נאר שטיצן פינאנציעל און מאראליש.
דעצעמבער 2017
 

Share this:TwitterFacebookPrintLike this:Like Loading...

Related
 


Tagged: theatreYiddish 
Post navigation


Previous Post
סטאלין און מיכאעלס: א טייטלעכער דיאלאג 

Next Post
אויטאגראף — אסיע ווייסמאן־שולמאן 



