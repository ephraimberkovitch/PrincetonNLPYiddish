

דער ״היימישער בלש״ ר׳ מאיר אקון 



 by באריס סאנדלער 
September 19, 2017November 14, 2017 Filed under:
ארכיוו
באריס סאנדלער 


פון באריס סאנדלער
אין ברוקלינער מארין־פארק איז אויף א באנק געזעסן א ייד אין א שווארצן ראק און א הוט אויפן קאפ, ווי עס פאסט פאר א ליובאוויטשער חסיד פון א גאנץ יאר. דאס רעקל איז אים געווען צעשפיליעט, וואס האט דערמעגלעכט זיין היפש בייכל לייכט אטעמען און איבערקאכן דעם זאטן פרישטיק; אויך צעשפיליעט איז געווען דאס אייבערשטע קנעפל אויפן ווייסן העמד, וואס די שפיצן האבן ארויסגעשטעקט פון אונטער דער געדיכטער בארד — א געמיש פון קאשטאן־ און געל־פארבן, צווישן וועלכע עס האט זיך דורכגעשלאגן א פרייקע גרויקייט. זיינע אויגן האט ער געהאלטן פארמאכט, וואס האט געקאנט מיינען עטלעכע זאכן: ראשית, אז דער פרומער ייד איז פארטאן אין זיינע משחבות און טראכט ארום די פרשה פון דער וואך; שני, איז ער מהנה די פרישע לופט פון דעם ווארעמען וועסנע־טאג, דעם פריילעכן פויגל־קוויטשעריי, וואס דערמאנט דעם מענטש, אז זיי, די פייגל, זיינען אויך גאטס באשעפענישן, און אויף דעם וועלטל האבן זיי זיך באוויזן נאך פריער פון אים; און שלישי, איז גאר מעגלעך, אז ער כאפט א זיסן דרעמל, וואס עס שטערט אים נישט אזוי, זיצנדיק אויף דער באנק אין התבודדות, זיך אוועקטראגן אין זיין דמיון, ווי שלמה המלך אויף זיין אדלער, רייטנדיק.
ר׳ מאיר אקון, און דווקא אזוי האט געהייסן דער ייד אויף דער באנק אין מארין־פארק, איז באקאנט געווען צווישן די חסידים, נישט נאר די ליובאוויטשער, ווי א מענטש, וואס דער אייבערשטער האט אים געגעבן ״א נאז פון א הונט״ און ״אן אויג פון א פויגל״; צווישן זיך האט מען אים גערופן מיטן צונאמען ״בלש״, אדער — ״היימישער בלש״, וואס בלע״ז מיינט עס, דעטעקטיוו. קיין ליצענץ האט ר׳ מאיר אקון נישט געהאט, ער איז אבער געווען נישט דער איינציקער אין דער חסידישער קהילה, וואס האט געצויגן די חיונה נישט נאר פון ליצענצירטע מלאכות. נאך מער: דער באפעלקערונג פונעם ״חסידישן עירוב״ האט בפירוש געלוינט אזא ״טריפער סטאטוס״ פון דעם ״היימישן בלש״, ווייל דער כלל פון ״נישט ארויסטראגן דאס מיסט ווייטער פונעם שוועל״, איז געווען איינער פון די געבאט, וואס משה רבנו האט אראפגעבראכט פון בארג־סיני נישט בכתב, נאר בעל־פה.
קיין גרויסע קרימינעלע ענינים, ווי מארד, נישט פאר קיינעם געזאגט געווארן, איז אים אין זיין פראקטיק נישט אויסגעקומען צו פירן; זיין פרנסה האט געהאט א גרעסערן שייכות צו אנדערע געבאט פון עשרת־עדיברות., וואס אונדזערע בני־ישראל פלעגן גובר זיין. דאנקען גאט, קיין גביר האט אים זיין פרנסה נישט געמאכט, אבער אויסצוהאלטן זיין הויזגעזינד קלעקט אים. גאר אן אנדער זאך שטעלן מיט זיך פאר יענע ״קרימינעלע ענינים״, וואס ער זוכט אויס אין די אלטע ספרים און מסורות, וועלכע זיינען שוין ארומגעוואקסן געווארן מיטן שימל פון צייט, געבליבן הענגען אין דער פארגעסנקייט — אן אן ענטפער און אן א מישפט. פון זיי שעפט ער נאר נחת, אויב עס גיט זיך אים טאקע איין צו דערפירן אזא ענין צו א תכלית. צווישן אזעלכע ״נישט־אנטדעקטע ענינים״ ליגט באגראבן אין די שיכטן פון דער יידישער געשיכטע די גנבה פון דוד המלכס א פידל.
אלע ווייסן, אז דוד המלך איז געווען א גרויסער פידל־ווירטואז, אז די שענסטע זינגפייגל פלעגן זיך לערנען זינגען אויף זיינע ניגונים. יעדער ישובה־בחור ווייסט אויך פון דער גמרא, אז ״דוד סימנא הוה ליה…״ — דוד האט געהאט א צייכן צו וויסן, ווען ס׳איז האלבע נאכט; ווייל רב אחא בר ביזנא האט געזאגט אין נאמען פון ר׳ שמעון חסידא, אז א פידל איז געהאנגען איבער דודס בעט. ״וכיון שהגיע חצות לילה״ — און אזוי ווי עס איז געקומען האלבע נאכט, איז געקומען דער צפון־ווינט, און געבלאזן אין דער פידל. ״ומנגן מאליו״ — און עס האט געזונגען פון זיך אליין. האט זיך דוד המלך גלייך אויפגעהויבן און זיך באשעפטיקט אין תורה…
ס׳איז אבער געשען איין מאל, אז דוד המלך האט נישט געהערט דעם קלאנג פון זיין פידעלע, און האט זיך אויפגעכאפט דווקא פון דער שטילקייט, א מינוט פאר חצות. וואס איז געשען? אלע פיר סטרונעס אויף זיין פידעלע האבן געפלאצט? מוקצה! דאס פידעלע איז פארפאלן געווארן פון דער וואנט… פון מלכס שלאף־צימער, באוואכט פון טויזנט שמרים?! ווי אזוי האט עס געקאנט געשען, און ווער איז דער גנב? אוודאי, ווער קאן זיך דען איצט אפזוכן אין דעם פארברעכן; ווי זאגט מען, נישט קיין שפור און נישט קיין האר — קיין פארטשעפקע. פון דעסטוועגן, איז עס א גוטע קאפדרייעניש פאר אזא ״בלש״, ווי ר׳ מאיר אקון.
אדער אן אנדער ענין אויך פון דער סדרה ״קרימינעלע סודות״. ר׳ מאיר האט דעם סוד אויסגעזוכט אין אן אלט מסורות־בוך. עס גייט דארט די רייד וועגן א שטעטל אין אוקראינע מיטן נאמען אסטרי. דארט האט געוווינט א צדיק. אלע האבן אים גערופן ״דער ווייסער רבילע״, ווייל ער פלעגט שטענדיק טראגן ווייסע מלבושים. דער דאזיקער צדיק האט געשמט אין יענע מקומות צוליב זיינע מופתים. ער האט שטארק געוואלט אראפברענגען משיחן. איין מאל איז ער ארויס אין וואלד און געזאגט, אז ער גייט קיין ארץ־ישראל. ס׳זיינען אים נאכגעלאפן אלע יינגלעך פונעם שטעטל און עטלעכע נשים־צדקניות. שוין ארויסגעגאנגען פון אסטרי, איז דער ״ווייסער רבילע״ געבליבן שטיין לעבן א הייל. איידער אריינצוגיין אין דער הייל, האט ער אהין געשיקט זיין ציג און געווארט דריי טעג. ווען ער האט געזען, אז די ציג איז צוריק נישט געקומען, האט ער געזאגט זיינע באגלייטער, אז דאס איז זיכער דער וועג קיין ארץ־ישראל, און ער איז אריין אין דער הייל, און שוין מער פון דארט נישט ארויס.
ר׳ מאיר אקון איז נישט קיין נאיוו קינד, און ווייט נישט קיין נאר, און דאך, יעדע רעטעניש האט איר נימשל; און יעדע מסורה האט איר איינפאל. מילא די ציג, וווהין האט זיך פארט אהינגעטאן דער ״ווייסער רבילע״? ר׳ מאירס גרעסטער חלום איז אפצושפארן א פאר טויזנט דאלאר, און זיך אמאל אריינכאפן אין די ווייטע חסידישע מקומות, ווו יעדער הייל, בארג און בערגל, יעדער טאל און לאנקע אין וואלד טראגן שפורן פון א פארשווונדענעם יידישן שבט.
ער האט אויפגעמאכט די אויגן. דער העלער טאג האט צעשפרייט פאר אים זיינע רחבותן און אנגעצייכנט אויף דער אספאלטירטער סטעזשקע א טונקעלע פיגור פון א מאנספארשוין. צוגעהינקט אויפן רעכטן פוס און אנשפארנדיק זיך אויף א שטעקן, האט ער זיך אייליק דערנענטערט צו דער באנק מיט ר׳ מאירן, כאטש דאס איילעניש האט זיך אים נישט געגעבן לייכט; עס האט אויסגעזען, ווי ער וואלט געקאנט מיט יעדן שפאן פארקירצן דעם וועג פון זיינע צרות.
״מיין קליענט, — האט א טראכט געטאן ר׳ מאיר, — מיט גוטע בשורות איילט מען זיך נישט צו מיר.״ ער האט דערקענט אין דעם הויכן, מאגערן ייד, שוין זיכער מער ווי א בן־שיבעים, דעם באלעבאס פון דער ספרים־קראם אויף קוני־איילענד אוועניו. ר׳ מאיר קומט אהין אריין כמעט יעדע וואך זיך א גריבל צו טאן אין די ״אויסגעלייענטע״ אלטע ספרים; זיי האבן שוין לאנג פארלוירן דעם הארבן ריח פון דרוקעריי, דערפאר טראגן זיי אויף זייערע אפגעריבענע זייטלעך די היימישע ווארעמקייט פון פארגאנגענע יארן. נישט זעלטן שטויסט זיך זיין נייגעריק אויג אן אין דריבנע־געבינדענע שורות פון די ראנד־אנמערקונגען; ער לייענט זיך אין זיי איין, און צומאל דאכט זיך אים, אז ער הייבט אן הערן יענעמס קול. שוין נישט איין מאל איז אים אויסגעקומען צו געפינען אויף דער לעצטער ליידיקער זייט גאנצע רשימות פון דאטעס — א לוח פון די יום־טובים און יארצייטן; אדער צווישן די זייטלעך — אלטע קבלות, א מעדיצינישן רעצעפט, א פארגעלטן אויסשניט פון א יידישער צייטונג מיט א פירסום, אדער אן ״אביטשור״, נישט פאר אונדז געדאכט… ער פלעגט די אומגעריכטע ״געפינסן״ אין די ספרים לאזן אויפן זעלבן ארט, ווי אין א גניזה…
— א גוט־מארגן, ר׳ משה־אהרן, — האט ר׳ מאיר זיך אויפגעהויבן פון זיין סידעלע, — נישט געריכט אייך צו זען דא אין אזא שעה.
דער אלטער האט אים אויסגעשטרעקט זיין ביינערדיקע האנט מיט לאנגע דינע פינגער. א ביסל א פארחידושטער האט ער געפרעגט:
— ר׳קענט מיך? פון וואנען?.. נו יא, איר קומט אריין אין מיין געשעפט, מסתמא.
ר׳ מאיר האט אים אנגעוויזן אויף דער באנק און זיך אליין צוגעזעצט, אבער שוין נישט אנגעלענט, ארויסווייזנדיק חשיבות פאר זיין גאסט.
— מ׳האט מיר געזאגט, אז כ׳קען אייך דא געפינען.
— אמת, — האט זיך צעשמייכלט ר׳ מאיר, — דא איז מיין אפיס, ריכטיקער, איינער פון מיינע אפיסן… אנטשולדיקט, קיין טיי אדער קאווע קען איך אייך נישט פארלייגן; אבער, אויב די פייגל שטערן אייך נישט, קענט איר דערציילן וואס ס׳האט אייך געבראכט אהער?
דער מוכר־ספרימניק האט זיך ווידער אומגעקוקט, אנשפארנדיק זיך מיט ביידע הענט אויף זיין שטעקן, און צעוויקלט זיין פעקל צרות. ער האט אנגעהויבן פון דערווייטנס, ווי געקאנט דערמיט אפציען די וויסטע סיבה, וואס האט אים געבראכט צו ר׳ מאירן.
— כ׳האב קיין עין־הרע, פינעף קינדער, זאלן זיי זיין געזונט: דער עלטערער זון איז אין שליחות, אין ארגענטינע, די טאכטער וווינט אין באסטאן, צוויי זין — אין ישראל, און די יינגסטע טאכטער מיטן מאן און זון — מיט אונדז. אלע זיינען זיי, ברוך־השם, באווארנט און שטייען אויף פעסטע פיס; אבער מיין יינגערע טאכטער איז, נעבעך, נישט געזונט. ז׳האט א קראנק הארץ, און עס שטייט איר פאר א שווערע אפעראציע… א טייערע אפעראציע… אקעגן וואס דערצייל איך עס אייך? כ׳האב נאך מיט א פאר יאר צוריק, ביי א גוטער געלענגהייט אפגעשפארט א זעלטענע מציאה… א דימענט… ווי זאגט מען היינט, אינוועסטירט אויף להבא…
ר׳ מאיר, וואס האט ביז אהער לייכט געצופט זיין בארד, נישט לאזנדיק זיך איינדרעמלען, האט ביי די לעצטע ווערטער אנגעשפיצט די שמיעה, מחמת, חוץ ״א נאז פון א הונט״, ״אן אויג, פון א פויגל״ — האט ער נאך געהאט ״אן אויער פון א קאטער״.
— ווען האט איר זיך געכאפט, אז אייער דימענט איז פארפאלן געווארן? — האט ר׳ מאיר געפרעגט, און דערמיט פארדינט זיך א מיצוות: פארשפארט זיין קליענט ארויסצוברענגען אויף די ליפן דאס מיאוסע ווארט ״גנבה״.
— פרייטיק… נאך מיטאג… — האט דער אלטער עס ארויסגעבראכט צוזאמען מיטן שווערן זיפץ.
— און ווען האט איר דאס לעצטע מאל געזען אייער דימענט?
— אויך פרייטיק, נאר מיט א וואך פריער… איר פארשטיי, ר׳ מאיר, איך טו עס יעדן פרייטיק, איידער כ׳גיי אין שיל אריין… זיין שיין און ציכטיקייט רייניקט אפ מיין הארץ פון דער וואכעדיקער האוועניש, אבער אייערנעכטן, ווען כ׳האט דערזען… נישט דערזען…
— איך פארשטיי אייך, ר׳ משה־אהרון, כאטש, כ׳האב אין מיין לעבן קיין דימענט אין דער האנט נישט געהאלטן.
— גלייבט מיר, — האט ער זיך ווי פארענטפערט, — כ׳האב אים געהאלטן נישט פאר זיך… ווי א רפואה־שלימה פאר מיין טאכטער…
— עמעצער האט נאך געוווסט וועגן אייער אינוועסטיציע?
— חס־וחלילה! כ׳פארשטיי דען נישט אליין… אפילו מיין פלוניתטע האט עס נישט געוווסט… נישט וואס כ׳האב פאר איר סודות, אבער ווי זאגט מען, זאל נאר וויסן איינע, ווייסט שוין די שכנה.
— און ווו האט איר אים געהאלטן?
ר׳ משה־אהרון האט זיך א ביסל צוגערוקט צו ר׳ מאירן און אים פארטרויערלעך געזאגט:
— כ׳האב אין מיין שטוב אזא געהיים־ערטעלע, וואס קיינער ווייסט וועגן דעם נישט… ריכטיקער, נישט געוווסט ביז אהער…
— כ׳מיין, ר׳ משה־אהרון, ס׳איז געקומען די צייט אריבערצוטראגן אונדזער שמועס נענטער צו דעם דאזיקן געהיים־ערטעלע.
דער אלטער האט זיך שווערלעך אונטערגעהויבן און אנגעוויזן מיטן שטעקן די ריכטונג, וווהין צו גיין.
— כ׳האב געלאזט מיין אויטא דא נישט ווייט, אויף געריטסען אוועניו…
זיי זיינען געפארן נישט לאנג, עטלעכע און צוואנציק מינוט. אויף די פיר רעדער פון זיין אפגעריבענעם ״פעזשא״, האלטנדיק דעם רודער אין די הענט, האט דער אלטער ייד זיך געפילט זיכער און שטארקער, ווי אויף זיינע צוויי קראנקע פיס און דעם שטעקן. ער איז געווען באריידעוודיק, און אלע זיינע רייד האבן זיך געדרייט ארום זיין קראנקער טאכטער. אז מע הערט אבער מיט קאפ, קומט יעדע קלייניקייט צו ניץ. זי איז שוין געבוירן געווארן מיט א הארץ־פעלער, געוואקסן א שוואכינקע. א שטילע טויב… א געטרייע נשמה… פארשטייט זיך, אז ס׳איז געקומען די צייט, ווען א חסידיש מיידל דארף חתונה האבן, איז דער אויסקלייב פון חתנים געווען נישט קיין גרויסער…
— כ׳וויל אויף מיין איידעם קיין שלעכט ווארט נישט זאגן… — האט זיך ווי פארענטפערט ר׳ משה־אהרון, — ער איז דאך דער טאטע פון מיין אייניקל, זאל ער זיין געזונט… אבער מיין טאכטער האט פארדינט א בעסערן שידוך… מילא, ווי מיין פלוניתטע זאגט: אין א טשאלט און אין א שידוך קוקט מען נישט צו פיל אריין…
דאס ווערטל איז ר׳ מאירן בפירוש געפעלן געווארן: א יידענע קאן א זאג טאן, פארשטעקט עס דעם חכם אין גארטל אריין.
דער אויטא האט זיך אפגעשטעלט אנטקעגן א צוויי־גארנדיק הויז פון רויטן ציגל אויף דער ״איסט״ 23סטער גאס, באזעצט מיט פרומע יידישע משפחות פון א מיטל־מאסיקן סטאטיסטישן סטאנדארט.
ר׳ משה־אהרון האט זיך שווער, אן חשק ארויסגערוקט פונעם אויטא, ווו ער האט זיך געפילט יינגער, און זיך געמוזט שטעלן אויפן וואקלענדיקן באדן.
— איך מיט מיין פלוניתטע פארנעמען דעם ערשטן גארן, — האט ער דערקלערט, און די יונגע — דעם צווייטן. פריער האבן מיר דארט געוווינט, און אונטן — מיין שווער און שוויגער, זכרונם לברכה… יא, מיט דער עלטער לאזט מען זיך אראפ אלץ נידעריקער און נידעריקער, ביז מע ווערט באגראבן…
מעגלעך, אז דער אלטער האט געווארט פון זיין באגלייטער א טרייסט־ווארט, אבער ר׳ מאיר איז שוין געווען פארטאן אין זיין ארבעט. זיין אויפמערקט האט צוגעצויגן דער רויטער שילד פון דער ״סלאנימס זיכערהייט־סיסטעם״, צוגעפעסטיקט צום גאניק פון משה־אהרונס הויז.
— כ׳זע, אייער משפחה איז אונטער א זיכערן שוץ, — האט ר׳ מאיר באמערקט. נאך דער גנבה וואלטן די ווערטער געקאנט פארטייטשט ווערן ווי א שפיצל. נאר דער אלטער האט זיי אויפגענומען ווי געהעריק:
— אוודאי… בפרט ביי נאכט… איך אדער מיין טאכטער פארן לייגן זיך שלאפן שטעלן אן דעם אלארעם… און ביי טאג איז שטענדיק עמעצער דא אין דער היים…
— הייסט עס, אז קיין פרעמדער האט נישט געקענט אין הויז אריינשמוגלען?
דער מוכר־ספרימניק האט גארנישט געענפערט; צי ער האט עס נישט דערהערט, צי זיך געמאכט נישט־הערנדיק. ער האט אויפגעשלאסן די טיר און פארבעטן ר׳ מאירן אריינצוגיין.
— מיין פלוניתטע איז א האלבן טאג אינעם היטן־שאפ אויף פלאטבוש, העלפט ארויס דער טאכטער…
— כ׳זע אבער, אז דער אלארעם איז נישט אנגעשטעלט…
— ריכטיק, ווייל מיין איידעם איז אין דער היים.
ער האט אנגעוויזן מיטן פינגער אויף דער סטעליע און דערקלערט:
— יענע וואך האט ער זיך צעבראכן א פוס… ליגט ער דארט ביי זיך…
ר׳ מאיר האט א פיר געטאן מיטן בליק איבער דעם אייבערשטן צימער — אן אלטער בופעט מיט זילבערנע חפצים, א גרויסער מעגושעמדיקער טיש און בענקלעך און, דאס וויכטיקע — א גאנצע וואנט מיט ביכער־פאליצעס, ווי ארויסגענומען פון זיין ספרים־קראם און געבראכט אהער צוזאמען מיט די ביכער. טאקע צו דער וואנט מיט ביכער האט דער מוכר־ספרימניק זיך א לאז געטאן און צוגערופן זיין גאסט.
— אט דא איז עס, — האט זיין פלוצעמדיקע הייזעריקייט אין קול געזאלט, א פנים, איבערגעבן די געהיימנישקייט פונעם מאמענט, — כ׳ מיין, דאס דאזיקע ערטעלע.
ער האט ארויסגעשלעפט פון איין ארט דריי בענד פון תלמוד בבלי, וואס האבן זיך אויסגעשטעלט אין דער גאנצער ריי, און א ווונק געטאן צו ר׳ מאירן מיטן קאפ: ״גיט אליין א קוק!״
ר׳ מאיר האט אריינגעקוקט אין דער ברייטער שפארונע צווישן די ספרים, געבליבן נאך די דריי בענד; חוץ דער ווייסקייט פון דער וואנט, האט ער גארניש ניט דערזען, וואס וואלט געקאנט צוציען זיין אויפמערק.
דאס פנים ביים באלעבאס האט געשיינט, ווי ס׳וואלט זיך איצט אויף א כישופדיקן אופן געפונען זיין דימענט. ער האט איבערגעלאזט די דיקע שווערע ספרים אויפן טיש, און אליין אריינגעשטופט זיין האנט אין דער פוסטער נישע. עס האט גענומען נישט מער ווי א פאר סעקונדעס, איידער זיין האנט האט זיך ווידער באוויזן.
— און איצט גיט א קוק…
ר׳ מאיר האט מיט נייגער אריינגעקוקט. א שווארץ פירעקיק פענצטערל, אן ערך 5 אויף 5 אינטשעס, האט זיך באוויזן אויף דעם ארט, ווו ס׳איז ערשט געווען קאלך־ווייס; דערנאך האט ער שוין פארזיכטיק אהין אריינגעשטופט די האנט און ארויסגעשלעפט א שווארץ סאמעטן זעקעלע. די גאנצע מאניפולאציע האט דערמאנט א מין קינדערישן האקוס־פאקוס, וואס האט זיך פארענדיק מיט גארנישט. ר׳ מאיר האט ארומגעטאפט מיט די פינגער דאס געפינס זיינס, זיך איבערצייגט, אז ס׳איז טאקע ליידיק און עס אומגעקערט דעם באלעבאס.
— באמת, א פארזיכערט ערטעלע, — האט ער געזאגט און צוגעגעבן, — אבער ווי מיר זעען, טרעפט א גנב אין אלע באהאלטענע לעכער.
— די זאך האט מיר געמאכט איינער א חסיד עליו־השלום, — האט ר׳ משה־הארון געזאגט, נאך אלץ מיט שטאלץ פאר זיין ״געהיים־ערטעלע״, — היינט זיינען שוין אזעלכע מייסטערס נישטא…
בשעת־מעשה איז ר׳ מאיר צוגעגאנגען צום טיש און באטראכט די דריי גמרא־בענד, וואס האבן מיט זייער הייליקייט און חכמה פארשטעלט דעם געהיימען סייף פונעם באלעבאס. שפאגל נייע, גוט און שיין איינגעבונדן אין הארטע טאוולען אויף דורות, ווי מע זאגט, זיינען זיי אויבן אויפן רוקן געווען אלע דריי א ביסל אפגערובן. מ׳האט עס נאך קלארער געקאנט זען, ווען זיי האבן ווידער פארנומען זייערע ערטער אויף דער פאליציע, אין איין שורה מיט די איבעריקע בענד.
״שוין יענער קאנספיראטאר״, — האט ר׳ מאיר א טראכט געטאן, און געפרעגט אויף א קול:
— וואס זשע איז געשען מיט אייער איידעם?
קיין ענטפער איז נישט געקומען, ווייל פון אויבן, פונעם צווייטן גארן, האט זיך מיט די טרעפ אראפגעלאזט א יינגעלע פון א יאר פינף־זעקס.
— חנאלע, — האט זיך דערפרייט ר׳ משה־אהרון, — כ׳האב נישט געוווסט, אז דו ביסט היינט נישט געגאנגען אין חדר אריין.
— דער טאטע האט מיך געבעטן בלייבן, אים צוהעלפן…
— גוטע נשמה, — ער האט זיך געכאפט, אז לעבן אים שטייט ר׳ מאיר און זיך אנגערופן: — דער מענטש זוכט…. זוכט א זעלטענעם ספר, א יקר־המציאות… וואס כ׳האב אים צוגעזאגט…
דער אלטער האט זיך, נעבעך, פארפלאנטערט און נישט געקאנט זיך אפזוכן אין זיינע רייד. ר׳ מאיר איז אים געקומען צו הילף. ער האט אויסגעשטרעקט זיין האנט צום יינגעלע און ערנסט געזאגט צום גראם:
— הייסן הייס איך פעטער מאיר, עסן עס איך צימעס־מייער.
דאס יינגעלע האט זיך צעלאכט.
זיין זיידע האט א צופרידענער באמערקט:
— כ׳זע, איר האט גלייך געפונען צו אים א שליסעלע.
אינעם צווייטן צימער האט געגעבן וועגן זיך צו וויסן דער טעלעפאן.
— אנטשולדיקט, מסתמא פון דער קראם קלינגט מען… — און ער האט אוועקגעהינקט צו ענטפערן.
— נו, חנא, — האט ר׳ מאיר געלאזט זיין ״שליסעלע״ אין גאנג, — כ׳ווייס, האסט ליב צו הערן שיינע געשיכטעס?
— פון וואנען ווייסט איר עס?…
— כ׳זע, ס׳איז ביי דיר אנגעשריבן אויפן שטערן. איז לאמיר זיך דא צוזעצן צום טיש וועל איך דיר דערציילן וועגן דעם ווונדערלעכן שטיין שמיר… האסט געהערט וועגן דעם?
— ניין…
— ווען שלמה המלך האט געבויט דעם בית־המקדש האט ער נישט באנוצט קיין אייזן צו שפאלטן די שטיינער. ער האט זיך באנוצט מיטן שמיר, וואס אשמדאי, דער מלך פון אלע שדים האט אים געבראכט. דאס איז געווען נישט פשוט א שטיין. ער איז געווען אזוי שטארק און אזוי הארט, אז מ׳האט געקאנט מיט אים שניידן וואס דו ווילסט… און נאך: ער איז געווען זייער א שיינער — געשטראלט און געפינקלט אויף דער זון, ווי דער טייערסטער בריליאנט…
— מיין זיידע האט אויך אזא שטיין, — האט דאס יינגעלע זיך דערפרייט, — דער זיידע זאגט, אז ער איז אזוי שטארק, אז מע קאן מיט אים אפילו שניידן גלאז!
— האסטו דעם שטיין, מסתמא, געזען…
— כ׳האב אים אפילו געהאלטן א ביסל אויף מיין דלאניע. — האט זיך בארימט דאס יינגעלע, — דערנאך האט אים דער זיידע באהאלטן אין א שווארץ זעקעלע און געזאגט, כ׳זאל קיינעם וועגן דעם נישט דערציילן.
— און דו האסט עס, אוודאי, קיינעם נישט דערציילט, איא?
דער קליינער האט א הייב געטאן די אקסלען, ווי געוואלט עפעס פון זיי אפטרייסלען. ער האט כיטרע א קוק געטאן אין יענער זייט, וווהין זיין זיידע איז פריער אוועק, און זיך פארטרוילעך אנגערופן:
— נאר דעם טאטן…
יא, נישט אומזיסט האבן אונדזערע חכמים געטענהט, אז א סוד טאר מען, קודם־כל, נישט פארטרויען א פריינד און א שותף אינעם געשעפט, דער אייגענער פרוי, און א קינד! מיט א שותף קאן מען זיך צעקריגן, און ווערן פון פריינד — שונאים, וועט ער דיך מסרן; די פרוי, אז ס׳געשעט מיטן מאן א צרה, הייבט זי אן גוואלדעווען: ״כ׳האב אים דען נישט געזאגט, ר׳זאל עס נישט טאן…״ — און פלאפלט אויס דעם סוד. נו, און א קינד… קינדער האבן ליב זיך צו בארימען, כאפן זיי זיך ארויס מיט אן איבעריק ווארט.
— יא, דיין טאטע… — האט ר׳ מאיר זיך א רגע פארטראכט, — כ׳וויל טאקע פרעגן ביי דיר, ווי אזוי האט ער זיך צעבראכן דעם פוס?
— ער איז געפאלן פונעם לייטער.
— וואס האט ער פלוצעם געדארפט קריכן אויפן לייטער?
— ר׳האט געוואלט אריינדרייען א ניי לעמפעלע אויפן לאמטערן.
ס׳האט זיך דערהערט דער קלאפ פון ר׳ משה־אהרונס שטעקן, און אין א סעקונדע ארום האט ער זיך אליין אריינגעשטעלט אינעם אייבערשטן צימער. ער האט אויסגעזען באזארגט נאכן טעלעפאן־שמועס, און איז נאך מיט זיינע געדאנקען געווען, א פנים, אין דעם פארטאן. פון דעסטוועגן, דערזען ר׳ מאירן, האט ער זיך גיך איבערגעשלאסן, און זיך אומגעקערט צו זיין פארפאלענעם אוצר.
— נו, אט, — האט ער ווי אונטרעגעצויגן עפעס אן אייגענעם סך־הכל, — האט איר שוין געזען אויך דאס ארט, ווו כ׳האב די זאך געהאלטן… וואס נאך?
— טאקע א גוטע פראגע? — האט ר׳ מאיר זיך גוטמוטיק צעשמייכלט, איידער ער האט ממשיך געווען זיין רעדן, — מיטן עלטסטן און יינגסטן ייד פון דעם הויז האב איך זיך שוין באקענט, וואלט איר געוואלט אויך זען אייער איידעם…
— ער איז דארט ביי זיך, — האט נישט מיט גרויס חשק זיך אפגערופן דער אלטער. — וואס האט אים פלוצעם א שטופ געטאן צו קריכן צו דער סטעליע, ווייס איך נישט. זינט מיר וווינען אין איין הויז, האט ער זיך נאך צו קיין זאך נישט צוגערירט, און דא נאט אייך — ארויף צו בייטן א לעמפעלע…
דער אלטער האט זיך געבייזערט; ס׳איז קלאר געווען, אז מיטן איידעם לאדיעט ער נישט.
— חנאלע, — האט ער זיך שוין רויקער אנגערופן צום אייניקל, — ווייז ר׳ מאירן, ווו דיין טאטע ליגט. און קום באלד אראפ…
דער קליינער האט מיט חשק געפאלגט דעם זיידן און זיך געלאזט צו די טרעפ. ר׳ משה־אהרון האט אבער פארהאלטן אויף א רגע זיין גאסט:
— איר פארשטייט, אוודאי, — האט ער שטיל א זאג געטאן, — ער דארף נישט וויסן, פאר וואס איר זייט דא…
— זארגט זיך נישט, ר׳ משה־אהרון, כ׳וועל שוין געפינען א תירוץ.
חוץ אלע, שוין דערמאנטע מעלות, מוז א דעטעקטיוו, אפילו אן א ליצענץ, זיין א שטיקל ארטיסט און א שטיקל ליגנער, אנדערש איז שווער אנצוקומען צום אמת. ווי זאגט מען: שקר לטובת, איז א האלבע מיצווה.
זיך אפגעשטעלט ביי דער טיר, צו וועלכער דאס יינגעלע האט אים צוגעפירט, האט ר׳ מאיר אין איר א קלאפ געטאן. נישט געווארט מע זאל אים ענטפערן, האט ער א דריי געטאן דאס קיילעכדיקע מעשענע הענטל פון דער טיר און זי לייכט א שטופ געטאן.
א יונגערמאן, מיט א בלייך מאגער פנים איז ממש איינגעוואקסן געווארן אין א שווארצן ליידערנעם פאטעל; די מעגושעמדיקע זאך האט איינגעשלונגען זיין שמאלן קערפער, און געלאזט שטעקן נאר איין פוס, באהאלטן אין א גיפסענעם פוטלאר, וואס האט גערוט אויף א נידעריק ווייך בענקעלע אויך פון שווארצן ליידער. אין די הענט האט ער געהאלטן א טעשל קארטן און זיי פלינק איבערגעקליבן. דערזען דעם אומפארבעטענעם גאסט האט ער זיך פארחידושט; נאר אין זיין בליק האט ר׳ מאיר אויפגעכאפט עפעס מער ווי א חידוש — אן אנגעשראקנקייט.
— ווער זייט איר? — האט נערוועז געפרעגט דער יונגערמאן, — וואס דארפט איר דא?
ר׳ מאיר האט רויק געענטפער אויף ביידע זיינע פראגעס:
— מיין נאמען איז מאיר אקון, כ׳בין א פארזיכערונג־אגענט און געשיקט געווארן פון דער פארזיכערונג־פירמע…
דעם געליטענעם האט, א פנים, מער פאראינטערעסירט דער ענטפער אויף זיין צווייטער פראגע, ווייל ער האט באלד ווידער געפרעגט:
— וואס ווילן זיי?
— א קלייניקייט, — האט אנגעהויבן דערלקערן ר׳ מאיר, ווי ער וואלט זיין גאנץ לעבן זיך נאר פארנומען מיט פארזיכערן מענטשן פון טויט, קרענק, אומגליקפאלן, גנבות, שריפות, פארפלייצונגען און אלע צען מכות, וואס דער אייבערשטער האט אנגעשיקט אויף מצרים, נישט פאר יידישע קינדער געזאגט געווארן. — איך דארף זיך נאר איבערצייגן, אז איר האט זיך באמת צעבראכן א פוס, צוליב אן אומגליקפאל…
— איר זעט עס דען נישט, — האט זיך ביטער צעשמייכלט דער געליטענער, — הלוואי וואלט עס געווען א ליגן.
— איר זייט טאקע גערעכט, אייער צעבראכן פוס איז א פאקט פאר זיך. איך דארף אבער איבערצייגן מיינע באלעבאטים, אז ס׳איז טאקע געווען אן אומגליקפאל, נישט קיין סימולאציע פון אן אומגליקפאל, אנדערש…
— וואס אנדערש? — האט אין די אויגן פונעם געליטענען ווידער א צאפל געטאן אן אנגעשראקנקייט.
— אנדערש, — איז שוין גרייט געווען ביי ר׳ מאירן דער ענטפער, — אנדערש וועט די פירמע נישט אויסצאלן אייך די סומע געלט, וואס עס קומט אייך…
דער יונגערמאן איז מיטאמאל לעבעדיקער געווארן. זיינע פינגער האבן אנגעהויבן ממש שפרינגען און טאנצן מיט די קארטן אין איינעם. ר׳ מאיר האט זיך אזש פארקוקט אויף זיי. אזעלכע מאניפולאציעס וואלט געקאנט דורכמאכן אדער א קונצנמאכער, אדער אן עכטער קארטנשפילער.
— כ׳וועל אייך דערציילן אלץ ווי ס׳איז געווען, מיט אלע פיטשעווקעס, — האבן זיינע ביינערדיקע אקסלען זיך אפגעריסן פונעם פאטעל־ווענטל און זיך א צי געטאן אנטקעגן ר׳ מאירן. — איר זעט אט דעם לאמטערן, האט דארט איבערגעברענט א לעמפעלע…
ר׳ מאיר האט אויפגעהויבן דעם קאפ צו דער סטעליע. זיין בליק האט זיך דורכגעריסן דורך קייטעלעך געשליפענע קרישטאלן אויפן לאמטערן צו די דריי שמאלע לעמפעלעך, אריינגעדרייט אין פארצעלאן־טעצעלעך.
— א שיינע זאך, — האט אפגעשאצט ר׳ מאיר, — כ׳שטעל זיך פאר ווי דער לאמטערן שיינט און גלאנצט, ווען ער איז אנגעצונדן.
— צינדט אים טאקע אן, וועט איר זען, אז אלע דריי לעמפעלעך ברענען, — האט ר׳ משה־אהרונס איידעם שיער נישט אויסגעשריען זיין גרעסטן ארגומענט.
ר׳ מאיר האט עס מיט גרייטקייט געטאן און דער לאמטערן האט אויפגעלויכטן מיט דער גאנצער קראפט פון עלעקטרישער שיין, וואס האט זיך צעגאסן איבער דער סטעליע מיט טויזנטער שפרענקלענדיקע שטראלן.
— ווי מיינט איר, — האט דער געליטענער יונגערמאן געפרעגט, — וויפל קען איך באקומען קאמפענסאציע פאר מיין צעבראכענעם פוס?
ר׳ מאיר האט נישט־ווילנדיק איבערגעפירט זיין בליק פונעם ברענענדיקן לאמטערן צו דעם בלייכן פארשוין.
— ס׳איז נאך דערווייל פרי אפצושאצן… — האט ער שטיל געענטפערט און געפרעגט, אנווייזנדיק אויפן לייטער, וואס איז געשטאנען אנגעשפארט אין א שאפע, — און אט אויף דעם לייטער, הייסט עס, האט איר ארויפגעקלעטערט צו דער סטעליע?
— ריכטיק… דער רוח זאל אים נעמען! דער קאפ האט זיך מיר פלוצעם פארדרייט…
— זאגט מיר, טייערינקער, און ווו איז דאס לעמפעלע?
— וואס זשע, איר זעט דען נישט? עס ברענט בייגלייך מיט אנדערע…
— כ׳מיין, דאס לעמפעלע, וואס איז איבערגעברענט געווארן?
די אויגן ביים פארשוין האבן אנגעהויבן לויפן איבערן צימער, ווי געוואלט אפזוכן די זאך, וואס האט פלוצעם אזוי אויסגעפעלט דעם פארזיכערונג־אגענט.
— כ׳ווייס?… ס׳איז מיר נישט געלעגן דער קאפ צו דעם לעמפעלע, — האט ער אנגעהויבן גיך איבערקלייבן ווערטער, ווי פריער די קארטן, — מסתמא האט מען עס ארויסגעווארפן, אדער… ס׳האט זיך געקאנט צעברעכן, כ׳בין דאך געפאלן פון אזא הייך…
— נו, אוודאי, ס׳איז מיר גאר נישט איינגעפאלן… בארויקט זיך, ס׳איז נישט גוט זיך צו נערווירן אין אייער צושטאנד… כ׳וועל טאקע אזוי פארשרייבן אין מיין באריכט…
דער פלוצעמדיקער אויפברויז פונעם געליטענעם איז פונקט אזוי גיך איינגעשטילט געווארן, ווי אויסגעפלאצט. זיינע נערוון זיינען געוויס צעשאקלט געווען, און נישט נאר נאכן פאלן פונעם לייטער.
— ווי האט איר געזאגט, הייסט איר? — האט ער געפרעגט.
— מאיר אקון…
— אקון?
— יא, ס׳איז אזא פיש, ״פערטש״ אויף ענגליש… — האט דערקלערט ר׳ מאיר און צוגעגעבן, ס׳זאל זיין קלאר ביזן סוף, — א ווילדער פיש, וואס כאפט און פרעסט קליינע נארישע פישלעך.
— כ׳הער טאקע אין אייער ענגליש א פרעמדן אקצענט. — האט דער יונגערמאן באמערקט. זיינע הענט זיינען ווידער פארטאן געווען מיט די קארטן.
— אמת, כ׳האב טאקע א שטיקל רוסישן אקצענט, — האט צוגעשאקלט מיטן קאפ ר׳ מאיר, — נאר ער שטערט מיר נישט צו זיין א ייד און דערצו נאך א חסיד. און אויב מיר רעדן שוין פון חסידות, איז דא צום ארט צו דערמאנען די אלטע מעשה וועגן שלמה המלך און אשמדאי, דעם הערשער איבער אלע שדים…
— איר זייט א מאדנער ייד, מיסטער אקון, כ׳בין שוין זאט פון די מעשיות פון מיין שווער, הייבט איר איצט אן צו דערציילן מיר אייערע מעשיות…
— ס׳איז נישט פשוט א מעשה, — האט ר׳ מאיר זיך נישט נאכגעגעבן, — ס׳איז אן אייביקע מעשה, ווי אייביק איז די חכמה גופא… איז אט, דער דאזיקער אשמדאי האט געטראגן אין זיך אזא כוח, אז ער האט פארשליידערט אונדזער מלך פיר הונדערט מייל ווייט פון ירושלים, און אליין אנגעטאן די בגדי־מלכות, זיך ארויפגעזעצט אויף שלמהס קעניגשטול, אנגענומען זיין געשטאלט, קיינער זאל אים נישט דערקענען, און אנגעהויבן פראווען מיטן יידישן פאלק…
ר׳ מאיר האט גערעדט און אין דער זעלבער צייט געמאסטן מיט קורצע טריט דעם צימער פון איין וואנט צו אן אנדערער. מעגלעך, ער וואלט עס נישט געדארפט טאן, אבער קיין צווייטער פאטעל אדער כאטש א בענקל, איז מער אין צימער נישט געווען. דערצו האבן בשעתן גיין הין און קריק זיינע געדאנקען געארבעט, א פנים, פלינקער.
— האט שלמה המלך זיך אזוי געוואלגערט און געוואנדערט פון איין שטאט צו א צווייטער, פון איין דארף צו א צווייטן ביז ער איז, סוף־כל־סוף, אנגעקומען צוריק אין ירושלים. זיך געשטעלט פארן סנעדרין, האט ער אויסגעשריען: ״אני שלמה!״ — האבן די זיבעציק זקנים א קוק געטאן אויף אים, ווי ער זעט אויס פארשמוציקט, אפגעריסן, אפגעשליסן, בארוועסערהייט, — און אים געזאגט: ״נאר איין שלמה זיצט אינעם קעניגלעכן פאלאץ אויף זיין קעניגלעכער שטול, און דו האסט זיך איינגערעדט א משוגעת אין קאפ.״ גיט זיי שלמה אן עצה: ״גייט אריין ביי נאכט אין חדר, ווו ער שלאפט, און שיט אן איבערן דיל דינעם זאמד״…
— פאר וואס האט ער אזוי געזאגט? — איז שוין פארכאפט געווארן מיט דער מעשה דער יונגערמאן.
— א גוטע פראגע… ווייל דער אשמדאי האט נאר איין זאך נישט געקענט ענדערן אין שלמה המלכס געשטאלט, דהיינו: די פיס זיינען ביי אים געבליבן הינערשע, ווי ביי אלע שדים. פלעגט ער דעם גאנצן טאג טראגן לאנגע זאקן. אז די זקנים האבן געפאלגט שלמהס עצה, האבן זיי אין דער פרי דערזען אויפן זאמד פרישע שפורן פון הינערשע פיס…
ר׳ מאיר האט פארענדיקט זיין מעשה מיט א פסוק פון תנך:
— חכמת אדם תאיר פניו, — די קלוגשאפט פון א מענטשן פארשיינט זיין געזיכט.
ער האט זיך אפגעשטעלט אקוראט לעבן דעם בענקעלע, אויף וועלכן ס׳האט גערוט דער צעבראכענער פוס. מ׳וואלט געקאנט מיינען, אז איצט וועט ר׳ מאיר ״עפענען״ דעם גיפסענעם פוטליאר און ס׳וועט זיך אנטפלעקן, אז דער פוס איז ביים פארשוין נישט קיין מענטשלעכער, נאר א הינערשער. זעט אויס, אז ר׳ מאירס פנים האט קיין בעסערן פסק נישט אויסגעדרוקט. דער געליטענער האט אפילו א פרעג געטאן:
— וואס זשע מיינט די גאנצע מעשה?
— עס מיינט, — האט זיך צו אים אנגעבויגן ר׳ מאיר, און אריינגעזאגט אים גלייך אין פנים אריין: — עס מיינט, אז דו ביסט א גנב!
ער האט אנגעוויזן מיטן פינגער אויפן קרישטאלענעם לאמטערן, וואס פון זיין ליכט האט זיך איבער דער סטעליע, ווי אפגעשטעמפלט א שיינענדיקע רויז. אלע בלומען־בלעטלעך, פון איין גרייס און פארעם, זיינען אנגעסיליעט געווען אויף לאנגע, דינע שטראלן. בלויז איין שטראל — העלער און דורכזיכטיקער פון אלע — האט זיך אויסגעטיילט פון דעם סימעטרישן קינסטלעכן געמעל, ווי געוואלט באטאנען זיין אנדערשקייט און אמתדיקייט.
— נישט קיין לעמפעלע האסטו געוואלט בייטן, — האט זיך געהערט ר׳ מאירס הארט קול, — האסט דארט באהאלטן די גנבה. יא, ביסט נישט קיין נאר, צווישן די קרישטאלענע צאצקעס איז לייכטער צו באהאלטן א דימענט; איין קליינקייט, דעם אמת איז נישט צו פארשטעלן און נישט אויסבאהאלטן — ער שטראלט סיי־ווי ארויס…
מיט פעסטע טריט איז ער צוגעגאנגען צום לייטער און אים צעשטעלט אונטערן לאמטערן. דער צימער האט טאקע געהאט א הויכע סטעליע, פון דעסטוועגן, אז מע ווייסט צוליב וואס מע קלעטערט ארויף, איז קיין שום הייך נישט שרעקלעך. דער ״היימישער בלש״, ר׳ מאיר אקון האט זיין שפיץ־ציל דערגרייכט שוין נאכן פערטן טרעפל. און דאס איז געווען נישט נאר דער דימענט אליין, וואס דער גנב האט אים באהאלטן אין איינעם פון די דריי פארצעלייענע טעצעלעך; ר׳ מאיר האט געזען אין דעם שיינעם טייערן שטיי א זכות אויף זיין ארבעט.
דער יונגערמאן האט געכליפעט, צעשמירנדיק איבערן פנים און זיין שיטער בערדל די טרערן און סמארק, געהאלטן אין איין איבערחזרן: ״כ׳האב פארשפילט א סך געלט… כ׳מוז אומקערן דעם חוב…״ — ר׳ מאיר האט אים איבערגעשלאגט:
— דאס איז שוין נישט מיין עסק… וועסט עס דערקלערן דיין שווער, דער קראנקער פרוי און דיין זון חנאלע…
זיך אראפגעלאזט אויפן ערשטן גארן, האט ר׳ מאיר געטראפן זיצן דעם אלטן מוכר־ספרימניק, ר׳משה־אהרון, ביים טיש איבער אן אפענעם ספר. דערזען ר׳ מאירן האט ער אויפגעהויבן צו אים דעם קאפ. אין זיינע אויגן איז געשטאנען א טיפער טרויער, ווי ער וואלט ערשט איבערגעלייענט די ווערטער פון ״תהילים״:
״לדור אליך יהוה נפשי אשא: צו דיר, גאט, הייב איך אויף מיין זעל. מיין גאט, אויף דיר פארזיכער איך מיך, לאמיך נישט פארשעמט ווערן, זאלן נישט קוועלן אויף מיר מיינע פיינט…״
אהיים האט זיך ר׳ מאיר אומגעקערט, ווען ס׳האט שוין אנגעהויבן צו ביסלען טונקל ווערן. די זון האט זיך געזעגנט מיטן טאג אן חשק. דער ״היימישער בלש״ האט זיך צוגעאיילט נישט צו פארשפעטיקן צו דאווענען מינחה. מיטאמאל האט ער זיך צו זיך אליין צעשמייכלט, זיך דערמאנט, ווי ער האט היינט געשפילט די ראלע פון א פארזיכערונג־אגענט. ״ס׳האט זיך גאר נישט שלעכט באקומען, הא, ר׳ מאיר? דער קארטיאזשניק האט שוין געהאלטן ביים ציילן מזומן, וואס ער וועט באקומען פון דער פארזיכערונג־פירמע, יאלד… כ׳דארף עס דערציילן מיין פלוניתטע, זאל זי אויך א ביסל לאכן…״
פעברואר, 2015

Share this:TwitterFacebookPrintLike this:Like Loading...

Related
 


Tagged: detectivestoryYiddish 
Post navigation


Previous Post
יחיאל שרייבמאן: „פארטרעטן‟ 

Next Post
ירושה 



