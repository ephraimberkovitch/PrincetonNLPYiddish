

נאטיצן פונעם רעדאקטאר — 21 



 by באריס סאנדלער 
June 1, 2019July 1, 2019 Filed under:
באריס סאנדלער
ווידעא
נאטיצן פונעם רעדאקטאר 

„די מאנאלאגן…‟ — יידישע שרייבערס און מיין ווידעא־פראיעקט
גרויסע אויפטוען באגייסטערן, שטעקן אן, ברענגען צו אייגענע איינפאלן. אזוי איז, אפנים, געשען מיט מיר אויך. מיר איז אויסגעקומען זיך צו באטייליקן אין א ווידעא־פראיעקט, ווו עס גייט די רייד נישט בלויז וועגן חורבן, ווי, למשל, אינעם באקאנטן ריזיקן ספילבערג־פראיעקט, נאר וועגן א גאנץ לעבן פון א קאנקרעטן מענטש — פון זיינע ערשטע דערמאנונגען און ווייטער איבערן לעבן, אריינגערעכנט שפראך, שטייגער, פאלקלאר. איך מיין דא דעם פראיעקט „מדור לדור‟ אין שפיץ מיט פראפעסאר דוב נוי, ע״ה. בשעתן טרעפן זיך מיט פארשיידענע מענטשן פון עלטערן דור און אויספרעגן זיי לויט דער רשימה פראגעס פון דער אנקעטע, האב איך זיך געכאפט, אז אין תל־אביב אויף דער גאס דב הוז 30, אינעם „לייוויק־הויז‟ האט דאך יעדער פון די שטאמגעסט וואס צו דערציילן; און נאך ווי אזוי צו דערציילן — אויף זיין היימישן יידיש, אויף אן אייגענעם שרייבערישן אופן — סיי וועגן זיין לעבן און סיי וועגן זיין שאפונג. יעדער פון זיי איז דאך געקומען פון אייראפע און איז געווען א גייסטיקער עדות פון א בליענדיקער יידיש־תקופה.
איך געדענק עס ווי היינט: אויבנאן ביים לאנגן טיש אינעם אויפנעם־זאל, ווי אן אלטער לייב, איז געזעסן מרדכי צאנין, דער לאנג־יאריקער פארזיצער פונעם פאראיין פון יידישע שרייבערס און זשורנאליסטן אין ישראל, דער גרינדער פון „לעצטע נייעס‟, א מחבר פון צענדליקער פראזע־ביכער; ווייטער האבן זיך אויסגעזעצט די שטענדיקע אריינגייער, וואס פלעגן כמעט נישט דורכלאזן קיין איין אזא מין פרייטיק: יצחק בראט, דער רעדאקטאר פון „לעצטע נייעס‟, יצחק שטאקפיש, רעדאקטאר פון „ישראל־שטימע‟, יצחק לודען, רעדאקטאר פון „לעבנס־פראגן‟, יוסף מגן, דער רעדאקטאר פון „נייע צייטונג‟, די דיכטערין רבקה באסמאן, יששכר פאטער, א גלענצנדיקער יידישער מוזיקאלאג און עסיייסט; ישראל ווארזאגער, דיכטער און פראזאיקער, דער פראזאיקער צבי כנר, אברהם קארפינאוויטש, משה סחר, אן איבערזעצער פון יידיש אויף העברעיש, דער מאלער און דיכטער משהלע בערנשטיין און אנדערע…
שוין זשע, האב איך געטראכט, וועלן די זעלטענע קולות און שמועסן אויסגעלאשן ווערן אין דער טאג־טעגלעכער פאליטיזירטער האוועניש פון דער ישראל־ווירקלעכקייט? ווי אן ענטפער אויף מיין אייגענער קשיא איז אויפגעקומען דער פראיעקט צו פילמירט די יידישע פען־מענטשן און יידיש־טוער — אן א ביודזשעט, מיט פרימיטיווע טעכנישע מעגלעכקייטן, אבער מיט א גרויסן חשק דורכצופירן אט די וויכטיקע ארבעט. ארויסגעהאלפן האט מיר אין דעם מיין ישראלדיקער פריינד און שכן אהרן שווארצמאן ז״ל.
לאנגע יארן זיינען די צענדליקער טאשמעס געלעגן אויף דער פאליצע ביי מיר אין שטוב, א טייל פון זיי איז קאליע געווארן, און דאך איז געקומען די צייט און מעגלעכקייט די זעלטענע ווידעאס ארויסצוברענגען פאר אן עולם. צו רעאליזירן דעם פראיעקט, וואס האט באקומען דעם נאמען, „מאנאלאגן פון יידישע שרייבערס‟, האבן פינאנציעל פארזיכערט אזעלכע אינסטיטוציעס ווי „קליימס קאנפערענץ‟ און „די פארווערטס־אסאציאציע‟; מיט איינמאליקע סובסידיעס האבן זיך אין דעם באטייליקט „בית־שלום־עליכם‟, תל־אביב, „אטראן־פונדאציע‟, ניו־יארק, „גראפער־פאנד‟, ירושלים און געציילטע יחידים. בסך־הכל האט דער ביודזשעט באטראפן עטלעכע און 40 טויזנט דאלאר פאר 10 פילמען.
לכתחילה האב איך ביי זיך באשלאסן, אז לויט דער פארעם וועלן די ווידעאס זיין א מאנאלאג, נישט קיין שמועס און נישט קיין אינטערוויו. מיין דערפארונג פון די פריערדיקע פראיעקטן האט מיך געלערנט, אז דאס פרעגן פראגעס שטעלט דעם אויסגעפרעגטן אין געוויסע ראמען, אפילו דלת אמותן. דער אויספרעגער האלט אים און פירט אים אויף זיין „שטריקעלע‟. בפרט, אז די רייד גייט וועגן שרייבערס, פרייע קינסטלערס. זיי דארף מען נישט „פירן‟. זאלן זיי אליין דערציילן, אפילו אויב זיי האבן עס שוין אמאל באשריבן אין זייערע ביכער. א שרייבער חזרט זיך נישט איבער, ער שאפט א נייע וואריאציע. דערצו, אויסצופרעגן א שרייבער, מיינט, זייער גוט אריינדרינגען אין זיינע שאפונגען, פון איין זייט, און פון דער אנדערער, וועלן די פראגעס, ווי דער אויספרעגער זאל נישט דרייען, וועלן זיי סיי־ווי זיין סוביעקטיווע און דעקן קודם־כל זיין אייגענע פאראינטערעסירטקייט.
אהרן שווארצמאן און איך האבן געוווינט אין ירושלים אין איין הויף. ירושלים, 1990
אהרן שווארצמאן און איך האבן געוווינט אין ירושלים אין איין הויף. דעריבער פלעג איך פון פריער אפרעדן מיט די שרייבערס וועגן אונדזער טרעפונג אין „לייוויק־הויז‟ אדער ביי זיי אין דער היים. אין יענעם טאג בין איך שוין צו דער ארבעט אין ירושלימער אוניווערסיטעט נישט געגאנגען; אהרן, א פענסיאנירטער רענטגענאלאג, פלעגט אנלאדן זיין רויטן אלטן „פארד‟ מיט אלע זיינע מכשיר־פריטשינדאלן [1], וואס ס׳רוב פון זיי האט ער אליין צוגעפאסט אדער איבערגעמאכט פאר אונדזערע צוועקן.
איך דערמאן זיך, ווי צאפלדיק און דרך־ארצדיק האבן די שרייבערס זיך באצויגן צו אט די טרעפונגען. די ישראל־פרעסע בכלל און די טעלעוויזיע בפרט, האט קיין שום אינטערעס צו דער „גלות־ליטעראטור‟ און צו זייערע באשאפער נישט ארויסגעוויזן. סיידן, איין מאל אין יאר, בעתן דערמאנען די חורבן־קרבנות, האט מען געקאנט הערן אויף יידיש געבירטיגס „עס ברענט‟, און סוצקעווערס „אונטער דיינע ווייסע שטערן‟. דעריבער האבן די טרעפונגען — דער פאקט אליין, אז מע פארבעט זיי צו דערציילן פאר א קאמערע אויף יידיש וועגן זיך און זייערע ביכער, — געווען א גאנץ עמאציאנעל איבערלעבעניש.
אויב די טרעפונג איז פארגעקומען אין „לייוויק־הויז‟, פלעגן מיר ארויפשלעפן די אפאראטור אויפן דריטן גארן, ווו ס׳האט זיך דעמאלט געפונען די ביבליאטעק, און ביי א ברייטן טיש, אויפן הינטערגרונט פון די פאליצעס מיט ביכער, אפארבעטן א דריי, פיר שעה… ניין, די דערציילערס זיינען גרייט געווען אפצוזיצן לענגער, כאטש דעם יינגסטן פון זיי איז שוין געווען ביי די 80. באגרענעצט האט אונדז דער „קורצער פרייטיק‟. ער האט אונדז אונטערגעיאגט, ארויסגעטריבן אפילו פון אזא שטאט „בעזבאזשניקעס‟ [אטעיסטן], ווי תל־אביב.
א גרופע שרייבערס אין ״לייוויק־הויז״. פון רעכטס, זיצן: צבי כנר, ?, בערל קאטלערמאן, מרדכי צאנין, אלי ביידער, יצחק לודען. פון רעכטס, שטייען: אלישבע כהן־צדק, באריס חייט, מישע לעוו, באריס סאנדלער, יענטע מאש, יששכר פאטער, רבקה באסמאן, צבי־הירש סמאליאקאוו, מרדכי דוניץ, רפאל בלומענפעלד, תל־אביב, 1990ער יארן, פאטא — אהרן שווארצמאן
אוודאי, נישט יעדער האט זיך געפילט באקוועם און פריי פאר דער ווידעא־קאמערע. געווען אזעלכע, וואס האבן אויפגעשריבן אויף פאפיר זייערע ווערטער, נאר שוין אין 10־15 מינוט נאכן אנהייבן דערציילן זיך דערפילט „אויפן פערד‟ און באגייסטערט זיך א לאז געטאן איבערן פעלד פון זייערע זכרונות. יאסל בירשטיין, למשל, האט אויף א פאפירל אויפגעשריבן בלויז דעם סדר פון זיינע מינדלעכע דערציילונגען, מיט וועלכע ער פלעגט ארומפארן איבער ישראל און זיי דערציילן פאר אן עולם אויף עברית. ער האט זיין מאנאלאג אזוי קונציק אויסגעבויט, אז די צענדליקער באזונדערע מיניאטורן האבן ווי פארשיידנקאליריקע שפליטערס צונויפגעשטעלט א מין מאזאיש בילד פון זיין לעבן, אנהייבנדיק פון די יינגלשע יארן אין אויסטראליע ביזן מאמענט פון אונדזער פילמירן אין זיין באשיידענער ירושלימער וווינונג. בירשטיינס מעשיות איז נישט אפצוטיילן פון דער ירושלימער טאג־טעגלעכקייט מיטן זשום פונעם שוק „בן־יהודה‟ און די שטאט־אויטאבוסן, מיט די שמאלע שטיינערנע גאסן און געסעלעך, באזעצט מיט קאלאריטפולע יידישע טיפן, געקומען אהער פון אלע עקן וועלט… דעריבער איז וויכטיק געווען אריינפלעכטן אין דער קאנווע פון זיינע זאפטיקע מעשיות די לעבעדיקע בילדער און קלאנגען פון דעם היינטיקן ירושלימער הו־הא.
יעדער פילם האט זיין אייגענעם „שליסל‟, און ווו ער ליגט באהאלטן, האבן אנטפלעקט די שרייבערס אליין.
דער מאנאלאג פון מישע לעוו, וואס האט אין זיין ליטעראטור געשילדערט אין א קינסטלעריש־דאקומעטארן נוסח די העלדישקייט פון יידן בעת דער צווייטער וועלט־מלחמה, איז באגלייט געווארן מיט אוניקאלע דאקומענטן — פאטאגראפיעס און קינאכראניקעס, וואס ס׳האט זיך איינגעגעבן ארויסצובאקומען פון עטלעכע וויכטיקע ארכיוון סיי אין אמעריקע און סיי אין דייטשלאנד: וועגן די אונגערישע יידן, וואס האבן געדינט ביי די דייטשן, יידישע פארטיזאנישע משפחה־אטריאדן, סאביבאר און אנדערע מאטעריאלן.
דער דאקומענטאר „ווילנע, מיין ווילנע‟, ווו אברהם קארפינאוויטש דערציילט וועגן זיין ווילנער יוגנט, פארבונדן מיטן יידישן פאלקס־טעאטער פון זיין פאטער, האט מיך און חנה פאלאק, וואס האט אפגעגעבן דעם פראיעקט א סך שאפערישע ענערגיע, — געבראכט צו פירן אינעם היינטיקן ווילניוס. מיר האבן פילמירט די שטאט, דערזען דורך די שורות פון קארפינאוויטשס ביכער. זיין מאנאלאג איז א לעבעדיקער עדות פון דער אמאליקער „ירושלים דליטא‟. זיין איידעלער הומאר, איראנישער שמייכל, א מין ליכטיקער שארם פון א זקן… ווי זיין שאפערישער אני־מאמין, א שטילער אנזאג די קומעדיקע דורות קלינגען די לעצטע ווערטער פון זיין מאנאלאג: „שרייבן איז זייער אן אינטימע עובדה, אזוי ווי ליבע. מיר ווייסן דאך, אז ניט אלע זיינען פעיק צו ליבע. עס זיינען דא מענטשן, וואס צו זיי דערגייט ניט דאס סאמע העכסטע געפיל, וואס גאט האט אונדז געשאנקען. אויב גאט וואלט געשאפן עפעס מער זיסערס, מער דערהויבנס, ווי ליבע, האט ער עס מן־הסתם געלאזט פאר זיך, ניט אפגעגעבן דעם מענטשן… דער שרייבער דארף גיין אין דער ריכטונג: ער דארף ליבהאבן די העלדן, ער דארף זיי מיטפילן, ער דארף זיי פארשטיין…‟
דעם וויזועלן „שליסל‟ צו יחיאל שרייבמאנס מאנאלאג איז אונדז אויסגעקומען צו זוכן אינעם דארף ביים טייך נעסטער וואדול־ראשקאוו, ווו חנה און איך זיינען געקומען צו פארן. ביז דער מלחמה האט אויף דעם ארט געצויגן זיין קיום דאס בעסאראבער שטעטל, וואס שרייבמאן האט עס אויפגעלעבט אין זיינע דערציילונגען מיטן נאמען ראשקעוו. ווי א לייט־מאטיוו, וואס פאראייניקט פארשיידענע תקופות פון שרייבמאנס לעבן, זיינען אויסגעניצט געווארן אינעם פילם די אויסדריקלעכע בילדער פונעם קעשענעווער מאלער עדוארד מיידענבערג.
טשיקאווע איז געווען צו באזוכן די שרייבערס אין זייער היימישער סביבה, ביי זיך אין דער היים. אזוי האבן מיר פילמירט יעקב־צבי שרגל אין פתח־תיקווה, רבקה באסמאן אין הרצליה פיתוח, יענטע מאש אין אשדוד, יוסף קערלער אין ירושלים. יעקב־צבי שרגל, מע קאן זאגן, דער וותיק פון ליטעראטור אויף יידיש אין ישראל, ער איז געקומען אהין נאך אין 1926, פול מיט ראמאנטישע געפילן און האפענונגען, וועלכע ער האט אזוי הארציק אויף א מאדערניסטישן אופן באזונגען אין זיין פאעזיע. אנגעטאן אין א ווארעמען געקעסטלטן כאלאט, טיף אריינגערוקט אינעם פאטעל, האט דער אלטער יידישע משורר, דערמאנט א פארארעמטן און פארגעסענעם אדלמאן.
די שרייבערינס האבן זיך געגרייט צו אונדזער קומען ווי עס פאסט פאר פרויען — געמאכט א פריזור, צוגעפודערט און צוגעשמינקעט זיך דאס פנים, אנגעפארב די ליפן און אוודאי זיך אנגעטא ווי אויף א יום־טוב. רבקה באסמאן האט אונדז קודם־כל געוויזן איר שיין גערטנדל ארום דעם צוויי־גארנדיק הויז און ערשט דערנאך פארבעטן אין שטוב אריין. אלע ווענט זיינען געווען פארהאנגען מיט בילדער פון איר מאן, דעם מאלער, מולה בן־חיים. זיין גייסט האט נישט פארלאזט דאס אלטע הויז און זיך צעגאסן מיט א באזונדערער שיין, מיט וועלכער עס זיינען באלויכטן די פאעטישע לידער־זאמלונגען פון דער פאעטעסע.
יענטע מאש, ווי אן עכטע בעסאראבער באלעבאסטע, האט אונדז נישט געלאזט צעוויקלען אונדזערע מכשירים, ביז מיר האבן נישט פארזוכט איר געבעקס מיט א גלאז טיי. אין איר קליין דירהלע איז נישט שווער געווען צו געפינען א ווינקעלע, ווו צו פילמירן די שרייבערין. זי אליין האט זיך אוועקגעזעצט ביים טיש אין „סאלאן‟ און שטיל, ווי זיך אנטשולדיקט פאר דער ענגשאפט, געפרעגט: „דא וועט אייך זיין גוט?‟
א חוץ די אריגינעלע פאטאגראפיעס, קינאכראניק, קינסטלערישע אילוסטראציעס גראפישע און קלאנג־עפעקטן, שפילט אין די פילמען א וויכטיקע ראלע די מוזיק. למשל, דאס זינגליד „איך בענק אהיים‟ (לייב ראזענטאל, עס זינגט: העלענע־נחמה הענדעל), צום קארפינאוויטשס מאנאלאג; זעליג בארדיטשעווערס „דוינע‟ (געזונגען פון בעלא גאטעסמאן) און „די נאכט‟ (בראטמאן און בערן, געזונגען פון מיישקע אלפערט); דאס ליד „די לעצטע ברעקלעך פון א דור‟ איז ספעציעל אנגעשריבן געווארן צו מישע לעווס מאנאלאג (ווערטער: ב. סאנדלער, מוזיק: מארק אייזיקאוויטש) און אנדערע.
פארשטייט זיך, אז א סך פונעם פילמירטן מאטעריאל איז אין די פילמען נישט אריין. עס פארדריסט אויך, אז צוליב דעם פינאנציעלן מאנגל האבן מיר מיט שווארצמאנען נישט געקאנט צוקומען צו אזא גרויסן שרייבער ווי אלי שעכטמאן. ער האט געוווינט אין נהריה, און דעמאלט צו פארן אהין אויף שווארצמאנס דראנדולעט [2], וואלטן מיר זיכער געבליבן שטעקן ערגעץ אין מיטן וועג. און דאך, האב איך שוין געהאט אפגערעדט מיט שעכטמאנען טעלעפאניש צו געפינען אן אופן צו קומען צו אים, אבער דער מלאך־המוות האט זיך אין א ביודזשעט נישט גענייטיקט און איז געקומען צום שרייבער פריער…
די אלע צען פילמען זיינען א מין 10־שעהיקער ווידוי וועגן יידישער ליטעראטור און אירע באשאפער אין דער צווייטער העלפט פון 20סטן יארהונדערט. צוזאמען מיט מיר, ווי אן אפעראטארין און מאנטאזש־אינזשעניר, האט איבער דער סעריע געארבעט חנה פאלאק.
צום סוף פון די נאטיצן וואלט כדאי געווען אנצורופן די נעמען פון אלע 10 פילמען. אפשר וועט זיך עמעצן פארגליסטן זיי צו זען:
„שירה גארשמאן: ליטע־פאלעסטינע־קרים‟ (55 מינ׳), „יאסל בירשטיין: א קוש אין ירושלים‟ (55 מינ׳), „מישע לעוו: אויף די וועגן פון גבורה‟ (45 מינ׳), „אברהם קארפינאוויטש: ווילנע, מיין ווילנע‟ (40 מינ׳), „יוסף קערלער: פאעט און דיסידענט‟ (40 מינ׳), „מיכאל בן־אברהם: דאס יידישע קול אויף ׳קול־ישראל׳‟ (38 מינ׳), „יחיאל שרייבמאן: איין קליין ראשקעווער געסל‟ (42 מינ׳), „חיים ביידער: פאעט, עסיייסט, רעדאקטאר‟ (42 מינ׳), „מרים האפמאן: איין טאג פון א גאנץ לעבן‟ (55 מינ׳), און, ווי א מין סך־הכל פון דער גאנצער סעריע איז געמאכט געווארן דער פילם, „א פרייטיק אין ׳לייוויק־הויז׳‟ (47 מינ׳).
אלע פילמען זיינע באגלייט מיט ענגלישע אונטערקעפלעך.
די מאנאלאגן קאן מען זען אין אונדזער עלעקטראנישן זשורנאל „יידיש־בראנזשע‟.

[1] פריטשינדאלן — כל־מיני טעכנישע זאכן, נייטיק צו דער ארבעט
[2] דראנדולעט — אלטע, האלב־אפגעניצטע טעכנישע זאך


Share this:TwitterFacebookPrintLike this:Like Loading...

Related
 


Tagged: jewsliteratureresearchvideoYiddish 
Post navigation


Previous Post
„דאס יידישע מזל‟ פון בנימין באסנער 

Next Post
לאפסוס־קאקטוס — 22 



