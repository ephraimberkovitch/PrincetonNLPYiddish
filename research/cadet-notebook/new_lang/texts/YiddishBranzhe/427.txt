

דריי מלחמות פון פראפ׳ גרשון וויינער לטובת יידיש 



 by באריס סאנדלער 
May 1, 2018June 1, 2018 Filed under:
איבערזעצונגען
פון דא און דארט 


פראפ׳ גערשאן וויינער
דעם שמועס מיט פראפ׳ גרשון וויינער, האט דער באקאנטער ישראל־זשורנאליסט יאן טאפאראווסקי דורכגעפירט אין די אנהייב 1990ער יארן, אין ירושלים. צוליב פארשידענע סיבות איז דער אינטערוויו דעמאלט נישט געווען פובליקירט. לעצטנס האט ער זיך באוויזן אין דעם ישראלדיקן פארטאל „אנחנו כאן‟. לויט דער דערלויבעניש פונעם מחבר דדוקן מיר איבער אין יידיש דעם שמועס מיט דער אינטערעסאנטער און קאנטראווערסאלער פערזענלעכקייט אויף דער יידישער וועלט־גאס.

יאן טאפאראווסקי
הער פראפעסאר, וועדליק כ׳האב געהערט פון אייך, האט איר אפגעהאלטן דריי מלחמות לטובת יידיש. דהיינו: איין מלחמה — אין די פאראייניקטע שטאטן, די צווייטע — אין ישראל, און די דריטע — אין רוסלאנד. פון וואס האט זיך אנגעהויבן אייער ערשטע מלחמה?
כ׳דערמאן זיך אין מיין לעקציע אין מאיאמי־ביטש. מ׳האט מיך פארגעשטעלט אזוי: „פראפעסאר וויינער, א געוועזענער רב. לעצטנס האט ער פארלאזט זיין רבנישע טעטיקייט, און גיט זיך אין גאנצן אפ מיט יידיש‟. פון דעם מאמענט אן הייבט זיך אן מיין מלחמה.
איך בין געווען דער דעקאן פונעם סעמינאר, וואס האט צוגעגרייט יידיש־לערערס אינעם יידישן פאלקס־אוניווערסיטעט אין ניו־יארק. די שטעלע האב איך פארנומען 12 יאר. במשך פון אט דער צייט האב איך געפירט א קאמף איבערצייגן די אמעריקאנער יידישע געזעלשאפט בלויז אין איין זאך: כדי יידיש זאל לעבן ווייטער, מוז מען די שפראך אנטוויקלען; כדי אויף יידיש זאלן רעדן נייע דורות, מוז מען זארגן וועגן צוגרייטן נייע לערער פון יידיש. אין ניו־יארק האב איך זיך באטייליקט אינעם אוניקאלן פראיעקט צו שאפן דעם „גרויסן ווערטערבוך פון יידישער שפראך‟. לויטן פארטראכט, האט דער דאזיקער ווערטערבוך געזאלט ארייננעמען אלע ווערטער, וועלכע עקזיסטירן אין יידיש. די ארבעט האט זיך אנגעהויבן אין 1966 אונטער דער פירערשאפט פון דעם גרויסן לינגוויסט יודל מארק. איך בין דעמאלט געווען דער פרעזידענט פונעם געזעלשאפטלעכן קאמיטעט. די אויפגאבעס פונעם קאמיטעט זיינען געווען: זאמלען געלט־מיטלען, צו פירן א קאארדינאציע־ארבעט, צוגרייטן דאס ארויסלאזן די פלאנירטע 12 בענד. דערשינען זיינען בלויז 4 בענד — נאר אויפן אות „אלף‟. ס׳איז קלאר געווארן, אז אין 12 בענד וועט מען זיך נישט אריינפאסן.
שוין זשע קאן א ווערטערבוך ווערן די סיבה צו פירן א מלחמה?
די מלחמה איז אנגעגאנגען צוליב דעם, צי מע זאל ווייטער ממשיך זיין מיטן ארויסלאזן דעם ווערטערבוך. יודל מארק איז געשטארבן אין 1975, און דאס שטאפעטן־שטעקעלע פונעם פראיעקט האט איבערגענומען דער ירושלימער אוניווערסיטעט. דארט, שוין נאך דעם וואס עס זיינען דערשינען פיר בענד, האט מען זיך פלוצעם געכאפט, אז מע דארף אין גאנצן בייטן די ארטאגראפיע און דעם סטיל פון דער אויסגאבע. למשל, מאכן דעם ווערטערבוך צוויישפראכיק אדער אפילן דריישפראכיק. זייענדיק דער פארזיצער פונעם געזעלשאפטלעכן קאמיטעט, בין איך געווען קאטעגאריש קעגן. „אויף א האלבן וועג בייט מען נישט קיין ריכטונג!..‟ — און איך האב פארלאזט מיין פרעזידענטשאפט. אבער די מלחמה איז אנגעגאנגען ווייטער, קודם־כל, פארן איבערבויען די סעקולערע יידישע דערציונג אין אמעריקע, און אריינברענגען די שיטה פון יידישער דערציונג, געשאפן פון די רעליגיעזע (האט נישט מורא פאר דעם ווארט!). די רעליגיעזע שיטה האט זיך געבויט פון אויבן: דער אוניווערסיטעט האט ארויסגעלאזט לערערס פאר די יידישע שולן. די סעקולערע שיטה האט זיך געבויט פארקערט, פון אונטן: יידיש פלעגן די קינדער לערנען אין די אנפאנג־קלאסן, א ביסל אין די מיטלקלאסן — און שוין. דעריבער, פלעגט דאס גאנצע געלט אוועקגיין אויף דער עלעמענטארער אנפאנג־דערציונג. דער סוף איז געווען, אז די סעקולערע דערציונג אין יידיש, אמאל א צעצווייגטע, האט אין אמעריקע פראקטיש אויפגעהערט צו עקזיסטירן.
דער ערשטער יידיש־סעמינאר אין מאסקווע – יולי 1989
ווי אזוי האט די אמעריקאנער קהילה זיך באצויגן צו אייער קאנצעפציע?
מיט סימפאטיע. איין קלייניקייט: די סטרוקטור פון דער יידישער קהילה אין אמעריקע איז א סעקטאראלע. ווען כ׳בין געווען א רב, האב איך געטראגן דאס אחריות פארן פאליטישן סעקטאר. דער פאליטישער סעקטאר איז צעטיילט אויף פארטייען און ריכטונגען. יעדע פארטיי, ריכטונג און סעקטאר זארגט זיך נאר וועגן זיין אייגענער דערציונג־סיסטעם. קיינער האט נישט געוואלט זיך אויפהייבן העכער פון זיינע אינטערעסן, קיינער האט נישט געטראכט וועגן די אינטערעסן פון דער קהילה בכלל. קיינער האט נישט געשטעלט די פראגע איינצופירן די אוניווערסיטעטישע שיטה פון יידישער בילדונג.
דאס איז געווען א קאמף קעגן שמאלקעפיקייט?
טיילווייז, יא. די אמעריקאנער ארטאדאקסישע קרייזן, בתוכם די חסידים, האבן אין תוך אויפגעכאפט די אמעריקאנער מענטאליטעט, אז אלץ דארף געמאכט ווערן אויף א מאנומענטאלן אופן. דער סעקולערער סעקטאר אבער, איז אנגעגאנגען ווייטער מיט די קליינשטעטלדיקע דרכים. איך קער זיך ווידער אום צו מיין ארבעט אינעם ניו־יארקער סעמינאר, וואס האט באקומען דאס רעכט צוצוטיילן זיינע גראדואנטן דעם טיטול פון א באקאלאווער און אפילו א דאקטאר. זיך צו דערשלאגן צו אזא מדרגה האט געהאלפן די ווענדונג צו דער מאכט, וואס איז אונטערגעשריבן געווארן פון אלבערט איינשטיין און זלמן שזר, דער דריטער פרעזידענט פון מדינת־ישראל.
וואס איז געווען די פאזיציע פון די יידישע הומאניטארע אינסטיטוטן?
דער גרעסטער אויטאריטעט אויף דער יידישער גאס ביים פארשן יידיש איז דער ייווא. ווי באקאנט, איז ער געגרינדעט געווארן אין ווילנא אין יאר 1925, און אין 1940 איז געשאפן געווארן זיין פיליאל אין ניו־יארק, וואס איז שפעטער געווארן די הויפט־אינסטיטוציע. לכתחילה איז עס טאקע געווען סיי א יידישע און סיי א וויסנשאפטלעכע אינסטיטוציע. מיט דער צייט אבער האט די פירערשאפט פון ייווא באשלאסן, אז ס׳איז נישט וויכטיק אויף וואסער שפראך וועלן די אויספארשונגען געפירט ווערן. אט דער באשלאס איז געווען קעגן די ייווא־כללים, אנגענומען ביים שאפן די ארגאניזאציע, און האט געבראכט דערצו, אז די וויסנשאפטלעכע ארבעט איז אריבער אין גאנצן אויף ענגליש. די פאזיציע פון ייווא מכוח יידיש איז געווען איינע פון די וויכטיקע סיבות, הלמאי דער לערער־סעמינאר ביים יידישן פאלקס־אוניווערסיטעט אין ניו־יארק זאל געווען שליסן זיין ארבעט נאך דריי יאר פון מיין פארלאזן די שטעלע.
פאר וואס זשע האט די אמעריקאנער יידישע קהילה זיך אזוי לייכט אפגעזאגט פון יידיש?
איין סיבה האב איך שוין אנגערופן: די סעקולערע קרייזן האבן נישט פארשטאנען, אז ס׳איז שוין צייט צו שאפן א סיסטעם פון הויכער בילדונג. די צווייטע סיבה איז די אמעריקאנער סאציאל־עטנישע סטרוקטור. יעדער אמעריקאנער בירגער אסאציירט זיך מיט א געוויסער רעליגיעזער קאנפעסיע. דאס זעלבע קומט פאר מיט די 90 פראצענט אמעריקאנער יידן. זיי אסאציירן זיך מיט דער יידישער קהילה. די צרה באשטייט אבער נישט אין דעם, וואס די סעקולערע יידן באציען זיך צו דעם פארמעל, און אז די קהילה שפילט א קליינע ראלע אין זייער טאג־טעגלעכן לעבן. זיי האבן נישט פארשטאנען, אז די יידישע דערציונג ליגט אינעם יסוד פון דעם נאציאנאלן באוווסטזיין. ס׳איז דאך קלאר, אז א קינד מיט אן עלעמענטארן וויסן פון יידיש, אויב ער רייסט איבער זיין לערע, וועט די שפראך נישט קענען, און ווי א פועל־יוצא — נישט האבן קיין אנונג וועגן דער יידישער קולטור און טראדיציע.
די דריטע סיבה איז ישראל. ריכטיקער, די ישראל־שליחים, וועלכע האבן איבערצייגט דעם יידישן איסטאבלישמעט אין אמעריקע, אז אויב עס עקזיסטירט שוין אן אייגענע נאציאנאלע מלוכה און די מלוכה־שפראך איז דארט עברית, דארף מען נישט האבן קיין יידיש. ווי א רעזולטאט דערפון, האבן זיך באוויזן צוויי מינים פון א פרעסטיזשפולער יידישער דערציונג: א רעליגיעזע און א ישראלדיקע. אזוי איז דער סעקולערער סעקטאר, וואס האט זיך אנגעשפארט אין זיין טעטיקייט אויף דער קולטור, געשאפן אין יידיש, געבליבן פראקטיש אן גארניט.
א זיצונג פון וועלטראט פאר יידיש און יידישער קולטור, 1997. פון רעכטס: דיכטער אלי ביידער, פראפ׳ גרשון וויינער און מרדכי יושקאווסקי
דאס איז געווען דער אנהייב פון א שפראך־אסימילאציע?
די פראבלעם איז, אז עברית און די העברעישע ליטעראטור לערנט מען אין אמעריקע נאר אויף עברית. וואס שייך יידיש, האט זיך די שיטה פון ייווא פארשפרייט איבער אלע אמעריקאנער לערן־אנשטאלטן. אויפן היינטיקן טאג זיינען אין אמעריקע פאראן 70 יידיש־קאטעדרעס, אבער מע לערנט דארט נישט יידיש, נאר וועגן יידיש אויף ענגליש!
אייער צווייטע, „ירושלימער‟ מלחמה, איז פארבונדן מיט דער ערשטער, „אמעריקאנער‟ מלחמה? צי זי שיידט זיך פון איר אונטער?
די ווארצלען זיינען די זעלבע. אינעם ירושלימער אוניווערסיטעט עקזיסטירט שוין 40 יאר (וואס ס׳וועט זיין ווייטער, ווייס איך נישט) אן אפטייל פון יידיש, וואס האט א סך דערגרייכט און אויפגעטאן; אבער אפילו דארט ווערן געפירט אלע לימודים אויף עברית. נישט איין מאל פלעג איך פארבעטן דאקטאראנטן פון דעם ירושלימער יידיש־אפטייל צו ארבעטן אין די לערן־אנשטאלטן, מיט וועלכע כ׳האב אנגעפירט. זיי פלעגן זיך אפזאגן, ווייל לערנען יידיש אויף יידיש האבן זיי נישט געקענט. איין מאל האבן די סטודענטן פון פראפעסאר חנא שמערוק דערלאנג א בקשה אין רעקטאראט, אז די לעקציעס זאלן געפירט ווערן אויף יידיש. האט מען די סטודענטן אפגעזאגט.
ווען כ׳האב אין יאר 1982 געגרינדעט די יידיש־קאטעדרע ביים בר־אילנער אוניווערסיטעט, האב איך זיך געהאלטן ביים פרינציפ: יידיש מוז זיין א לעבעדיקע שפראך און דאס לערנען דארף געפירט ווערן אויף יידיש. דאס איז געווען די סיבה „צעבינדן‟ קעגן מיר א נייע מלחמה. ס׳איז באלד צוגעשטעלט געווארן אין געריכט א גאנצער ענין! אויפן נאמען פונעם רעקטאר איז געשיקט געווארן א מעלדונג אויף 50 זייטן. דער ירושלימער אוניווערסיטעט האט מיך באשולדיקט אין דעם, אז איך, אין מיינע אויפטריטן ווייז אן, אז דער בר־אילנער אוניווערסיטעט איז דער איינציקער אנשטאלט, ווו מע לערנט יידיש ווי א לעבעדיקע שפראך.
פון דעסטוועגן, נישט געקוקט אויף די אלע מחלוקת, האט אונדזער קאטעדרע געהאט א סך פריינד איבער דער וועלט. ס׳איז מיר געלונגען צו שאפן א פאנד פון דערלערנען יידיש מיטן גרונט־קאפיטאל פון דריי מיליאן דאלאר. אלע געלטער פון אט דעם פאנד זיינען געקומען פון פריוואטע מנדבים. דעריבער איז נישט קיין חידוש, וואס דער ירושלימער אוניווערסיטעט האט זיך דערפילט נישט גאר באקוועם.
מיט סטודענטן פון רוסלאנד (יידיש־פאקולטעט פון מאסקווער אפטיילונג ביים טורא־קאלעדזש) אין אריאל – מיי 1995
ווי אזוי האט זיך פארמירט אייער פאזיציע ווי א „יידישיסט‟?
צוויי זאכן האבן באשטימט מיין וועלטבאנעם. ערשטנס, בין איך לאנגע יאר געווען א רב און געבליבן ביזן היינטיקן טאג א רעליגיעזער מענטש. כדי צו ווערן א גלויביקער איז נישט גענוג צו קענען די יידישע טראדיציעס. מע דארף אין דעם לעבן. זיך שטרענג האלטן ביי דעם. נאר אזוי קאן מען זיין אן עכטער פרומער ייד. צווייטנס, בין איך לאנגע יארן געווען אן אנהענגער פון דער עברית־באוועגונג. דער הויפט־כלל פון אט דער באוועגונג איז געווען, אז ס׳איז נישט גענוג צו רעדן וועגן עברית, וויכטיק איז צו לערנען עברית בעברית. אויפן סמך פון אזא צוגאנג האט זיך פארמירט מיין באציונג אויך צו יידיש.
אייער מלחמה אין ישראל האט זיך שוין פארענדיקט?
ניין, זי גייט נאך אן ווייטער, אבער איך האב זי שוין פארשפילט. דאס שענסטע „ווערק‟ מיינס, וואס כ׳האב דא געשאפן איז די יידיש־קאטעדרע אינעם בר־אילן־אוניווערסיטעט. זי איז געווען די פירנדיקע, די סאמע בליענדיקע און גלענצנדיקע קאדעדרע פון יידיש אין דער וועלט. ווען כ׳האב זיך אונטערגענומען אויפצושטעלן דארט די קאטעדרע, האבן מיך די לערער פונעם ירושלימער אוניווערסיטעט געשראקן, אז ס׳וועלן נישט זיין גענוג סטודענטן. מיר האבן אבער געהאט איבער 250 סטודענטן. מעגלעך, ווייל ס׳האט זיך אונדז איינגעגעבן צו שאפן אויף דער קאטעדרע גאר אן אנדער אטמאספער.
אין אלע אוניווערסיטעטן איבער דער וועלט אויף דעם אפטייל פון ענגליש הערשט אן „ענגלישע‟ אטמאספער. אין די קלאסן און אויף אלע קאטעדרעס, בתוכם די סעקרעטארשעס, רעדן אלע ענגליש. פונקט אזא אטמאספער, נאר אויף יידיש, האט זיך אויפגעהאלטן אויף אונדזער קאטעדרע אין בר־אילן. דער הויפט־פרינציפ איז שטענדיק געווען: „יידיש איז א לעבעדיקע שפראך!‟
מע האלט, אז העברעיש האט באגלייט די יידן תמיד…
אבער מיר ווייסן דאך, אז אפילו די גרעסטע תלמידי־חכמים און די גרעסטע צדיקים האבן תפילה־געטאן צום איבערשטן נישט נאר אויף דער שפראך פון ספרים, נאר מיט ווערטער, וועלכע זיינען ארויס פון זייער הארץ — אויף יידיש. דעריבער איז פאר מיר יידיש נישט קיין וויסנשאפט, נישט קיין פארש־אביעקט, נאר דער המשך פון א יידישער נשמה. די נשמה אנטפלעקט זיך מערסטנס דורך דער שפראך. אין יידיש איז דא דאס ווארט „צדקה‟. דאס ווארט קומט פון לשון־קודש, פון תנך. אבער אין תנך מיינט עס „יושר‟. אין דער צייט פון מיין רבנות, הערנדיק, ווי דאס דאזיקע ווארט ווערט איבערגעזעצט אויף ענגליש — „פילאנטראפיע‟, — פלעג איך שטענדיק באטאנען, אז ס׳איז נישט ריכטיק. אין יידיש טראגט נישט דאס ווארט „צדקה‟ דעם זין פון „פילאנטראפיע‟. די אמעריקאנער האבן אזא ווערטל: „פילאנטראפיע הייבט זיך אן פון דיין היים‟. ביי א יידישן מענטשן מיינט „צדקה‟ — צו העלפן א צווייטן.
אייער דריטע מלחמה איז געווען די בלוטיקסטע?
ניין. די סאמע בלוטיקסטע איז אנגעגאנגען אין ישראל. אין רוסלאנד האט מען אונדז פשוט שטילערהייט דערשטיקט. אן אנדער זאך איז, אז צווישן די ערשטע צוויי מלחמות און דער דריטער מלחמה איז דא א גרויסער אונטערשייד. די ערשטע צוויי האב איך געפירט אויף מיין אייגענער איניציאטיוו; די דריטע מלחמה — לויט דער בקשה פון מדרכי יושקאווסקי. ער האט דעמאלט אנגעפירט מיט דער יוגנטלעכער באוועגונג פון יידיש־ליבהאבערס.
אין יאר 1989 האט יושקאווסקי אנגעקלונגען אויף אונדזער קאטעדרע אין בר־אילן און געבעטן מיך דורכצופירן אין רוסלאנד א סעמינאר פון צוגרייטן יידיש־לערערס. איך האב אים געפרעגט, וויפל צוהערער וועלן זיין, און כ׳האב דערהערט: „30 מענטשן‟. אויפן מאמענט האב איך זיך דערמאנט אין די ווערטער פון מיין טאטן ע״ה: „אז מע זאגט דרייסיק, מיינט מען זיכער צוואנציק. און אויב ס׳וועלן אפילו זיין צען, איז עס דען שלעכט?!‟ בין איך גלייך געלאפן צום פרעזידענט פונעם אוניווערסיטעט: „דו ווייסט, כ׳האב ערשט באקומען א פארבעטונג פון רוסלאנד, דורכצופירן דארט דעם ערשטן נאך 50 יאר סעמינאר פון צוגרייטן יידיש־לערערס. דו שטעלסט זיך פאר, וואס דאס מיינט?!‟
וואס זשע מיינט איר האט מיר געענטפערט דער פרעזידענט פונעם רעליגיעזן ציוניסטישן אוניווערסיטעט? ראשית־כל, האט ער מיך געפרעגט: „ווער וועט פאר דעם צאלן?‟ — האב איך געענטפערט, אז כ׳וועל אליין צונויפזאמלען געלט דורכצופירן דעם סעמינאר. „אז דו נעמסט זיך אונטער צונויפנעמען א פאסיקע סומע, וועל איך דיר אונטערשרייבן אלץ וואס דו דארפסט‟, — האט פארענדיקט דעם שמועס דער פרעזידענט.
פאר וואס האב איך זיך אזוי אנגעכאפט אין דער געלעגנהייט? כ׳האב געמיינט, אז פון רוסלאנד וועט קומען די ישועה פאר יידיש…
א פייערלעכע עפענונג פון דער קאנפערענץ פון וועלטראט פאר יידיש און יידישער קולטור. אויגוסט 1996
צי זיינען צונויפגעפאלן אייערע טרוימען וועגן די יידן אין רוסלאנד מיט דער ווירקלעכקייט?
באלד נאכן קומען קיין מאסקווע האב איך אפגעהאלטן אן עפנטלעכע לעקציע אין דעם קינאטעאטער „בורעוועסטניק‟ [שטורעמפויגל] פאר אן עולם פון 400 מענטשן. מיין טעמע האט געזאלט זיין „ישראל־מאטיוון אין דער יידישער פאעזיע‟, נאר ווען כ׳בין ארויס אויף דער בינע און דערזען אזא גרויסן עולם, וואס ס׳רוב פון זיי האבן פארשטאנען יידיש, בין איך געווארן אזוי איבערגעראשט, אז כ׳האב אנגעהויבן מיין אויפטריט מיט די ווערטער: „דאנק דיר גאט פאר דעם, וואס מיר האבן דערלעבט צו אזא טאג!‟ א וויילע האט זיך געהאלטן אזא פארציטערטע שטילקייט, אז ס׳האבן זיך מיר געשטעלט טרערן אין די אויגן. און מיטאמאל האט דער עולם אויפגעריסן מיט אזעלכע אפלאדיסמענטן, וואס כ׳האב קיין מאל אין מיין לעבן נישט באקומען.
ווי אזוי האט זיך אייך איינגעגעבן צו פארוואנדלען דעם איינמאליקן סעמינאר אין א כסדרדיקן? בפרט, אז געלט האט איר צונויפגענומען נאר אויף איין סעמינאר?
אין יאר 1992 איז צו מיר געקומען צו גאסט מיין חבר אבא קלורמאן. מיר זיינען געווען באקאנט שוין 40 יאר. אין אמעריקע זיינען מיר געווען שכנים, און ער איז דעמאלט ממש אויסגעגאנגען פאר הונגער. האב איך אים איין מאל געבארגט 25 דאלאר, ער זאל קאנען קויפן עסן פאר זיינע קינדער. במשך פון די 40 יאר זיינען געוויס אנגעוואקסן פראצענטן. זיך דערוווסט וועגן דעם רוסישן סעמינאר, האט ער מיר געזאגט: „מיר דאכט זיך, אז כ׳האב דיר נאך נישט אומגעקערט די 25 דאלאר. איז אט, אויב דו וועסט מצליח זיין צו פארוואנדלען דעם סעמינאר אין א ממשותדיקער זאך, וועל איך דיר אויסשרייבן א טשעק אויף 25 דאלאר און צוגעבן די פראצענטן, וואס זיינען אנגעוואקסן פאר די 40 יאר. בסך־הכל, האב איך באקומען א טשעק אויף 50 טויזנט דאלאר. אזוי איז געעפנט געווארן דער שטענדיקער סעמינאר אין די ראמען פון דער אפטיילונג פונעם אמעריקאנער „טורא־קאלעדזש‟. אבא קלורמאן איז געווען דער פרעזידענט פונעם אויפזיכט־ראט פון דעם אוניווערסיטעט.
די לערער פארן סעמינאר פלעגן מיר שיקן פון ישראל, אמעריקע און אנדערע לענדער — אלע באקאנטע פראפעסארן. איר ווייסט מסתמא, אז די שליחים פון „סוכנות‟ און „דזשאינט‟, ווי אויך פון אנדערע ארגאניזאציעס ווערן גוט באצאלט. מיר האבן אזא לוקסוס נישט געהאט. דעריבער זיינען די פראפעסארן געפארן קיין רוסלאנד און דארט געלערנט בחינם. די שיטה פון לערנען אויפן סעמינאר האט דערמאנט די ישיבה — פון אין דער פרי ביז פאר נאכט. אלע לימודים זיינען געפירט געווארן נאר אויף יידיש, א חוץ דער לימוד פון העברעיש.
גראד דעמאלט האט זיך אנגעהויבן די דריטע מלחמה. און גלייך אויף דריי פראנטן: פון איין זייט, האט אונדז אטאקירט די ניו־יארקער אדמיניסטראציע פון „טורא־קאלעדזש‟. זי האט געטענהט, אז די איינציקע פראגראם, ווו זי פארלירט געלט, איז די יידש־פראגראם. האב איך אויף זייערע טענות געענטפערט: אויב איר זעט נישט אינעם העלפן צו לערנען יידיש קיין מאראלישן חוב, נאר בלויז א מיטל צו פארדינען געלט, זייט איר טאקע גערעכט. פון דער צווייטער זייט, האט אונדז אטאקירט דער ייווא, צוזאמען מיטן יידישן טעאלאגישן סעמינאר…
וואס זיינען געווען די אינטערעסן פון ייווא אין רוסלאנד?
כמעט אין דער זעלבער צייט, וואס מיר האבן געעפנט אונדזער סעמינאר, האט ייווא און דער טעאלאגישער סעמינאר אנגעהויבן א בשותפותדיקע פראגראם מיטן מאסקווער היסטארישן און ארכיוו־אינסטיטוט פון צוגרייטן יידישע ארכיוויסטן. די דאזיקע פראגראם האט געזאלט האבן 12 שעה א וואך, געווידמעט די יידישע לימודים, ווי אויך א שעה־צוויי פון לימוד יידיש. אויף מיין סעמינאר האט מען געלערנט יידיש 40 שעה א וואך. איך האב גלייך געמאלדן, אז כ׳וועל מיט זיי נישט קאנקורירן, אויב זיי וועלן איינפירן מער שעהען צו לערנען יידיש. נאך מער: כ׳וועל תיכף־ומיד שליסן מיין פראגראם און זאלן זיי בלייבן די איינציקע אויפן שטח פון געוועזענעם סאוועטן־פארבאנד.
איך האב נישט געטיילט די סטודענטן אויף „מיינע‟ און „פרעמדע‟. אבער די מלחמה איז אנגעגאנגען אזוי שארף, אז אייניקע סטודענטן פון די קומעדיקע יידישע ארכיוויסטן, פלעגן שטילערהייט באזוכן אונדזערע לימודים. זיי האבן פשוט געוואלט בעסער באהערשן די שפראך. זיי זיינען געווען גוטע סטודענטן, און מיר האבן זיי געשטיצט אזוי ווייט, אז ווען א גרופע פון די אוואנסירטע סטודענט איז געפארן קיין ישראל ממשיך צו זיין זייער לערנען, האבן מיר אין דער גרופע איינגעשלאסן עטלעכע סטודענטן פון ייווא און דעם מאסקווער אינסטיטוט.
דער דריטער פראנט איז געווען מצד די ישראל־ארגאניזאציעס. זיי האבן זיך כמעט אלע אפגעזאגט צו שטיצן די ארבעט פון אונדזער סעמינאר…
אין בית־לייוויק. תל־אביב 1997
און ווי אזוי האט זיך צו אייך באצויגן די ישראל־אמבאסאדע?
דער דעמאלט שוין געוועזענער ישראל־אמבאסאדאר אין רוסלאנד אריה לווין האט אונדז געשטיצט. צווישן אונדזערע שטיצער איז געווען אויך דער קולטור־אטאשע דוד ברטוב. אבער אפילו זייערע רעקאמענדאציעס האבן אונדז נישט געהאלפן. די סיבה, מיין איך, שטעקט אין דעם, וואס הינטער אונדז איז נישט געשטאנען קיין שום פארטיי. מיר האבן בכלל אויסגעזען, ווי א כאפטע משוגעים, פארליבט אין אונדזער שפראך און אין דעם וואס מיר טאן.
לסוף, האט דאס בילד אין רוסלאנד אויסגעזען אזוי: דער ייווא — אטאקירט, די „סוכנות‟ — שטיצט נישט, דער „דזשאינט‟ — מאכט זיך כלא־ידע, „טורא־קאלעדזש‟ — האט זיך פון אונדז אפגעזאגט, און אבא קלומער — איז געשטארבן. און דעמאלט האב איך פארשטאנען, אז דער אייבערשטער האט זיך פון אונדז אפגעקערט!
און כ׳האב באשלאסן צו שליסן דעם סעמינאר אין מאסקווע. אבער די סטודענטן האבן פארט געוואלט פארענדיקן דעם קורס. אזוי איז רייף געווארן דער פראיעקט צו ברענגען 17 בעסטע סטודענטן קיין ישראל אויף א זומער־סעמעסטער. אויפן סיום פון דער זומער־פראגראם האבן מיר געמאלדן די סטודענטן, אז דער סעמינאר אין רוסלאנד האט געשלאסן זיין ארבעט…
צום סוף פון אונדזער שמועס האב איך געפרעגט פראפ׳ וויינער, צי וואלט ער גרייט געווען, ווי א געניטער קעמפער, אנהייבן א נייעם קאמף, א נייע מלחמה לטובת יידיש. זיין ענטפער איז געווען: „לויט א יידישער לעגענדע, דארף נאך דריי מלחמות קומען משיח…‟
א דאנק ד״ר מרדכי יושקאווסקין פארן צושטעלן די פאטאגראפיעס פון זיין ארכיוו
 

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
דער טאג פון גרעסטער פרייד און גרעסטן ווייטיק 

Next Post
נאטיצן פונעם רעדאקטאר — 8 



