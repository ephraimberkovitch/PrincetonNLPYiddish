

נאטיצן פונעם רעדאקטאר — 38 



 by באריס סאנדלער 
November 1, 2020December 1, 2020 Filed under:
באריס סאנדלער
נאטיצן פונעם רעדאקטאר 

אקטאבער אין וואלד. פאטא: ארקאדי סאנדלער
זאלן זיין מער געווינסן…
עס גייט אונטער מיט רעגנס־טעג דער אקטאבער־חודש. היייאר האט ער געבראכט אונדזער משפחה א גרויס געווינס — ס׳איז אונדז צוגעקומען נאך איין מיידעלע, זאל עס זיין געזונט און מזלדיק ביז הונדערט און צוואנציק.
נאך איין געווינס: דער זשורי פון סעגאל־פרעמיע ביי דער יידישער ביבליאטעק אין מאנטרעאל האט אויסגעקליבן מיין בוך „אנטיקלעך פונעם סאקוואיאזש‟ ווי דאס בעסטע בוך אויף יידיש פארן יאר 2020. ס׳איז שוין דאס דריטע בוך מיינס, וואס באקומט אט דעם בכבודיקן פרייז, און ביי דער געלעגנהייט דריק איך אויס מיין דאנקבארקייט סיי דעם פרעסטיזשפולן זשורי און סיי דער ביבליאטעק.
און נאך איין גוטע בשורה פאר מיר און מיין לייענערשאפט־משפחה: ס׳איז דערשינען מיין ניי בוך איבערזעצונגען אויף רוסיש מיטן נאמען „אנדענק־טאג אין אמנעזיע־שטעטל‟. פאקטיש שליסט עס אינעם אינהאלט איין אלע דערציילונגען פונעם פרעמירטן יידישן בוך, ווי נאך 4 נייע דערציילונגען.
אויך דעם חודש האט מיין גוטער חבר און גלענצנדיקער יידישער אקטיאר רפאל גאלדוואסער אונטערגעטראגן מיר זיין אייגענעם סורפריז — ער האט מייסטעריש אויסגעשפילט מיין ליד „ווו שטעקט דער שכל‟. איך האב עס טאקע אנגעשריבן אין אקטאבער, אין א צייט, ווען גאנץ אמעריקע ווארפט ווי אין קדחת פאר די פרעזידענטן־וואלן.



פארענדיקן מיינע נאטיצן וויל איך מיט א באגריסונג דער יידישער צייטונג „ביראבידזשאנער שטערן‟, וואס פייערט אין אקטאבער איר 90־יאריקן יוביליי. איך ווינטש דער רעדאקציע, בראש מיטן רעדאקטאר יעלענא סאראשעווסקאיא, געזונט און הצלחה אויף דעם גאר נישט לייכטן וועג לכבוד יידישער זשורנאליסטיק. נעמט אפ מיין באשיידענע מתנה פאר די לייענער פון „ביראבידזשאנער שטערן‟.‟.
א זינגפויגל אין דער נאכט
שוין עטלעכע נעכט, אז הינטערן פענצטער פון מיין שלאף־צימער האט זיך א פויגל געפונען אן ארט פאר זיינע סערענאדעס. ער פארכלינעט זיך אזוי אין די טרילן, אין די ווירטואזע פאסאזשן, אז דאס הארץ ביי מיר פארגייט זיך פאר התפעלות, כאטש נעם און צייל די פארדרייטע קאדענצן, וואס איין קאדענץ איז נישט ענלעך צו אן אנדערער.
צוריק גערעדט, דארף מען דאך שלאפן אויך. צי קאן מען אבער איינשלאפן, אז דער פויגל פייפט זיך און רייסט דעם גארגל אן א פויזע, ווי ער וואלט אין גאנצן ניט געאטעמט; אדער זיין אטעמען וואלט אויך געווען א טייל פונעם געזאנג. כ׳האב אנגעהויבן דעם פויגל פיינט האבן, זיך דרייען אויפן געלעגער פון איין זייט אויף אן אנדערער. שעלטן אים! כ׳האב אפילו א טראכט געטאן, אז ווען כ׳וואלט געהאט אונטער דער האנט א ביקס, וואלט איך אים דערשאסן.
און דער פויגל האט זיך געזונגען זיינס, ביז כ׳בין אונטער זיין זינגען איינגעשלאפן.
אין איינער א נאכט, ליגנדיק אין בעט, האב איך זיך געכאפט, אז כ׳קען נישט איינשלאפן. די שטילקייט פון דער נאכט גרילצט מיר אין די אויערן. דער פויגל זינגט נישט! כ׳הייב שוין אן טראכטן: וואס האט אזוינס געקאנט פאסירן מיט מיין פויגל? אפשר האט אים די געליבטע אפגעזאגט, און ער, פאר צרות, האט פארלוירן זיין שטים; צי אפשר פארקערט — זיין זינגען האט גערירט איר הארץ, און זיי זיינען אוועקגעפלויגן זוכן זייער פויגלשן גן־עדן.
כ׳האב זיך ווידער געדרייט אויפן געלעגער, ווי א פארלוירענער, וואס זוכט דעם נעכטיקן חלום. אין דער פרי בין איך אויפגעשטאנען א צעבראכענער און א פריטשמעליעטער מיט א זשום אין קאפ…עס פעלט מיר אויס מיין זינגפויגל!
ברוקלין, ניו־יארק, אקטאבער 2020

Share this:TwitterFacebookPrintLike this:Like Loading...

Related
 


Tagged: Boris SandlerYiddish 
Post navigation


Previous Post
„יידיש־צענטער‟ — מיין ליבע און מיין ווייטיק 

Next Post
לאפסוס־קאקטוס — 39 



