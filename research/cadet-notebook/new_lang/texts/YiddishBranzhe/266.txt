

דער סטייסי־ענין 



 by באריס סאנדלער 
August 1, 2019August 1, 2019 Filed under:
פראזע 

עמיל קאלין
חיים ראטארו איז געזעסן ביים טיש, אנגעטאן אין א העלן כמו־יום-טובדיקן אנצוג. פון זיין האלדז איז אראפגעהאנגען א ברייטער קראוואט פון שרייענדיקע קאלירן. ער האט זיך לייכט געהוידעט, דערמאנענדיק דעם עולם אין זיין עקזיסטענץ מיט יעדער באוועגונג פונעם באלעבאס.
חיים האט געגעסן דאס עוף מיט די הענט, באלעקנדיק זיך די קלעפיקע פינגער יעדע קורצע ווייל. ער האט ווויל געוווסט, אז דא, אין דער „גאלדענער מדינה‟, איז דאס נישט ניצן קיין גאפל־מעסער ווערט פאררעכנט ווי א גרויסע עבירה. וויפל יאר וווינט ער שוין אין אמעריקע? ער אליין האלט זיך שוין פאר אן איינגעזעסענעם. דאך, קען ער נישט פועל ביי זיך צו עסן ווי א ציוויליזירטער מענטש.
אנטקעגן אים איז געזעסן זיין זון, שלמהלע, ווי חיים ראטארו האט אים נאך אלץ עקשנותדיק גערופן; די אלע איבעריקע קענען אים ווי סטיוו.
זינט זיין טאטע־מאמע זענען מיט אים געזעסן דאס לעצטע מאל, האט ער באקומען גאר אן אנדער פנים. דורך די יארן, וואס ער האט פארבראכט אינעם אוניווערסיטעט, איז ער געווארן העכער, אפגעברוינט, דער רוקן האט זיך אים אויסגעגלייכט, אויף די אמאליקע דארע ארעמס זענען געוואקסן קיילעכדיקע מוסקלען.
שלמהלע האט געשלונגען גאנצע שטיקער עוף און דערביי גערעדט וועגן זיינע פלענער. ער האט בדעה צו פארלאזן דעם שפיטאל אין ארעגאן. מיט זיינע צייכנס דארף נישט זיין שווער צו געפינען א בעסערן דשזאב אין קאליפארניע. דארט געפינען זיך די „גרויסע נעמען‟ און דארט קען מען פארדינען שענער.
חיים, בשעתן קייען און הערן, האט א מאל אריינגעווארפן א „יא‟ און א „געוויס‟, כדי דעם זונס מאנאלאג זאל קלינגען א ביסל מער ווי א שמועס. לעבן שלמהלע איז געזעסן סטייסי, א שטילע פרוי, וואס האט געהאלטן אין איין שמייכלען, אפילו ביים קייען. שלמהלע האט זי אראפגעבראכט פון ארעגאן צוזאמען מיט דעם דאקטער־דיפלאם.
די גאנצע פרשה האט זיך אנגעהויבן פונעם אומדערווארטן בליץ־בריוול פון שלמהלען: „טאטע, מאמע, איך שרייב אייך, כדי איר זאלט וויסן, אז איך און סטייסי פלאנירן אראפצוקומען צו אייך מיט א קורצן וויזיט. מיר ווילן טיילן מיט אייך אונדזערע געפילן, וואס מיר טראגן איינער צום אנדערן. איך בין זיכער, אז מיר וועלן גוט פארברענגען צוזאמען. סטיוו.‟
נאכן איבערלייענען דאס בליץ־בריוול דאס צווייטע מאל האט חיים אויסגעטאן די דיקע ברילן, אפגעווישט דעם פליך און געשמייכלט צו זיך אליין א צופרידענער.
עלען האט צוגעזשמורעט די קורצזיכטיקע אויגן און אנגעוויזן איר לאקירטן נאגל אויף דעם פרויישן נאמען — „סטייסי — א זי. א פרוי…‟
די טעמע „זיווג‟ איז געווען אן אנגעווייטיקטע אין זייער משפחה. שלמהלע, דער שווייגנדיקער, צוריקגעצויגענער „הייסקול‟־שילער, האט פארשאפן זיינע טאטע־מאמע נישט ווייניק הארץ־קלעמעניש. א קאפ צום לערנען האט ער קיין עין־הרע געהאט א גוטן, נאר ער האט נישט ארויסגעוויזן קיין מידנסטן אינטערעס צו א לעבעדיקער באשעפעניש. די עלטערן האבן שוין געהאט געקלערט, אז אפשר וואלט געווען א פלאן צו גיין מיט אים צום דאקטער. א סעקסאפאטאלאג…
זיי האב פריי אפגעאטעמט נאך דעם ווי עלען האט געפונען ביים זון א פארנאגראפישן זשורנאל. זי האט אים א בלעטער געגעבן און אויסגערופן: „א זי… א פרוי!‟
חיימען איז „סטייסי‟ שטארק געפעלן. זיין כוח־הדמיון האט אים געטראגן העט ווייט.
ער האט זיך שוין געזען שפילן די ראלע פון א שטאלצן זיידע: ער האלט דאס מלאכל ביים ברית־מילה, דעקט צו דעם בר־מיצווה בחור מיטן טלית, האלט א שטענגל ביי דער חופה…
נאר פלוצעם זענען אויפגעשווומען די פראגע־צייכנס: ס׳דא יידן אין ארעגאן? דער גולם האט נישט געקענט צוגעבן איין ווארט — אן אונדזעריקע? ס׳איז שווער? פאר וואס ציט ער מיך ביי דער נשמה?
„עלען, עס זענען דא יידן אין ארעגאן?‟ — האט ער זיך נאכגעפרעגט ביי זיין ווייב.
עלען איז אים באפאלן ווי א רויב־פויגל:
„אוודאי! וואס דען? נישטא קיין יידן?‟
„סטייסי איז נישט קיין יידישער נאמען!‟.
געמישטע חתונות זענען נישט קיין נאווינע, אבער תמיד האט דאס געטראפן ביי יענעם און נישט ביי אים. איצט, דאכט זיך, איז געקומען זיין ריי — זיינע אייניקלעך וועלן זיין גויים.
ער האט געוואלט אפטרייסלען פון זיך די מחשבה, א מענטש איז דאך א מענטש. ביי גאט זענען אלע גלייך — נישטא קיין חילוק ווער האט דיך געבוירן. נאר די מחשבה איז נישט פארשווינדן, זיך איינגעקלאמערט, אריינגעשטעקט די „נעגל‟, וואס א מאל טיפער.
רעדן מיט עלען האט נישט געהאט קיין זינען: זי וואלט אים גלייך גענומען רופן מיט נעמען — „פרימיטיוו, ראסיסט, יחסן‟, זאגן מוסר — „דאס איז וואס די נאציס האבן אונדז געטאן!‟. ער איז געווען אפהענטיק פון אזעלכע טענות.
האט חיים דערציילט דעם פסיכאלאג וועגן דעם ענין מיט „סטייסי, אבער נישט דערמאנט קיין ווארט ניט וועגן דעם „נישט־יידישקייט ענין‟. דער פסיכאלאג האט געהאלטן, אז די אנגסטן ציען זיך פון די אנגעשטרענגטע באציונגען וואס ער, חיים, האט געהאט מיט דער מאמען. כדי אים צוריקשטעלן אויף די פיס, האט ער אים צוגעשריבן „ציפרעלאקס‟.
איצט האבן די פילן אויפגעהערט ארבעטן. חיים איז געווען פול מיט ירגזון אויף זיין ווייב: ווו איז זי אהינגעקומען? זי פארעט זיך צו לאנג אין קיך. וואס טוט זי דארט צו אלדי שווארצע יאר? א פנים האט זי… זי האט אים איבערגעלאזט אליין אויפן פראנט בשעת זי טראסקעט דארט מיט די טעפ.
עס האט זיך אים געשטעלט א קנויל אין האלדז. ער האט אפגעלאזט דאס עוף און אויסגעשטרעקט די האנט צו דעם געגארטן מאכל: שאקאלאד־אייזקרעם. זיין עזר־כנגדו, וואס האט דאס אלץ צוגעזען פון קיך, האט גיך אפגעווישט די הענט און איז צוגעגאנגען צו איר מאן אפצושטעלן זיין לייכטיזיקן טאט.
„חיימעלע, דיין צוקער איז צו הויך, דער דאקטער זאגט…‟
„זאג דיין דאקטער, — האט ער געשמייכלט קרום, — אז עס איז כלו כל הקיצין!‟ — און צוגעטראגן צו זיין מויל דעם לעפל, איבערגעפולט מיט דער געפערלעכער ברוינקייט.
דאס אייזקרעם־בערגל האט זיך געוואקלט אהין־אהער און לסוף זיך אראפגעקייקלט, א שמיר געגעבן דעם שרייענדיקן קראוואט און פארענדיקט דעם וועג אויף די יום־טובדיקע הויזן.
חיים האט געווארפן א זייטיקן בליק אויף סטייסי. דער שמייכל, מיט וועלכן זי איז אריינגעגאנגען אין דער דירה, האט זיך נישט אפגעווישט פון איר פנים און איז נישט אפגעבליאקעוועט געווארן.

Share this:TwitterFacebookPrintLike this:Like Loading...

Related
 


Tagged: fasadstoryYiddish 
Post navigation


Previous Post
די נאכט ליגט מיר אויף די הענט 

Next Post
פאלעמישע נאטיצן 



