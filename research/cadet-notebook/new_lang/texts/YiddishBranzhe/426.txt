

נאטיצן פונעם רעדאקטאר — 8 



 by באריס סאנדלער 
May 1, 2018June 1, 2018 Filed under:
געשיכטע
נאטיצן פונעם רעדאקטאר 


 
מיט 75 יאר צוריק זיינען די יידן, פארשפארט הינטער די טויערן פון דער ווארשאווער געטא, אויפגעשטאנען קעגן די דייטשישע נאציס. נישט אלע אויפשטענדלער זיינען געווען באוואפנט, נאר דאס גרויסע ווילן נישט צו שטארבן ווי קנעכט, האט זיי געפירט אין זייער לעצטער שלאכט.
איך לייג אייך פאר דעם טעקסט און דעם ווידעא פון מיין פראגראם „טאג ביי טאג‟, געווידמעט דער העלדישער דאטע אין דער געשיכטע פון אונדזער פאלק.
דעם 19 אפריל מערקן די יידן איבער דער וועלט אפ דעם העלדישן אויפשטאנד אין ווארשעווער געטא. אין דעם טאג 1943 האט זיך אנגעהויבן דער באוואפנטער קאמף אין דער געטא, ארגאניזירט און דורכגעפירט דורך דער פאראייניקטער יידישער קאמפס־ארגאניזאציע.
די יידישע קאמפס־ארגאניזאציע איז געגרינדעט געווארן אין אקטאבער 1942. אנגעפירט האט מיט איר דער שטאב אין באשטאנד פון מרדכי אנילעוויטש (השומר־הצעיר), קאמאנדיר פון דער קאמפס־ארגאניזאציע; מיכאל ראזענפעלד (פוילישע ארבעטער־פארטיי); הערש בערלינסקי (לינקע פועלי־ציון); יצחק צוקערמאן (החלוץ) און מארעק עדעלמאן (בונד).
דעם 19טן אפריל, פארטאג, זיינען די אקופאנטן צוגעטראטן צו דער ענדגילטיקער ליקווידאציע פון דעם רעשט יידן אין דער ווארשעווער געטא. זיי האבן געשיקט רעגולערע מיליטער־טיילן, ארטילעריע, סאפיארן, דייטשישע און פוילישע פאליציי, גרופעס פון אוקראינישע און לעטישע פאשיסטן אונטער דער אלגעמיינער אנפירונג פון גענעראל יורגען סטרופ.
אבער דאס דייטשישע מיליטער איז צוריקגעטריבן געווארן דורך די געטא־קעמפער. דעמאלט האבן די פאשיסטן אריינגעבראכט אין קאמף טאנקן און אפילו אוויאציע. דעם 16טן מיי האט סטרופ אפיציעל געמאלדן, אז דער געוועזענער יידישער וווין־קווארטאל האט אויפגעהערט צו עקזיסטירן; אבער די קאמפן, כאטש מער נישט קאארדינירטע, זיינען מצד די יידישע קעמפער אנגעגאנגען ווייטער. די לעצטע ידיעות וועגן די צוזאמענשטויסן שטאמען פון אויגוסט 1943, הגם די געטא איז שוין לאנג געלעגן אין חורבות.
כבוד זייער אנדענק!

Share this:TwitterFacebookPrintLike this:Like Loading...

Related
 


Tagged: historyvideoYiddish 
Post navigation


Previous Post
דריי מלחמות פון פראפ׳ גרשון וויינער לטובת יידיש 

Next Post
לאפסוס־קאקטוס — 9 



