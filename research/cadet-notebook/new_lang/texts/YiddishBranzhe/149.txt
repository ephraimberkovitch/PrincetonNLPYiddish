

שפיאן ליאשקע וואלקאוו (4) 



 by באריס סאנדלער 
July 1, 2020July 1, 2020 Filed under:
ליטעראטור
פראזע 


יעווגעני קיסין
4
ליאשקע האט זיך געלערנט אין דער אספיראנטור און אפט צוגעארבעט ווי אן איבערזעצער פאר פארשיידענע אראבישע דעלעגאציעס, וואס האבן באזוכט מאסקווע. ער האט זיך תמיד געסטארעט זיך דערנענטערן צו די אראבישע געסט און פארברענגען מיט זיי וואס מער פרייע צייט. ער האט זיי אלע מכבד געווען מיט בראנפן און אויסגעפרעגט וועגן אלצדינג. געווען זיינען צווישן זיי פארשיידענע מענטשן: קלוגע און נארישע, גוטהארציקע און בייזע, פרייגעביקע און קארגע… איין זאך אבער האט זיי אלע פאראייניקט: יעדעס מאל, ווען אינעם שמועס איז אויסגעקומען צו דערמאנען מדינת־ישראל, איז תיכף קלאר געווארן ווי שטארק און טיף איז זייער שינאה.
פון זיי האט ליאשקע געהערט אזוינס, וואס אפילו אין די סאוועטישע צייטונגען האט מען וועגן דעם ניט געשריבן: כמעט אלע האבן זיי געטענהט, אז ישראל דארף פארניכטעט ווערן; און ניט ווייניק פון זיי אין ברען פון כעס פלעגן זאגן ניט „ישראלים‟, נאר „יידן‟. ווען ליאשקע פלעגט וועגן דעם דערציילן זיינע עלטערן, פלעגט דער טאטע זאגן: „נו, דאס קאן מען פארשטיין: ישראל איז דאך אזא פאשיסטישע מלוכה, אזוי פיל יסורים פארשאפט זי די אראבער!‟. דעמאלט פלעגט די מאמע א זיפץ טאן: „אך, מאראט, שוין זשע מוז מען ענטפערן אויף א מלחמה מיט א מלחמה? און פארניכטן א גאנץ לאנד?‟ איין מאל האט זי שטיל געזאגט ליאשקען: „זיי פארזיכטיק מיט זיי, זון.‟
וואס מער ליאשקע האט פארשטאנען, וואס ס׳קומט פאר, אלץ מער האט זיך אים געוואלט איבערגעבן אין ישראל א סך פון דעם, וואס ער האט געהערט פון זיינע שיכורע מיטשפרעכערס, — נאר ווי אזוי? אין די געהיימע ציוניסטישע קרייזן, וועגן וועלכע ס׳איז אים אויסגעקומען צו הערן, איז ער קיין מאל ניט געווען און האט ניט געוווסט, ווי אזוי זיי צו געפינען. דערצו נאך האט ער גוט פארשטאנען, אז אין אזא מין זאך איז שטענדיק דא א סכנה אנצוטרעפן אויף א מסור.
ס׳איז שוין געווען דאס יאר 1987, און אין מאסקווע איז פארגעקומען אן אינטערנאציאנאלער ביכער–יריד. ליאשקעס גוטע–פריינד פון דער עברית־גרופע ביים אינסטיטוט האבן אים דערציילט, אז דארט וועלן רעפרעזענטירט ווערן אויך ישראלדיקע ביכער. אינעם טאג, ווען דער יריד האט זיך געעפנט האבן סיי ביי ליאשקען און סיי ביי זיינע חברים זיך די לעקציעס אנגעהויבן נאך מיטאג, און אין דער פרי האבן זיי זיך אלע געלאזט אויפן ברייטן, רוישיקן זובאווסקי בולוואר.
ס׳האט זיך ארויסגעוויזן, אז דווקא ביים ישראלדיקן–פאוויליאן האט זיך אויסגעשטעלט די סאמע לענגסטע ריי. צום ערשטן מאל אין לעבן האט ער געזען רעליגיעזע יידן אין יארמלקעס, און ניט זקנים, נאר יונגע בחורים, ווי ער! געווען זיינען דארט אויך מענטשן מיט קינדער, לויט די מלבושים בפירוש ארטיקע, סאוועטישע, אבער גערעדט האבן זיי (אויך מיט די קינדער) עברית! אינעם פולגעפאקטן פאוויליאן האט מען געקאנט ניט בלויז באטראכטן די ביכער אויף די סטענדן, נאר אויך זען פילמען וועגן ישראל, הערן ווי עס זינגען עפרא חזה און ירדנה ארזין… אלע זיינען געווען פארכאפט, בתוכם ליאשקעס גוטע–פריינד.
פלוצעם איז אריין אינעם פאוויליאן א מיטלוווקסיקער באיארטער מענטש, אנגעטאן אין א מיליטערישער אוניפארם מיט גענעראל–פאגאנעס, און מיט א קאשקעטל אויפן קאפ. עטלעכע באזוכערס האבן גענומען שרייען צו אים: „פאררעטער! שונא–ישראל! די ערד וועט דיך ארויסווארפן!‟ ליאשקע האט זיך גוט צוגעקוקט — ס׳איז דאך דוד דראגונסקי, וועמען ער האט געזען אויפן טעלעוויזאר מיט עטלעכע יאר צוריק: יענער האט דעמאלט קלאר און דייטלעך געמאלדן, אז „סאוועטישע יידן זיינען פולבארעכטיקטע בירגער פון דער סאוועטישער מלוכה‟. ליאשקעס טאטע האט דעמאלט געזאגט: „ער איז א מאלאדיעץ!‟, — די מאמע, ווי איר שטייגער איז, האט געטאן א זיפץ, און ליאשקען איז געווארן דערווידערט. איצט האט ער געקוקט אויף די בערדיקע בחורים, וואס האבן געהאגלט אויפן גענעראל מיט קללות, און ווי א בליץ איז אדורך אין זיין מוח: אט וועמען דו דארפסט!
פון יענער מינוט אן האט ליאשקע זיי ניט ארויסגעלאזט פון אויג, און יענע האבן, דאכט זיך, ניט געהאט בדעה אוועקצוגיין ביזן סאמע סוף. האלב איינס א זייגער האבן ליאשקעס חברים זיך געכאפט, אז ס׳איז שוין די צייט צו גיין אין אינסטיטוט. ליאשקע האט זיך געזעגנט מיט זיי, זאגנדיק, אז ער וויל כאטש א קוק טאן אויפן אראבישן פאוויליאן אויך, און געמאכט דעם אנשטעל, אז ער גייט אהין, נאר האט זיך תיכף אומגעקערט צום ישראל־פאוויליאן און זיך אפגעשטעלט דערנעבן. ער האט שוין קוים געקאנט זיך איינהאלטן, ווייל ער האט געדארפט גיין אין טואלעט. ער האט פארט אנגעשטרענגט זיין גאנצן ווילן און געווארט. סוף–כל–סוף, איז די גאנצע גרופע היציקע יונגען ארויס פונעם פאוויליאן, און ליאשקע האט דערזען מיט פארגרינגערונג, אז זיי גייען דווקא אינעם אפטרעט. נאכן באזוכן דעם געגארטן מקום האט ער זיי נאכגעפאלגט אויף א היפשער דיסטאנץ ארויס פונעם בנין, לענגויס דעם בולוואר, אינעם מעטרא… אינעם וואגאן האבן זיי אים באמערקט, און ווען נאכן אריבערגיין אויף אן אנדער ליניע האבן זיך אלע ווידער דערזען אינעם זעלבן וואגאן, איז איינער פון די בחורים צוגעקומען צו ליאשקען און האט געזאגט הויך און ארויסרופעריש:
— וואס גייסטו אונדז נאך? וואס דארפסטו פון אונדז?
— איך דארף אייך עפעס דערציילן, — האט ליאשקע שטיל געענטפערט, — אבער ניט דא — אויג אויף אויג. ווו איר ווילט. זעסט דאך, — האט ער צוגעגעבן, — איך בין דא אליין, און איר זייט זאלבע־פיר. לאמיר זיך אוועקזעצן צוזאמען ערגעץ–ווו אין אן אפגעזונדערט ארט, ווו איר ווילט.
יענער האט אויף א רגע געקוקט אויף ליאשקען און זיך אומגעקערט צו זיינע פריינד.
זיי זיינען ארויס פונעם וואגאן אויף דער לעצטער סטאנציע, ווו ס׳איז געווען
כמעט ליידיק, און האבן זיך געלאזט צום ארויסגאנג. ליאשקע האט זיי דעריאגט און געזאגט:
— חברה, איך מוז אייך דערציילן עפעס וויכטיקס. לאמיר זיך צוזעצן דא, — ער האט א ווייז געטאן אויף דער דערביייקער באנק.
גערעדט האט ליאשקע לאנג, אפשר א גאנצע שעה, אפשר נאך לענגער. ער האט
זיך געסטארעט דערציילן אלץ, וואס ער האט געוווסט, ניט דורכלאזן קיין איין פרט.
א סך זאכן האט ער איבערגעחזרט עטלעכע מאל און כסדר פארגעלייגט זיינע אומצוטרוילעכע צוהערערס, זיי זאלן פארשרייבן כאטשבי אייניקע
איינצלהייטן, כדי גארנישט ניט איבערצופלאנטערן. יענע האבן בפירוש ניט געוווסט,
ווי אזוי זיך צו באציען צום מאדנעם אומבאקאנטן און זיינע מעשיות, און פשוט
געהערט אים שווייגנדיק. פארענדיקט, האט ליאשקע מיט ווערטער:
— איך האף זייער, אז איר האט וועמען איבערצוגעבן דאס אלץ, — און דארטן
וועט מען קאנען דורכקאנטראלירן און זיך איבערצייגן, צי ס׳איז אמת, צי ניט.
מיט אט די ווערטער איז ער אריינגעשפרונגען אינעם צוגעפארענעם צוג
און איז אוועקגעפארן, טרייסטנדיק זיך דערמיט, אז ער האט געטאן אלץ,
וואס ער האט געקאנט טאן.
ליאשקע האט נאך פארכאפט די לעצטע פאר לעקציעס און
געזאגט אלעמען, אז ער האט געהאט א שרעקלעכן קאפ־ווייטיק.
נאך די לעקציעס איז ער ארויס פונעם אינסטיטוט און האט דערזען זיינע חברים פונעם עברית־קלאס זיצן אויף דער אונטערשטער פליטע פון הערצענס דענקמאל.
דערנענטערט זיך, האט ער דערהערט, אז זיי פירן א הייסן וויכוח.
— אויב פארט ניט אידעאליזירן, — האט געזאגט פילבאדייטיק פעטקע טופיקין, —
איז דאך ציוניזם א ראסיסטישע אידעאלאגיע.
— א ראסיסטישע? — האט איבערגעפרעגט מיט א קוים פארבאהאלטענער איראניע
אירע סידאראווא, נאך וועמען פעטקע האט געפרוווט אוכאזשעווען, —
און פאר וואס זשע האט דער סאוועטן–פארבאנד דער ערשטער אנערקענט מדינת–ישראל, אויב ציוניזם איז א ראסיסטישע אידעאלאגיע?
— שטיי נאר, — האט פעטקע געטענהט זיינס, — די אונא האט דאך דערקלערט
ציוניזם פאר א פארם פון ראסיזם!
אירע האט א קוק געטאן אויף ליאשקען און, דערזעענדיק דעם אויסדרוק אויף זיין
פנים, האט זי שפילעוודיק געזאגט:
— הער, ליאשקע, פארבעט מיך אין קינא!
דער פילם איז געווען אין גאנצן א נארישער. זיצנדיק אין חשכות אינעם האלב ליידיקן זאל, האט ליאשקע אין איינעם א מאמענט זיך צוגערירט צו אירעס האנט,
און יענע האט זי ניט אפגעפירט… צום סוף פונעם סעאנס האבן זיי זיך שוין געקושט,
ניט אפרייסנדיק זיך איינער פונעם אנדערן.
אין דער אמתן איז אירע תמיד געפעלן געווען ליאשקען, נאר אין יענער צייט האט
ער געפירט ליבעס מיט אנדערע מיידלעך, געזען פעטקעס פרווון צו געווינען
אירעס הארץ און אליין אויף איר ניט פרעטענדירט. איצט אבער האט ער געקראגן חרטה אויף דעם, וואס ער האט געהאט געפטרט אזוי פיל צייט…
— ווי שיין האט זי געזונגען… — האט אירע טרוימעריש געזאגט, בעת זיי האבן
שפאצירט, האלטנדיק זיך פאר די הענט, — „חי, חי, חי, עם ישראל חי!‟…
ליאשקען האט זיך געדוכט, אז אירעס שטים קלינגט ניט ווייניק שיין פון עפרא
חזהס. פלוצעם איז אים איינגעפאלן א געדאנק.
— זאג מיר, אירע, פלעגסטו א מאל זיך באגעגענען מיט ארבוזאוון?
— פון וואנען ווייסטו דאס? — אירעס פנים איז געווארן פארטונקלט.
— ער האט מיר אליין דערציילט. מיר האבן זיך א מאל געחברט… שפעטער, אמת,
האבן מיר זיך צעקריגט, — האט ליאשקע אייליק צוגעגעבן, ווי פארענטפערט זיך.
— ס׳איז גוט, וואס איר האט זיך צעקריגט, — האט אירע געזאגט.
— יא, דאס איז אמת, — האט ליאשקע מסכים געווען מיט א זיפץ, — אנטשולדיק,
אירע, כ׳האב ניט געוואלט דיך באליידיקן.
— ס׳מאכט ניט אויס, — אירע האט שטארקער א דריק געטאן זיין האנט.
זיי זיינען אריין אין א טונקעלן אריינגאנג פון עפעס א הויז און האבן זיך דארטן
געקושט זייער לאנג.
— און פעטקע, נעבעך, — האט ליאשקע געזאגט, — טאמער וועט ער צוטראגן
עפעס ניט–גוטס?
— וואסי? — האט אירע געענטפערט, — ביי אונדז איז דאך גלאסנאסט!
פלוצעם האט זי זיך אראפגעלאזט אויף די קארטעטשקעס און, צורירנדיק זיך צו
ליאשקעס קראק, געפרעגט מיט א פארשייטן שמייכל:
— צי ווייסטו, וואס איז געמיינזאמס צווישן גלאסנאסט און אראלן סעקס?
סוף קומט

Share this:TwitterFacebookPrintLike this:Like Loading...

Related
 


Tagged: Evgeny Kissinfasadliteraturestory 
Post navigation


Previous Post
בוקארעשטער בלעטער (8) 

Next Post
די געשיכטע פון יידן אין בעמען און מערן (12) 



