

שפיאן ליאשקע וואלקאוו 



 by באריס סאנדלער 
April 1, 2020April 1, 2020 Filed under:
ליטעראטור
פראזע 

יעווגעני קיסין
 1
סע טרעפט זיך אמאל אין לעבן, אז מע זאגט דיר עפעס און דו פארשטייסט, דו דארפסט גארנישט ניט פרעגן, נאר טאן, ווי ס׳איז געזאגט געווארן, אדער נעמען עס אין באטראכט.
גראד דאס האט דערפילט ליאשקע וואלקאוו, ווען דער לערער פון עברית, א קליינוווקסיקער באיארטער מענטש (מיר וועלן ניט דערמאנען זיין נאמען: ס׳איז קלאר, אז געטאן האט ער עס בעל–כרחו, פאלגנדיק די אינסטרוקציעס פון אויבן), איז צוגעגאנגען צו אים אין א קארידאר פונעם אינסטיטוט, א קוק געטאן אים גלייך אין די אויגן און ערנסט געזאגט: „איך וואלט אייך ניט געראטן באזוכן דעם קורס. הערט זיך צו צו מיין עצה…‟.
ניט בלויז האט ליאשקע פארשטאנען, אז ער דארף גארנישט ניט פרעגן ביים אלטן פראפעסאר, נאר ער האט זיך תיכף אנגעשטויסן, הלמאי יענער האט עס „געראטן‟ דווקא אים, ליאשקען, כאטש פריער האט ער אויף עפעס אזוינס נאך ניט געהאט אנגעטראפן. באגלייטנדיק מיט די אויגן דעם לערערס סוטולעוואטן רוקן, האט ליאשקע גיך איבערגעקליבן אין זכרון אלע זיינע חברים, וואס האבן אויך אנגעהויבן באזוכן דעם קורס פון עברית: וואסקע ארבוזאוו, קאלקע פיאדאראוו, מאשקע קלושינא… ניין, צו קיינעם פון זיי קאן מען זיך ניט טשעפען. נאר אים, ליאשקען, האט מען פארט „אויסגערעכנט‟…
אייגנטלעך, איז דאס געווען דאס ערשטע מאל, אז ליאשקע האט ניט אפגעענטפערט, ווען מע האט אים געהייסן אן שום דערקלערונגען, עפעס טאן (אדער ניט טאן). ווען מיט א יאר פריער האט ער באקומען דעם פאספארט און דער טאטע האט אים געהייסן פארשרייבן, אז ער איז לויט דער נאציאנאליטעט א רוס, האט עס דער טאטע, ווי ס׳האט זיך געדוכט, גאר איבערצייגעוודיק באגרינדעט: „צי קענסטו יידיש? צי קענסטו עברית? ביסטו געמלט? וואס איז דיין מוטערשפראך?‟ — און אזוי ווייטער. דער טאטע אליין האט אויך ניט געקענט קיין איין ווארט ניט אויף עברית, ניט אויף יידיש, און איז ניט געווען געמלט: ליאשקעס זיידע, עקיבה וואלקאוו, איז געווען א פארברענטער קאמוניסט און האט אפילו געגעבן זיין זון דעם נאמען מאראט, לכבוד דעם פראנצויזישן רעוואלוציאנער. דעם זיידנס איבערצייגונגען און איבערגעגעבנקייט די אידעאלן פון קאמוניזם האבן אים ניט געראטעוועט: אין 1938 איז ער דערשאסן געווארן, און דער קליינער מאראט איז אריינגעפאלן אין א קינדער–הויז. פון דעמאלט אן און אויף זיין גאנץ לעבן האט זיך ביי אים אנטוויקלט א נאטירלעכע נטיה צוצופאסן זיך צו די אומשטאנדן; וועגן אזעלכע, ווי ער, פלעגט מען זאגן אינעם סאוועטן–פארבאנד, אז זיי „וואקלען זיך צוזאמען מיט דער פארטיי–ליניע‟.
אלע פלעגן אים רופן „מאראט קירילאוויטש‟, און חתונה האט ער געהאט מיט א רוסישער פרוי. ליאשקעס מאמע איז געווען עטוואס מער פרינציפיעל, ווי דער טאטע (אניט איז עס א גרויסער ספק, צי זי וואלט אין יענער צייט חתונה געהאט מיט א יידן), הגם, ווי ס׳רוב מענטשן אינעם לאנד, האט זי זיך אויפגעפירט גענוג פארזיכטיק. אין אונטערשייד פון פיל אנדערע, האט ליאשקע ניט געדארפט נעמען דער מאמעס פאמיליע, ווייל „וואלקאוו‟ האט געקלונגען גאנץ כשר און זיכער. אויסערלעך האט ער אויסגעזען, ווי די מאמע מיט די ביינער, סיידן די האר און די אויגן זיינען געווען ביי אים א ביסל טינקעלער… ס׳האט אבער ווינציק געהאלפן. מ׳האט אים סיי־ווי דערקענט.
געווען איז ליאשקע א פעיק יינגל, האט זיך גוט געלערנט אויף אלע קעגנשטאנדן און דעריבער ביזן לעצטן מאמענט ניט געוווסט, אין וועלכער הויכשול צו פרווון אנצוקומען. פון קינדווייז אן אבער האבן אים צוגעצויגן ווייטע, עקזאטישע מקומות. דערצו נאך, ווען ער איז געווארן א דערוואקסלינג און האט אנגעהויבן פילן אין זיך מאנצבילשע אינסטינקטן, האט אים פון די אלע איבערגעלייענטע ביכער באזונדערס פארכאפט איין בוך — „טויזנט און איין נאכט‟. „זי האט געסמאטשקעט מיין צונג, און איך האב געטאן דאס זעלבע…‟ — אזוינס האט ער ניט געטראפן ניט ביי באקאטשא, ניט ביי מאפאסאנען, ניט אין טעאדאר דרייזערס „דער זשעני‟! אין לעצטן סך–הכל, האט ער דערלאנגט די דאקומענטן אינעם בארימטן אינסטיטוט פון מיזרחדיקע שפראכן ביים מאסקווער אוניווערסיטעט. גרינג אפגעגעבן אלע עקזאמענס, האט ער זיך מיט התלהבות פארטיפט אינעם אראבישן אלפאבעט און גראמאטיק, טרוימענדיק וועגן שפיאנישע אוואנטורעס און גלוסטנדיקע מיזרחישע פרויען.
באלד נאכן אנהייב פונעם לערן–יאר האט ליאשקע און זיינע נייע חברים זיך דערוווסט, אז מע קאן באזוכן א פאקולטאטיוון קורס פון עברית. אים האט עס פאראינטערעסירט — ניט ווייל ער האט געפילט א וואסער–ניט–איז שייכות מיט די דאזיקע זאכן, נאר פשוט מחמת ער האט זיך תמיד אינטערעסירט מיט אלצדינג. די לעקציעס פונעם אלטן פראפעסאר האבן ליאשקען ממש פארכאפט: ער האט ניט בלויז געלערנט די שפראך, נאר אויך דערציילט זיינע סטודענטן וועגן מדינת–ישראל, וועגן דער יידישער געשיכטע, טראדיציעס און מינהגים… אוודאי, האט זיך עס געטאן „אין די ראמען‟, און דאך האט מען אין קיין צייטונג וועגן אזעלכע זאכן ניט געשריבן. ליאשקען האט זיך שוין געדוכט, אז אלץ איז אים דערלויבט און אלע וועגן זיינען פאר אים אפן — און פלוצעם אזא מעשה… ניט באזוכן דעם קורס…
פון דעסטוועגן, איז ליאשקע ניט אזא מענטש, מע זאל ביי אים עפעס קאנען אפנעמען קעגן זיין ווילן. גלייך נאך דער לעקציע פון עברית איז ער צוגעגאנגען צו וואסקע ארבוזאוון מיט א פראגע:
— נו, וואס איז געווען היינט?
— און פאר וואס ביסטו ניט געקומען?
— פארשטייסט, — ליאשקע האט אנגערופן דעם לערערס פאמיליע, — האט מיר געזאגט: קומט ניט, איר זאלט ניט באזוכן דעם קורס.
— וואס עפעס אזוינס?
— כ׳ווייס אליין ניט… אפשר איז ביי אים דא עפעס א לימיט? — ליאשקע האט א צוק געטאן מיט די פלייצעס, — וואס זשע איז געווען היינט? אינטערעסאנט?
— נו יא! — און וואסקע האט אנגעהויבן דערציילן פארכאפטערהייט.
פון דעמאלט אן נאך יעדער לעקציע פון עברית האט ליאשקע גענומען ביי וואסקען אויף א טאג אלע זיינע פארצייכענונגען און לערן–מאטעריאלן און פלייסיק זיי איבערגעשריבן אין א ספעציעלער העפט. אפשר שוין נאך יענעם פאל איז אים איינגעפאלן דער ווילדער געדאנק, אז שפיאנירן זאל ער אין גאר אן אנדער ריכטונג, הגם אין יענער צייט האט ער זיך גאר ניט פארגעשטעלט, ווי פינטקלעך ער וואלט עס געקאנט טאן.
המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteraturestoryYiddish 
Post navigation


Previous Post
בוקארעשטער שריפטן (5) 

Next Post
דער סוד פון יידיש 



