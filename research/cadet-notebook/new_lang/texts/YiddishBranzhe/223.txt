

עס ווייסט דאס הארץ 



 by באריס סאנדלער 
December 1, 2019January 2, 2020 Filed under:
לידער
ליטעראטור 

משה לעמסטער
פאלקסמאטיוון
אויף דער עלטער איז ניט אזוי זיס דער האניק,
די בלימלעך אין פעלד שוין ניט אזוי צארט.
סע געדענקט נאך ווי מע דארף לאכט — מיין פנים,
נאר ס׳האט שוין פארגעסן, ווי מע פרייט זיך — דאס הארץ…
דעם שענקערס טאכטער
— יעדן אוונט גייסטו אין שענק אריין
ווייזט אויס, ביסט, א שיכורניק, בחור?
— ניין, יעדן אוונט גיי איך אין שענק אריין
צוליב דעם שענקערס טאכטער!
— יעדע נאכט קומסטו שיכור אהיים,
ווייזט אויס פונעם בראנפן, בחור?
— ניין, יעדע נאכט קום איך שיכור אהיים
פון ליבע צו דעם שענקערס טאכטער.
— ס׳האט דער שענקער אן איידעם געטראפן,
ווייזט אויס, דו ביסט דער חתן, בחור?
— ניין, ניט מיך האט דער שענקער געטראפן
פאר זיין שיינער, יונגער טאכטער.
— האסט זיך, רעדט מען, געהיילט אין שפיטאל
ווייזט אויס, פון שיכרות, בחור?
— ניין, איך האב זיך געהיילט אין שפיטאל
פון ליבע צו דעם שענקערס טאכטער…
די מאמע די אלטע
פון די דעכער אומעטיק רינט,
באלד קומט דער ווינטער קאלטער…
אויף דיר, מיין יאסעלע, מיין קינד,
ווארט איך — דיין מאמע אלטע.
איך געפין זיך ניט קיין ארט,
קוק אלץ ארויס אויף וועגן קילע
ביסט ניט געווען שוין זיבן יאר
אין אונדזער ווייסן, שטיבל שטילן.
עס סטייעט ברויט מיר און פארמעג,
נאר ביטער זיינען מיר די קיכלעך…
עס לויפן גיך די גרויע טעג,
ווי טרערעלעך פון שבת־ליכטלעך.
אי, וויל איך, יאסעלע, דיך זען
דיינע הענט אין מיינע האלטן
און פון דער שיינער וועלט נאך דעם,
מעג שוין אוועק דיין מאמע אלטע…
עס ווייסט דאס הארץ
זאגט זשע מיר, בלימעלעך צארטע,
מיין געליבטן זאל איך נאך ווארטן?
זייערע ריחות דערציילן מיט אומעט:
— ער וועט ניט קומען!
— ער וועט ניט קומען!
ניין, איך גלייב ניט,
איר זאגט א ליגן!
איר ווייסט דען בלימלעך,
וואס הייסט א ליבע?
זאגט זשע מיר, שטערנדלעך־טרערן,
מיין געליבטער צוריק וועט זיך קערן?
עס פינקלען פון אויבן די ווייטע זונען:
— ער וועט ניט קומען!
— ער וועט ניט קומען!
ניין, איך גלייב ניט,
איר זאגט א ליגן!
איר ווייסט דען שטערן,
וואס הייסט א ליבע?
זאג זשע מיר דו, מיין בידנע הערצל,
צי מיין געליבטער האט מיך פארגעסן?
ס׳צעקלינגט זיך אין הארצן א סטרונע:
— צו דיר וועט ער קומען!
— צו דיר וועט ער קומען!
יא דיר וועל איך גלייבן,
זאגסט ניט קיין ליגן!
דו ווייסט דאך, הערצל
וואס הייסט א ליבע…
וואלט געווען דיין ליבע צו מיר
וואלט געווען דיין ליבע צו מיר,
כאטש, ווי א פוכעלע גרינגס פון א פויגל,
באשאף איך צוויי פליגל פון איר
און הויך צו די הימלען געפלויגן.
מיט זיי כ׳וואלט די וואלקנס בארירט,
דיר געשאנקען א רעגן־בויגן —
וואלט געווען דיין ליבע צו מיר,
כאטש, ווי א פוכעלע גרינגס פון א פויגל…

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
בוקארעשטער שריפטן 

Next Post
דאס מאריענבאדער טאגבוך (2) 



