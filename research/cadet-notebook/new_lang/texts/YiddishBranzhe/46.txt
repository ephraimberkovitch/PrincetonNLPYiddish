

לאפסוס־קאקטוס — 44 



 by באריס סאנדלער 
May 2, 2021May 3, 2021 Filed under:
באריס סאנדלער
שפראך 

מיר זיינען ממשיך צו באטראכטן און דערקלערן די אזוי גערופענע „סאוועטיזמען‟, וואס פאדערן נישט סתם אן איבערזעצערישן טייטש, נאר טראגן אין זיך גאנצע באגריפן פונעם טאג־טעגלעכן לעבן אינעם געוועזענעם סאוועטן־פארבאנד. זיי זיינען נישט פארשווונדן געווארן צוזאמען מיטן לאנד, נאר פארבליבן אין די ווערק פון יידישע סאוועטישע שרייבערס.
נישט זעלטן, בשעתן שאפן א ווארט, וואס וואלט, מעגלעך, געקאנט פינקטלעכער איבערגעבן דעם באגריף פונעם אריגינאל, איז עס געטאן געווארן אויף א קאלקירטן אופן. דערביי ווערט נישט גענומען אין באטראכט, אז אויב אין איין שפראך קלינגט אזא ניי־געשאפן ווארט נאטירלעך, קאן עס אין אן אנדער שפראך דערפירט ווערן צו אן אבסורד.
אזוי איז געשען, למשל, מיטן ווארט „ארויסגערוקטער‟, דאס הייסט, א מענטש, וואס איז, ווי א גוטער ארבעטער, ארויסגערוקט געווארן צו פארנעמען א וויכטיקע פאזיציע; אדער א פארשטייער פון א געזעלשאפטלעכער, אדער פאליטישער ארגאניזאציע, וואס מ׳האט אים ארויסגערוקט אין א העכסטן מאכט־ארגאן.
די אבסורדישקייט פון דעם „סאוועטיזם‟ שטעקט אין דעם, וואס אין יידיש ווערט דאס ווארט „ארויסגערוקטער‟ גענוצט בדרך־כלל ווי אן אדיעקטיוו (נישט קיין סובסטאנטיוו) אין שייכות צו א זאך, און נישט צו א לעבעדיקן פארשוין.
צומאל טרעפן זיך ווערטער, וואס ס׳איז נישט צו פארשטיי, צוליב וואס האט מען זיי בכלל געדארפט „שאפן‟, פינקטלעכער געזאגט, אריינברענגען אין יידיש, ווען אין יידיש גופא זיינען זיי שוין געווען נאך פון קדמונים אן.
נעמט דאס ווארט „טאפאטשקע(ס)‟. אין רוסיש אליין האט מען דאס ווארט ״טאפאטשקי״ נאך אין 19טן, אנהייב 20סטן יארהונדערט נישט געוווסט און גענוצט — „שטובשיך‟. מיין באבע ע״ה האט אזא ווארט ווי „טאפאטשקעס‟ שוין יא געוווסט, אבער איר איז מער ניחא געווען דאס בילדערישע יידישע ווארט „שטעקשיך‟ אדער „מעשטעס‟. עס קלינגט מיר נאך היינט אין די אויערן ווי זי שרייט: „טו אן די מעשטעס, כ׳האב ערשט אויפגעראמט אין שטוב!‟
אויף אזא קאלקירטן אופן איז פון דער רוסישער „גרעלקא‟, געווארן א יידישע „גרעלקע‟, וואס אינעם אמעריקאנער יידיש, הייסט עס, „ווארעמפלאש‟. דאס רוסישע ווארט „דאטשא‟, אריינגעבראכט פון שלום־עליכמען אין יידיש ווי „דאטשע‟, האט געגעבן דעם נאמען פאר די דאטשע־איינוווינערס — „דאטשניקעס‟.
אן אנדער סיבה, אדער שוין גיכער א תירוץ צו פארבייטן א פארשפרייט יידיש ווארט אויף א מער „כשר‟ ווארט, איז געווען דעם ווארטס העברעישער ייחוס, וואס איז, אפנים, נישט אנגעשטאנען די סאוועטישע לינגוויסטן. אזוי איז פארביטן געווארן דאס ווארט „שליח‟ אויפן ווארט „געזאנדטער‟. דער דייטשישער אפשטאם האט אוודאי בעסער זיך אריינגעפאסט אינעם סאוועטישן אידעאלאגישן גערעם, ווי „שליח‟, וואס איז „דורכגעשטונקען‟ געווארן מיטן רעליגיעזן נאפטאלין. דאס ווארט „לימוד‟ איז געפסלט און פארביטן געווארן אויפן אומגעלומפערטן — „אנלערנונג‟.
נישט גערירט איז געווארן דאס העברעיש־שטאמיקע ווארט „חזיר‟. צי האבן די „יעווסעקיעס‟ אויסגעדרוקט אויף אזא אופן זייער שטילן פראטעסט דער מלוכה, איז געבליבן פארנעפלט. יעדנפאלס, איז אויפן יסוד פונעם ווארט „חזיר‟ געבוירן געווארן א ניי־ווארט „אפחזירן זיך‟, וואס האט געזאלט מיינען, אז א חזירטע האט געהאט חזירימלעך. אין די יידישע ווערטער־ביכער האט דאס ווארט קיין ארט פאר זיך נישט געפונען.
המשך קומט

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 43 

Next Post
פון אונדזער עזבון: יחיאל שרייבמאן (1913־2005) 



