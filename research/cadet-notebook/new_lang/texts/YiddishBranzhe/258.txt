

די געשיכטע פון יידן אין בעמען און מערן (6) 



 by באריס סאנדלער 
September 1, 2019August 31, 2019 Filed under:
געשיכטע 

מיכאל דונאיעווסקי
יידן און הוסיטן, רדיפות אויף יידן אין מערב- און צענטראלער אייראפע
קיניג וואצלאוו דער פערטער
נאכן טויט פונעם קיניג וואצלאוו (ווענצעסלאוו) דעם פערטן האט די לאגע פון דער יידישער באפעלקערונג זיך געענדערט, א דאנק דער נייער געזעלשאפטלעכער סיטואציע. די יידן האבן מקבל־פנים געווען די הוסיטישע באוועגונג. זיי האבן ביים אנהייב סימפאטיזירט די הוסיטן, ווייל די הוסיטישע רעפארמיסטן האבן זיך מער קאנצענטרירט אין זייער לערע אויף ספרי־נביאים און אויף זייער עטיק. דערצו האבן זיך אין דער הוסיטישער אידעאלאגיע און אין זייער טאג־טעגלעכן לעבן אפגעשפילט תנכישע עלעמענטן.
די הוסיטן האבן זיך גערופן „ישראל, וואס קעמפט קעגן עמלק‟, געהאלטן מלחמה קעגן „רוים‟, דאס הייסט, קעגן קירכע־אינסטיטוציעס. די יידן האבן זיי דעמאלט אויפגענומען ווי עפעס תנכישע קעמפערס, און זיי אונטערגעשטיצט מיט געלט, מיט מיסחר פון געווער, און פון מאל צו מאל אפילו מיט פירן קריגס־אקציעס, ווי, למשל, פעסטונג־ארבעטן קעגן ווישעהראד אין יאר 1420. ס׳פאראן א מיינונג, אז די נאענטסטע באציונגען האבן זיך געשאפן צווישן יידן און טאבאריטן (איינע פון די הוסיטן־פארטייען. זייער נאמען שטאמט פון הר־תבור). די טאבאריטן אין זייער לערע האבן זיך קאנצענטרירט אויפן תנ״ך, געגלייבט אין איין־און-איינציקן גאט, אפגעלייקנט עבודה־זרה, אנגערופן זייערע יישובים מיט תנכישע נעמען.
די פעסטונג ווישעהגראד
די יידישע רבנים פון צענטראלער אייראפע, ווי ישראל איסערליס, ישראל ברונע, יעקב ווייל, יום־טוב מילהאוזען האבן אויסגעדרוקט זייערע פארזיכטיקע סימפאטיעס צו דער הוסיטישער באוועגונג. ר׳ אביגדור קרא אבער האט צו זיי געהאט מער ווארעמע באציונגען…
דער אמת איז, אז די היסטאריאגראפישע ליטעראטור זאגט זיך ניט גלייכבאטייטיק ארויס לגבי די יידיש־הוסיטישע באציונגען. די יידישע לאגע איז דעמאלט געווען גאר קאמפליצירט און א סך מאל ניט קלאר, ווייל די אלטע יורידישע באציונגען זענען געווען צעשטערט און צעריסן: א קיניג האט שוין ניט באשיצט קיין יידן, די יידן זענען אריינגעפאלן אין די הענט פון שטעט־פארוואלטונגען; אפט מאל פלעגן די יידן בלייבן אן פרנסה פון די הלוואות, וכדומה. אבער אין דער זעלבער צייט, האט די הוסיטישע רעוואלוציע אפגעשוואכט די פעאדאלישע געזעלשאפטלעכע באציונגען, אפגעהאלטן אויף א שטיקל צייט די גזירות און באגרענעצונגען קעגן דער יידישער באפעלקערונג. די יידן האבן ניט שטענדיק געמוזט טראגן די ספעציעלע בושה־סימבאלן אין די ערטער, ווו זיי האבן אויפגעשטעלט זייערע געשעפטן מיט הלוואות, ס׳איז געווען זיי דערלויבט אין א באגרענעצטער מאס זיך צו לערנען מלאכות, באזעצן זיך אין דערפער צווישן קריסטן, ווו זיי האבן געצויגן די חיונה פון זייערע ניט־יידישע שכנים און אזוי ווייטער.
מע קען דא אבער טענהן, אז קיין אלגעמיינע יידישע אונטערשטיצונג פון הוסיטן האט ניט עקזיסטירט, ווי ס׳האט אויך ניט עקזיסטירט עפעס אן אפמאך צווישן יידן און הוסיטן. דער יידישער מצב האט אין יעדן ארט אויסגעזען אנדערש.
ווי די באציונגען זאלן ניט זיין, מיינט עס אויך ניט, אז קיין יידישע פאגראמען מצד די הוסיטן צי זייערע קעגנערס זענען שוין מער ניט פארגעקומען…
א שינאה צו יידן האט געהערשט סיי צווישן די קאטאליקערס און סיי צווישן א סך הוסיטן; אנצופאלן אויף יידן איז געווען א געוויינטלעכע זאך. צום ביישפיל, ווען די טאבאריטן און פראגער תושבים האבן אין יאר 1421 איבערגענומען די שטאט כאמוטאב אין צפון־בעמען, האבן זיי אויסגעהרגעט ס׳רוב היגע קריסטלעכע איינוווינער און פארגעלייגט די ארטיקע יידן אדער זיך שמדן אדער פארברענט ווערן… די יידן האבן אויסגעקליבן צו שטארבן אויף קידוש־השם.
אין דעם זעלבן יאר האבן די ארטיקע פראגער ניט־יידישע איינוווינער „באזוכט‟ די יידישע געטא און מיט א יאר שפעטער האבן זיי די געטא אויסגעראטן אין גאנצן… אן עפעס אן אפיציעלער סיבה — סתם אזוי! די שינאה קעגן דער הוסיטישער באוועגונג האט מען אויסגעלאזט אויף יידישע קעפ. די יידן האט מען ארויסגעטריבן פון זייערע איינגעזעסענע ערטער אין די שטעט, בטל געמאכט פון די קריסטלעכע חובות, געהרגעט, געראבעוועט און געצווונגען זיך צו שמדן — און אלץ צוליב דעם, וואס די יידן האבן כלומרש געשטיצט די הוסיטן.
די געשיכטע פונעם סוף 14טן י״ה און דעם גאנצן 15טן י״ה ווייזט אונדז א שרעקלעכע קריסטלעכע אויפפירונג מיט דער יידישער באפעלקערונג אין מערב- און צענטראלער אייראפע. צוליב די שרעקלעכע גוואלד־מעשים אנהייב 15טן י״ה זענען בהדרגה אונטערגעגאנגען ס׳רוב חשובע יידישע קהילות אין עסטרייך און דייטשלאנד. בדרך־כלל איז די סיבה צו פאגראמען געווען די זעלבע — באשולדיקונג אין עלילת־דם. דערצו איז צוגעקומען אויך א נייע סיבה, דהיינו, סימפאטיעס צו הוסיטן. אלע יידן זענען ארויסגעטריבן געווארן פון עסטרייך אין די 20ער יארן, פון מינכן אין יאר 1442. אין 1450 — פון לאנדסהוט, אין 1477 פון פאדוא, אין 1496 פון קארוטאן און שטירלאנד, פון טיראל — מיט צוויי יאר שפעטער…
די יידן, וואס האבן ניט געוואלט זיך שמדן, זענען ארויסגעטריבן געווארן פון שפאניע אויף שטענדיק…
אין די יארן 1433־1431 אויפן באזילייער קאנסיליום האט די קאטוילישע קירכע ווידער באשטימט אלע אנטי־יידישע געזעצן. גלייך נאך דעם האבן אויסגעבראכן פאגראמען אין שלעזיע, ווו יידן זענען אויסגעשטאנען מאסנמארדן און געמוזט פארלאזן די מקומות. זייער פארמעגן איז קאנפיסקירט געווארן דורך די שטעט־פארוואלטונגען; יידישע קינדער יינגער פון 7 יאר זענען בגוואלד אפגענומען געווארן ביי די עלטערן, כדי זיי זאלן דערצויגן ווערן ווי קריסטן אין ניט־יידישע פאמיליעס. דער גרעסטער חורבן אבער איז פארגעקומען אין שפאניע אין יאר 1492. די יידן, וואס האבן ניט געוואלט זיך שמדן, זענען ארויסגעטריבן געווארן פונעם לאנד אויף שטענדיק. אין דער יידישער געשיכטע איז עס באקאנט ווי גירוש־ספרד. פיר יאר שפעטער האט די זעלבע גזירה געטראפן די יידן אין פארטוגאל.
אין יענער פינצטערער צייט, זוכנדיק א מקום־מיקלט, האבן זיך איבער דער וועלט ארומגעוואלגערט ארום הונדערט טויזנט יידן. דער גירוש־ספרד האט חרוב געמאכט פרעכטיקע ספרדישע יידישע קהילות און דערמיט טראגיש געשלאסן א גאנצע תקופה פון דער יידישער נאך־תנכישער געשיכטע…

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
פון אונדזער עזבון: מישע לעוו (1917־2013) 

Next Post
„רומאו ואמא‟ (ראמעא און די מאמע) 



