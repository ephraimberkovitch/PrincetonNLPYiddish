

פון אונדזער עזבון: יוסף קערלער (1918־2000) 



 by באריס סאנדלער 
July 2, 2018July 5, 2018 Filed under:
ליטעראטור
ליטעראטור־עזבון
פערזענלעכקייטן 

צום 100סטן געבוירן־טאג
דיכטער, פראזאיקער, פובליציסט, רעדאקטאר — איז יוסף קערלער געבוירן געווארן אין הייסין, אוקראינע. זיינע ערשטע לידער זיינען געדרוקט געווארן אין די 1930ער יארן. אין 1937־1941 איז קערלער א סטודענט אין דער טעאטראלער סטודיע ביים מאסקווער יידישן מלוכה־טעאטער. פרייוויליק אוועק אויפן פראנט, נאך דער דריטער פארווונדונג האט מען אים מאביליזירט אין 1944. אינעם זעלבן יאר איז דערשינען זיין ערשטע זאמלונג, וועלכע איז באשטאנען מערסטנטייל פון ווערק, געווידמעט דער מלחמה־טעמע. זיך געדרוקט אין דער צייטונג „אייניקייט‟.
אין 1947 איז קערלער אריבערגעפארן קיין ביראבידזשאן, ווו מיט דריי יאר שפעטער איז ער רעפרעסירט און פארשיקט געווארן אויף צען יאר קיין ווארקוטא. נאך דער באפרייונג און רעהאביליטאציע אין 1955 האט ער זיך אומגעקערט קיין מאסקווע. געשריבן לידער, מיניאטורן, איינאקטערס פאר באזונדערע זינגערס און אקטיארן. אין 1957 און 1965 זיינען דערשינען צוויי זיינע לידער־זאמלונגען אין דער רוסישער איבערזעצונג.
ווען אין מאסקווע האט אנגעהויבן דערשיינען דער זשורנאל „סאוועטיש היימלאנד‟, האט יוסף קערלער דארט געדרוקט לידער און עסייען. שרייבן אבער ווייטער אונטערן סאוועטישן דרוק האט דער דיכטער שוין נישט געקאנט. ער הייבט אן זיין קאמף פארן ארויספארן קיין ישראל. ערשט נאך זעקס יאר האט זיך אים איינגעגעבן אין יאר 1971 צו באקומען א דערלויבעניש און פארלאזן ראטן־פארבאנד.
ער באזעצט זיך אין ירושלים, ווו עס הייבט זיך אן דער לעצטער און פרוכטבארסטער פעריאד אין זיין שאפונג. יוסף קערלער איז געווען דער איניציאטאר פון א סך אויפטוען, דערונטער פון דער אויסגאבע „ירושלימער אלמאנאך‟ — א וויכטיקע טריבונע פאר צענדליקער שרייבערס, דיכטערס, ליטעראטור־פארשערס און פובליציסטן. קערלערס לידער זיינען איבערגעזעצט אויף א סך שפראכן.
לייעטן אן ארטיקל פון יוסף קערלער, וואס ער האט אפגעדרוקט אין דער צייטונג „אייניקייט‟ דעם 17טן מארץ, 1945. (דער אויסלייג איז געביטן.)
צוועלף זיינען מיר געווען
צוועלף בחורים זיינען מיר געווען. פון די ווייטע אוקראינישע און ווייסרוסישע שטעט און שטעטלעך זיינען מיר געקומען קיין מאסקווע. מיר זיינען געקומען מיט א דארשטיקן ווילן: ווערן יידישע שוישפילער.
דאס איז געווען הארבסטצייט, אין די לעצטע זוניקע טעג פון 1937. אלץ איז געווען ניי און איבערראשנדיק. מאסקווע מיט אירע זון־באגילדעטע קרעמל־ווענט, דער נאכאנאנדיקער מענטשנשטראם איבער די ברייטע גאסן, און דער סטאלעשניקאוו־געסל, ווו עס געפינט זיך די מאסקווער יידישע טעאטראלע שול…
צוועלף בחורים זיינען מיר געווען אויפן קורס. געשלאפן א בעטל נעבן א בעטל, צוזאמען געארבעט, צוזאמען געטרוימט, צוזאמען באזוכט טעאטער. פלעגט איינעם געפעלן ווערן א בוך, פלעגן אים אלע מוזן איבערלייענען.
מיר האבן זיך סצעניש דערצויגן אויף טשעכאווס וואדעווילן און פרצעס דראמעס, אויף פראגמענטן פון מענדעלע, שלום־עליכם, גאגאל, סאלטיקאוו־שטשעדרין, גארקי, און אנדערע.
צום ארויסלאז האבן מיר צוגעגרייט דריי שטעלונגען: שלום־עליכמס „גאלדגרעבער‟ („דער אוצר‟), פרצעס „שוועסטער‟ און גאגאלס איינאקטער „קארטנשפילער‟. די שטעלונגען זיינען אדורך מיט דערפאלג.
אין אלפארבאנדישן קאמיטעט פאר קונסט־ענינים האט מען שוין געהאט גערעדט וועגן א יידישן יוגנט־טעאטער! האפענונגען וועגן אונדזער צוקונפט האבן אונדז רוען נישט געלאזט. ביז שפעט אין דער נאכט פלעגן מיר ליגן מיט ברייט־צעעפנטע אויגן און שמועסן וועגן אונדזער קינפטיקן טעאטער, וועגן אונדזער רעפערטואר. ס׳האט זיך שוין אפילו אנגעמערקט אן ארט פאר אונדזער טעאטער־בינע.

אונדזערע פלענער זיינען זיך אבער צעפלויגן, אוועק מיטן ערשטן רויך פון די שרפות, וואס דער שונא האט אנגעצונדן אין אונדזערע ליבע גרענעץ־שטעטלעך…
צווישן אונדזערע פעדאגאגן איז געווען דער ליטעראטור־פארשער אהרן גורשטיין [לייענט וועגן א. גורשטיין רבקה רובינס ארטיקל אין פאריקן נומער — רעד.] אין די ערשטע טעג פון דער מלחמה איז ער פרייוויליק אוועק אויפן פראנט. פרייוויליק איז אויך אוועק אונדזער לערער פון יידישער שפראך, דער פילאלאג עלי פאלקאוויטש.
אויך מיר זיינען נישט אפגעשטאנען פון אונדזערע לערער. מיר זיינען אוועק אויפן פראנט. צוועלף זיינען מיר געווען. ווו זיינען איצט אונדזערע חברים?
מישע קינעל, א יונג מיט א פאר ליכטיק־גרויע אויגן, איז העלדיש אומגעקומען ערגעץ ביי דער שטאט וויניצע.
ביי די לעגענדארע ווענט פון לענינגראד איז געפאלן שורע קאפמאן.
געפאלן אין שלאכט איז אויך אונדזער וויצלינג הערשעלע מארמא, א בחור מיט אויסערגעוויינטלעכע אקטיארישע פיייקייטן, א קאמיקער פון גרענעצלאזע לעבנסלוסט און פאנטאזיע.
די לעבן געבליבענע שלאגן דעם שונא. „נישטא קיין שטארקער און שענער געפיל, ווי די שינאה צו די דייטשן. מיט דעם דאזיקן געפיל נעם איך נקמה פאר מיינע נאענטע און ליבע‟ — אזוי שרייבט אין א בריוו דער גווארדיע־סערזשאנט בערל שיינהאוטער, קאוואלער פון צוויי ארדענס. ווער וואלט זיך געריכט, אז דאס דארינקע בחורל, וואס האט אזוי חנעוודיק געשפילט דעם מלמד אין שלום־עליכמס „גאלדגרעבער‟, דער זעלבער שיינהאוטער וועט אויף דער פרייסישער ערד פארברענען צוויי דייטשישע „טיגער‟־טאנקן! דער דריטער „טיגער‟ האט פארקערעוועט און געמאכט פליטה.
אין אויגוסט 1942, בעת א שלאכט אויף צפון־קאווקאז, איז אברהם הערצבערג אריינגעפאלן אין פייערלעכער ארומרינגלונג. צוזאמען מיט א קליינער גרופע רויטארמייער איז ער אנטלאפן פון א דייטשישן קאנצענטראציע־לאגער, האט זיך דורכגעריסן דורך דער פייער־ליניע און איז אנגעקומען צו אונדזערע טיילן. פאר ארויסווייזן העלדנטום אין די שלאכטן פארן טייך דאן און קאווקאז איז דער לייטענאנט הערצבערג באלוינט געווארן מיט אן ארדען פון פאטערלענדישער מלחמה און מיט א מעדאל „פאר באשיצן סטאלינגראד‟.
שטייענדיק ביי סטאלינגראד, האט ער געשריבן: „איך וועל נאך קומען קיין בערלין!‟ איצט שרייבט ער בריוולעך פון דייטשלאנד…

פון דער וואלגע ביז נאכן אדער — דאס איז דער שלאכטוועג פון טוביה מוראך. זיין דעסאנט־גרופע האט פארניכטעט דייטשן אין די הונדערטער. נישט איין קאמוניקאציע צעשטערט ביים שונא אין הינטערלאנד. פאר זיינע שלאכט־פארדינסטן איז ער באלוינט געווארן מיט אן ארדען פון רויטן שטערן און מיט די מעדאלן „פאר שלאכט־פארדינסטן‟.
מיט אן ארדען פון רויטן שטערן איז אויך באלוינט דער עלטערער לייטענאנט, דער קאמאנדיר פון אן ארטילעריע־באטאריי באריע הערשמאן.
אין איינעם פון די פראנט־אנסאמבלען פאר געזאנג און טענץ טרעט ארויס אונדזער געוועזענער מיטשפילער יאנקל פרעסמאן, וואס איז פאפולער און באליבט ביי די שלאכט־לייט אויך פאר זיין קונסט. דארף מען — איז ער א פריילעכער קאנפעראנס, א לוסטיקער טענצער, א שארפער קופלעטיסט; דארף מען — גייט ער אין אטאקע ווי א געניטער שלאכטמאן.
אין דער העלדישער מי פון אונדזער הינטערלאנד האבן מיר אויך אונדזער חלק, — איינער פון די בעסטע ארבעטער אויפן נ־סקער מיליטערישן זאוואד איז יאשע אליקומס. צוליב דער בינה האט ער אמאל, שוין א באיארטער מענטש, געווארפן דעם זאוואד, זיין הויכע קוואליפיקאציע. איצט האט ער צוליב פארטיידיקן זיין היימלאנד צייטוויילק פארלאזט די בינע און אוועק צוריק אויפן זאוואד.
צוועלף זיינען מיר געווען. אלע האבן מיר געוווסט, אז דער וועג צו אונדזער שעפעריש לעבן ליגט דורך קאמף, דורך נצחון איבערן היטלערישן דייטשלאנד.
א באזונדערן דאנק אונדזער לייענער לעאניד פליאט

Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 10 

Next Post
א יידישער פילם, געמאכט אין א צייט פון זיצן אויף טשעמאדאנען (7) 



