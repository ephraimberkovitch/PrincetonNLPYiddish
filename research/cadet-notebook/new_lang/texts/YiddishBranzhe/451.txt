

בשעתן לייענען קיסינס בוך „דערמאנונגען און מחשבות‟ 



 by באריס סאנדלער 
March 2, 2018April 3, 2018 Filed under:
עסייען
פערזענלעכקייטן 


סערגא בענגעלסדארף
„אלע מיינע נאטור־טאלאנטן האב איך באקומען פון מיינע אבות־אבותינו, פון מיין פאלק, דערפאר, ווען מע באליידיקט מיין פאלק, האלט איך פאר נייטיק עס צו פארטיידיקן‟.
אזוי הייבט זיך אן דאס ניט־גרויסע בוך מיט שיינע אילוסטראציעס, ארויסגעלאזט אינעם מאסקווער פארלאג „ארט וואלכאנקא‟. אנגעשריבן אויף א היימישן רוסיש, אן „קונצן‟, ווי דער מחבר וואלט אויף א קול ארומגעטראכט זיין אנגעזעטיקט און אינטערעסאנט לעבן, דערמאנט ער באגעגענישן מיט א סך מענטשן — אי באוווסטע, אי פשוטע, מיט וועלכע דער גורל האט אים צונויפגעפירט. דער נאמען יעווגעני קיסין איז באקאנט איבער דער גארער וועלט. כ׳רוף בכיוון נישט אן דאס ווארט „פיאניסט‟, ווייל אויב אנצוווייזן עס, וועט עס טראגן אין זיך זייער א שמאלן באגריף.

זיין בוך האט מיר, ווי א מתנה, צוגעשיקט דער מחבר אליין מיט אן אונטערשריפט אויף יידיש: „פאר סערגא בענגעלסדארפן מיט דרך־ארץ און סימפאטיע‟. וויל איך דווקא פון אט דער יידישער דעדיקאציע אנהייבן מיין שמועס וועגן דעם ווונדערלעכן מענטש און זיין בוך. מיט יעווגעני קיסין האב איך זיך באקענט פאראיארן אין תל־אביב, אינעם פאראיין פון יידישע שרייבערס און זשורנאליסטן. אוודאי, האב איך וועגן דעם אוניקאלן מוזיקער געהערט א סך פריער. אין קעשענעוו, ווו כ׳האב אפגעלעבט א 50 יאר, האב איך געהאט א סך פון זיינע פלאטעס. צווישן זיי שפילט דער ווונדערקינד זשעניע קיסין שאפענס צוויי פיאנע־קאנצערטן, באגלייט מיטן מאסקווער סימפאנישן ארקעסטער. ווען נישט דאס בילד אויפן פלאטע־קאנווערט, ווו דאס 12־יאריק יינגעלע מיטן רויטן פיאנערישן האלדזטוך טרעט אויף אינעם גרויסן זאל פון דער מאסקווער קאנסערוואטאריע, וואלט מען געקאנט מיינען — לויט דער אנגעזעטיקטקייט פון קלאנג, פיליגראנער מוזיקאילישקייט און דער טיפקייט פון באנעמען מוזיק, אז עס שפילט א געניטער רייפער מוזיקער.

שאפען, אויסגעפירט פון זשעניען, איז פאר מיר געווען אן אנטפלעקונג. שפעטער, בשעתן הערן זיינע פלאטעס, בין איך שטענדיק נתפעל געווארן פון דעם, ווי ער שפילט זיין באליבטן שאפען.

פונקט אזא אנטפלעקונג איז געשען מיט יארן שפעטער, בעת כ׳האב זיך צוגעהערט צו קיסינס דעקלאמירן לידער פון יידישע פאעטן אויף דעם קאמפאקטל „אויף די קלאווישן פון יידישער פאעזיע‟, וואס ס׳האט מיר צוגעשיקט דער באקאנטער יידישער שרייבער באריס סאנדלער. די ליבהאבער פון יידישן ווארט ווייסן, אוודאי, וועגן דעם פאעטישן קאמפאקטל, ווו קיסין לייענט אויף מאמע־שלון די לידער פון די בעסטע יידישע פאעטן: פרץ מארקיש, שמואל האלקין, אהרן ווערגעליס, משה קולבאק, דוד האפשטיין, אברהם סוצקעווער און אנדערע.

כ׳בין פשוט פארכאפט געווארן פון דער זאפטיקער, געדיכטער באס־שטימע. פארשטייט זיך, האב איך דעמאלט א טראכט געטאן, די מוזיקאלישקייט פון זיין רעציטאציע קומט פון זיין נאטור; אבער ווי קומט צו אים אזא יידיש? אזא אויסדרוקפולער, באגייסטערטער און דורכגעפילטער יידיש אין יעדער פאעטישער שורה?!
צו יענער צייט האב איך שוין געוווסט, אז קיסין, באקענענדיק זיך מיט באריס סאנדלערן, וואס האט רעדאגירט דעם „פארווערטס‟, האלט מיט אים אונטער נאענטע פארבינדונגען. קיסין דערמאנט וועגן דעם אויך אין זיין בוך, ווו ער האלט סאנדלערן פאר זיין גורו, וואס שייך יידיש און זיין ליטעראטור־לערער. פון קיסינס בוך האב איך זיך דערוווסט, אז ווי א קינד האט זשעניע פארבראכט די זומערן אונטער מאסקווע אויף דער דאטשע ביי זיינע באבע־זיידע, רחל און אהרן, וואס האבן גערעדט צווישן זיך יידיש. „זינט דעמאלט אן איז אין מיין נשמה עפעס פארבליבן, און ווען כ׳בין אונטערגעוואקסן, איז ביי מיר אויפגעקומען דער חשק אויסצולערנען יידיש אויף אן ערנסטן אופן. כ׳האב עס געטאן במשך פון לאנגע יארן‟. (ז׳92)
פונען בוך האב איך זיך אויך דערוווסט, אז זשעניע האט זייער פרי ליב באקומען צו דערקלאמירן פאעזיע. דעם טאלאנט האט ער געירשנט פון זיין זיידע אהרן. לויט קיסינס מיינונג, זיינען די רעציטאטארן אין זייער פאך זייער נאענט צו די מוזיק־סאליסטן. אזוי, למשל, האט דער בארימטער פראנצייזישער אקטיאר זשעראר דעפארדיע, הערנדיק ווי קיסין דעקלאמירט אויף רוסיש און יידיש, פארגעלייגט אים אויפצוטרערטן צוזאמען. געשען איז עס אין די ראמען פונעם זומער־פעסטיוואל אין דער פראצייזישער שטאט מאנפעליע, ווען דעפארדיע האט געלייענט די איבערזעצונגען פון די רוסישע און יידישע לידער, וועלכע ס׳האט דעקלאמירט אין דעם אוונט קיסין. דערביי שטרייכט קיסין שטענדיק אונטער: „זאל יעדן זיין קלאר, אז מיין פראפעסיע איז מוזיק, שפילן פיאנע. לייענען לידער — איז מיין האבי, נישט מער‟. (ז׳27)
פון רעכטס: יעווגעני קיסין, באריס סאנדלער און מיכאל קרוטיקאוו אין ייווא, נאכן אוונט, געווידמעט דעם 100סטן יארצייט נאך שלום־עליכם. 2016
אין די לעצטע יארן האט קיסין אליין אנגעהויבן שרייבן לידער אויף יידיש, און איך בין אן עדות, ווי פאראיארן האט ער אין „בית־לייוויק‟ געלייענט זיינע ווונדערלעכע לידער. באזונדערס איז מיר געפעלן געווארן זיין ליד „באבע־לשון, ווו דער פאעט באזינגט זיין ליבע צו באבע־זיידע. זיינע ערשטע לידער האט קיסין געדרוקט אין „פארווערטס‟ אין דער ביילאגע „פענשאפט‟; אויך דארט האט קיסין שפעטער געדרוקט זיינע פראזע־ווערק. איצט, זינט עס דערשיינט דער וועבזשורנאל „יידיש־בראנזשע‟, ווערט דא געדרוקט מיט המשכים זיין ערשטע גרעסערע דערציילונג „א יידישער שייגעץ‟.

וואס זשע מיינט טאקע פאר יעווגעני קיסין די יידישע ליטעראטור — בלויז א האבי, צי נאך איין זייט פון זיין פילזייטיקער שאפערישער טעטיקייט?

יעווגעני קיסינס יידישקייט בכלל און זיין ליבע צו יידיש בפרט איז א דערשיינונג גאר נישט קיין געוויינטלעכע אין אונדזער צייט, באזונדערס, ווען צוליב דעם אנטיסעמיטיזם אינעם געוועזענעם סאוועטן־פארבאנד און דער „זיגרייכער‟ אסימילאציע אין די מערב־לענדער, האבן א סך יידן אין גאנצן פארגעסן אין זייערע ווארצלען, אין זייער נאציאנאלער שפראך. דעריבער איז די פאזיציע פונעם גרויסן מוזיקער, ווען ער פארטיידיקט די שפראך פון די אנפאלן „מצד די יידן, היינט רוסישע ליטעראטן מיט פראוואסלאוונע צלמים אויפן האלד‟, — רופט ביי מיר ארויס נאר דרך־ארץ. „זיי האבן דאך קיין שום אנונג נישט וועגן דער יידישער ליטעראטור, יידישער געשיכטע, אבער רעדן וועגן דעם מיט גרינגשעצונג…‟. און ווייטער שרייבט קיסין: „די יידישע פאעזיע — איז א גרויסע פאעזיע, וואס געהערט צו די העכסטע מוסטערן פון דער וועלט־קולטור, און צו שאפן אזא פאעזיע קאן מען נאר אויף א זייער רייכער און אויסדריקלעכער שפראך, וואס טראגט אין זיך א ריזיקן כוח און פיייקייט איבערצוגעבן די איידלסטע געדאנגען און געפילן‟ (ז. 93)

די יידישע טעמע גייט דורך דורכן גאנצן בוך „דערמאנונגען און מחשבות‟. ווייטער וואלט איך געוואלט ברענגען קיסינס ווערטער וועגן זיין באציונג צו מדינת־ישראל.

„פאלגנדיק דעם רוף פון מיין נשמה, האב איך זיך מיט עטלעכע יאר צוריק געוואנדן צו דער ישראל־רעגירונג מיט דער בקשה צו באקומען די ישראל־בירגעשראפט. אין מיין בריוו האב איך צווישן אנדערש געשריבן: ׳איך האב שטענדיק טיף פאראכט שאוויניזם און קיין מאל נישט געהאלטן, אז מיין פאלק איז העכער פון אנדערע פעלקער… איך וויל אבער, אז אלע מענטשן, וועלכע שאצן מיין קונסט, זאלן וויסן, אז איך בין א ייד, אז איך געהער צו עם־ישראל. דערפאר פיל איך א נאטירלעכע נטיה ארומצופארן איבער דער וועלט מיט א ישראלדיקן פאס… במשך פון די לעצטע יארן האלט איך אין פובליקירן אויף מיינע וועבזייטן מאטעריאלן, אין וועלכע עס ווערט דערקלערט, וואס עס קומט אין ישראל אין דער אמתן פאר, ווייל עס קומט מיר אפט מאל אן זיך צונויפשטויסן מיט פארקריפלטע מיינונגען ארום דעם. אפשר קלינגט עס צו הויך, נאר איצט פיל איך, אז כ׳בין בפירוש ישראלס א סאלדאט אויפן אינטערנאציאנאלן פראנט׳‟ (זז׳׳ 97־98).
און איצט וועגן אן אנדער לייטמאטיוו פונעם בוך: יעווגעני קיסין דער מוזיקער. מע קאן טאקע מסכים זיין מיט קיסינס מיינונג, אז דער נאטור־טאלאנט קומט צו אים פון די אבות־אבותינו, אבער ביים פארענדיקן צו לייענען דאס בוך, בין איך פון דעסטוועגן געקומען צום אויספיר, אז די שאפערישער אייגנארטיקייט וואקסט ארויס, קודם־כל, פון דעם משפחה־באדן.
This slideshow requires JavaScript.
אין קיסינס היים האט די פיאנע־מוזיק זיך געהערט כסדר, „פון אלע זייטן‟. זיין מאמע עמיליא איז לאנגע יארן געווען א לערערין אין א מאסקווער מוזיק־שול; זיין עלטערע שוועסטער אלא האט זיך געלערנט אין דער צענטראלער מוזיק־שול ביי דער מאסקווער קאנסערוואטאריע און איז געווען זייער א פיייקע תלמידה. און אט, ביי זיינע 11 חדשים, האט דער קליינער זשעניע פלוצעם אנגעהויבן זינגען די טעמע פון באכס א פוגע, וואס די שוועסטער האט געהאלטן ביים אויסלערנען זיך שפילן. זינט דעמאלט האט זשעניע געזונגען אלץ, וואס ער האט געהערט ארום זיך — אלאס רעפערטואר, די ווערק, געשפילט פון זיין מאמעס תלמידים און אפילו די לידעלעך, וועלכע ער האט געהערט אויף דעם ראדיא. צו צוויי יאר און צוויי חדשים האט זשעניע אליין אנגעהויבן שפילן אן נאטן די אלע שטיקלעך, וואס ער האט פריער געזונגען. בלי ספק, אז דעם ווונדערקינד האט צוגעשפילט דאס מזל — זיין ערשטע און איינציקע פיאנע־לערערין אויפן גאנצן לעבן איז געווארן אנא פאוולאוונא קאנטאר.
ווי קיסין אליין דערמאנט זיך, האט זי גענומען אים, נאך גאר א קינד, אין איר קלאס ביי דער מיטלשול אויף מיכאל גנעסינס נאמען. „אנא פאוולאוונא האט מיך נישט נאר אויסגעלערנט דעם אלעמען, וואס איך קען טאן אויפן אינסטרומענט; זי האט שטענדיק געזארגט, כ׳זאל וואקסן אן ערלעכער מענטש. פאר די אלע יארן פון מיין לערנען זיך אין גנעסין־שול האט אונדזער משפחה זיך זייער דערנענטערט צו איר. ווען זי איז געבליבן אליין, האבן מיר זי פארבעטן צו וווינען מיט אונדז צוזאמען… די הויפט־ציל פון אנא פאוולאוונא אין איר ארבעט איז געווען קודם־כל צו אנטפלעקן, פארהיטן און אנטוויקלען די אינדיווידועלקייט פון יעדן תלמיד. דעריבער האבן אירע תלמידים, אין אונטערשייד פון אנדערע, תמיד געשפילט פארשיידנארטיק. נישט ענלעך איינער צום אנדערן. זי האט אליין קיין מאל נישט געוויזן אויפן אינסטרומענט, ווי אזוי מע דארף שפילן דעם אדער יענעם אויסצוג פונעם ווערק. זי האט עס געטאן בכיוון, מיר זאלן איר נישט נאכמאכן. זי פלעגט עס דערלקערן נאר מיט ווערטער, כדי אויפצווועקן אונדזער פאנטאזיע‟ (זז׳׳ 46־47).
פון רעכטס: יעווגעני קיסין, דמיטרי קיטאיענקא (דיריגענט) און אנא פאוולאוונא קאנטאר
פארשטייט זיך, אז א חוץ אנא פאוולאוונען און דער אלגעמיינער מוזיקאלישער אטמאספער אין שטוב, האבן אויף קיסינען געהאט א השפעה אויך אנדערע „גוטע מענטשן, וועלכע האבן עס מיר געהאלפן צו דערגרייכן‟. ער דערמאנט זיי מיט גרויס רעספעקט: די לערער פון דער שול און שפעטער אינעם גנעסין־אינסטיטוט, די גרויסע סאוועטישע און מערבדיקע מוזיקער, ארטיסטן, שרייבער און דיכטער, פאליטישע טוער און סתם אומבאקאנטע מענטשן. ס׳איז פאקטיש אוממעגלעך אנצורופן אלעמען, מיט וועלכע יעווגעני האט זיך באגעגנט אין זיין לעבן און דערמאנט זיי אין זיין בוך.
יעווגעני קיסין און יורי באשמעט (אלט)
וועגן אים קען מען נישט זאגן, אז ער שפילט פיאנע. ער שאפט מוזיקאלישע געשטאלטן, ווי א קינסטלער, וואס מאלט זיינע לייוונטן מיט זאפטיקע פארבן. קיסין מאלט זיינע בילדער מיט קלאנגען. בשעת ער מוזיצירט, שאפט זיך אן איינדרוק, אז ער שפילט נישט עפעס אזוינס, אנגעשריבן פונעם קאמפאזיטאר מיט לאנגע יארן צוריק; די מוזיק ווערט געבוירן אונטער זיינע פינגער אט־די מינוט אויף אייערע אויגן.
כ׳וועל קיין מאל נישט פארגעסן זיין אויפטריט אין תל־אביב מיט א יאר צוריק, אינעם זאל פון דער ישראל־פילהארמאניע. קיסין האט אויסגעפילט מיטן סימפאנישן ארקעסטער, בראש מיט זובין מעטא, דעם 2טן קאנצערט פון סערגיי ראכמאנינאוו. אין מיין לאנג לעבן איז מיר שוין אויסגעקומען צו הערן דאס ווערק פון א סך גרויסע פיאניסטן, אבער כ׳דערמאן זיך נישט, אז עמעצער פון זיי זאל געווען ארויסשלאגן פון מיר טרערן. כ׳האב זיי נישט געקאנט אפשטעלן ביז די געטלעכע מוזיק, געשפילט פון קיסינען, האט זיך נישט פארענדיקט.
נתן שטשאראנסקי און סאפא לאנדווער באגריסן יעווגעני קיסינען נאכן באקומען די ישראל־בירגערשאפט
פון קיסינס בוך קאן מען זיך א סך דערוויסן מכוח זיין שאפערישער לאבאראטאריע, אסאציאטיוון דענקען. אזוי, למשל, געפינט קיסין א פארבינדונג צווישן ערשטן קאנצערט פון בראמס מיט מגילת־אסתר. אינעם פינאל פון שובערטס סאנאטע D־dur קומט ביי קיסינען ארויס די געשטאלט פון „אן אלטן, וווילן ווינער יידישן זייגערמאכער, וואס זינגט זיין טעכטערל א לידעלע אויף שובערטס מעלאדיע: ׳אך, טעכטערל, מיין טעכטערל, איך האב דיך ליב אזוי!׳‟. און אט וואס ס׳האט געזאגט אנא פאוולאוונא קאנטאר, ווען זשעניע האט איר צום ערשטן מאל געשפילט דאס מוזיקאלישע בילדל „צוויי יידן: א רייכער און אן ארעמער‟ פון מוסארגסקיס פארטעפיאנע־ציקל „בילדער פון אן אויסשטעלונג‟: „דיין רייכער ייד זעט ביי דיר אויס ווי א גרויסער פאסקודניאק!‟
לויט מיין מיינונג איז דאס בוך „דערמאנונגען און מחשבות‟ אינטערעסאנט סיי פאר א ברייטערן עולם, סיי פאר פראפעסיאנעלע מוזיקער, און סיי פאר די מבינים פון הויכער קונסט — מוזיק, ליטעראטור, יידן און נישט יידן, מיט איין ווארט, פאר אלע, ווער ס׳האט ליב די שאפונג פון יעווגעני קיסין — דעם גרויסן מוזיקער און געטרייען זון פון זיין פאלק.

Share this:TwitterFacebookPrintLike this:Like Loading...

Related
 


Tagged: Evgeny KissinjewsmusicYiddish 
Post navigation


Previous Post
חווה לאפין: יידיש איז א בוקעט… 

Next Post
די וועגן פון יידישן און העברעישן טעאטערס 



