

שפיאן ליאשקע וואלקאוו (3) 



 by באריס סאנדלער 
June 1, 2020June 1, 2020 Filed under:
ליטעראטור 

יעווגעני קיסין

3
ליאשקע האט גלענצנדיק אפגעגעבן די עקזאמענס און איז אנגעקומען אין דער אספיראנטור, דערנאך איז ער דורכגעגאנגען די מיליטער–צונויפזאמלונגען און האט באקומען דעם ראנג פון רעזערוו–לייטענאנט. ביזן אנהייב פונעם לערן–יאר איז געבליבן א חודש, און ליאשקע איז געפארן מיט וואסקע ארבוזאוון קיין אדעס, ווו ס׳האט געוווינט וואסקעס פעטער מיט זיין משפחה. וואסקען האט זיך ניט איינגעגעבן אנקומען אין דער אספיראנטור, דערצו נאך האט ער ערשט זיך צעקריגט מיט זיין חברטע אירע. דאס אלץ האט אים אריינגעבראכט אין א שלעכטער שטימונג. האט ליאשקען געפרייט זיך צו פארן מיט זיין גוטן–פריינד און העלפן אים צעווייען דעם אומעט.
אין אדעס איז געווען הייס און פריילעך. וואסקע האט זיך לעצטנס געהאט צעקריגט מיט זיין חברטע אירע. מיט וואסקעס קרובים האבן זיי כמעט ניט קאנטאקטירט, כאטש אפגעשטעלט האבן זיי זיך אין זייער דירה. יעדן אינדערפרי זיינען די צוויי פריינד געגאנגען אויפן ים און האבן זיך געבאדט שעהענווייז. דערנאך האבן זיי זיך געלאזט אינעם האפן צו קויפן נארקאטיקעס ביי מאטראסן: וואסקע פלעגט פארברענגען אין אדעס יעדן זומער און האט שוין געקענט דא אלץ און אלעמען. אין די ערשטע צוויי טעג האט זיי געלונגען צו געפינען דאס, וואס זיי האבן געזוכט, און געקאסט האט עס דארט גאנץ ביליק, דעריבער, ווען אויפן דריטן טאג האט וואסקען זיך ווידער פארגלוסט זיך לאזן „אין געיעג‟, האט ליאשקע אים אפגערעדט (מיט מי) אפצוווארטן כאטש עטלעכע טעג, זיי זאלן זיך אין דעם ניט אריינציען און ניט ווערן קיין נארקאמאנען.
דאן האט וואסקע פארגעלייגט צו גיין צו דער פראסטיטוטקע נאטאשע, וואס ער האט זי געקענט שוין עטלעכע יאר. יענע האט זיך ארויסגעוויזן זייער א סימפאטישע סיי אויסערלעך, סיי לויטן כאראקטער, און האט זיי בריהש באדינט. וואסקע אבער איבער עפעס א סיבה איז אריינגעפאלן אין א מרה–שחורה, און ווען זיי זיינען ארויס פון נאטאשעס וווינונג, האט ער געזאגט פארטראכטערהייט: „שיינע צייטן זיינען געקומען: פאר אפזויגן דארף מען נאך צאלן געלט…‟. ליאשקע האט זיך געסטארעט מיט אלע כוחות צו דערמוטיקן זיין חבר, נאר געווען איז עס גאר ניט גרינג. דערצו נאך, כאטש וואסקע האט עס ניט ארויסגעזאגט אויף א קול, האט ליאשקע פארט געפילט, אז יענער איז אים שטיל מקנא, וואס ער איז אנגעקומען אין דער אספיראנטור.
אין איינעם א פארנאכט, שפאצירנדיק איבערן פארק און רייכערנדיק די ציגארעטן „מארלבארא‟, געקויפט ביי די ים–לייט אינעם פארט, האבן אונדזערע העלדן דערזען א פאר ברוינגעזיכטיקע יונגען, וואס האבן זיך בולט אויסגעטיילט צווישן די אנדערע מענטשן. „מסתמא אראבער‟, — האט ליאשקע שטיל א זאג געטאן וואסקען. כך־הווה: דערנענטערט זיך צו זיי, האבן די חברים דערהערט, אז די יונגען ריידן צווישן זיך דווקא אויף דער שפראך, וואס ליאשקע און וואסקע האבן שוין פיר יאר געהאט שטודירט אין אוניווערסיטעט. מיט א ברייטן שמייכל אויף די פנימער האבן זיי הויך באגריסט די אנגעקומענע פון נאענטן מיזרח אויף אראביש.
דאס לעצטע ווארט האבן זיי בכיוון געזאגט אויפן מאראקאנישן דיאלעקט, אויף וועלכן דאס ווארט „ברידער‟ קלינגט פונקט אזוי, ווי דאס סאמע ניבול–פהיקע רוסישע ווארט, וואס מיינט „פ־ץ‟ אויף יידיש, און אפילו נאך גרעבער…
אלע ארום האבן אויפגעציטערט: די היגע — פונעם מיאוסן ווארט, ארויסגעבראכט אזוי הויך און דייטלעך, און די מיזרחדיקע געסט — ווייל זיי האבן בפירוש ניט דערווארט צו טרעפן אראביש–ריידנדיקע רוסן אט אזוי, גלייך אויף דער גאס.
— ברוכים–הבאים אין סאוועטן–פארבאנד, ברידער! — זיי האבן געוווסט, אז די אראבער האבן אזא מינהג צו רופן איינער דעם אנדערן „ברודער‟, און ניט דורכגעלאזט די געלעגנהייט צו פארוויילן זיך, — פון וואנען קומט איר, ברידער?
— מין פילאסטין, — האבן יענע שטיל געענטפערט, נאך א ביסל פארלוירן.
— פון פאלעסטינע? ברוכים–הבאים, ברידער! זייט איר אויף לאנג געקומען צו אונדז? — ליאשקע האט זיי דערלאנגט דאס פעקל ציגארעטן.
ס׳האט זיך ארויסגעוויזן, אז די יונגען זיינען מיטגלידער פון דער באפרייונג־ארגאניזאציע פון פאלעסטינע און לערנען זיך איצט מיט זייערע חברים אין דער אדעסער מיליטערישער אקאדעמיע. אנגעקויפט משקה און פארבייסעכץ, האבן ליאשקע און וואסקע מיט זייערע נייע באקאנטע זיך געלאזט צו דער פלאזשע…
— נו, ברידער, — האט וואסקע א פרעג געטאן, ווען כמעט אלץ איז געווען אויסגעטרונקען און אויפגעגעסן. די שיכורע „באפרייערס‟ האבן צו יענער צייט אויסגעגעבן כמעט אלע זייערע מיליטערישע סודות, — די מיידלעך ביי אייך אין פאלעסטינע, זיי סמאטשקען גוט אפ?
יענע זיינען אויף א רגע צעמישט געווארן, און דערנאך האט איינער פון זיי, אהמעד, שטאלץ געגעבן א פאזיטיוון ענטפער. דער צווייטער, מאהמוד, נאך אלץ א פארלוירענער, האט געקוקט אויף א זייט, אין דער ריכטונג פונעם ים, און א זיפץ געטאן פארטראכטערהייט. דער הימל איז שוין געווארן האלב–טונקל, און פון די ים–כוואליעס איז ארויס א הויכער, שטאלטנער מאנצביל מיט שטארקע מוסקלען.
— ע–ע–ע, — האט וואסקע געזאגט מיט א שעלמישן שמייכל, — איר, ברידער, קענט נאך ניט אונדזערע רוסישע מיידלעך! אמת, ליאשקע? פאר אט–א–דעם–א, — וואסקע האט אנגעוויזן אויף דער קעשענע פון אהמעדס הויזן, ווו עס זיינען געלעגן די דאלאר–באנקנאטן, וואס יענער האט זיי פריער פארגעלייגט אונדזערע העלדן צו קויפן, — וועט איר דא קריגן אזוינס, — ער האט כיטרע א ווונק געטאן, — וואס איר וועט אין ערגעץ ניט אין דער וועלט ניט אפזוכן! און כ׳וועל אייך זאגן אפנהארציק, — וואסקע האט זיך אנגעבויגן צו די „ברידער‟ און איז איבערגעגאנגען אויף א שעפטש, — קיין בעסערע סחורה וועט איר ביי אונדז אויף דעם ניט קויפן. נו, וואס קאן מען דא נאך קויפן? בראנפן, קאלבעס — דאס וועט איר זיך אויך פאר רובלען גרינג איינשאפן. נאר פאר דעם, — ער האט ווידער אנגעוויזן אויף אהמעדס קעשענע, — כ׳זאג אייך צו, ברידער: אזא „סחורה‟ האט איר נאך קיין מאל אין לעבן ניט פארזוכט! נו, פאר דער פריינדשאפט! — וואסקע און נאך אים אלע אנדערע האבן אויפגעהויבן זייערע פלעשלעך ביר, אויסגעטרונקען זיי ביזן דנא און געלאזט זיך פאלגערן לעבן די צוויי ליידיקע פלעשלעך בראנפן, —  און איצט לאמיר גיין! — אלע האבן זיך אויפגעהויבן און, וואקלענדיק זיך, אוועקגעשלעפט זיך צו וואסקעס אלטער באקאנטער.
צוגעגאנגען צו דער טיר פון נאטאשעס דירה, האט וואסקע געזאגט אהמעדן:
— גיב מיר דאס געלט און ווארט א וויילע דא, מיר וועלן אלץ איינארדענען.
גענומען ביי אהמעדן די דאלארן, האט וואסקע זיי אומבאמערקטערהייט אריינגעלייגט צו זיך אין קעשענע און א קוועטש געטאן דאס קנעפל פונעם גלעקל. דערהערט די טריט הינטער דער טיר, האט ער תיכף צוגעטראגן א פינגער צו די ליפן, אריינקוקנדיק גלייך אינעם „אייגל‟. די טיר האט זיך צוגעעפנט.
— סאלוט, — האט וואסקע שטיל געזאגט, — ביסט פריי איצט?
די געסט האבן זיך אריינגעוואלגערט אין דער וווינונג, ליאשקע האט פארמאכט די טיר נאך זיך, און וואסקע האט גערעדט ווייטער:
— הער, מיר האבן דא געבראכט צו פירן א פאר אראבער. וועסטו זיי באדינען, ווי געהעריק, מיט ראבאט? זיי וועלן דערנאך שיקן צו דיר זייערע חברים, איצט זיינען דא ביי אייך אין אדעס א כאפטע אראבער, זיי לערנען זיך דא… און מיר׳ן דערווייל צוווארטן אין קיך. גוט?
צונויפגערעדט זיך מיט נאטאשען וועגן דעם פרייז און צעצאלט זיך מיט רובלען, זיינען די צוויי פריינד געבליבן אין קיך. נאטאשע האט גיך אנגעטאן איר סאמע שענסטע קאמבינאציע און ברייט צעפראלט די טיר מיט א ברייטן שמייכל אויפן פנים.
— יא–א–א… ברי–י–ידער… — האט וואסקע צעצויגן די ווערטער, אנגעלענט זיך אויפן טיש און אונטערגעשפארט דעם קאפ מיט די הענט.
— אהא–א–א… ברי–י–ידער… — האט ליאשקע מסכים געווען, — אינטערעסאנט… אפשר וועט מען אונדז א מאל שיקן אהין, קיין פאלעסטינע?
— דיך וועט מען טאקע שיקן, — האט וואסקע געענטפערט, — נאר מיך… וווהין וועט מען מיך איצט שיקן? — און ער האט פארקרימט דאס מויל.
— וואסקע, הער שוין אויף זיך אזוי ערגערן! — ליאשקע האט אוועקגעלייגט זיין האנט אויפן חברס אקסל, — נו, ביסט ניט אנגעקומען אין אספיראנטור היייאר, וועסטו אנקומען אין א יאר ארום, כ׳וועל דיר צוהעלפן! וואס איז דא אזוי איבערצולעבן? דערפאר אבער וועסטו האבן גענוג צייט הוליען א גאנץ יאר!
וואסקע האט געשטאמלט עפעס אומקלארס און אנטשוויגן.
פלוצעם האבן זיך פונעם צימער דערהערט ווילדע געשרייען: „טי שא, בליא, אין גאנצן משוגע?!‟ — האט געקוויטשעט נאטאשע. „אאהיראטאן יאהודיאטאן [1]!‟ — האט געברומט אהמעד. וואסקע און ליאשקע זיינען אויפגעשפרונגען, אריינגעלאפן אינעם צימער און דערזען א געשלעג.
— וועמען האט איר געבראכט צו פירן?! — האט נאטאשע געשריען, — איינער האט מיר אין מויל אנגעפישט, און דער צווייטער האט אים געפרוווט טרענען! אנו, פארנעמט זיך אלע פון דאנען!
ליאשקע האט געכאפט אהמעדן און אים אריינגעפארן אונטערן „לעפעלע‟. וואסקע האט אוועקגעשלעפט מאהמודן צו דער טיר. נאטאשע האט זיי נאכגעווארפן די קליידער, שרייענדיק: „מער זאל איך אייך דא ניט זען, פאסקודניאקעס!‟
— חברה, איר זייט משוגע צי וואס? — האט וואסקע שטיל געזאגט, ווען אלע זיינען ארויס פון דער דירה, — פאר אזעלכע זאכן וועט מען אייך דא איינזעצן אין טורמע!
— זאל זיי כאפן דער רוח! — האט ליאשקע געזאגט וואסקען, — א מין דרררעק…
— לאמיר גיין! — האט פארגעלייגט ליאשקע, און די צוויי פריינד זיינען גיך אוועק, איבערלאזנדיק די נאקעטע „ברידער‟ אויף די טרעפ.
— נו, פון א חזיר א האר, — האט וואסקע געזאגט, דערלאנגענדיק ליאשקען איינע פון די צוויי דאלאר–באנקנאטן.
— אהא, — האט ליאשקע מסכים געווען, נאר דערביי געפילט זיך קאלעמוטנע…
אהיים צו וואסקעס קרובים האבן זיי זיך אומגעקערט שפעט.
— נו, שוין גענוג אנגעהוליעט זיך היינט? — האט געפרעגט וואסקעס מומע, — קומט כאטש מארגן פריער, ס׳איז דאך מיין געבוירן–טאג!
— אוודאי! — האבן די יינגלעך פארזיכערט די באלעבאסטע.
— זעצט זיך צום טיש און טרינקט אויס א גלאז טיי, — האט זי פארגעלייגט, — איר עסט דארט, מסתמא, דער רוח ווייסט וואס. מאכט זיך קאליע די מאגנס — און מיר זעען אייך כמעט ניט…
— זעצט זיך, זעצט זיך, מיר׳ן כאטש א ביסעלע קוקן אויף אייך, אויף יונגע מענטשן! — האט ליבלעך אונטערגעכאפט איר מאן, — אייך איז מיט אונדז, אלטע לייט, אוודאי, סקוטשנע, נאר פון די אלטע קאן מען זיך אויך עפעס אויסלערנען!
מ׳האט זיך אוועקגעזעצט אין קיך טרינקען טיי מיט זיסווארג. וואסקעס מומע, ווי געוויינטלעך, האט אויסגעזען ווי אומצופרידן מיט עפעס, נאר דעם פעטערס פנים, ווי תמיד, איז געווען זייער גוטמוטיק און צוגעלאזן, און די שטים זיינע האט געקלונגען ביז גאר ווארעם און הארציק.
— און ווו הוליען זיי גאנצענע טעג, פון אין דער פרי ביז ביי נאכט? — האט די מומע געצויגן די ווערטער פארטראכטערהייט.
— וואסי? — האט דער פעטער געזאגט, — זאלן זיי הוליען. ס׳איז דאך איצט זייער צייט צו הוליען… לעצטנס, זינט די זשידעס האבן אנגעהויבן אוועקצופארן, איז דא די לופט ריינער געווארן…
ליאשקע האט זיך שטיל אויפגעהויבן פונעם בענקל און, קוקנדיק וואסקעס פעטער גלייך אין די אויגן, פעסט געזאגט:
— זייט מיר געזונט און גליקלעך! מער וועט מיין פוס אין אייער הויז ניט זיין! — און, ווי ענטפערנדיק אויף דער שטומער פראגע, וואס האט זיך אנגעצייכנט ביי אלעמען אויף די פנימער, צוגעגעבן: — מיין פאטער איז א ייד!
אויף גיך אריינגעווארפן זיינע בעבעכעס אין טשעמאדאן, איז ליאשקע ארויס אין דרויסן. ער איז געגאנגען איבער די ביינאכטיקע גאסן אין דער ריכטונג פונעם וואקזאל. איין געדאנק האט זיך אים געבאמבלט אין קאפ: אוועקצופארן פון דער שטאט מיט דער ערשטער באן. וואסקע איז אים נאכגעגאנגען און געפאנפעט זיך אונטער דער נאז, אז ער אליין פארשטייט ניט גארנישט; ער האט קיין מאל אזוינס ניט געהערט פון זיין פעטער. ער וואלט, אוודאי, אויך אוועקגעפארן צוזאמען מיט ליאשקען, נאר, צום באדויערן, קאן ער עס ניט טאן, ווייל מארגן איז זיין מומעס געבוירן–טאג. זי האט אים דאך אויסגעכאוועט. זי איז פאר אים ווי די צווייטע מאמע…
ליאשקע האט געפילט, אז זיין חבר הייבט אן ריידן פון היץ, נאר אים איז שוין געווען אלץ איינס, און כל–זמן וואסקע האט געהאלטן פאנפען, אז גלייך נאך דער מומעס געבורטסטאג וועט ער זיך, אוודאי, אויך אומקערן קיין מאסקווע און גלייך אנקלינגען ליאשקען… און פלוצעם האט ער געזאגט:
— פאר וואס האסטו מיר קיין מאל ניט דערציילט, אז דיין פאטער איז א ייד?
— ד׳האסט קיין מאל ניט געפרעגט, — האט ליאשקע געענטפערט, — און וואס איז די נפקא–מינה?
— ניין–ניין… גלאט אזוי…
וואסקע האט זיך ווי פארטראכט אויף א וויילע און געזאגט:
— איצט פארשטיי איך, פאר וואס דו האסט געוואלט לערנען העברעיש! דו קלייבסט זיך קיין ישראל?
— ניין… כ׳האב זיך קיין מאל אהין ניט געקליבן.
וואסקע האט זיך ווידער פארטראכט, דאס מאל אויף א לענגערער וויילע, און געפרעגט:
— פאר וואס זאלסטו טאקע ניט אוועקפארן קיין ישראל?
— גיי קעבע–ני–מאט, וואסיע, — האט ליאשקע רויק געענטפערט און גיך אוועקגעשפאנט. וואסקע האט אים א רוף געטאן א פאר מאל, נאר קיין פרווו אים צו דעריאגן ניט געמאכט.
אויפן וואקזאל האט זיך ארויסגעוויזן, אז די באן קיין מאסקווע פארט אפ בלויז מארגן אין דער פרי. איבערנעכטיקן דארטן, אפילו אויף א באנק, זיצנדיק, האט מען ליאשקען ניט דערלויבט. ער האט זיך געשלעפט איבער דער שטאט, און אין קיין האטעל האט מען אים ניט אריינגעלאזט. די איינציקע לעבעדיקע נשמה, וואס ער האט דא געקענט, איז געווען נאטאשע…
— וואס האסטו זיך צו מיר געיאוועט? — האט זי בייז א בורטשע געטאן, זעענדיק ליאשקען שטיין אויף איר שוועל, — כ׳האב דאך קלאר געזאגט: מער זאל איך אייך דא ניט זען! — און זי האט מיט כעס פארמאכט די טיר פאר זיין נאז.
ליאשקע האט אוועקגעשטעלט דעם טשעמאדאן אויפן דיל ביי דער וואנט און זיך אויף אים אוועקגעזעצט. כאטש דא קאן מען אפווארטן ביז אין דער פרי. מיט א צען–פופצן מינוט שפעטער האט די טיר זיך ווידער אויפגעעפנט.
— נו, וואס זיצסטו דא? — האט נאטאשע געפרעגט, שוין ווייכער און מיט חידוש.
— מיין באן פארט אפ אין דער פרי, און איך האב ניט ווו איבערצונעכטיקן, — האט ליאשקע געענטפערט, — האב איך געקלערט, אז כ׳וועל קאנען אפווארטן ביי אייך אין קיך… כ׳וואלט אייך ניט געשטערט, פשוט געזעסן עטלעכע שעה און אוועקגעגאנגען…
נאטאשע האט געקוקט אויף אים א וויילע און שטיל געזאגט:
— נו, קום אריין…
ליאשקע איז געזעסן ביים טיש, אראפגעלאזט דעם קאפ אויף די הענט, די אויגן צוגעמאכט. ער האט איינגעדרעמלט און זיך אויפגעכאפט פון נאטאשעס שטילער שטים:
— דו שלאפסט?
ליאשקע האט אויפגעמאכט די אויגן. זי איז געשטאנען לעבן אים.
— ווילסטו אפשר א גלאז טיי? — האט נאטאשע פארגעלייגט, — אדער עפעס איבערכאפן?
— א דאנק… כ׳בין ניט הונגעריק… סיידן א גלאז טיי…
נאטאשע האט אים דערלאנגט טיי מיט געבעקס און אנגעגאסן פאר זיך אויך א גלאז.
— ווי הייסטו? — האט זי א פרעג געטאן.
— אלעקסיי…
— און איך הייס אקסאנע. „נאטאשע‟ איז גלאט אזוי — פאר די קליענטן… — זי האט א שמוכץ געטאן. — פאר וואס האסטו ניט ווו צו נעכטיקן? — האט זי ווידער געפרעגט, — און וואסילי?..
— וואסילי איז איין זאך, — האט ליאשקע געזאגט, — און איך בין גאר אן אנדער זאך.
— וואס זשע, איר האט זיך צעקריגן?
— יא…
— נו, ס׳מאכט ניט אויס, איר׳ט זיך איבערבעטן, — האט זי פרידלעך געזאגט, — אלץ קאן זיך טרעפן צווישן פריינד…
— ניין… — האט ליאשקע א זיפץ געטאן, — מיט וואסילין וועלן מיר זיך, זעט אויס, שוין קיין מאל ניט איבערבעטן… נאר ס׳איז ניט וויכטיק. — און ער האט אפגעזופט א ביסל טיי.
אקסאנע האט בפירוש דערפילט, אז ס׳ליגט דא עפעס גאנץ ערנסט, ווייל איר פנים איז געווארן באזארגט.
— וואס איז געשען? — האט זי פארזיכטיק א פרעג געטאן, — אויב ס׳איז ניט קיין סוד, אוודאי…
ליאשקע האט נאך דערווייל אליין ניט געקאנט דערקלערן. אפשר, האט ער זיך ביז גאר צעבייזערט, און אפשר, איז אים געווארן אינטערעסאנט, ווי אקסאנע וועט רעאגירן אויף אזא מעשה… ער האט איר דערציילט דעם גאנצן אמת. ער איז אפילו געווען גרייט צו דערהערן פון איר: „ארויס פון דאנען, שמוציקער זשיד!‟ — אים איז שוין געווען אלץ איינס.
— און ער האט דיך איבערגעלאזט אליין?! — אקסאנעס גרויסע, בלויע אויגן האבן זיך ברייט צעעפנט, — א גוטער חבר! — זי האט ממש געברענט פאר כעס, — כ׳וועל זיך מער קיין מאל ניט לייגן מיט אים, פאר קיין שום געלט ניט! א מין דרעק!
בארויקט זיך א ביסל, האט אקסאנע ווייטער גערעדט:
— דו האסט ריכטיק געטאן, וואס ביסט געקומען. דו ווילסט, וועל איך דיר דא אויסבעטן?
— ניין–ניין, מע דארף ניט, — האט ליאשקע געענטפערט, — כ׳וועל דא זיצן, איבערווארטן די נאכט און אוועקגיין. זיי רויק, אלץ איז נארמאל.
אקסאנע האט זיך פארטראכט אויף א פאר וויילעס און פלוצעם געזאגט:
— און ביי אונדז אין כערסאן איז געווען אין שול א יידיש יינגל, מישע… א ווויל יינגעלע אזא, א שוצלאזס… אלע פלעגן זיך איזדיעקעווען איבער אים, און מיר, מיין חברטע לעסיע און איך, פלעגן זיך פאר אים איינשטעלן. איך פלעג אים פארבינדן די בענדלעך אויף די שיך. דערנאך איז זיין משפחה אוועקגעפארן קיין ישראל…
זי האט אפגעשוויגן און צוגעגעבן:
— יא… און פון דאנען אויך זיינען א סך יידן אוועקגעפארן… וועמען האבן זיי געשטערט?
זי האט א זיפץ געטאן און געענטפערט זיך אליין מיט אן עקל–געפיל אינעם קול:
— גראד אזא דרעק, ווי וואסקע, האבן זיי געשטערט. וואסקע… און אלע אנדערע…
— הייסט עס, איר קומט פון כערסאן? — האט ליאשקע געפרעגט.
— יא…
און אקסאנע האט גענומען דערציילן, ווי נאך דער שול איז זי אוועקגעפארן קיין מאסקווע, געפרוווט אנצוקומען אינעם „גיטיס‟ [2], נאר אן שום דערפאלג (איינער א פראפעסאר האט איר פארגעלייגט מיט אים איבערשלאפן, כדי מע זאל זי אננעמען, נאר זי האט זיך אפגעזאגט. זי האט באשלאסן זיך ניט אומקערן צוריק אהיים, ווייל אירע באציונגען מיט דער מוטער זיינען געווען ניט קיין גוטע, און דעריבער איז זי געקומען קיין אדעס. זי האט געפונען דא אן ארבעט אויף א בויונג אויסער דער שטאט, ווו מע צאלט גראשנס. דעמאלט האט זי געדונגען אט די–א וווינונג ביי עפעס אן אלטיטשקער, וואס לעבט די גאנצע צייט אויף דער דאטשע, און זיך פארנומען מיט דער אוראלטער פראפעסיע… זי האט דערציילט, ליאשקע האט געהערט און מיטגעפילט. דערנאך האט זי אנגעהויבן אויספרעגן אים וועגן זיין לעבן… פלוצעם האט אקסאנע א קוק געטאן ליאשקען גלייך אין די אויגן און געזאגט:
— ליאשע, דו ביסט אזא וווילער… ווילסט, וועל איך מיט דיר איבערשלאפן אומזיסט?

[1] „אאהיראטאן יאהודיאטאן‟ (אראב.) — יידישע קורווע
[2] „גיטיס‟ (אבריוויאטור) — מלוכישער טעאטראלער אינסטיטוט


Share this:TwitterFacebookPrintLike this:Like Loading...

Related
 


Tagged: Evgeny KissinliteraturestoryYiddish 
Post navigation


Previous Post
פון אונדזער עזבון: הערש רעמעניק (1905־1981) 

Next Post
בוקארעשטער שריפטן (7) 



