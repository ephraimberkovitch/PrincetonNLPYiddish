

פון אונדזער עזבון: הערש רעמעניק (1905־1981) 



 by באריס סאנדלער 
June 1, 2020May 31, 2020 Filed under:
ליטעראטור
ליטעראטור־עזבון
פערזענלעכקייטן 

דער קריטיקער און ליטעראטור־פארשער הערש רעמעניק איז געבוירן געווארן אין שטעטל מאנאסטירשטשע, קיעווער גובערניע. זיין בילדונג האט ער באקומען אינעם אדעסער פעדאגאגישן אינסטיטוט און ווערט א לערער און קאלינינדארף — דער צענטער פונעם ערשטן יידישן נאציאנאלן ראיאן אין אוקראינע. אין 1934 קומט ער קיין מאסקווע, כדי זיך צו לערנען אין דער אספיראנטור ביים פעדאגאגישן אינסטיטוט. אין זיין דיסערטאציע האט ער געפארשט „שלום־עליכמס נאוועלן‟. מיט לעקציעס טרעט ער אויף אין מאסקווע, מינסק און האמעל. אין יאר 1939 ווערט ער ארעסטירט. 16 יאר האט רעמעניק געשמאכט אין די לאגערן און תפיסות. נאכן אומקערן זיך אהיים און נאך א פולער רעהאביליטאציע הייבט ער אן ארבעטן ווי א דאצענט פון רוסישער ליטעראטור אינעם פעדאגאגישן אינסטיטוט פון שטאט יאראסלאוול. צו יענער צייט דערשיינט זיין בוך, געווידמעט דעם רוסישן פאעט אלעקסאנדר בלאק, און א צאל ארטיקלען. זינט 1964 און ביזן סוף פון זיין לעבן שטייט ער אין שפיץ פונעם קריטישן אפטייל ביים זשורנאל „סאוועטיש היימלאנד‟. אין יאר 1972 פארטיידיקט ער זיין דאקטאראט וועגן שלום־עליכמס שאפונג.

לייענט דעם מחברס אריינפיר צו זיין בוך „שטאפלען‟, וואס איז דערשינען אין מאסקווע אין יאר 1982, אין פארלאג „סאוועטסקי פיסאטעל‟.
אריינפיר
די גרינטלעכע איבערשטאלטונג פון דער עקאנאמיק, פונעם גאנצן לעבן פון דער יידישער באפעלקערונג נאך דער אקטיאבער־רעוואלוציע האט באדינגט א שטורמישן אויפבלי פון דער ליטעראטור אין אלע זשאנרען, קודם־כל, פון דער דיכטונג. שוין אין די ערשטע צוויי צענדליק יאר פון דער ראטנמאכט האט די יידישע ליטעראטור ארויסגערוקט אזעלכע פאעטן, ווי אשר שווארצמאן, דוד האפשטיין, לייב קוויטקא, פרץ מארקיש, אהרן קושניראוו, משה קולבאק, שמואל האלקין, עזרא פינינבערג, איציק פעפער, איזי כאריק. פאעטן פון אזא מאסשטאב האט די יידישע ליטעראטור ביז דער רעוואלוציע ניט געהאט. דאס איז געווען א נייע דיכטונג ניט בלויז לויט די סאציאלע און רעוואלוציאנערע אידעען, נאר אויך לויט דער טיפקייט פון געפילן, לויט דער קראפט, מיט וועלכער עס זיינען אויסגעדריקט געווען די דאזיקע אידעען און געפילן, לויט דער נייקייט פון דער פארם, לויט דער רייכקייט פון שפראך.
צוזאמען מיט אט דער גרופע ערשטראנגיקע דיכטער האבן איבערגעלאזט טיפע שפורן אזעלכע טאלאנטירטע שעפער, ווי ליפע רעזניק, משה כאשטשעוואצקי, שמואל ראסין, זעליק אקסעלראד, בוזי אלעווסקי, מאטל הארצמאן, יוסף קאטליאר, הערשל קאמענעצקי, חנה לווין און נאך פיל אנדערע. אין דער צווייטער העלפט פון די צוואנציקער און אין די דרייסיקער יארן איז אנגעקומען א נייע פלעיאדע באגאבטע פאעטן, די מערהייט פון וועלכע זעצט פאר שוין אין אונדזער צייט די רומפולע טראדיציעס פון דעם עלטערן דור.
די יידישע דיכטונג, וואס איז צום אנהייב געווען באווירקט פון דעם סימבאליזם און פוטוריזם, האט זיך באפרייט פון אט די ווירקונגען און זיך פארפעסטיקט אויף די אידעישע און עסטעטישע פאזיציעס פון דער סאוועטישער ליטעראטור אין ענגער פארבינדונג מיט דער רוסישער דיכטונג (בלאק, מאיאקאווסקי, יעסענין), מיט דער אוקראינישער, ווייסרוסישער, מיט דער גאנצער סאוועטישער דיכטונג.
די באדייטנדיקסטע דערגרייכונגען פון דער יידישער סאוועטישער פראזע אין דעם פעריאד זיינען אין דער ערשטער ריי פארבונדן מיט די נעמען פון דוד בערגעלסאן און דער ניסתר, וועלכע זיינען רייף געווארן ווי קינסטלער נאך ביז דער אקטיאבער־רעוואלוציע. פארשטענדלעך, אז די רעוואלוציע האט אלזייטיק געווירקט אויף זייער שאפונג אויפן סאמע ראדיקאלסטן אופן, און זיי האבן נאך א געוויסן אידעישן קריזיס געגעבן דער יידישער סאוועטישער ליטעראטור נייע קלאסישע ווערק. בערגעלסאנס „ביים דנעפער‟ און דעם ניסתרס „משפחה מאשבער‟ זיינען די באדייטנדיקסטע דערגרייכונגען פון דער יידישער סאוועטישער פראזע. ביז גאר איז וויכטיק אויך דער בייטראג פון די אנגעזעענע פראזאיקער איציק קיפניס, שמואל גאדינער, דניאל מאיראוויטש, מאיר אלבערטאן, הערשל ארלאנד, נוח לוריע, שמואל פערסאוו, אברהם קאהאן און אנדערע. די יידישע סאוועטישע פראזע האט געשאפן דעם היסטארישן, סאציאלן, שטייגערישן און פסיכאלאגישן ראמאן, וועלכער האט ביז דער רעוואלוציע כמעט ניט געהאט קיין ארט.
שווערער איז געווען די אנטוויקלונג פון דער דראמאטורגיע. אין פלוג איז נאך דער רעוואלוציע קיין דראמאטורגן ווי אזעלכע ניט געווען. דראמעס האבן געשריבן פראזאיקער, דיכטער, אפילו קריטיקער. אזא דערשיינונג איז פשוט ניט צו דערקלערן. ביי דעם קאלאסאלן אויפבלי פון דער יידישער סאוועטישער טעאטער־קולטור איז קיין רעפערטואר פאר דער בינע כמעט ניט געשאפן געווארן. דער טעאטער איז געצווונגען געווען אנקומען צו דער ניט איבעריק רייכער יידישער ביזרעוואלוציאנערער דראמע, דער עיקר, פון גאלדפאדענען און שלום־עליכמען, צו אינסצענירונגען פון מענדעלעס („מסעות בנימין השלישי‟), שלום־עליכמס („מנחם־מענדל‟, „טביה דער מילכיקער‟), בערגעלסאנס („דער טויבער‟, „מידת־הדין‟) ווערק פון דער רוסישער און מערב־אייראפעישער דראמע.
דערמיט וויל איך ניט פארמינערן דעם ווערט פון דער יידישער סאוועטישער דראמאטורגיע. פרץ מארקיש האט געשאפן רעאליסטישע פאלקס־דראמעס — „ניט געדאגהט‟, „משפחה אוואדיס‟ — וועגן לעבן פון די מאסן אין נייעם דארף און אין דער יידישער אויטאנאמער געגנט; און קושניראוו — די פאלקס־טראגעדיע „הירש לעקערט‟ וועגן דעם קאמף פון די יידישע ארבעטער קעגן צאריזם; שמואל האלקינס היסטאריש־ראמאנטישע פיעסע „שלמית‟ און „בר־כוכבא‟ האבן געהאט דערפאלג ביים צושויער; א באשטימטע ראלע האבן אפגעשפילט מ. דניאלס „פיר טעג‟, „זיאמקע קאפאטש‟ — דראמעס וועגן דעם קאמף פאר דער ראטנמאכט אין ווילנע, זיינע היסטארישע פיעסן „שלמה מימון‟; עס זיינען באוווסט געווען יחזקאל
דאברושינס „דער געריכט גייט‟, „אויפן 62סטן‟, „בריגאדיר טעלעפ‟ — וועגן דעם איבערגאנג פון די יידישע מאסן צו ערדארבעט און אברהם וועוויארקעס דראמאטישע ווערק „אויפן ווייסן בוים‟, „אויף דער גרענעץ‟, נפתלי באטווין‟, „דער סטעפ ברענט‟. אט די אלע פיעסן זיינען געגאנגען אויף דער בינע פון די יידישע טעאטערן.
צו די באדייטיקסטע דערגרעכונגען צו דער יידישער סאוועטישע ליטעראטור דארף מען צורעכענען דאס, וואס צום ערשטן מאל אין דער געשיכטע פון דער יידישער ליטעראטור איז געשאפן געווארן א וויסנשאפטלעכע מארקסיסטיש־לענינישע ליטעראטור־קענטעניש. עס זיינען ברייט באוווסט די נעמען און ליטעראטור־פארשער משה ליטוואקאוו, נחום שטיף, מאיר ווינער, מארק עריק, יחזקאל דאברושין און אנדערע.
אין דער פארגעלייגטער זאמלונג זיינען פאראן אפהאנדלונגען בלויז וועגן דיכטער און פראזאיקער פאר אלע יארן פון דער ראטנמאכט. דא וועט דער לייענער אין די אנאליזן פון דער שאפונג פון באזונדערע שרייבער זיך באקענען מיט אלע דורות, מיט אלע שטאפלען פון דער ליטעראטור, מיט אירע גרונטלייגער און אנהייבער אין די ערשטע יארן פון דער רעוואלוציע, מיטן צווייטן דור נייע שרייבער אין די 1920ער און 1930ער יארן און מיט דער שאפונג פון די היינטצייטיקע יידישער שרייבער.
דער עלטערער דור יידישע קריטיקער האט איבערגעלאזט א רייכע ירושה וועגן דער ליטעראטור ביז דער גרויסער פאטערלענדישער מלחמה (1941־1945). זיי האבן אבער ניט געקאנט שאפן די געשיכטע פון דער ליטעראטור נאך דער מלחמה, זייער ירושה באטראכטן מיר ווי א יסוד פון א געשיכטע פאר די ערשטע שטאפלען פון דער יידישער סאוועטישער ליטעראטור. קריטיש ירשנדיק און פארזעצנדיק ווייטער זייער אויפטו, דארפן מיר איצט ווייזן אלע שטאפלען אין דער געשיכטע פון אונדזער ליטעראטור. אין דעם איז די איינהייט און די הויפט־אידעע פון דעם פארגעלייגטן זאמלבוך, וועלכן איך באטראכט ווי א פרווו און ווי בוי־שטיינער פאר דער געשיכטע פון דער יידישער סאוועטישער ליטעראטור.

Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 33 

Next Post
שפיאן ליאשקע וואלקאוו (3) 



