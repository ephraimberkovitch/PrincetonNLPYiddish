

לאפסוס־קאקטוס — 7 



 by באריס סאנדלער 
April 2, 2018April 7, 2018 Filed under:
שפראך 

אין די קינדער־יארן האבן מיר ליב געהאט צו בויען פון הילצערנע קוביקעס פארשיידענע קאנסטרוקציעס. וויכטיק איז געווען אויסצושטעלן די קוביקעס אין א ריכטיקן סדר. אויב מ׳האט עפעס איבערגעפלאנטערט אדער פארפעלט א קוביק, פלעגט די קאנסטרוקציע גיך איינפאלן און ארויסרופן ביים יונגן „ארכיטעקט‟ א פארדראס און טרערן.
אקעגן וואס האב איך עס דערמאנט? דער שרייבער בשעתן בויען זיין ווערק א זאץ נאך א זאץ, דארף אין זינען האבן יעדן פראט, אניט וועט זיין „קאנסטרוקציע‟ אין א מאמענט זיך צעפאלן און צעשיטן.
ווי כ׳האב שוין פריער געזאגט, זיינען כמעט אלע ביישפילן, גענומען געווארן פון די ארטיקלען, וואס ס׳איז מיר אויסגעקומען צו רעדאגירן אין „פארווערטס‟.
למשל, אזא זאץ:
די נייע פראדוקציע האט בריינע וואסערמאן רעזשיסירט, און זלמן מלאטעק דינט ווי איר מוזיקאלישער דירעקטאר.
ערשטנס, איז פון דעם זאץ נישט קלאר, וועמען דינט זלמן מלאטעק — דער נייער פראדוקציע, צי בריינע וואסערמאן?
צווייטנס, איז נישט כדאי געווען צו בייטן די צייט פון פארגאנגענהייט (אינעם ערשטן טייל פון זאץ) אויף קעגנווארג (צווייטער טייל פון זאץ).
דריטנס, איז דא דער ווערב „דינט‟ — גאר נישט צום ארט; עס מאכט נישט וויכטיקער די ראלע פון מלאטיקן בנוגע „דער פראדוקציע‟ (אויב ער דינט דער פראדוקציע), און עס פארמינערט זיין ארבעט אין פארגלייך מיט דער רעזשיסארין בריינע וואסערמאן (אויב ער דינט איר).
וואס זשע בלייבט דעם רעדאקטאר? ברענגען צו שלום די צוויי טיילן פון דעם צוויידייטנדיקן זאץ:

די נייע פראדוקציע איז רעזשיסירט געווארן פון בריינע וואסערמאן, און זלמן מלאטעק איז געווען דער מוזיקאלישער דירעקטאר.

אן אנדער זאץ:
דער טאטע, אנגעטאן מיט חסידישע קליידער, א שטריימל און לאנגער בארד, זיצט אויף דעם רעכטן עק פונעם טיש, און דאס ווייב — אויף דעם לינקן.
ערשטנס, נישט וויכטיק וואסערע קליידער מע טראגט — חסידישע אדער מתנגדישע, גייט מען אנגעטאן אין די קליידער.
צווייטנס, פון דעם זאץ קומט ארויס, אז אויך די „לאנגע בארד‟ איז אויפן טאטן געווען אנגעטאן, כאטש ס׳איז נישט פורים.
דריטנס, ריכטיקער וואלט געווען, אז דער טאטע און זיין ווייב זאלן געווען זיצן אין דעם רעכטן און אין דעם לינקן עק פונעם טיש.

דער טאטע מיט א לאנגער בארד, אנגעטאן אין חסידישע קליידער, זיצט אין דעם רעכטן עק פונעם טיש, און זיין ווייב — אין דעם לינקן.

ווען נוצט מען „אין‟ און ווען „אויף‟?
אויב דער סובסטאנטיוו מיינט „טיפקייט‟, ״רוים״, ״פערספעקטיוו״ — פארט ער זיך מיט דער פרעפאזיציע „אין‟:
אין טייך, אין וואסער, אין הימל, אין שפיגל (אויך א מין טיפקייט), אין הויף, אין ווינקל, אין אנדערן עק וועלט…
אויב דער סובסטאנטיוו מיינט „פלאך‟, פארט ער זיך מיט דער פרעפאזיציע „אויף‟:
אויף א בילד, אויף דער ערד, אויף דער דלאניע, אויפן פעלד, אויפן טיש, אויפן דיל, אויפן בוידעם א יריד…
* * *
ס׳איז קיין מאל נישט שפעט צו וויסן, אפילו נאך פסח:

דאס בעסטע פון די עשר־מכות זיינען די קניידלעך מיט יויך!

א פריילעכן און זיסן פסח!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר — 6 

Next Post
פון אונדזער עזבון: נח לוריע (1886־1960) 



