

שפיאן ליאשקע וואלקאוו (5) 



 by באריס סאנדלער 
August 1, 2020September 1, 2020 Filed under:
ליטעראטור
פראזע 

יעווגעני קיסין
5
— די מיליציע?! און ווען אין באקו [1] האט מען געקוילעט די ארמענער, ווו איז געווען די מיליציע?! מאראט, גענוג זיך מאכן נאריש! ווילסט, כ׳זאל קריגן א הארץ־אטאקע, צי וואס? יעדעס מאל, ווען דו גייסט ארויס פון דער שטוב, קאן איך קריגן אן אינפארקט — ווייל „פאמיאט‟ [2] איז אומעטום!
פון דעם חתן־כלהס צימער האט זיך דערהערט אירעס סמאטשקען און ליאשקעס קרעכצן, און אין קיך האט דער טאטע געפרוווט, אן דערפאלג, זיך אפטשעפען פון די צוויי רוסישע פרויען:
— נו, וואס וועל איך דארט טאן, אין ישראל?
— וועסט האבן וואס צו טאן! אלע געפינען דארט וואס צו טאן — און דו וועסט אויך געפינען. דערצו וועסטו אין עטלעכע יאר ארום ארויסגיין אויף פענסיע. וועסט באקומען א בעסערע פענסיע, ווי דא! דיין גאנץ לעבן האסטו דא אפגעהארעוועט אויף אונדזער שיינער מלוכה, און איצט קאן איעדער פאסקודניאק אויף דער גאס דיר דערלאנגען איבערן קאפ, מע קאן דיך אפילו דערהרגען, גאט זאל אפהיטן, און קיינער וועט זיך פאר דיר ניט איינשטעלן!
— נו, טאקע, מאראט קירילאוויטש, — האט שטיל געזאגט אירעס מאמע, ווערע איוואנאוונא, — אירע קען די שפראך און וועט אונדז העלפן אויסלערנען זי כאטש ווי–ניט–איז. איר זעט דען ניט, וואס עס טוט זיך דא איצט: אן עכטער באנדיטיזם! אלע, וואס קאנען עס טאן, פארן אוועק…
— שוין אלע דיינע פריינד זיינען ארויסגעפארן! — האט אונטערגעכאפט די מאמע, — אפילו פימע, אזא פארברענטער קאמוניסט געווען — און אויך אוועק! ביסט דער איינציקער, הייסט עס, אזא קלוגער פון אלע אנדערע, יא?
* * *
— אייער נאמען און פאמיליע־נאמען? — האט געפרעגט שוין צום טויזנטן מאל דער סוטולעוואטער און פליכעוואטער מיטל־יאריקער מענטש, וואס איז געזעסן ביים טיש אין דער קליינער קאבינע אינעם בן–גוריון אעראפארט. ס׳איז שוין געווען נאך האלבער נאכט, ווען ער האט דערהערט:
— אתה יכול מדבר עברית איתי.
דער מענטש האט אפגעריסן די אויגן פון דער אנקעטע.
— איר קענט עברית? — האט ער געפרעגט אויף רוסיש, קוקנדיק מיט חידוש אויף דער יונגער פרוי מיט טיפיש סלאווישע געזיכט–שטריכן, וואס איז געשטאנען פאר אים.
— כן, — האט אירע באשטעטיקט.
— און פון וואנען קענט איר עברית? — ער האט נאך אלץ גערעדט אויף רוסיש.
— איך האב עס געלערנט אינעם מאסקווער אוניווערסיטעט.
— גם אני מכיר קצת עברית, — האט ליאשקע געזאגט, — נאר געלערנט האב איך אין אוניווערסיטעט אראביש, און דאס איז מיין פאך.
— אראביש איז אייער פאך? — די מידקייט איז נעלם געווארן פון דעם טשינאווניקס פנים.
— יא, איך בין א פראפעסיאנעלער אראביסט און האב א סך געארבעט ווי אן איבערזעצער מיט אראבישע דעלעגאציעס אינעם סאוועטן–פארבאנד.
דער טשינאווניק איז שיער ניט אונטערגעשפרונגען פונעם בענקל.
עפילאג
ליאשקע, ווי געוויינטלעך, איז ניט געווען אין דער היים: אומגעקערט זיך פונעם שמועס, אויף וועלכן מ׳האט אים איינגעלאדן שוין אויפן אנדערן טאג נאך זייער אנקומען, האט ער דערקלערט זיינע בני–בית, אז זיי זאלן ניט פרעגן, ווו ער ארבעט, ווייל ער וועט עס זיי סיי־ווי ניט זאגן. פון דעמאלט אן איז ער יעדן טאג געבליבן אויף דער ארבעט ביז שפעט אין אוונט. וואס שייך אירען, האבן דא קיין שום סודות ניט געקאנט זיין: זי האט זיך גלייך איינגעארדנט ווי א לערערקע אינעם אולפן, וואס איר מאמע און ליאשקעס עלטערן האבן אנגעהויבן באזוכן. יעדן אוונט האט זי מיט זיי ווייטער געקנעלט עברית אין דער היים.
— מה שמך? — האט זי איבערגעחזרט ווידער און אבער.
— שמי ווערע.
— ומה שמך?
— שמי גאלינע.
— ומה שמך?
— שימחה, שימחה… — האט דער טאטע א בורטשע געטאן און איז שווער אויפגעשטאנען פונעם בענקל, — כ׳וועל גיין רייכערן א ביסל…
— גאלינע וואסיליעוונא, את אהבת ישראל? — האט אירע ממשיך געווען.
— כן, אני אהבת ישראל.
— ואת, אימא, את אהבת ישראל?
— כן, אני אהבת מעוד ישראל.
— כן–כן, — האט אונטערגעכאפט ליאשקעס מאמע, — גם אני אהבת מעוד ישראל!
אויפן גאניק האט דער טאטע גערייכערט זיין ציגארעט, אנשפארנדיק זיך מיט די עלנבויגנס אין דער אפגעריבענעם פארענטש. ער האט אומעטיק געקוקט ערגעץ אין דער ווייט און געזיפצט:
— עך, אומזיסט זיינען מיר אוועקגעפארן…

[1] — געמיינט דא די בלוטיקע געשעענישן פון יאנואר 1990
[2] „פאמיאט‟ (память) — רוסישע נאציאנאליסטישע אנטיסעמיטישע ארגאניזאציע פון די 1980־1990ער יארן.



Share this:TwitterFacebookPrintLike this:Like Loading...

Related
 


Tagged: Evgeny KissinfasadliteraturestoryYiddish 
Post navigation


Previous Post
בוקארעשטער שריפטן (9) 

Next Post
זאלן די יארן לויפן 



