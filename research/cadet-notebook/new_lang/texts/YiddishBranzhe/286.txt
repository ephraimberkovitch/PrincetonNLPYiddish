

די געשיכטע פון יידן אין בעמען און מערן (5) 



 by באריס סאנדלער 
June 1, 2019July 1, 2019 Filed under:
געשיכטע 

מיכאל דונאיעווסקי
פינפטער קאפיטל: די שווארצע מגפה, פאגראמען, קארל דער פערטער
יידישע פריווילעגיעס זענען געווען גילטיק נאר ביזן סוף פונעם קיניגס רעגירונג, וואס האט זיי איינגעפירט. ס׳איז דען געווען נייטיק צו בעטן דעם נייעם קיניג, כדי צו באנייען די פריווילעגיעס? פאר דעם דאזיקן אקט האט מען, פארשטענדלעך, געדארפט באצאלן, אפט מאל — גאר ריזיקע סומעס.
ס׳זענען פאראן היסטאריקערס, וואס טענהן, אז די דאזיקע פריווילעגיעס האבן אין אמתן ניט געגעבן די יידן קיין שום פארזיכערטע רעכט. זייער עקזיסטענץ איז געווען תמיד אפהענגיק פון דעם קיניגס חסד. א קיניג פלעגט טאקע באשיצן זיינע „סערווי קאמערע רעגיע‟, אבער נאר דעמאלט, ווען ס׳האט אים געלוינט. דעם קיניג פרזשעמיסל אטאקארס געזעצן זענען געווען גאר ליבעראל, אבער זיי האבן געגעבן א סך מעגלעכקייטן זיי אויסניצן פאר כלערליי עקספלואטאציעס פון דער יידישער באפעלקערונג און פאקטיש — פאר פאגראמען.
ארמלעדער־פאגראמען, 1336־1338
אין די יארן 1336־1338 האט אויסגעבראכן א סדרה פאגראמען אין די דייטש־שפראכיקע לענדער פון עלזאס ביז בעמען, די אזוי גערופענע ארמלעדער־פאגראמען, לטובת דעם אנפירער פון די פאגראמשטשיקעס ארמלעדער. די יידן אין בעמען זענען געווען געפייניקט און געהרגעט… וואס איז געווען די סיבה פון די פאגראמען, ווייסט מען אויף זיכער ניט ביז היינט צו טאג. די קראניקערס פון יענע צייטן שרייבן, אז אויסער דער סיבה, וואס האט געטראגן א רעליגיעזן כאראקטער, איז דער הויפט־פאקטאר פון די פאגראמען געווען די געלעגנהייט „אנצוקומען‟ צום יידישן האב־און־גוטס. דער זעלבער פאקטאר, דאס הייסט, צו ראבעווען דאס יידישע פארמעגן, האט גורם געווען צו אן אנדער פאגראם־כוואליע אין די יארן 1348־1350.
„אפיציעל‟ אבער האבן די פאגראמשטשיקעס חרוב געמאכט די יידישע קהילות, באשולדנדיק די יידן אינעם אריינברענגען קיין אייראפע און פארשפרייטן דארט די שווארצע מגפה…
דער פחד פארן טויט, וואס קומט פלוצעם און מיט אזא כוח — פון דער שווארצער מגפה איז געשטארבן ארום א פערטל פון דער מערב־אייראפעישער באפעלקערונג — האט זיך געהאט פארבונדן מיט א פסיכאזע פון דעם קריסטלעכן יום־הדין, וואס קומט אויף דער ערד… די אימה פאר דער דאזיקער מגפה האט משפיע געווען ווי א קאטאליזאטאר פאר די פאגראמשטשיקעס. זיי האבן באשולדיקט די יידן צוזאמען מיט די מוסולמענער, אז זיי סמען אפ די ברונעמס; זיי זענען די, וואס ברענגען צו דעם, אז די מגפה זאל זיך פארשפרייטן ווייטער. אויף אזא אופן האט מען באשמוצט און בארעדט ניט בלויז יחידים אדער גאנצע קהילות, נאר כלל־ישראל בכלל!
די אימה פאר דער שווארצער מגפה האט משפיע געווען ווי א קאטאליזאטאר פאר די פאגראמשטשיקעס. מע פארברענט די יידן…
אט דער מאטיוו פון „וועלטפלאנטער‟ (ער איז גוט באקאנט דעם היינטיקן לייענער!) איז געווען אן אידעישער מאטיוו בעת דער שרעקלעכסטער כוואליע פון גוואלד־מעשים, וואס איז אנגעגאנגען קעגן דער יידישער באפעלקערונג אין די דייטש־שפראכיקע לענדער ביז דער צווייטער וועלט־מלחמה. די גרעסטע פאגראמען אויף יידן פון יאר 1348 האבן פאסירט אין די שטעט: אויגסבורג, נירנבערג, פרייבורג און שפיירע. אין אנהייב 1349 אויך אין טריר, פראנקפורט אויף־מיין און שטראסבורג…
נאר אין די דייטש־שפראכיקע לענדער זענען דורך די קריסטלעכע פאנאטיקער אומגעבראכט געווארן ארום 60 גרויסע און 150 קלענערע יידישע קהילות. ווי א רעזולטאט פון די גזירות, האט זיך אנגעהויבן א מין „יציאת־מצרים‟ פון די איבערגעבליבענע יידישע תושבים פון די מערב־אייראפעישע געטאס אין דער ריכטונג פון מיזרח, דהיינו — צו די רוחניותדיקע צענטערס פון אשכנזישן יידנטום קיין בעמען און דער עיקר, קיין פוילן מיט ליטע בתוכם.
פאגראמען קעגן יידן זענען פארגעקומען אויך אין בעמען, אבער די בלוט־רציחה איז ניט געווען אין דער זעלבער שרעקלעכער מאס ווי אין אנדערע טיילן פון דער הייליקער דייטשער אימפעריע…
די, וואס האבן איניציירט די פאגראמען, זענען בדרך־כלל געווען: אדל־לייט, שטאט־פארוואלטערס און אפילו א קיניג גופא. ס׳זענען דאך געווען בני־דור אין יענע צייטן, וואס האבן געטענהט, אז די אמתע סיבה פון אלע רציחות איבער דער יידישער באפעלקערונג איז געווען עקאנאמיע.
קארל דער פערטער
קארל דער פערטער, וואס איז דעמאלט געווען דער קיניג פון בעמען און מערן, און דערצו אן אימפעראטאר פון דער הייליקער דייטשער אימפעריע, האט בנוגע די יידן דורכגעפירט גאר אן אייגנארטיקע טאקטיק; ווען עס האט אים געלוינט, האט ער געראטעוועט די יידן, פארשטענדלעך, אין די ראמען פון א געוויינטלעכער געזעץ־פראקטיק, דער עיקר, נאר אין בעמען; און ווען ס׳האט אים ניט געלוינט, פלעגט ביי די יידן אלץ אוועק מיטן פייער.
שפעטער אבער האט זיך קארל באמיט איינארדענען די יורידישע לאגע פון יידן און אפילו אונטערגעשטיצט, אז זיי זאלן זיך באזעצן אין די פלעצער, ווו די יידישע קהילות זענען פריער חרוב און נעלם געווארן, ווי אויך אין גאר נייע פלעצער. אין פארגלייך מיט אנדערע הערשערס פון יענע צייטן, קען מען זאגן, אז קארל דער פערטער איז געווען „גערעכטיק און האט באשיצט די יידן פון די אדל־לייט און עמך‟. פון דעסטוועגן, ווי דער שטייגער איז דעמאלט געווען, האט ער די יידן באהאנדלט ווי סחורה. ער איז אגב געווען דער ערשטער בעמישער קיניג, וואס האט בפירוש באצעכנט די יידן ווי „סערווי קאמערע‟. ער פלעגט זיי פארמשכונען אויף זייער חשבון צאלן אייגענע חובות, בטל מאכן די שטר־חובות וכדומה!
די היסטאריקערס האבן געמאכט א חשבון, אז אזעלכע „אמנעסטיעס‟ פון יידישע חובות זענען פארגעקומען ארום 20 במשך פון קארלס רעגירונג. די דאזיקע צאל, קען מען זאגן, איז געווען א „רחמנותדיקער‟ אויסנאם, ווייל אין דער צייט פון זיין זון, וואצלאב דעם פערטן (1376־1419), איז אזא פראקטיק פון „אמנעסטיעס פון יידישע חובות‟ געווארן א טאג־טעגלעכע שיטה.

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
צווישן קאסעוו און קיטעוו 

Next Post
„דאס יידישע מזל‟ פון בנימין באסנער 



