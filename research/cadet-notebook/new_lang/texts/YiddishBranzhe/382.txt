

לאפסוס־קאקטוס — 13 



 by באריס סאנדלער 
October 1, 2018September 30, 2018 Filed under:
באריס סאנדלער
שפראך 

ווי ווערטער רופן זיך אפ
עס טרעפט זיך אפטלעך, אז מע הערט א יידיש ווארט, מע באנוצט עס אליין, אבער פינקטלעך, וואס עס מיינט, שטעלט מען זיך קוים פאר. באזונדערס, האט עס צו טאן מיט ווערטער פון א סלאווישן אפשטאם.
פריפעטשיק
נעמט, למשל, אזא פארשפרייט ווארט, ווי „פריפעטשיק‟. דאכט זיך, אלע וואראבייטשיקלעך איבער דער וועלט, בפרט ווען עס קומען פאר די יידישע זומער־פראגראמען, טשיריקען דאס באקאנטע ליד פון מארק ווארשאווסקין: „אויפן פריפעטשיק ברענט א פייערל…‟ איך האב דאס ווארט „פריפעטשיק‟ דערהערט א סך פריער, איידער דאס שיינע ליד.
ביי אונדז אין דער בעלצער היים האט א האלבע קיך פארשטעלט די הרובע מיט אן אויוון, ווו מיין באבע ע״ה פלעגט באקן ברויט אויף דער גאנצער וואך. איך באשרייב עס אין מיין ערשטער נאוועלע „טרעפלעך ארויף צו א נס‟. איז אט, ווען די באבע האט געזאלט שבת דערווארעמען דעם מאלצייט, באזונדערס ווינטער, פלעגט זי דאס טעפל אריינרוקן טיפער אינעם פריפעטשיק, נענטער צום אויוונטירל, ווו ס׳האט זיך שטענדיק געהאלטן א ווארעמקייט.
עטימאלאגיש מיינט דאס סלאווישע ווארט בוכשטעבלעך „ביי דער הרובע (פעטש — רוס.), אדער פאר דער הרובע‟. פריפעטשיק רופט מען נאך „פייערלאך‟, ריכטיקער וואלט געווען, „פארן פייערלאך‟. א קיצור, אזוי ווי איר זעט עס אויפן בילד.

פריזבע
נאך איין ווארט, וואס כ׳בין, דאכט זיך, מיט אים געבוירן געווארן — „פריזבע‟. עס הייבט זיך אן מיט דעם זעלבן פרעפיסק „פרי‟, וואס דאס ווארט „פריפעטשיק‟. און מיינען מיינט עס, ביי דער שטוב (איזבא — רוס.). בדרך־כלל, ביי דער פאסאד־וואנט. ס׳איז געווען זייער באקוועם צו זיצן פאר דער שטוב אויף דער פריזבע און ארויסקוקן אויף דער גאס. די טיפישע יידישע הייזער אין די שטעטלעך פלעגט מען בויען נישט אריינגערוקט אין הויף, נאר פון פארנט, נענטער צו דער גאס.
ביי אונדזער שטוב אין בעלץ איז אויך געווען אזא פריזבע, א ברייטע, כמעט א גאניקל, געמאכט פון ליימענע ציגלען־לאמפאטשן. כמעט ביי יעדן בעסאראבער יידישן שרייבער קאן מען געפינען אזא „פריזבע‟. איך האב עס אויך נישט אויסגעמיטן. אט ווי עס קלינגט אין מיין פרייקער דערציילונג „שלום־עליכמס שטראלן‟:
„אין די ווארעמע פארנאכטן פלעגן די ווייבער זיך אויסזעצן ביי עמעצן אויף דער פריזבע און פארפירן צווישן זיך א שטיקל שמועס. ס׳איז פשוט געווען א פארגעניגן שטיין אין א זייט און נאשן פון זייערע רייד…‟

קערניצע
בשעתו, אין זיין צייט, האט דער שרייבער יחיאל שרייבמאן נישט איין יאר געפירט א קאמף מיטן הויפט־רעדאקטאר פון „סאוועטיש היימלאנד‟ אהרן ווערגעליס. ווי מיינט איר, צוליב וואס? צוליב איין ווארט! ביידע האבן זיי זיך איינגעשפארט: ווערגעליס פלעגט יעדעס מאל פארריכטן אין שרייבמאנס טעקסט „די קערניצע‟ אויף „קרעניצע‟, און שרייבמאן — עס אויפשטעלן. פארשטייט זיך, דאס אוקראינישע „קרעניצע‟ איז אריין אין אלע קאנאנען פון יידיש, באגלייך מיטן ווארט „ברונעם‟. בפרט ביי די סאמאראדנע יידישע סאוועטישע שרייבערס, דערצויגן אויף איציק פעפערס ליד „קרעניצע‟:
דארט, ווו גראזן זיינען נאסער,
שטייט א קרעניצע פארטראכט.
קומען מיידלעך ציען וואסער
מיט די עמער אלע נאכט.
אין מיינע קינדער־יארן האט מען אין בעלץ קיין וואסער שוין נישט „געצויגן‟ פון א קערניצע, כאטש די קערניצעס אליין פלעגט מען נאך טרעפן דא און דארט בפרט אויף די גאסן, דערווייטערט פונעם צענטראלן שטאט־טייל, אין די אזוי גערופענע „מאהאלעס‟. קיין וואסערלייטונג האט מען נאך אין אונדזער ציגייניא־מאהאלע נישט געהאט, פלעגט מען גיין מיט די עמערס צום פלומפ.
אבער לאמיר זיך אומקערן צו דעם עקשנותדיקן ווארט־קאמף צווישן שרייבמאנען און ווערגעליסן. „סוף־כל־סוף, האט ווערגעליס נאכגעגעבן, און אינעם זשורנאל־וואקאבולאר איז לעגאל אריין אויך דאס ווארט „קערניצע‟. פארשטייט זיך, אז ווען איך האב זיך אנגעהויבן דרוקן אין „סאוועטיש היימלאנד‟, פלעג איך שוין קיין פראבלעמען מיט „קערניצע‟ נישט האבן. אגב, די גאנצע געשיכטע ארום „קרעניצע־קערניצע‟ האט מיר שרייבמאן אליין דערציילט. ביי אונדז אין דער היים האב איך קיין מאל נישט געהערט דאס ווארט „קרעניצע‟, נאר קערניצע.
אגב, כ׳האב אריינגעקוקט אינעם „ארומנעמיקן יידיש־ענגלישן ווערטערבוך‟ פון חיים באכנער און שלום ביינפעלד, שטייט דארט בפירוש דאס ווארט „קערניצע‟, אבער מיט אן אנווייז „זע קרעניצע‟. שרייבמאנען, מיין איך, וואלט עס סיי דערפרייט און סיי פארדריסט…
This slideshow requires JavaScript.
פראשעווען
פראשעווען, מיינט, יעטן, און איז פארבונדן מיט ערד־ארבעט. די פויערטעס אין פעלד פלעגן בדרך־כלל פראשעווען פאפשויעס, ווען די שפראצלינגען האבן זיך שוין אויסגעפיקט פון דער ערד און צעווארפן זייערע שמאלע גרין־סאמעטענע בלעטעלעך, שמייכלענדיק צום הימל און זון. דווקא דעמאלט דראט זיי די סכנה צו ווערן דערשטיקט פון ווילדגראז, וואס צעוואקסט זיך גיך ארום די נאך שוואכע פאפשוי־שפראצלינגען.
אין מאלדאוויע זיינען א סך פעלדער פארזייט מיט פאפשויעס. פון פאפשוי־מעל קאכט מען דאך דאס נאציאנאלע מאכל — מאמעליגע. אין די יארן פון מיין לערנען זיך אין שול פלעגט מען אונדז, די שילער פון די עלטערע קלאסן, אויך ברענגען אין פעלד אריין צו פראשעווען, צו דערפילן די פראצע אין פעלד; דערצו האבן טאקע אויסגעפעלט „הענט‟. קודם־כל, האט מען אונדז דערקלערט ווי אזוי מע פראשעוועט; אז מע דארף זיין געהיט פון אויסהאקן די פאפשוי־שפראצלינגען אנשטאט דאס ווילדגראז; דערנאך האט מען יעדן דערלאנגט א סאפע אין די הענט און אויך געווארנט צו ארבעטן פארזיכטיק, נישט פארווונדן זיך א פוס. צום סוף, שוין באוואפנט מיט וויסן און אינסטרומענטן, האט מען אונדז געהייסן זיך אויסשטעלן אין א שורה, אזוי אז יעדער זאל זען פאר זיך נאר זיין בייט, באשטעקט מיט די שיטערע קוסטיקלעך פאפשויעס. די פאפשוי־בייט האט זיך געצויגן א פאר טויזנט מעטער, און שטיין איינגעבויגן אונטער דער פאליענדיקער זון מיט דער סאפע, וואס איז כסדר געווארן אלץ שווערער זי אויפצעהייבן, איז בפירוש געווען גאר נישט פריילעך…
פראשעווען מיט א סאפע (סאפקע)
ווי גרויס איז געווען די נוץ פון אונדזער הארעוואניע? מיין באבע, ווען זי וואלט געזען מיין שטיקל ארבעט, וואלט זי זיכער געזאגט: „הלוואי זאל איך האבן אזוי פיל גוטע געזונטע יאר, וויפל פאפשויעלעך דו האסט אויסגעהאקט, פארטאטש!‟

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר — 12 

Next Post
פון אונדזער עזבון: משה אלטמאן (1890־1981) 



