

נאטיצן פונעם רעדאקטאר — 20 



 by באריס סאנדלער 
May 1, 2019June 2, 2019 Filed under:
באריס סאנדלער
נאטיצן פונעם רעדאקטאר 

פון שטעטל צו דער בינע איז פאלג מיך א גאנג
דער אפריל־חודש אין ניו־יארקער יידישן לעבן האט זיך אויסגעטיילט מיט צוויי וויכטיקע איבערלעבענישן: קודם־כל, די וואך פון פסח און ממש מיט עטלעכע טעג פארן ערשטן סדר איז אין איינעם פון די פרעסטיזשסטע קאנצערט־זאלן אויף דער וועלט, אין קארנעגי האל פארגעקומען א גרויסער קאנצערט פון יידישער קונסט אונטערן אלגעמיינעם נאמען „פון שטעטל צו דער בינע‟.
מיט א דריי יאר צוריק האב איך דערציילט מיין פריינד, דעם וועלטבארימטן פיאניסט יעווגעני קיסין, אז ס׳וואלט גוט געווען צו שאפן א מין טעאטראליזירטע קאנצערט־פראגראם, וואס וואלט ארומגעכאפט דאס בעסטע אין אלע זשאנערס פון יידישער קונסט — קלאסישע מוזיק, חזנות, פאעזיע און טעאטער, געזאנג, חסידישע און קלעזמער־מוזיק, — און דורכפירט עס דווקא אין קארנעגי האל.
פון רעכטס: מייק בורשטיין, יעווגעני קיסין, באריס סאנדלער. נאכן קאנצערט
קיסינען איז מיין איינפאל געפעלן געווארן און ער האט באלד פארגעלייגט, מיר זאלן זיך טרעפן מיטן דירעקטאר פון קארנעגי האל, קלייוו גילענסאן. ווי זאגט מען אויף יידיש: גערעדט נישט געבעבעט; די טרעפונג איז געווען נישט קיין לאנגע — און די ראד האט זיך א דריי געטאן. נאך מער: אויפן סמך פון דער יידישער פראגראם, האט די אדמיניסטראציע פון קארנעגי האל באשלאסן דורכצופירן קאנצערט־פראגראמען, געווידמען אנדערע עטנישע אימיגראציע־כוואליעס, וואס האבן זיך צונויפגעגאסן אינעם „אמעריקאנער שמעלצטאפ‟.
דער פראדוצענט סעט ראגאוווי האט פארבעטן עלינאר ריסא צו רעזשיסירן די פראגראם. אליין א זינגערין האט עלינאר געשטעלט דעם טראפ אויף געזאנג. די גאנצע פראגראם איז באדינגלעך באשטאנען פון טעמאטישע טיילן, ווי למשל, „די אלטע וועלט‟, „די שיינקייט פון פסח‟, „דער יידישער מארק טוויין‟, „א גרוס פון מאמע־רוסלאנד‟ און אנדערע. ס׳וואלט אפשר אזא טעמאטישע צעטיילונג פונעם סצענאר בארעכטיקט געווען, הגם עס זעט אויס שאבלאניש, ווען די נומערן, וואס האבן פארפילט יעדן טייל, וואלטן זיך אין דער טעמאטישער דעפיניציע אריינגעפאסט.
דער באקאנטער אמעריקאנער קאמפאזיטאר אירווינג בערלין, פון דער היים ישראל ביילין, האט בפירוש פארדינט צו פארנעמען אין דער פראגראם א בכבודיק ארט. בפרט, אז א טייל פון דער פראגראם טראגט דעם הויכן נאמען, „גאט בענטש איזידאר ביילין‟ — אויפן סמך פון זיין באקאנט ליד „גאט בענטש אמעריקע‟, — דערווארט מען לידער, געשאפן דווקא פון דעם ווונדערלעכן קאמפאזיטאר. אבער פון די אנדערהאלבן טויזנט לידער, בתוכם אנגעשריבן אויף יידישע טעקסטן, האט נישט געקלונגען קיין איין ליד נישט. געקלונגען האט דאס אלטע (פון מיט־19טן יארהונדערט) רוסיש ליד „ווו איז דאס געסעלע?‟, „דזשאנקוי‟ — א סאוועטיש ליד וועגן די יידישע קאלווירטן אין קרים, געבירטיגס און קאטשערגינסקיס צוויי לידער; און ערנסט בלאכס „ניגון‟, געשפילט פון דעם אוניקאלן פידלער גיל שחם.
און אזעלכע אומגעלומפערטקייטן טרעפן זיך שיער נישט אין יעדן „טייל‟. ווי א פועל־יוצא האט די גאנצע פראגראם אויסגעזען „בערגלדיק‟, דאס הייסט, דא און דארט האבן ארויסגעשטעקט באזונדערע נומערן אן א פארבינדונג צווישן זיך. איך מיין, אז די סיבה דערצו איז נישט בלויז דאס אויספעלן פון א קלארער דראמאטורגיע, נאר ווייל דער סצענאר גופא איז „צוגעצויגן‟ געווארן צו די באטייליקטע און זייער רעפערטואר, צו מאל א פארשלעפטער, באזונדערס די לידער.
און צווישן די באטייליקטע זיינען באמת געווען עכטע נעמען, ווי דער פיאניסט יעווגעני קיסין, גיל שחם, קלארנעטיסט דוד קראקאוער, אקטיארן מייק בורשטיין און אברהם האפמאן, מוזיקער זלמן מלאטעק; ווי אויך א גאנצע גאלעריע אנדערע זינגערס און אקטיארן, גוט באקאנט אויף דער יידישער גאס נישט נאר אין אמעריקע. זיי האבן געטאן אלץ, אז דאס יידישע ווארט און ניגון זאל זיין בכבודיק פארגעשטעלט אויף אזא הויכער בינע.
זייער נאטירלעך און מייסטעריש האט זיך אין גאנג פונעם קאנצערט אריינגעפאסט דער אפרא־אמעריקאנער זינגער עלמאר דזשעימס. דעם יידישן עולם איז ער גוט באקאנט פון זיין באטייליקן זיך אין פארשיידענע יידישע אונטערנעמונגען. זיין געדיכטע באריטאן־שטימע און פערפעקטע יידישע אויסשפראך שטעלן אים אין איין ריי מיט אזא קלאסישן יידישן זינגער ווי סידאר בעלארסקי.
אן אנדער זינגערין, סילא אוענס, אויך א פארשטייערין פון דער ניו־יארקער אפרא־אמעריקאנער עדה, איז מער באקאנט ווי א דזשעז־זינגערין. זי האט אויסגעפירט דאס פאפולערע רוסישע ליד „בובליטשקי‟. אגב, איז עס נישט קיין פאלקסליד, ווי ס׳איז אנגעוויזן אין דער קאנצערט־בראשור, כאטש ס׳איז געווארן זייער פאפולער, באזונדערס צווישן דעם בלאט־עולם; „בובליטשקי‟ האט אנגעשריבן אין די 1920ער יארן יאקאוו יאדאוו. ווי מיר זעט אויס, וואלט דעם קאנצערט מער בארייכערט און זיך בעסער איינגעפאסט, ווען סילא אוענס וואלט געזונגען עפעס פון דעם שוין דערמאנטן אירווינג בערלין, אדער דזשארדזש גערשווין, אדער סתם פון איר אייגענעם דזשעז־רעפערטואר.
דעם גאנצן אוונט האט אויף דער בינע געשפילט דער ארקעסטער, אנגעפירט פונעם באקאנטן טרומייטער און גרינדער פון דער „קלעזמאטיקס‟־קאפעליע פרענק לאנדאן. ארגאניש האט זיך אריינגעפלאכטן אין דער גאנצער פראגראם דער פאר־פסחדיקער טייל מיט די „פיר קשיות‟ (אברהם האפמאן, עלמאר דזשעימס, דניאל קאהן, לארין סקלאמבערג) און משה עושרס קאנפאזיציע „חד־גדיא‟ גלענצנדיק אויסגעזונגען פונעם חזן יעקב „יאנקו‟ לעמער.
בסך־הכל, האט זיך אינעם ניו־יארקער קארנעגי האל אפגעשפילט אן ערב־פסחדיקע שימחה. איך מיין, אז אין אלגעמיין האט דער עולם פארלאזט דעם זאל אין א דערהויבענער שטימונג.
אפריל 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: jewsmusicYiddish 
Post navigation


Previous Post
דער מייסטער פון בינע — יוסף בולאף 

Next Post
לאפסוס־קאקטוס — 21 



