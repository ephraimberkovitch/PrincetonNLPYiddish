

די חד־גדיא פונעם אינדזל קוראסאא 



 by באריס סאנדלער 
September 21, 2017November 14, 2017 Filed under:
ארכיוו
באריס סאנדלער
ליטעראטור
פראזע 


פון באריס סאנדלער
1
דער ״אייפאן״ האט מיט א קורצן קלאנג אים אויפגעוועקט, ווי א שנאל געטאן אין דער נאז. קאבי, נאך האלטנדיק די אויגן פארמאכט, האט זיך א צי געטאן מיט דער האנט צום שמאטענעם רענצל, וואס איז געלעגן פון דער רעכטער זייט אויפן צווייטן שעזלאנג, צוגערוקט צו זיינעם. נישט אנדערש, ווי זיין שעף־רעדאקטאר שיקט אים ווידער אן אנזאג. ער האט אים שוין פארווארפן מיט טעקסט־בריוולעך. צוטראגנדיק דעם מכשיר צום פנים, האט קאבי זיך קורצזיכטיק איינגעקוקט אין די קורצע שורות. אזוי איז עס טאקע: זיין באס… ווי ער וואלט נישט געוווסט, אז קאבי האט גענומען א וואך, ריכטקער, בלויז זעקס טעג וואקאציעס… אנטלאפן פון דעם ניו־יארקער רעש און זשום, וואס האט שוין אויפגעגעסן זיין מוח… סוף־כל־סוף, איז ער דאך נישט אגאטא קריסטי, נישט דזשארזש סימענאן און אפילו נישט מייקל שאבאן. ער איז, ווער ער איז — הרפתקן, און שטעלט צו יעדע וואך זיינע קרימינעל־געשיכטעס פארן זשורנאל ״Pick־Up״…
פארשטייט זיך, אז ״הרפתקן״ איז זיין ליטערארישער פסעוודאנים; זיין אמתער פאמיליע־נאמען איז שווארץ, קאבי שווארץ. ווען ער האט נאר אנגעהויבן שרייבן זיינע קרימינעלע געשיכטעס, מיט כמעט צען יאר צוריק, האט אים זיין קאלעגע, אן אלטער זשורנאליסט מיט בצים, ווי מע זאגט — האלב־ערנסט, האלב־שפאסיק א זאג געטאן: ״נאך איין שווארץ! די גאנצע פרעסע איז שוין פארשווארצט געווארן!״ דער יונגער שווארץ האט דעם אנטיסעמיטישן שטאך דעמאלט אראפגעשלונגען, נישט געוואלט זיך פארפירן מיטן אלטן פארצער; בלויז שטיל, אבער פעסט אים געענטפערט: ״זייט פארזיכטיק, איר קאנט נאך, חלילה, בלינד ווערן!״
פון דעסטוועגן, האט קאבי, ווען ער האט שוין אנגעהויבן רעגולער דרוקן זיינע וועכנטלעכע קרימינעל־געשיכטעס, זיי אונטערגעשריבן מיטן פסעוודאנים — ״הרפתקן״, וואס מייניט אויף עברית אן אוואנטורע־זוכער. דעם צונואמעניש האט קאבי באקומען מיט יארן לאנג צוריק אין ישראל, ווען ער האט זיך געלענרט אין דער מיטלשול; די חברה פלעגן אים אזוי רופן פארן באזונדערן טאלאנט צו זיין שטענדיק פארמישט אין עפעס אן אוואנטור; און נישט נאר אליין, אויך אנדערע האט ער געקאנט אזוי איבערצייגעוודיק פארדרייען דעם מוח, אז מע פלעגט אים גלייבן און פאלגן. אזוי איז געשען איין מאל מיט דער אויסגעטראכטער מעשה, אז דער ריזיקער קראטער אינעם דרומדיקן שטעטל מצפה רמון, האט געדינט אמאל די באשעפענישן פון אנדערע פלאנעטן ווי א שאכטע פאר זייערע קאסמישע שיפן אויף דער ערד. ״ביז היינט געפינט מען נאך דארט שפורן פון יענע ווייטע געסט!״ — האט קאבי פארכאפט די עטלעכע חברים זיינע מיטן דערציילן. ווי א ממשותדיקן באווייז פון זיין גערעכטיקייט, האט ער זיי געוויזן א זילבערדיקע, צעשמעלצטע זאך, ענלעך צו א שפין, וואס ער האט כלומרשט געקויפט ביי איינעם א בעדוינער, אן אפשטאמיקער פון יענע ערטער. די גאנצע געשיכטע מיטן זוכן שפורן פון אויסערערדישע געסט האט זיך פארענדיקט טאקע אין מיצפה רמון גופא, ווען מ׳האט קאבי און נאך צוויי זיינע פריינדלעך, פון די סאמע איבערגעגעבענע, געכאפט בשעתן אראפלאזן זיך אינעם קראטער, און אפגעהאלטן זיי א גאנצן טאג אין דער ארטיקער פאליציי, ביז די עלטערן זיינען נאך זיי נישט געקומען…
צו ווערן א שרייבער אינעם קרימינעלן זשאנער איז געווען קאביס בארוף, כאטש זיין דאקטאראט אינעם ניו־יארקער אוניווערסיטעט האט געטראגן גאר אן אנדער טיטל: ״ענלעכע עלעמענטן אין די העברעישע אגדות און קריסטלעכע לעגענדעס״. דריי יאר האט קאבי אוועקגעגעבן דעם זוכעניש פון די דאזיקע ״ענלעכע עלעמענטן״, ביז ער האט פארשטאנען, אז נאך איידער ער וועט זיי אלע אפזוכן, וועט ער באגראבן ווערן ערגעץ אין א ביבליאטעק, ארומגעלייגט מיט דיקע, צעבארשטע ביכער און ספרים, ווי אין א סקלעפ. צו יענער צייט האט ער שוין אנגעהויבן זיך דרוקן צו ביסלעך אין עטלעכע ביליקע זשורנאלעכלעך, אבער פארט נישט אומזיסט, ביז איינער פון זיינע באקאנטע, וואס האט געארבעט ווי א רעדאקטאר אינעם פאפולערן דיקן זשורנאל ״Pick־Up״, האט אים פארגעלייגט אריינצושיקן אין רעדאקציע זיינע א דערציילונג. שטעלט זיך פאר, ס׳האט אויסגעשאסן. מ׳האט מיט אים געמאכט אן אפמאן, אז יעדע וואך דארף ער צושטעלן א קרימינעלע געשיכטע פון אן ערך פיר טויזנט ווערטער; און ס׳איז אוועק א גאנג. „הרפתקן‟ איז געווארן פאפולער…
קאבי האט זיך אונטערגעהויבן פון זיין שעזלאנג און זיך אנגעשפארט מיטן בליק אין דער פרעכטיקער ים־פאנאראמע. אזא גן־עדן־ווינקעלע, מוז ער זיך פון דעם אפרייסן און שרייבן וועגן מארד און בלוט, און דעם קלוגן ר׳ מאיר אקון, א געוועזענער ליובאוויטשער חסיד און פריוואט־דעטעקטיוו. קאבי האט די געשטאלט צוגעטראכט אויפן סמך פון טשעסטערטאנס פאטער בראון; און פאר וואס טאקע נישט — א גלך קאן האבן דעם טאלאנט פון א דעטעקטיוו, און א רבי נישט? ווי עס זאל נישט זיין, האט עס ביי די לייענער פון ״Pick־Up״ אויסגענומען, און ר׳ מאיר אקון האט געפירט די פארדרייטע אויספארשונגען זיינע פון איין דערציילונג צו א צווייטער.
קאבי האט זיך איצט געבייזערט אויף זיין באס; ער האט אים דאך פארן אוועקפארן אהער איבערגעלאזט אויפן טיש א שפאגל־נייע דערציילונג, ״א פארשטערטער סוף־וואך״ — געפעלט אים נישט, וואס די מעשים קומען פאר זומער, און דער נייער נומער איז געווידמעט דעם טאפלטן יום־טוב ״חנוכה־ניטל״ — אן אמעריקאנער מוסטער פון רעליגיעזער קארעקטקייט. ער, הרפתקן, וואס ברענגט דער אויסגאבע טויזנטער לייענער, מוז זיך צופאסן צו דער ״סעזאן־טעמאטיק פונעם נומער״. ״מוקצה!״ — וואלט אויף דעם געוויס געזאגט ר׳ מאיר אקון.
צוריק גערעדט, איז דער הונט באגראבן טיפער. קאבי פילט אליין, אז די לעצטע פאר חדשים קומט הרפתקנען אן שווער דאס שרייבן; אז זיין ר׳ מאיר דערלאזט פארדריסלעכע פעלערן אין זיין ארבעט, פארזעט וויכטיקע פרטים, לייגט זיך אפטער צו צום כוס משקה, און אפילו א טראכט געטאן עטלעכע מאל צו פארלאזן דעם פאך פון א פריוואט־דעטעקטיוו… מיט איין ווארט, ער נייטיקט זיך אין אן אפסקה; סוף־כל־סוף, פאר וואס דארף ער, א פשוטער בן־אדם, זיך מקריב זיין פאר דער גאנצער וועלט?! ״וויפל פארברעכערס ער זאל שוין נישט געווען כאפן אין זיין לעבן, הערן זיי זיך נישט אויף צו פלאדיען, א מיאוסע משונה זאל זיי נעמען!״
דעמאלט האט קאבי טאקע באשלאסן זיך ארויסצורייסן פון זיין שאפערישן גיהנום, און דורכלופטערן סיי זיין אייגענעם קאפ און סיי דעם קאפ פון דעם פריוואט־דעטעקטיוו ר׳ מאיר אקון. צו קומען דווקא אהער, אויפן אינדז קוראסאא, האט אים צוגערעדט זיין נייע חברטע עמא. זיי זיינען שוין צוזאמען א האלב יאר. קאבי האט זיך מיט איר באקענט אין דער רעדאקציע פון ״Pick־Up״. זי האט געשריבן עראטישע פאנטאזיעס, און זיין באס האט אים געבעטן עפעס איבערצולייענען פון זיי, און זאגן מבינות. ״עפעס שטעקט אין זיי, — האט ער באמערקט מיט א שמייכל, — און נישט נאר אין די דערציילונגען…״
קאבי איז בפירוש די ראלע פון זיין א רעצענזענט נישט געפעלן געווארן, אבער אויך אפזאגן דעם באס האט ער נישט געוואלט. ווי עס זאל נישט זיין, האט ער זיך געטראפן מיט דער מחברין נאך אין יענעם טאג, און ערשט דעמאלט איז צו אים דערגאנגען דער זין פון זיין באס׳ לעצטע ווערטער און שמייכל. ר׳ מאיר אקון וואלט אויף איר געזאגט, אז ״זי איז נישט קיין יפת־תואר, נאר א יונגע אישה איז זי״. ווען דיר איז שוין איבער פערציק, און איר איז נאך קיין דרייסיק נישט, קוקט מען אויף א פרוי מיט אנדערע אויגן. עמא האט געהאט נישט ווייניק מעלות, חוץ דער פעיקייט צו שרייבן עראטישע פאנטאזיעס, און זיי האבן ביים פאפולערן קרימינעלן שרייבער מער אויסגענומען.
ער האט טיף איינגעאטעמט די ווארעמע לופט, ווי געוואלט מיט איר אנזעטיקן אלע קעמערלעך פון זיין מוח און גוף. דער שמאלער שטח פון דער קינסטלעך געמאכטער פלאזשע, האט זיך אנגעהויבן גלייך פון דעם הינטערשטן ארויסגאנג פונעם האטעל ״רענעסאנס״, ווו ער און עמא האבן זיך אפגעשטעלט. דער ארכיטעקט האט קונציק אריינגעפאסט דאס קינסטלעכע אינעם נאטירלעכן לאנדשאפט: די גרויסע הילצערנע שירעמס קעגן דער זון, געדיכט באדעקט מיט איבערגעפלאכטענע טרוקענע פאלמעס־צווייגן, און די הויכע שטאלטנע טייטלביימער; דער שווים־באסיין, באצוימט פון צוויי זייטן מיט א קאלכשטיינערנעם צוים, איז ווי הענגען געבליבן אין דער לופטן צווישן הימל און דעם שפילעוודיקן קאריביער ים. ביז אהער האט קאבי וועגן אזא מין ״פייסאזש־באסיין״ נאר געהערט און געזען אויף די רעקלאמע־פלאקאטן, פארנדיק אין סאבוויי; זיי האבן פארנארט מיט זייער פארביקייט און גלאנציקייט צו באזוכן די רייכע ווארעמע אפרו־ערטער… אמת און ליגן — יעדעס קינסטלעריש ווערק טראגט אין זיך די צוויי יסודותדיקע עלעמענטן; און אויב דעם קינסטלער גיט זיך איין צו איבערצייגן, אז דער קינסטלערישער ליגן איז אמת, און דער רעאלער אמת איז קיין ליגן נישט, האט ער געשאפן אן עכט ווערק.
קאבי איז שוין גרייט געווען זיך לאזן גיין צום ימיקן שווים־באסיין זיך אפצופרישן, אבער זיין ״אייפאן״ האט אים ווידער געגעבן צו וויסן מיט א ״בלינג״, אז ס׳איז אנגעקומען א ניי בליצטעקסטל. ״נו, וויפל איז דאך שיעור… דער נודניק האט מיך שוין פארמוטשעט!…״ — און דאך, האט ער ארויסגעשלעפט פונעם רענצל דעם ערשט באהאלטענעם ״אייפאן״ און איבערגעלייענט די קורצע מיטטיילונג: ״חשובער מיסטער שווארץ. ס׳וואלט פאר אונדזער קהילה געווען א כבוד זיך מיט אייך צו באקענען. מיר פארבעטן אייך צום אנצינדן דאס פערטע חנוכה־ליכטל 7 אזייגער אין אוונט אין אונדזער סינאגאגע ׳מיקווה ישראל־עמנואל׳. בנימין כהנצדק, פארזיצער פון דער קהילה.״
גראד אין דער מינוט פון קאביס צעמישקייט איז צוגעגאנגען עמא. זי האט געהאלטן אין דער האנט א קארטאן־כוס מיטן גרינעם פירמע־שטעמפל פון ״סטארבאקס״.
״כ׳האב דיר געקויפט א קאפוטשינא, — האט זי אויסגעשטרעקט צו אים די האנט. דערזען זיין אויסגעצויגענע צורה, האט זי פארזיכטיק א פרעג געטאן: — עפעס איז געשען?״
״דו וועסט נישט גלייבן, — האט ער ארויסגעשטאמלט, — מ׳האט מיך פארבעטן צום פערטן חנוכה־ליכטל אין דער היגער סינאגאגע״.
״איך האב נישט געוווסט, אז דא איז פאראן א סינאגאגע, — האט עמא זיך שוין פארחידושט, און צוגעגעבן: ״דו ביסט זיכער, אז עמעצער פון דיינע פריינד טוט דיר נישט אפ א שפיצל?״
״קיינער, חוץ דעם באס, ווייסט נישט, אז איך בין געפארן אהער… מאדנע איז אן אנדער זאך: פון וואנען ווייסט דער דאזיקער כהנצדק, אז איך בין דא, און וואס פלוצעם פארבעט ער מיך, א פולן אפיקורסניק, אין סינאגאגע? סיידן עס פעלט אים א צענטער צום מינין?״
2
זיי זיינען ארויסגעגאנגען פונעם האטעל צוזאמען, א פערטל צו זעקס, געטראכט זיך א ביסל דורכשפאצירן, טרינקען א טעפעלע קאווע. עס האט זיך אראפגעלאזט אויף דער הויפטשטאט פונעם אינדזל, וויליאמשטאט, א ווארעמער און פייכטער אוונט, און ס׳האט זיך קוים געגלייבט, אז ס׳איז מיט־דעצעמבער, און אלץ ארום איז שוין גרייט אויפצונעמען דעם געגארטן גאסט, דעם אלטן סאנטא קלאוס. לענגויס דעם קאנאל, פון ביידע זייטן ברעג האט פון יעדן ווינקעלע געפינקלט און געשפילט מיט אילומינאציע־ליכט; די ברייטע קראם־וויטרינעס פון באקאנטע וועלט־פירמעס, זיינען פארגאסן געווען מיט שיין, און די קינסטלעכע גרינע ניטל־ביימער, באפוצט מיט שניי־ווייסע קיילעכלעך, שטערן, בלומען, מעשהדיקע פייגל און חיות האבן געבלישטשעט אונטער די העלע שטראלן. קרענץ פון סינטעטישע יאדלעס־צווייגן, דורכגעפלאכטן מיט רויטע סטענגעס, האט מען געקאנט זען כמעט אויף יעדער בוים און טיר.
די סינאגאגע ״מיקווה ישראל־עמנואל״ האט זיך געפונען אויפן אנדערן ברעג פונעם קאנאל. קאבי און עמא זיינען צוגעקומען צו דעם פאנטאן־בריק, וואס איבער אים האבן זיך, ווי איבערגעפלאכטענע ליאנעס, געצויגן דראט־שנורן פון פארשיידנקאליריקע פיצינקע לעמפעלעך. עס האט אויסגעזען, אז קאבי און עמא גייען דורך א לאנגן ארקע־קארידאר, וואס פירט זיי אין א פאנטאסטיש לאנד.
ביי טאג, ווען דורכן קאנאל האט געדארפט דורכשווימען א שיף, האט די פאנטאן־בריק זיך אפגעטיילט פונעם ברעג מיט איין עק, און מיט זיין גאנצער לענג זיך אנגעהויבן פאמעלעך באוועגן איבערן וואסער צום אנדערן ברעג. איצט, בעת קאבי און עמא זיינען איבער דער בריק געגאנגען, האט זי אונטער זייערע פיס זיך עטוואס געהוידעט אויף די כוואליעס, ארויסרופנדיק אן אומדערווארט אומרו־געפיל. עמא האט אפילו זיך אנגעכאפט אין קאבי מיט ביידע הענט און זיך צו אים צוגעטוליעט. סוף־כל־סוף, זיינען זיי ארויף אויפן פעסטן באדן.
ארום די טישלעך, אויסגעשטעלט פאזע דעם וואסער, זיינען שוין געזעסן די ערשטע אוונט־באזוכער, זיך פאסמאקעוועט דערווייל מיט קאלטע געטראנקען, ביז מע וועט זיי ברענגען די באטעמטע עקזאטישע ים־מאכלים. קיין הונגער האט דאס פארעלע דערווייל נישט געפילט, אבער די רייצנדיקע ריחות, וואס האבן זיך געצויגן פון די צעפראלטע טיר־און־פענצטער, ווו די דאזיקע מאכלים האט מען צוגעגרייט, האבן אויך זיי צוגעזאגט א געשמאקע וועטשערע אינעם רעסטאראן Wine Cellar, ווו קאבי האט באשטעלט א טישל אויף 9 אזייגער.
שוין נישט ווייט פון דער Hanchi di Snoa־גאס, ווו די סינאגאגע אט זיך געפונען, זיינען זיי אריינגעגאנגען אין א ראג־קאפע. זיך צוגעזעצט צו א טישל, האט קאבי באשטעלט צוויי קאוועס און עטלעכע פאנטשיקעס, געדיכט באשאטן מיט צוקער־פודער.
״מיין מאמע פלעגט אויף חנוכה שטענדיק פרעגלעך לאטקעס״, — האט געזאגט קאבי.
״פאר וואס פלוצעם לאטקעס?״ — האט געפרעגט עמא.
ביי קאבי האט איר פראגע קיין חידוש נישט ארויסגערופן: פון וואנען זאל זי עס טאקע וויסן? אין איר סאוועטישער קינדהייט האט מען נישט געוווסט, וואס הייסט, חנוכה…
״דאס הויפט־עסן אויף חנוכה זיינען מאלכים, געמאכט אויף א סך בוימל, ווייל אויף בוימל, אויף אייל האלט זיך דער גאנצער חנוכה־נס…״
אויף דעם האט זיך די חנוכה־טעמע אויסגעשעפט; פון דעסטוועגן, שוין ביים פארלאזן דעם קאפע, האט עמא שטיל א זאג געטאן:
״דו וועסט נישט זיין קעגן, אויב איך וועל דיך אפווארטן דא?״
קאבי האט זיך אויף א רגע פארלוירן, כאטש פאר דער צייט, וואס זיי זיינען אין איינעם, איז ער שוין צו עמאס מאדנע גענג צוגעוווינט געווארן.
״דעם אמת געזאגט, — האט זי זיך געאיילט צו פארענטפערן זיך נאך איידער ער וועט ביי איר פרעגן די סיבה. — מ׳האט דאך פארבעטן אהין נאר דיך אליין…״
קאבי האט אויסגעהאלטן די פויזע, וואס עמא האט אויסגעפילט מיט אירע ווערטער, און בלויז באמערק:
״גוט, אז דו האלטסט אזוי… אבער בלייב דא… כ׳מיין, לאנג וועט עס נישט דויערן…״
בעת דעם שטיקל וועג ביז דער סינאגאגע האט ער זיך דערמאנט די קורצע אינפארמאציע, ארויסבאקומען פונעם קאמפיוטער: ״די עלטסטע סינאגאגע אין ביידע אמעריקעס, געגרינדעט אין 1730 פון די ספרדישע יידן, געקומען פון שפאניע, פארטוגאל און האלאנד… דער דיל איז א זאמדענער, וואס מאכט זי ענלעך צו דער אמסטערדאמער ׳פארטוגעזישער שיל׳…״ — קאבי האט די דאזיקע שיל באזוכט מיט א יאר צען צוריק, און איז געבליבן זייער באגייסטערט פון דער ארכיטעקטורישער מאנומענטאלקייט און שיינקייט, וואס האט זיך געהאלטן אויף די ריזיקע זעקס זיילן, לכבוד די גרויסע אבות; די מעשענע לייכטערס מיט נאטירלעכע ליכט, די פרעכטיקע בימה אין מיטן דער שיל און אנטקעגן — דער ארון־קודש, און דאס גאנצע מעבל, געמאכט פון האלץ, ספעציעל געבראכט קיין אמסטערדאם פון פארטוגאל… ״יא, — האט ער זיך אומגעקערט אין די געדאנקען צו דער ארטיקער סינאגאגע, ווען ער איז שוין געהאט אריינגעגאנגען דורכן טויער אין א ברייטן הויף, — זינט 1964 האט זי אנגענומען דעם רעפארעם־נוסח…״
קאבי איז אנגעקומען צו דער צייט. ווי ס׳וואלט געזאגט ר׳ מאיר אקון: ״צו שימחות און לוויות איז בעסער נישט צו פארשפעטיקן״. איבערגעטראטן די שוועל פון דער סינאגאגע, האבן זיינע פיס אנגעטאפט דעם ווייכן זאמד פונעם דיל, אן אלטע טראדיציע, איבערגענומען ביי די האלענדער. די ערשטע רגעס האט עס אים געשטערט, אבער זיין בליק איז שוין פארכאפט געווארן מיטן ארום, זיך באוועגט פאמעלעך אינעם באלויכטענעם רוים, זיך אפגעשטעלט אויפן ארגל, די אויסגעשניצטע און אויסגעטאקטע פון האלץ און מעש חפצים. די קוראסאאר סינאגאגע האט זיך געהאלטן בלויז אויף פיר ווייסע זיילן; יעדער זייל האט געטראגן א נאמען פון די פיר מוטערס — שרה, רבקה, לאה און רחל. ״די פעמיניסטקעס וואלט עס געפעלן געווארן״ — האט א טראכט געטאן קאבי…
דאס באשיידענע זילבערנע חנוכה־לעמפל מיט דריי ברענענדיקע חנוכה־ליכטלעך און דעם שמש, איז געשטאנען אויף א טישל צווישן דער בימה און דעם ארון־קודש; די צוויי מנינים געסט, צווישן זיי עטלעכע פרויען, האבן זיך אויסגעזעצט ביי דער זייט. די גאנצע צערעמאניע האט אנגעהויבן אן באיארטער ייד, שוין אין די טיפע זיבעציקער, אבער א שטאלטנער מיט א געדיכטן גראוון קאפ האר, באדעקט מיט א געשטריקט קיפעלע, און א טונקעלן פנים, באזוימט מיט א בארד און וואנצעס, אויך גראווע און אקוראט אונטערגעשוירן. אנגעטאן אין א ליכטיקן קאסטיום, אין א ווייס העמד מיט א טונקל־רויטן שניפס, וואלט מען אים מיט רעכט געקאנט אננעמען פאר א סיניאר פעדרא פון א מעקסיקאנער זייף־אפערע; אבער זיין נאמען איז גראד געווען בנימין כהנצדק, דער זעלבער פארזיצער פון דער ארטיקער קהילה, וואס האט פארבעטן קאבי צו דער היינטיקער חנוכה־צערעמאניע.
קיין לאנגע דרשה האט ער נישט געהאלטן, באגריסט די געסט אויף ענגליש און קורץ אויסגעלייגט די געשיכטע פון דער ״מיקווה ישראל־עמנואל סינאגאגע״. א פיר געטאן איבערן שיטערן עולם מיטן בליק, האט ער זיך אנגערופן, שוין ענלעך צו א קאנפעראנסיע: ״אנצינדן דאס פערטע ליכטל, האב איך דעם כבוד צו פארבעטן אונדזער גאסט פון ניו־יארק, דעם באקאנטן שרייבער יעקב שווארץ…״
קאבי האט מיטאמאל דערפילט, ווי ס׳האט אים א טיאכקע געטאן דאס הארץ — יעקב שווארץ, מיינט מען דאך אים, הייסט עס, אז דער כבוד געהערט אויך צו אים. קאבי האט זיך אונטערגעהויבן פונעם בענקל און שוין מיט פעסטע טריט צוגעגאנגען צו דעם אלטן, וואס האט אים דערלאנגט די האנט…
ער האט צוגעטראגן דעם אנגעצונדענעם שמש צום פערטן ליכטל און, אומדערווארט פאר זיך אליין, אנגעהויבן הויך אויף א קול אויסצוזינגען די פאסיקע ווערטער פון דער תפילה, אזוי ווי ער פלעגט עס טאן אין זיין ווייטער קינדהייט, ווען ס׳האט נאך געלעבט די מאמע. זיי האבן דעמאלט געוווינט אין חולון; דער טאטע — א פארברענטער מפ׳איניק, פלעגט אפשפעטן פון דער מאמען, פון אירע ״גלותדיקע שטיק״. געקומען קיין ישראל אין די סוף פערציקער, פון רומעניע, האט זי זיך שווער צוגעווינט צום נייעם לעבן; ריכטיקער געזאגט, נישט געקאנט פארגעסן דאס אלטע, דאס חרוב געווארענע און אנטרונענע, צוזאמען מיט איר גאנצער משפחה. די מאמע האט געבענטשט די שבתדיקע ליכט, געפירט א כשרע שטוב, און נישט זעלטן, בשתיקה פונעם טאטן, זיך אריינכאפן אינעם ״רבינס קלייזל״, ווי מ׳האט עס גערופן, נישט ווייט פון זייער גאס. מיט דער מאמען האט דער קליינער קאבי גערעדט יידיש, וואס דער טאטע האט איר נישט געקאנט מוחל זיין, כאטש ער אליין, שיער נישט קיין סאברע (די עלטערן האבן אים געבראכט פון פוילן אין די צוואנציקער, ווען ער איז געווען צען חדשים אלט), האט מיט איר אין שטוב גערעדט ״דעם זשארגאן״; אבער אין דרויסן — רק עברית. פון דער מאמען האט קאבי אויך גענאשט די עטלעכע יידישע לידער, און צווישן זיי דאס חנוכה־לידל: ״ברענט, ליכטעלעך, ברענט, און ברענגט אייער ליכט צו דער וועלט…״
נאך ״מעוז צור״, וואס דער שיטערער עולם האט הויך און ענטוזיאסטיש אויסגעזונגען, האט דער פארזיצער אלעמען באדאנקט און פארבעטן צו קומען אויך מארגן, צום אנצינדן דאס פינפטע ליכטל. צו קאבי איז ער צוגעגאנגען שוין ווי צו אן אלטן באקאנטן.
״עס קומט אייך א הארציקער יישר־כוח, מיסטער שווארץ, — האט ער געדרוקט קאביס האנט, — ס׳איז געווען פאר אונדז אלעמען א גרויסער כבוד.״
ער האט אים צוגעפירט צו א שווארצן בחור, ענלעך צו די ארטיקע איינווינער, וואס האט געטראגן פונקט אזא קיפעלע ווי דער פארזיצער, און אים פארגעשטעלט:
״דאס איז מיין זון, עמנואל, מיין רעכטע האנט און מיין טרייסט. מיט דריי יאר צוריק האבן מיר דא אלע געפייערט זיין בר־מיצווה.״
זיי האבן פארלאזט די סינאגאגע, און קאבי האט געפילט אויף זיין פלייצע, דורכן דינעם העמד די הייסע דלאניע פון דעם אלטן. ״ער איז נאך פול מיט לעבן, — האט קאבי א טראכט געטאן״, — און זיך אויסגעדרייט מיטן פנים צו זיין גאסטגעבער. זייערע בליקן האבן זיך אנגעטראפן.
״איר ווילט מסתמא וויסן, — האט זיך אנגערופן דער אלטער, — פון וואנען ווייס איך, אז איר זייט אויף קוראסאא?״
״טאקע…״
״מיין ניו־יארקער פלימעניק האט עס מיר מיטגעטיילט, — האט ער געשטילט קאביס נייגער, — ווי אויך איבערגעשיקט אייער עלעקטראנישן אדרעס. איר קענט אים גוט, מיין פלימעניק, מייק גורעוויטש, מיין שוועסטערס זון.״
קאבי האט זיך צעלאכט. אוודאי, מייק… ער האט אים דאך מיט אים גערעדט טעלעפאניש אקוראט פארן אוועקפארן, אין גאנצן ארויס פונעם קאפ.
״פאר וואס זשע האט ער מיר נישט געזאגט, אז ער האט דא א פעטער?״
״זעט אויס, נישט איינגעפאלן; די אדוואקאטן, ווייסט איר דאך, זיינען שטענדיק פארטאן אין פרעמדע ענינים.״
קאבי האט א קוק געטאן אויפן זייגערל. שוין צייט צו פארלאזן דאס גאסטפריינדלעכע יידישע אינדזעלע אויפן גרויסן קריסטלעכן אינדזל. עמא ווארט… ער האט אבער דערפילט, ווי דער אלטער שטופט אים לייכט אונטער אין א היפוכדיקער ריכטונג פונעם טויער, צו דעם איינשטאקיקן בינין מיטן שילדל ״קאנגרעגעישאן־אדמיניסטראציע״.
״דארט איז מיין ביורא, — האט דערקלערט כהנצדק, — און איך פארבעט אייך צו פארזוכן אונדזערע סופגניות.״
קאבי האט געפרוווט זיך צו פארענטפערן, אז ער מוז זיך אומקערן אין האטעל, עס ווארט אויף אים כלומרשט אן עקסטרע ארבעט, וואס איז טיילווייז געווען אמת, ווייל ביז מארגן מוז ער אריינשיקן אינעם זשורנאל זיין נייע דערציילונג. נאר די הויפט־סיבה איז, אוודאי, געווען עמא; זי ווארט אויף אים אין דעם ראג־קאפע. דער אלטער האט זיך אבער איינגעשפארט:
״איך בין זיכער, אז דער קורצער וויזיט אין מיין ביורא וועט ברענגען נוץ אונדז ביידע, ביטע״, — און ער האט אריינגעפירט קאבי אין א קליינעם צימער, וואס האט דערמאנט א קאנטאר פון א מיטלמעסיקן קלערק. אנווייזנדיק אים אויפן איינציקן בענקל לעבן דעם טיש, האט דער קהילה־פארזיצער זיך אליין אוועקגעזעצט פון דער צווייטער זייט, אנטקעגן קאבי; אבער פריער האט ער ארויסגעשלעפט פונעם אלטמאדישן אייזערנעם סייף עפעס א שמאלע איינגעראלטע זאך.
האלטנדיק עס מיט ביידע הענט, ווי ער וואלט די זאך געוואלט איבערברעכן, האט ער עס צערוקט. פונעם לענגערן רערל האט ארויסגעשטעקט אן איינגעראלט זייטל פאפיר. ווען דער אלטער האט עס אבער פארזיכטיק ארויסגעשלעפט און צעוויקלט, האט קאבי דערזען פיר באזונדערע זייטלעך. ער האט מיטאמאל דערפילט, ווי דאס בלוט זיינס האט אים א שלאג געטאן אין די שלייפן. זיין שוין איינגעשלאפענער, דאכט זיך, חוש פון א פארשער, האט אויפגעוואכט. קיין צווייפל נישט, דער אלטער בנמין כהנצדק האט איצט פאר אים צעשפרייט איבערן טיש אן אוצר. איינקוקנדיק זיך אין די ערשטע שורות פון קונציק אנגעשריבענע פירקאנטיקע אותיות, האט קאבי גלייך דערקענט דעם טעקסט פון דעם פסחדיקן לידעלע ״חד־גדיא״. חוץ דעם טעקסט, זיינען ביי דער זייט פון יעדן זייטל, אנגעמאלט געווארן קאליריקע בילדער, אילוסטראציעס צום סוזשעט. צום חידוש, האבן די פארבן פארהיט זייער זאפטיקייט און פרישקייט…
״כ׳זע, איר זייט נישט אנטוישט, — האט באמערקט דער אלטער א צופרידענער.
קאבי האט קוים אפגעריסן דעם בליק פון די זייטלעך, און זיך אנגעשטויסן אין צוויי גלאנצנדיקע אויגן פון א מענטש, וואס איז ערשט געווען אן עדות פון אן איבערראשונג. זיין קול האט זיך געהערט ווייטער שטיל, ווי ער וואלט דערציילט א מעשהלע זיין אייניקל פארן שלאף:
״דער כתב־יד, ווי איר פארשטייט — און, אז איר זייט א מבין האב איך זיך איבערצייגט פריער מיט א מינוט, — איז אן אוצר פון דער מענדעס־פאמיליע. פון דור צו דור, שוין אט כמעט דריי הונדערט יאר, גיט זיך עס איבער דער עלטערער טאכטער, און אזוי איז עס דערגאנגען צו מיין פרוי, סטעלא מענדעס, וואס איך האב זי פאראיארן פארלוירן. אונדזער איינציקע טאכטער, מארגארעט, איז אומגעקומען נאך א קינד, און מער קינדער האט אונדז גאט נישט געגעבן. בנימינען האבן מיר אדאפטירט מיט זעכצן יאר צוריק; ער איז מיר געבליבן איצט די איינציקער פרייד און אנשפאר…״
א רגע האט ער געשוויגן, ווי געוואלט אפטיילן די הקדמה פון דעם סיפור.
״אז איר וועט זיך בעסער אריינקוקן און איבערלייענען די דאזיקע ׳חד־גדיא׳ ביזן סוף, מיסטער שווארץ, וועט איר געוויס דערזען, אז קיין סוף, וואס אלע ווייסן אים, פעלט דא אויס. נישט ווייל דער סוף איז, חלילה, פארלוירן געגאנגען; דער אלטער סאלאמאן מענדעס, וואס האט באשטעלט די ׳חד־גדיא׳ פאר זיין עלטערער טאכטער, האט בכיוון אויסגעמיטן דעם טראדיציאנעלן סוף; נישט געוואלט, א פנים, שרעקן זיין קינד מיטן מלאך־המוות, און אפשר… אפשר נישט מסכים געווען מיט אזא סוף…״
ער האט איבערגעריסן זיין דערציילן, שווערלעך אויפגעהויבן זיין גוף, און זיך צוגעשארט צו קאבי. די עטלעכע אומגעלומפערטע באוועגונגען האבן אנטפלעקט זיין זיקנה, וואס דער שטאלטנער אויסזען האט ביז אהער פארשטעלט. ארויפגעלייגט די האנט אויף קאביס אקסל, ווי זיך אנגעשפארט אין אים, האט דער אלטער זיך אנגעבויגן צו זיין אויער און שוין גאר שטיל אריינגעשעפטשעט, אריבערגייענדיק פלוצער אויף עברית, ווי די עלטערן טוען צו מאל, אז מע וויל, די קינדער זאלן נישט פארשטיין, וואס זיי רעדן צווישן זיך אויף אן אנדער שפראך:
״בזמן אחרון יש לי חשש, שמישהו רוצה לגנוב ממני דבר הזע…״*
דער פלוצעמדיקער בייט אינעם גאנג פונעם דערציילן, האט אויסגעזען מאדנע, ווי עפעס האט זיך איבערגעשלאסן אינעם אלטנס מוח; דער אלטער האט עס אבער אליין פארשטאנען און פארענטפערט:
״ניין, כ׳בין נאך נישט עובר־בטל… כ׳האב דערצו באווייזן. נאך מער, איך ווייס אפילו, ווער עס שטייט הינטער דעם אלעמען… ווי איר פארשטייט, מיסטער שווארץ, קאסט דער אוצר גרויסע געלטער…״
קאבי האט עס, אוודאי, פארשטאנען, ווי א געוועזענער פארשער; אבער ווי דער שרייבער פון קרימינעלע געשיכטעס, הרפתקן, האט ער דערפילט, אז דער אומדערווארטער דריי אינעם אלטנס מעשה קאן אים ברענגען צו אן עכטן קרימינעלן סוזשעט.
בנימין כהנצדק האט זיך א ביסל בארויקט, און זיך אומגעקערט צו זיין פארזיץ־ארט.
״איך האב באשלאסן, מיסטער שווארץ, — האט זיין קול שוין געקלונגען זאכלעך און פעסט, — נישט צו ריזיקירן און איבערצופעקלען אט די משפחה־רעליקוויע קיין ניו־יארק. זאל זי זיך דערווייל געפינען ביי מיין פלימעניק מייק… ווי מיינט איר?״
קאבי האט ווידער א ווארף געטאן זיין בליק אויף די אלטע זייטלעך, וואס זיינען באמת אן אוצר, אבער שוין געזען אין זיי מער ״דעם צענטראלן אביעקט פון א קרימינעלן ענין״, ווי ס׳וואלט געזאגט ר׳ מאיר אקון. אויף א קול האט ער געענטפערט:
״יא, א גוטער איינפאל; ביי מייקן וועט עס זיין פארזיכערט, ווי אין פעדעראלן רעזערוו־באנק פון ניו־יארק.״ — האט ער געזאגט, צו די ווערטער צוגעטשעפעט א שמייכל, פון די שמייכלען, וואס מע שענקט פארן אוועקגיין.
דער ברייטהארציקער גאסטגעבער האט נאך אבער נישט פארענדיקט.
״אויב אזוי, — האט ער אנטוויקלט זיין פלאן ווייטער, — וועל איך אייך זיין זייער דאנקבאר, אויב איר וועט דעם אוצר מייקן איבערגעבן, ווי מע זאגט, פון הענט צו הענט…״
דער נייער דריי האט זיך גאר נישט אריינגעשריבן אין דעם סוזשעט פון קאביס שרייבערישער פאנטאזיע. און כאטש ער האט נאך אלץ נישט געענטפערט, פארפלאנטערט אין זיינע ספקות, האט ער אויך פארשטאנען, אז דער אלטער וועט נישט נאכגעבן.
״ווען פארט איר צוריק?״ — האט ער קורץ געפרעגט.
״איבערמארגן…״
״עקצעלענץ… פונקט גענוג צייט, כ׳זאל דערליידיקן עטלעכע פארמאליטעטן.״
רב מאיר אקון וואלט דא זיכער געזאגט: ״אויך א צדיק קאן געכאפט ווערן אויף אן עבירה!״
3
קאבי האט פארלאזט די סינאגאגע ״מיקווה ישראל־עמנואל״ א באגייסטערטער. ער האט שוין געוווסט וועגן וואס ס׳וועט זיין זיין נייע קרימינעל־געשיכטע; עס איז געבליבן נאר איין קלייניקייט — זי אנצושרייבן. די נאכט וועט ביי אים געוויס זיין א שלאפלאזע. ער האט זיך צוגעיאגט, זיין וויזיט האט זיך פארצויגן, נאר ס׳איז געווען כדאי. עמא וועט אים שוין אריינזאגן, און זיין גערעכט. צוריק גערעדט, האט זי דאך אליין געזוכט א תירוץ נישט צו גיין מיט אים אין דער סינאגאגע. קאבי קאן זי פארשטיין; אויסגעוואקסן אין אן אסימילירטער יידישער משפחה, אימיגראנטן פון סאוועטן־פארבאנד, פארבינדט זי דען עפעס מיט יידישקייט? די ארומיקע אילומינאציע פון דער קריסטלעכער חוגא, מיט דעם גאנצן קארנאוואלישן קלאפערגעצייג איז איר מער צום הארצן, ווי עטלעכע חנוכה־ליכטלעך אין אן אלטער סינאגאגע אויף אן האלב־פינצטערער גאס.
ער, א סאברע, איז אויך געוואקסן צווישן צוויי וועלטן — זיין מאמעס אייביקער בענקשאפט נאך דער אלטער היים, און זיין טאטנס ציוניסטישן ניגיליזם, וואס האט גערופן פטור צו ווערן פון די ״אלטע גלותדיקע זאכן״ און בויען א נייע שלמותדיקע ארץ־ישראל. היינט, ביים אנצינדן דאס חנוכה־ליכטל, און דערנאך, איינקוקנדיק זיך אין די שורות פונעם מיטל־עלטערלעכן מאנוסקריפט, האט ער פלוצעם דערפילט די אנגעקניפטקייט פון זיין אייגענער געשיכטע מיט דער געשיכטע פון זיין פאלק.
דאס צאפלדיקע פייערל פונעם חנוכה־נס און די נאיווע חכמה פון ״חד־גדיא״, האבן זיך היינט אין אים איבערגעפלאכטן; זיי האבן זיך דורכגעשלאגן א וועג, פול מיט גזירות און רדיפות, נאר נישט געלאזט זיך אומברענגען אינעם ריזיקן שייטער פון קריסטלעכער שינאה. יא, די שיינע ניטל־אילומינאציע פארבלענדט די אויגן מיט איר קינסטלעכער שיין, אבער זיין מאמעס ליכטעלעך דערווארעמען די נשמה…
און ווידער איז אויפגעקומען די פראגע: ווו זשע ליגט די גרענעץ צווישן קינסטלערישן אמת און דעם ליגן פון דער ווירקלעכקייט?
קאבי איז אריינגעגאנגען אין דעם קאפע מיט מחילה־ווערטער אויף דער צונג. זיין בליק האט זיך גלייך אנגעשפארט אין דעם טישל, ווו ער האט דערווארט צו זען עמאן, אבער אויפן זעלבן ארט איז געזעסן אן אומבאקאנטער מאנספאשוין פון די ארטיקע און גערייכערט א דיקן ציגאר. ער האט ווי ארויסגעקוקט אויף קאבי, ווייל ווען זייערע אויגן האבן זיך געטראפן, האט אויף זיין קיילעכדיק פנים מיט א פעטער צוגעפלעטשטער נאז, זיך צעגאסן א צעשמאלצענע צופרידנקייט. ער האט אפילו ארויסגעשלעפט פונעם מויל דעם ציגאר, וואס האט געקאנט שטערן קאבין צו זען זיינע ווייס־קאלכדיקע ציין. ער האט זיך אנגעשפארט מיטן עלנבויגן אויפן טישל און א רוף געטאן קאבי מיט דער דלאניע, ווי א באלעבאס רופט צו זיך צו זיינעם א פארזינדיקטן אנגעשטעלטן, אים אריינצוזאגן.
קאבי האט אין זיינע ווערק שוין נישט איין מאל באשריבן אזעלכע פארשוינען, און יעדעס מאל, ווען ער טוט עס, האלט ער זיך קוים אפ פון איבערכאפן די מאס; סוף־כל־סוף, טראכט ער, געהערן זיי דאך צום מענטשלעכן מין, און קיין מענטשלעכס דארף זיי אויך נישט אויספעלן. ער האט זיך צוגעזעצט אויפן עק בענקל, ווי געוואלט דערמיט ארויסווייזן, אז ער איז נישט געשטימט איצט צו פירן לאנגע דיבורים. זיין וויזאווי, פארקערט, האט זיך גאר נישט געאיילט; זיך אפגעווארפן אויפן ווענטל פונעם בענקל, ווי געוואלט דערמיט זאגן: דאס לעבן איז קורץ, דארף מען הנאה האבן פון יעדער רגע. אויף א קול האט ער זיך אנגערופן:
— דיין נאמען ווייס איך, און מיין נאמען איז דיר בעסער נישט צו וויסן, ווייל דו וועסט אים סיי־ווי מוזן גיך פארגעסן…
ער האט ארויסגעלאזט דעם רויך קאבין אין פנים, ווי געוואלט דערמיט פארנעפלען זיין מוח.
— דו ביסט אוודאי געקומען זיך טרעפן מיט דיין מיידל? — האט קאבי דערהערט.
ער האט דערפילט, אז אויב ער וועט זיך נישט ארויפרוקן, וועט דאס בענקל אונטער אים זיך ארויסגליטשן.
— וואס איז מיט איר?… ווו איז זי?…
— זי איז דארט ווו מע דארף, און ס׳וועט פון איר קאפ קיין הארעלע נישט אראפפאלן, אויב דו… — האט ער פלינק איבערגערוקט דעם ציגאר פון איין ווינקעלע מויל צום אנדערן, און זיך צוגערוקט צו קאבין. — אויב דו וועסט טאן דאס, וואס איך וועל דיר הייסן…
דער פארשוין וואלט אט־די אלע ווערטער געקאנט נישט ארויסברענגען אויף א קול, ווייל מע קאן זיי געפינען אין הונדערטער קרימענעל־געשיכטעס; צוריק גערעדט, באמיט זיך „הרפתקן‟ זיי יעדעס מאל אויסצומיידן, אבער זיי קריכן אריין אינעם טעקס, ווי אויפגערייצטע מוראשקעס. אייגנטלעך, איז דער ווייטערדיקער טעקסט געווען אויך פון דעם זעלביקן מין קלישעס:
— וואס דארף איך טאן?
— גאר אן אנדער זאך! — האט צופרידן באמערקט דער פארשוין.
זיין טאן האט זיך געביטן; די ביז־אהעריקע שפילעוודיקייט איז פארשווינדן און זיך געביטן אויף א הארטער פאדערונג; פון ״איך״ איז ער אריבער אויף ״מיר״, וואס האט געזאלט, א פנים, ווייזן, אז ער איז נישט אליין, אז הינטער אים שטייען מענטשן, א א געפערלעכער כוח…
— מיר ווייסן, צוליב וואס האט דער אלטער כהנצדק זיך געטראפן מיט דיר. ער וויל דיך אויסנוצן ווי א פאסט־טויב, אריבערצושיקן זיין ״בריוועלע״ קיין אמעריקע. דאס ״בריוועלע״, ווי דו ווייסט, איז זייער א טייערס… דעריבער וועסטו דאס ״בריוועלע״ איבערגעבן אונדז, און מיר וועלן דיר אומקערן דיין ״גיארל״…
דווקא אין די קורצע גורלדיקע מינוטן, פארשטייענדיק מיטן ניכטערן שכל, אז קיין ברירה האט ער נישט, האט קאבי דערהערט אן אנדער קול, וואס האט גערעדט אין אים גופא, די באקאנטע רויקע שטימע פון ר׳ מאיר אקון: ״דער אלטער סאלאמאן מענדעס האט זיך געקאנט פארגינען אויסצוטראכטן א נייעם סוף פון דעם פסחדיקן לידעלע, און דערמיט געגעבן דעם מענטש נאך איין שאנס צו ווערן בעסער, אפצושטעלן די בלוטיקע קייט פון שחיטה; אינעם רעאלן לעבן אבער איז עס אוממעגלעך… דו וועסט מוזן זאגן ׳יא׳ — דאס איבעריקע וועל איך שוין לייזן אליין…״
קאבי איז אפגעזעסן ביים קאמפיוטער די גאנצע נאכט, ביז ער האט נישט פארענדיקט צו שרייבן און אנגעקוועטשט אויף — ״send״. ״שוין, — האט ער א טראכט געטאן, — איצט קאן זיין שעף שיקן זיינע טעקסטלעך צום אייבערשטן… איך גיי שלאפן!״. ער האט זיך א וואלגער געטאן אויפן געלעגער, ווי א דערהרגעטער, און באלד איינגעשלאפן.
עמא האט זיך אויפגעכאפט פון קאביס כראפען. נעכטן, באלד נאכן אומקערן זיך פונעם רעסטאראן ״Wine Cellar״, האט ער זיך געזעצט ארבעטן. אז עפעס קאכט זיך אין זיין מוח, האט זי פארשטאנען נאך ביים עסן; ריכטיקער, נאך פריער, ווען ער האט זיך נאר באוויזן אינעם קאפע, ווו זי האט אויף אים געווארט. קאבי האט אויסגעזען א פארפלאמטער, ווי נישט ער וואלט אנגעצונדן דאס חנוכה־ליכטל, נאר פארקערט: דאס חנוכה־ליכטל האט אים אנגעצונדן. ער האט באשטעלט א פלעשל וויין און גיך געווארן בגילופין, דערציילט איר וועגן עפעס אן אלטן מאנוסקריפט, וואס קאן זיין בלויז א טייל פון א פסחדיקער אגדה; און אויב ער וועט עס נישט ראטעווען, איז נישט אויסגעשלאסן, אז די רעליקוויע וועט ארייפאלן אין די הענט פון דער ארטיקער מאפיע… דערנאך האט ער געהאט טענות צו עמאן, הלמאי זי איז אזוי אפגעריסן פון אירע יידישע ווארצלען, און ווען זיי וועלן זיך אומקערן קיין ניו־יארק, וועט ער זיך נעמען צו איר יידישער דערציונג… אין זיין מוח האט שוין געשפילט נישט בלויז דאס וויין, נאר דער שרייבערישער דימיון…
ארויפגעווארפן אויף זיך דאס כאלאטל, אין וועלכן זי גייט צו דער פלאזשע, איז עמא צוגעגאנגען צום קאמפיוטער, וואס האט באלד אויפגעלויכטן נאך איר לייכטן צוריר. דער טעקסט פון קאביס דערציילונג איז הענגען געבליבן אויפן בלויען הינטערגרונט פונעם עקראן. זי האט אנגעהויבן לייענען:
די ערשטע זייט פון דער ארטיקער טעגלעכער צייטונג ״עקספרעס״ האט מיטגעטיילט די לעצטע סענסאציע פון דער הויפטשטאט וויליאמשטאט און דעם גאנצן אינדזל קוראסאא: ״די פארגאנגענע נאכט איז ביי זיך אין דער היים דערהרגעט געווארן בנימין כהנצדק, דער פארזיצער פון דער ארטיקער יידישער קאנגרעגעישאן. לויט די ערשטע אויספירן פון דער אויספארשונג, איז זיין מארד נישט פארבונדן מיט נאציאנאלע אדער רעליגיעזע סיבות. לויט דער פאדערונג פון דער משפחה, איז פון ניו־יארק ארויסגעפלויגן קיין וויליאמשטאט דער בארימטער דעטעקטיוו ר׳ מאיר אקון…״
ס׳איז שוין געווען נאך פינף פאר נאכט, ווען דער טעלעפאן אויפן טישל ביי דער בעט, אויף וועלכער קאבי איז געשלאפן, האט אנגעהובין קלינגען. קאבי האט אנגעטאפט מיט דער האנט דעם אפאראט און אויפגעהויבן דאס טרייבל. אן אומבאקאנט קול האט אים אויף א סקאליעטשעטן ענגליש מיטגעטיילט, אז אין לאבי ווארטן אויף אים צוויי געסט. אז דאס קאנען זיין בנימין כהנצדק און זיין זון עמנואל איז צו אים דערגאנגען, ווען ער, אראפלאזנדיק זיך מיטן ליפט אין לאבי, האט זיי דערזען זיצן אין טיפע פאטעלן לעבן א קיילעכדיקן גלעזערנעם טישל.
״אנטשולדיקט, וואס איר האט געדארפט ווארטן…״ — האט קאבי זיך פארענטפערט, אבער דער אלטער האט אים באלד איבערגעשלאגן:
״פארקערט, זייט אונדז מוחל… כ׳האב, אוודאי, געדארפט פריער אנקלינגען, אבער נישט געוווסט פינקטלעך, ווען כ׳וועל פארענדיקן מיט אלע פארמאליטעטן…״
קאבי האט זיך אראפגעלאזט אינעם פאטעל אנטקעגן. ערשט איצט האט ער געלייגט אכט, אז ביים יונגן כהנצדק ליגט אויפן שויס א ברוינע פלאכיקע וואליזקע־״קעיס״, וואס דער טעמפעראמענטפולער אלטער האט זיך צו איר א צי געטאן.
״דא האט איר אלץ, וואס מע דארף… מייק וועט אייך באגעגענען גלייך אויפן פליפעלד, אזוי אז קיין שום פראבלעמען וועלן נישט זיין…״ — און ער האט איבערגעגעבן קאבין די וואליזקע.
די טרעפונג האט אויסגעזען שוין זיין אויסגעשעפט, ווען צו זיי איז צוגעקומען עמא. זי האט זיך אומגעקערט פון א שפאציר איבער די קראמען, איינגעקויפן סוווענירן פאר די פריינד. מארגן גאנצפרי דארפן זיי שוין זיין אינעם פליפעלד.
״דאס איז עמא״, — האט זי קאבי פארגעשטעלט, און אויך אנגערופן די נעמען פון זיינע געסט.
ער האט נישט געקאנט ניט באמערקן ווי אינעם אלטנס אויגן האט אויפגעבליצט א מענערישער נייגער, וואס האט זיך אויסגעדריקט דורך זיינע ווערטער:
״איצט פארשטיי איך שוין, מיסטער שווארץ, פאר וואס איר האט זיך אזוי געאיילט אין האטעל… — און שוין ווייטער גערעדט צו עמאן, — ער האט אפילו נישט פארזוכט אונדזערע פירמענע סופגניות…״
״זעט אויס, ס׳וועט שוין זיין א צווייט מאל״, — האט געענטפערט עמא.
״איר דארפט אונדז צוזאגן, — האט דער אלטער גערעדט שוין אין נאמען פון זיין זון, און אפשר פון דער גאנצער יידישער קהילה אויפן אינדז קוראסאא, — אז איר וועט איינשטיין ביי אונדז…״
שוין אינען עראפלאן האט עמא געפרעגט קאבי, צו וואס האט ער געדארפט דערהרגענען בנימין כהנצדקן?
״אזא וווילער אלטיטשקער, ס׳איז נאך אין אים דא אזוי פיל לעבן״.
״נישט איך האב עס געטאן, — האט קאבי געענטפערט, — הרפתקן.״
״ווילסטו זאגן, אז אויך הרפתקן האט מיך איבערגעגעבן אין די הענט פון דעם קאריביער מאפיאזי?!״
קאבי האט נאר א צוק געטאן מיט די אקסלען. עמא האט גערעדט ווייטער:
״כ׳זע, אז אין דיין קאמפאניע איז דער איינציקער לייטישע מענשט ר׳ מאיר אקון.״
קאבי איז געזעסן אנגעלענט, ווי ביי א פסחדיקער סעודה, די אויגן פארמאכט. עס האט אויסגעזען, אז דער מאנאטאנער זשום פונעם עראפלאן האט אים איינגעשלעפערט. אין א מאמענט, ווי פונעם שלאף, האט ער געזאגט:
״דו ווייסט, עמא, שוין צייט כ׳זאל זיך אומקערן צו מיין דאקטאראט…״
״וועסטו דאך לאזן דיין ר׳ מאיר אקון אן ארבעט?״
קאבי האט אויסגעדרייט דעם קאפ צו עמאן, און שוין קוקנדיק איר אין די אויגן געענטפערט:
״נישקשה, פאר די אלע יארן האט ער ביי מיר פארדינט א לאנגע וואקאציע. דערצו האט שטענדיק געחלומט צו באזוכן די אמאליקע חסידישע ערטער…״

Share this:TwitterFacebookPrintLike this:Like Loading...

Related
 


Tagged: detectiveliteratureYiddish 
Post navigation


Previous Post
פארלוירענע שכנישאפט: יידן אין דעם קולטור־זכרון ביי די איינוווינער פון לאטגאליע 

Next Post
„א שמעק טאבעקע‟ 



