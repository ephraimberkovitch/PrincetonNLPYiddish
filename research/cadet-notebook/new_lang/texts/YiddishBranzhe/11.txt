

מיט א שליחות קיין מאסקווע 



 by באריס סאנדלער 
August 1, 2021July 31, 2021 Filed under:
באריס סאנדלער
ליטעראטור
פראזע 

איך לייג פאר אונדזערע לייענערס אן אויסצוג פון מיין נייעם ראמאן „מיט א שליחות קיין מאסקווע‟, דעם צווייטן בוך פון דער דילאגיע „למד־וואווניקעס פון מיין זכרון‟. אין דעם בוך ווערט דערציילט וועגן דעם גורל פון דער יידישער ליטעראטור און אירע שאפערס — צי זאל עס זיין אין די יארן פונעם סטאליניסטישן פאגראם איבער דער סאוועטישער קולטור און זיינע טוערס, צי אין די צייטן פון דער אזוי גערופענער „אדליגע‟, צי אין די יארן פון דער „איבערבויונג‟, צי אין די אנהייב 1990ער, ווען די יידן פונעם געקראכטן לאנד האבן זיך א לאז געטאן אין דער וועלט אריין. אויך דער הויפט־העלד פונעם ראמאן, דוב־בער קרופניק, האט אין יענער צייט פארלאזט זיין אלטע היים און איז עולה געווען קיין ישראל. נאך עטלעכע יאר אדאפטאציע אינעם נייעם לאנד ווערט ער געשיקט מיט א שליחות קיין מאסקווע…
באריס סאנדלער
אן אויסצוג פונעם ראמאן
דוב־בער האט א שטופ געטאן די טיר און דורך א קליין פינצטער קארידארל אריינגעגאנגען אינעם אייבערשטן צימער פון דער געוועזענער רעדאקציע „סאוועטיש געזעמלאנד‟. דאס לעצטע מאל איז ער דא געווען אין די טעג פון דער „היסטארישער‟ קאנפערענץ פונעם „וועלטראט‟. דאס ערשטע, וואס ס׳האט זיך אים געווארפן אין די אויגן, אז די צוויי שאפעס מיט זעלטענע ביכער, ווי למשל, אלע 16 בענד פון דער רוסישער „יידישער ענציקלאפעדיע‟, ארויסגעלאזט נאך פאר דער רעוואלוציע פונעם פארלאג בראקהאוז און אפרון, סטוטשקאווס „אוצר‟, געזאמלטע ווערק פון יידישע קלאסיקער און אנדערע זעלטענע סאוועטישע און אויסלענדישע אויסגאבעס, — זיינען שוין מער נישט געשטאנען אויף זייער ארט לעבן דעם גרויסן פענצטער אונטער שלום־עליכמס גיפסענעם בארעליעף־פארטרעט; און דער פארטרעט אליין איז פארשווונדן געווארן. די צוויי ביכער־שאפעס זיינען שטענדיק געווען פארשלאסן, און די שליסעלעך האבן זיך געפונען ביים רעדאקטארס סעקרעטארשע. ווי ס׳איז דערגאנגען צו דוב־בערן, איז עלווירע אוועקגעפארן קיין אמעריקע.
פון דעם ארט, ווו זי איז פריער געזעסן, לעבן דעם קאבינעט פונעם הויפט־רעדאקטאר, האבן אויף קרופניקן געקוקט צוויי פארחידושטע אויגן פון א מיידל. זי האט נישט זיכער א פרעג געטאן אויף רוסיש: „איר האט דא א טרעפונג?‟ איצט האט שוין דער גאסט זיך אויף א מאמענט פארלוירן. און טאקע אין דער אמתן, קומענדיק פון א ווייט לאנד, וואס אין אט די פיר ווענט האט מען עס לאנגע יארן געהאלטן פאר א שונא, שטעלט ער זיך אריין דער נייער בירגער, כדי אפצושטאטן זיין ערשטן וויזיט אין מאסקווע?!
אין די סוף אכציקער אנהייב ניינציקער יארן, ווען די עמיגראציע־כוואליע האט אנגענומען כוח, און טויזנטער מענטשן האבן זיך געקליבן אין זייער נע־ונד, האבן אין דער זעלבער צייט אנגעהויבן אנצוקומען קיין מאלדאווע געסט פון אויסלאנד. ס׳רוב פון די געסט האבן פארלאזט די היימישע ערטער פון זייער קינדשאפט און יוגנט אין די אנהייב 1970ער. זיי זיינען שוין פעסט געשטאנען אויף די פיס אין זייער נייער היים, און דאך האט זיי אהער געבראכט צו פירן די כוונה אפצופרישן דעם זכרון, פון לעשן דעם בענקשאפט־דורשט. זיי האבן זיך ווייניק אינטערעסירט מיט די פאליטישע ענדערונגען, וועגן וועלכע זיי האבן געוויס געהערט ביי זיך אין לאנד און, א דאנק וועלכע זיי האבן באקומען די מעגלעכקייט קומען צו גאסט; פארקערט, זיי האבן געזוכט שפורן פון דעם אפגעלעבטן, שוין כמעט פארגעסענעם נעכטן, די אלטע האלב־חרוב געווארענע געסלעך און הינטערגעסלעך, האבן ביי זיי ארויסגערופן פרייד און טרערן און אויסגעזען שענער, ווי די ניי־אויפגעבויטע ברייטע פראספעקטן מיט מאדערנע פילשטאקיקע בנינים. זייער באזוך האט אנגעהויבן מער אויסצוזען ווי דאס קומען אויף קבר־אבות…
מעגלעך, ערשט איצט, דערהערנדיק די פראגע פון דעם רוסישן מיידל, האט קרופניק אנגעהויבן פארשטיין, וואס איז די אמתע סיבה פונעם מסכים זיין צו פארן קיין מאסקווע — צו האבן א טרעפונג מיט זיין ליטערארישן אנהייב, וואס איז געשען נאך דעם, ווי ער האט צום ערשטן מאל איבערגעטראטן די שוועל פון דער יידישער רעדאקציע. דעמאלט, אין סעפטעמבער 1981, איז קרופניק געשטאנען ביי דער שוועל נישט נאר פון דער רעדאקציע; ס׳האט זיך פאר אים געעפנט דער טויער פון גאר אן אנדער וועלט, וואס ער, ביי זיינע דרייסיק יאר, האט וועגן איר קוים געהערט און געוווסט, סיידן אין זיין קינדשאפט און אפילו נאך פריער, ביי זיין מאמען אין בויך. אזוי באהאלט א קינד א באליבט שפילעכל פון א פרעמד אויג און מיט דער צייט פארגעסט עס דאס ארט, ווו די זאך ליגט און ווארט — אפשר וועט מען פארט זיך דערמאנען אין איר און עס ארויסשלעפן פון דעם פארגעסעניש…
פינעף זיינען זיי געווען. יעדער פון זיי, די געקומענע צו דער שוועל פון דער יידישער רעדאקציע אויף קיראווע־גאס, 17, האט איבערגעלאזט הינטער זיך א שטיק לעבן, ווו יידיש איז טאקע געווען א מין שפילעכל, וואס אינעם גאנג פון יארן איז ערגעץ פארלוירן און פארגעסן געווארן, אן א באזונדערן ווילן עס א מאל צו געפינען. וואס האט זיי געבראכט צום באשלוס אפצוגעבן צוויי יאר פון זייער לעבן דער מסופקדיקער זאך ווי יידיש, האט יעדער דערויף געהאט זיין אייגענע דערקלערונג.
די אלגעמיינע און אפיציעלע סיבה אנצונעמען אזא יידיש־גרופע ביי די העכסטע ליטעראטור־קורסן האט אהרן ליס גופא ארגומענטירט אין די קאבינעטן פון מלוכישע אידעאלאגישע אינסטאנצן דערמיט, וואס די רעדאקציע פון זיין זשורנאל נייטיקט זיך אין פרישע רעדאקטארישע כוחות; שוין אפגערעדט, אז אזא גרופע וואלט געקאנט זיין א גוטע פראפאגאנדע־אקציע אין דער צייט פון „קאלטער מלחמה‟. דאס האט אויך געדארפט מיינען, אז נאכן פארענדיקן די קורסן וועלן די גראדואנטן, יעדנפאלס, ס׳רוב פון זיי, פארבלייבן אין מאסקווע, כדי צו ארבעטן אין דער רעדאקציע. צי האט ליס באמונה־שלמה געהאלטן, אז זיין פלאן וועט זיך אים איינגעבן דורכצושלעפן אין די הויכע פענצטער? ווי עס זאל נישט זיין, האט זיין קאניונקטור־חוש און דערפארונג פון א לאנג־יאריקער פארבינדונג מיט די הויכגעשטעלטע פונקציאנערן פון ליטעראטור און פראפאגאנדע אונטערגעזאגט, אז א שאנס איז ביי אים פארט פאראן.
אויסצוקלייבן די פינעף קאנדידאטן האט קיין באזונדערע שוועריקייטן נישט געמאכט. די צוויי יינגערע מחברים פונעם זשורנאל, מאן און ווייב, פון דער אוראלער שטאט פערם, האבן קיין באזונדערן חשק זיך אפצורייסן אויף צוויי יאר פון זייער וויסנשאפטלעכער ארבעט און קינדער נישט ארויסגעוויזן. דער אומדערווארטער פאעטישער דעביוט אין „סאוועטיש געזעמלאנד‟ פונעם יונגן רוסישן בחור פון קויבישעוו, אלכסנדר סאמארין, האט מער איבערגעראשט די יידישע גאס אין אויסלאנד. באקאנטע שרייבערס אין אמעריקע און ישראל האבן זיך אין אים אנגעכאפט, ווי אין א זעלטענער מציאה. די רעדאקטארן פון די אלע יידישע אויסגאבעס, וואס ליס האט זיי פסול געמאכט, האבן זשעדנע געדרוקט זיינע לידער. איינצושליסן אזא צווייפלדיקן פארשוין אין דער יידיש־גרופע, וואלט געקאנט שטעלן זיין גאנצן פלאן אין סכנה.
יעפים בערלינסקי איז געווען אן אפטער אריינגייער אין דער רעדאקציע. א פראפעסיאנעלער איבערזעצער פון רומעניש, האט ער געקענט יידיש פון זיין בעסאראבער קינדשאפט. דער נאך־מלחמהדיקער שטייגער־געמיש פון דער קעשענעווער מאהאלע טאבאקעריע, ווו ער איז געוואקסן, איז געווען גענוג פארביק, אז פימע זאל דערמיט געווען פארכאפט ווערן. מיט יארן שפעטער, בשעתן באזוכן די יידישע רעדאקציע, פלעגט ער מיטאמאל דערפילן, ווי דער מאסקווער גרויסשטאטישער הו־הא לאזט אים אפ און עס הילן אים איין היימישע קלאנגען. די מיטארבעטערס פלעגן אים באגעגענען מיט א קליינשטעטלדיקן רעספעקט — פארט א רוסישער איבערזעצער פון באקאנטע מאלדאווישע און רומענישע פאעטן, אן אריינגייער אין די רעדאקציעס פון דיקע רוסישע זשורנאלן. די יידישע פאעטן האבן שטיל און צאפלדיק געהאפט, אז אפשר וועלן אמאל אויך זייערע לידער, אויסגעשפילט אויף בערלינסקיס איבערזעצערישער לירע, האבן דאס מזל דערהערט ווערן אויף די ברייטע רחבותן פון רוסלאנד.
אין די עטלעכע וויילעס, ביז ליס פלעגט אים אריינרופן אין קאבינעט, האט ער זיך איבערגעווארפן מיט די אלטע לייט אויף זיין בעסאראבער מאמע־לשון, דערציילנדיק זיי וועגן זיין טאטן, א שניידער און א גרויסן חסיד פון איציק מאנגערן.
— הער, גויישער גראמענפלעכטער, — האט יעפים קאמיש נאכגעמאכט זיין טאטנס אינטאנאציעס, — הער מיט קאפ, ווי מע דארף שרייבן לידער!
בערלינסקי האט זיינע ווערטער באגלייט מיט ברייטע זשעסטן, ווי צוגעהאלפן זיך אויף אזא אופן אויסצוזוכן אינעם זכרון א פארגעסן יידיש ווארט:
— מאנגער איז נישט דיין מאיאקאווסקי, וואס כ׳פארשטיי קיין ווארט נישט פון זיין גראם־שטראם און טאראראם! — און בערלינסקי, אליין פארכאפט מיטן דערציילן, פלעגט זיך פארכלינען אין זיין געלעכטער.
ליס, ארויסגעקוקט פונעם קאבינעט און הערנדיק, אפנים, נאר די לעצטע ווערטער, פלעגט באמערקן:— בערלינסקי, הערט שוין אויף צו לאכן פון אונדזער גרויסן פראלעטארישן פאעט!.. קומט אריין…
איינצושליסן אין דעם „פינפלינג‟ א צווייטן איבערזעצער, אלעג בראנסקי, איז זיך נישט באגאנגען אן בערלינסקיס רעקאמענדאציע. ער, בראנסקי, איז אויך געווען א קעשענעווער און א פראפעסיאנעלער איבערזעצער פון מאלדאוויש. זיי האבן זיך געקענט נאך פון זייער יוגנט, ווען ביידע פלעגן זיי באזוכן דעם רוסישן ליטעראטור־קרייז ביי דער ארטיקער רוסיש־שפראכיקער צייטונג „מאלאדיאזש מאלדאוויי‟ (מאלדאווישע יוגנט). בראנסקי איז געווען א מיטגליד פונעם אלפארבאנדישן שרייבער־פאראיין און אנערקענטער איבערזעצער נישט בלויז פון די מאדערנע מאלדאווישע שרייבערס, נאר אויך פון די קלאסיקער. דערצויגן אין אן אסימילירטער משפחה, האט ער יידיש נישט געקענט; דעריבער וואלט עס בפירוש געדארפט אויסזען מאדנע, אז ליס האט פארבעטן אויף אזעלכע ספעציעלע קורסן א מענטש, וואס האט בכלל נישט קיין שייכות צו יידיש און יידישער ליטעראטור.
וואס שייך בראנסקין, האט ער קיין סוד פון זיין באשלוס נישט געמאכט. וועדליק דעם, ווי דער הויפט־רעדאקטאר פונעם יידישן זשורנאל האט צעפויקט איבער דער וועלט, אז אלע צוהערער וועלן נאכן פארענדיקן דעם קורס פארבלייבן אין מאסקווע, האט בראנסקי זיך אין דעם שאנס אנגעכאפט. נאך פון דער צייט, וואס ער האט פארענדיקט דעם זשורנאליסטישן פאקולטעט ביים מאסקווער אוניווערסיטעט, האט ער געטרוימט אין דער קרוינשטאט צו פארבלייבן. צו באקומען אבער אזא אויסשליסלעכן זכות, איז אין יענער צייט נישט יעדן באשערט געווען.
מעגלעך, אז אהרן ליס, פארבעטנדיק אויף די קורסן צוויי איבערזעצערס, האט שוין דעמאלט געהאט אין זינען און אפילו געארבעט אויף זיין נייעם פלאן ארויסצולאזן א מין אויסגאבע פון איבערזעצונגען אויף רוסיש, קודם־כל, פון די ווערק, געדרוקט אין „סאוועטיש געזעמלאנד‟, ווי אויך פונעם קלאסישן ליטעראטור־עזבון.
אין יאר 1985 איז ארויס דער ערשטער נומער פון אזא ליטערארישן יארבוך אונטערן נאמען „גאד זא גאדאם‟ (יאר נאך יאר) אונטער דער אלגעמיינער רעדאקציע פון אהרן ליס; און נישט בלויז אויף רוסיש, נאר אויך אויף ענגליש און פראנצייזיש. נאך אלעמען, צו רעדאגירן דעם רוסישן יארבוך האט ליס פארבעטן גאר א זייטיקן מענטש, וואס האט אגב קיין ווארט יידיש נישט געקענט.
דער יינגסטער אין דער גרופע איז געווען מאטוועי טשארני, וואס האט שפעטער פארביטן זיין נאמען אויף מאטל טשארני. צו יענער צייט, ווען ס׳האבן זיך אנגעהויבן די קורסן, האט ער געהאט פארענדיקט דעם מאסקווער אוניווערסיטעט ווי א עטנאגראף. ער, א מאסקווער, איז פרי פארקאכט געווארן אין דער אומלעגאלער יידישער באוועגונג. יידיש און עברית האט ער אויסגעלערנט אליין. דער קרייז פון זיינע אינטערעסן איז געווען ברייט, אבער צו געפינען אן ארבעט אין מאסקווע פון זיין פאך האט אים קיין ברייטע האריזאנטן נישט געעפנט. ער איז געווען אן אפטער אריינגייער אין דער רעדאקציע, אזוי אז דער הויפט־רעדאקטאר, זוכנדיק פארן זשורנאל נייע קאדרען, האט געוויס געהאלטן אן אויג אויפן פיייקן יונגן־מאן. פון טשארניס זייט, שוין א באווייבטער און א טאטע פון צוויי קינדער, וואלטן די צוויי יאר באווארנט אים מיט א גוטער סטיפענדיע און דערנאך — מיט א סטאבילער ארבעט אין מאסקווע.
צי האט ליס מיט זיין שארפזיכטיקן אויג דערזען אין דעם יונגן עטנאגראף א פאעטישן טאלאנט? ווי אן אלטער פאעט און געניטער רעדאקטאר האט ליס ווייניק געגלייבט, אז א מאסקווער בחור מיט אן אויסגעלערנטן יידיש איז מסוגל צו שאפן א סאמעראדנע יידישע פאעזיע. דער פאל מיטן רוסישן יאט סאמארין איז טאקע געווען א מערקווערדיקער אויסנאם, אבער נישט קיין נס. דערצו האט מאטוועי טשארני, אנגעשטאפט מיט יידישן וויסן, נישט באלד זיך אנטפלעקט ווי א פאעט. ליס האט געהאט פאר אים אנדערע אויסזיכטן, קודם־כל, אויסצוניצן טשארני ווי א פארבינד־בריקל מיטן יונגן דור יידישע געלערנטע, באזונדערס היסטאריקער און עטנאגראפן…
פון א זייטיקער טיר, וואס אמאל האט עס געפירט אינעם רעדאקציע־טייל, ווו יעדער נייער נומער פון „סאוועטיש געזעמלאנד‟, האט זיך פאקטיש געקנאטן און געפורעמט איידער געשיקט צו ווערן אין דרוקעריי, איז אריינגעלאפן אינעם אייבערשטן אויפנעם־צימער א קליינוווקסיקער ברייטער פארשוין; אנגעטאן ווארעם, אריבער דעם בייקענעם העמד — א געשטעפט פעלצל אן ארבל, די פלודערן אריינגעשטופט אין וואליקעס מיט קאלאשן. ער האט אויסגעזען צעשויבערט און פארטראגן, א צוויי־טאגיק פארוואקסענע בארד האט פארכאפט זיין קנייטשיק פנים. ער איז ווי ארויס פון יענער ריי מענער און פרויען, וואס דוב־בער האט פריער געזען שטיין מיט זייער סחורה, נעבעך, ביים מעטרא־אריינגאנג. דאס איז געווען דער פאעט און רעדאקטאר פונעם בריוון־אפטייל באריס פיגלער. קוקנדיק איצט אויף אים, האט דוב־בער פלוצעם דערפילט, אז אינעם בנין איז טאקע גענוג קאלט און אז אויך דאס מיידל, וואס האט אים באגעגנט, איז אנגעטאן ווארעם.
פיגלער איז געבליבן א רגע שטיין א פארגליווערטער. די אויגן ביי אים האבן זיך נאך מער אויסגעטאראשטשעט און קיילעכיקער געווארן.
— קרופניק… — האט ער שיער נישט אויסגעשריען, — כ׳גלייב נישט מיינע אייגענע אויגן! — ער האט אויסגעשטרעקט זיינע קורצע און שטייפע הענט אנטקעגן דעם אומדערווארטן גאסט. — ביסט דאך אין ישראל, איא?.. ס׳איז צו אונדז דערגאנגען, אז דו ארבעטסט אינעם ירושלימער אוניווערסיטעט…— פון אייער „אונדז‟ פארשטיי איך, — האט דוב־בער באמערקט מיט א לייכטער איראניע, — אז אין דער רעדאקציע האלט מען נאך אלץ די האנט אויפן דופק פון דעם, וואס עס קומט פאר אויף דער יידישער גאס אין דער וועלט.— אוודאי, — האט פיגלער ערנסט געענטפערט, — מיר הייסן דאך איצט אזוי — „די יידישע גאס‟…
ער האט א ווארף געטאן זיין בליק אויף די צענדליקער איבערגעבונדענע מיט שטריק פעקלעך זשורנאלן, וואס זיינען פאררוקט געווען אין א ווינקל, ווי אין א פארשיקונג אן אן אדרעס. פיגלער האט זיך געכאפט:— וואס זשע שטייען מיר דא… לאמיר אריינגיין צו מיר… — און שוין צום מיידל א זאג געטאן אויף רוסיש: — סוועטאטשקא, גיב אונדז צו וויסן, ווען דער גלאוונער וועט קומען.
באריס פיגלער איז פארבליבן דער לעצטער מיטארבעטער אין דער רעדאקציע פונעם זשורנאל, וואס האט איצט געטראגן א נייעם נאמען. דאס בייטן דעם נאמען פון דער אלטער אויסגאבע האט דערמאנט דוב־בערן דעם יידישן פאלקס־מינהג „שינוי־השם‟; ווען א מענטש קרענקט אדער עס גייט אים נישט אין לעבן, בייט ער זיין נאמען, כדי אפצונארן דעם שלימזל. דער אלטער יידישער זשורנאל האט זיך בפירוש נישט גענייטיקט אין אזא „שינוי‟. זיינע דרייסיק יאר לעבן זיינען אנגעפילט געווען מיט שאפערישקייט און פולסירנדיקער פולבלוטיקייט, באווארנט פון דער מלוכה און אונטערן שטרענגן אויפזיכט פונעם הויפט־רעדאקטאר…
— די קאטאסטראפע פארן זשורנאל, ווי דו ווייסט, איז געקומען מיטן אלגעמיינעם קראך פון דער מלוכה, — האט פיגלער איינגעטאלקעוועט זיין גאסט, — נאר דער גלאוונער האט זיך נישט אונטערגעגעבן — זאל זיין א פארווונדעטער און א פארלוירענער אין די לאבירינטן פון דער נייער נישט סטאבילער ווירקלעכקייט, נאר פארט א לעבעדיקער! — פיגלער האט אויסגעטאן דאס פעלצל און עס אוועקגעלייגט אויפן מגושמדיקן טיש, ריכטיקער, אויף דעם פאק פאפירן, מיט וועלכע דער טיש איז פארווארפן געווען. — נישט ער — די מלוכה האט פארראטן די גרויסע אידעאלן, פאר וועלכע ער גופא האט נישט איין מאל ריזיקירט מיטן לעבן. ער דערמאנט מיר דאס פאעטישע געשטאלט פון לערמאנטאווס איינזאמען ווייסן זעגל, וואס זוכט פאר זיך אן ארט אינעם שטורמישן ים…
זיי זיינען געזעסן אינעם צימער, ווו בשעתו, פלעגט פיגלער דורכפירן זיינע לעקציעס מיט די צוהערער פון דער יידיש־גרופע וועגן די פארבינדונגען צווישן רעדאקציע און לייענערשאפט. אינעם זשורנאל האט ער געהאט אן אייגענע רובריק „בריוו פון לייענער‟ און זיך אפגעגעבן דערמיט מיט לייב־און־נפש.
— אן א צווייזייטיקער פארבינדונג, — האט ער אויף זיין פאטאסדיקן אופן דערקלערט די קומעדיקע רעדאקטארן, — קאן קיין שום אויסגאבע נישט פילן דעם דופק פון צייט…
דעמאלט איז דער צימער געווען צוויי מאל גרעסער און האט געהאט דריי פענצטערס, וואס האבן ארויסגעקוקט אין הויף. צוזאמען מיט פיגלערן האבן ביי זייערע טישן געארבעט די צוויי קארעקטארן. איצט האט א וואנט עס אפגעטיילט פון אן אנדער צימער מיט די געבליבענע דארט צוויי פענצטערס.
— דו פארשטייסט, — האט פיגלער זיך ווי פארענטפערט, — אונדזער שפייזער, דער פארלאג „סאוועטסקי פיסאטעל‟, איז געפגרט, מוזן מיר זיך אליין שפייזן. האט מען מער ווי א האלב פון דער רעדאקציע געמוזט פארדינגען עפעס א קאנטאר מיטן נומען „קסעראקס‟… אבער מיר גיבן זיך נישט אונטער!
באריס פיגלער איז פארבליבן דער איינציקער שלאכט־מאן אויף די חורבות פון דער אלטער רעדאקציע. די יינגערע מיטארבעטער האבן דעם זשורנאל פארלאזט ביי דער ערשטער געלעגנהייט, ווי נאר ס׳האט זיך באוויזן א תירוץ זיך פונעם לאנד ארויסרייסן; די עלטערע מיטארבעטער זיינען נאכגעפארן זייערע קינדער, ווער קיין ישראל און ווער קיין אמעריקע. פיגלער איז טריי געבליבן דעם רעדאקטאר און דער יידישער אויסגאבע, וואס האט אים, פונקט ווי משה פענען, אומגעקערט זיינע יידישע חלומות. נאך פערציק יאר פון דערשטיקן אין זיך דעם יידישן געזאנג האט פיגלער ווידער אנגעהויבן שרייבן לידער אויף זיין מאמע־לשון.
דעם סאוועטישן דרך־הנסיון האט פיגלער אויסגעפרוווט אויף זיך — געהונגערט, געזעסן אין די אקאפעס און גלייך פונעם פראנט, צוליב א שמוציקער מסירה, פארשיקט געווארן אין „גולאג‟, געוואלגערט ביימער און דאך נישט פארלוירן דעם בטחון. זיך באפרייט פון דער קאטארגע, האט ער אנגעהויבן א נייעם אפשניט פון זיין לעבנס־וועג. צו יידיש איז אים אויף דעם דאזיקן וועג דער קאפ נישט געלעגן. זעט אויס, אז יידיש באזעצט זיך נישט אין פיזישע אברים, נישט אין מוח און נישט אין הארצן, נאר אין דער נשמה.
א מאנגל אין קאדרען פאר דער רעדאקציע האט ליס דערפילט נאך פריער איידער ער האט זיך געוואנדן צו די מלוכישע קארפן־קעפ, ארויסצובאקומען ביי זיי א גוטהייסן אויסצושולן נייע מיטארבעטער פארן זשורנאל. די זיבעציקער יארן זיינען געווארן גורלדיקע פארן זשורנאל, צוליב דעם טיפן שפאלט צווישן דעם הויפט־רעדאקטאר און א טייל מחברים און מיטארבעטער. סיבות צו דעם זיינען געווען איבער גענוג. קודם־כל, האט דער אפגרונט זיך צעוואקסן צוליב די באציונגען צו מדינת־ישראל, באזונדערס נאך דער זעקס־טאגיקער מלחמה; און שני, האבן נישט אלע מיטארבעטער געוואלט ווייטער אראפשלינגען די דערנידערונגען און מיאוסע גענג פון זייער באלעבאס, נישט געקוקט דערויף, וואס אזא קעגנשטעלן זיך האט זיכער געמיינט צו בלייבן סיי שאפעריש און סיי פינאנציעל אויף הפקר.
פיגלער האט עס אוודאי געוווסט און דאך האט ער זיך אנגעכאפט אין דעם פארשלאג פונעם הויפט־רעדאקטאר צו קומען אויף ארבעט אין „סאוועטיש געזעמלאנד‟.
— ער איז א העלד. ער קערט וועלטן! — האט פיגלער זיך שיער נישט צעזונגען, — אבי דער זשורנאל זאל ארויסגיין. אבי דאס יידישע ווארט זאל דא נישט פארשטומט ווערן! און איך וועל גיין מיט אים ביזן לעצטן…
פיגלערס ווערטער האבן געקלונגען ווי א שבועה אדער ווי אן אנזאג דעם שליח פון מערב ער זאל נאכן אומקערן זיך אהיים, דערציילן וועגן דעם דער גאנצער וועלט.
איצט, אין דער פארלאזטער, קוים געהייצטער רעדאקציע, האבן די רייד פונעם איינציק־פארבליבענעם מיטארבעטער און דער גאנצער אויסזען זיינער ארויסגערופן ביי דוב־בערן א געפיל פון זיין פארשלעפט אין א מין אבסורדישער פארשטעלונג. און אט איז געקומען דער מאמענט, אז ער זאל ארויסברענגען אויף א קול דעם טעקסט פון זיין ראלע.
— איר האט, אוודאי, די אדרעסן און טעלעפאנען פון די יידישע שרייבערס, וואס לעבן נאך אין מאסקווע…
די פראזע האט געקלונגען צוויידייטיק, וואס האט אגב זיך גוט אריינגעפאסט אין דער פארעם פון זייער שמועס.
— דו מיינסט יענע, וואס זיינען נאך נישט אוועקגעפארן צי יענע, וואס זיינען נאך נישט געשטארבן?…
לויט דער דראמאטורגישער אנטוויקלונג פון דער אימפראוויזירטער פארשטעלונג האט זיך אינעם דיאלאג געזאלט אריינמישן עפעס א זייטיק קול, און ס׳האט זיך פלוצעם דערהערט פון יענער זייט טיר א מיידלשע שטים:— דער גלאוונער איז געקומען!— א דאנק, סוועטאטשקא, — האט פיגלער געענטפערט און ווייטער זיך געוואנדן צו זיין גאסט: — גיי אריין צום באלעבאס, און איך וועל דערווייל אויסזוכן די אדרעסן…
דוב־בער איז ארויסגעגאנגען פונעם צימער און געבליבן שטיין אינעם שמאלן קארידאר. פריער האט דער קארידאר אין איין זייט געפירט צום ביורא, ווו ס׳האבן זיך געפונען די קינסטלערישע און טעכנישע רעדאקטארינס, אדער ווי מ׳האט זיי גערופן „די מיידלעך‟, און ווייטער — צום געראמען קאבינעט פונעם פאראנטווארטלעכן סעקרעטאר יוסף שניידער. איצט איז יענער טייל אויך געווען אפגעשניטן מיט א וואנט. בשכנות מיטן בריוון־אפטייל, פון דער צווייטער זייט, איז פריער אין זיין קאבינעט געזעסן חיים בערגער, דער שטעלפארטרעטער פונעם הויפט־רעדאקטאר. דוב־בער האט זיך נישט איינגעהאלטן און אהין אריינגעקוקט.
א הארבער טאבאק־גערוך האט אים א זעץ געטאן אין פנים אריין. ער האט געוווסט, אז ס׳איז שוין א פאר יאר, וואס חיים בערגער האט פארלאזט די רעדאקציע, אבער דער טשאד פון זיין ארבעטס־פארכאפטקייט, ווען איין סיגארעט איז נאך נישט אויסגערייכערט געווארן, און דער צווייטער סיגארעט איז שוין גרייט געווען צוגערייכערט ווערן פונעם ערשטן — האט זיך נאך געפילט אין יעדן ווינקעלע, אין די ביכער און פאפירן, וואס זיינען געלעגן פעקלעכווייז אין און אויף די צוויי ביכער־שרענק, אויפן שרייבטיש און די צוויי בענקלעך, אויפן ברייטן פענצטערברעט… עס האט אויסגעזען, אז בערגער וואלט געווען ערשט ארויסגעגאנגען אדער, אז מ׳האט פארט געהאפט אויף זיין אומקערן זיך צוריק אין רעדאקציע.
בערגער און פיגלער זיינען געווען פון איין יאר; זיך געלערנט און פארענדיקט א יידישע מיטלשול פאר דער מלחמה און געדרוקט זייערע ערשטע לידער אין איין פיאנערישער צייטונג. ווייטער, ווי מע שרייבט אין די ביאגראפישע נאטיצן, זיינען זייערע וועגן זיך פאנאנדערגעגאנגען — באריס איז אוועק זיך לערנען אין א רוסישן פעדאגאגישן אינסטיטוט, צו ווערן א לערער פון מאטעמאטיק, און חיים — אינעם באקאנטן אדעסער יידישן פעדאגאגישן אינסטיטוט; זיין חלום איז געווען זיך אנצושליסן אין דער יידישער ליטערארישער משפחה. די מלחמה האט צעשטערט ביידנס פלענער און די רדיפות אויף דער יידישער קולטור סוף פערציקער יארן האט געמאכט אירע אייגענע בלוטיקע קארעקטורן אין זייערע ביאגראפיעס.
בערגער האט נישט פארלאזט דעם שאפערישן וועג, הגם געטאן עס נישט אויף זיין מאמע־לשון, נאר אויף אוקראיניש. און ווידער — א גורלדיקער קער — אין מאסקווע הייבט אן ארויסגיין א יידישער זשורנאל. ווי זאגט דאס ווערטל: ווויל איז דעם, וואס זיין גליק זוכט אים און נישט ער זיין גליק. איין קלייניקייט — צי וועט אים דאסמאל זיין יידיש גליק נישט פארפירן?! די איבערגעלעבטע שרעק און מוראס האבן זיך אים קוים אפגעזעצט אין זכרון.
ביי זיינע פופציק יאר פארלאזט חיים בערגער די איינגעזעסענע מקומות, זיין איינגעלאדיעט לעבן און געראטענע קאריערע און לאזט זיך אין א נייעם קרייז פון לעבן, גלייך ווי ער וואלט געקאנט צונויפבינדן דעם פאדעם פון א יונגן טאלאנטירטן יידישן פאעט, איבערגעריסן מיט א צוואנציק יאר צוריק, מיט זיין נייעם אנהייב, ווי א מיטארבעטער אין דער יידישער צייטונג „ביראבידזשאנער שטערן‟ און דערנאך — אין „סאוועטיש געזעמלאנד‟.
אין די 1970ער יארן, ווען די ראשונים פון „סאוועטיש געזעמלאנד‟ זיינען אוועק פון דער רעדאקציע, איז בערגער געווען ממש א געווינס. ער האט זיך זשעדנע צוגעכאפט צו דער ארבעט, ווי ער וואלט מסוגל געווען צו דעקן איצט מיט יעדן טאג יענע פארגאנגענע יארן פון יידישער שאפערישקייט, אפגענומען ביי אים בגוואלד.
אויף די יידיש־קורסן האט חיים געפירט דעם סעמינאר וועגן דער יידישער סאוועטישער ליטעראטור. אינעם זשורנאל, ווען מ׳האט געדרוקט עפעס פון די אומגעבראכטע יידישע שרייבערס, פלעגט מען אין דער קורצער ביאגראפישער נאטיץ וועגן דעם מחבר צום סוף אנווייזן, אז ער איז „געשטארבן‟ אין יאר 1952. קיין סוד, וואס איז בכלל געשען מיטן רוב יידישע שרייבערס, האט מען נישט געמאכט, נישט ווייניק פון זיי האבן נאך געלעבט און געווען שאפעריש, אבער אויף א קול אדער אין זייערע ווערק האט מען עס נישט דערמאנט. ס׳איז גענוג געווען א זאג טאן „אין יענע גוטע יארן‟, — מע זאל שוין אלץ געווען פארשטיין. בערגער, נישט געקוקט דערויף, וואס אים, דעמאלט א יונגן פאעט, האבן „יענע גוטע יארן‟ בלויז פארטשעפעט, איז אים דער שוידער נאך געשטאנען פאר די אויגן.
מעגלעך, צום ערשטן מאל אין די ווענט פון דער רעדאקציע האט חיים דערציילט אויף איינער פון די לעקציעס אן עפיזאד פון זיין אייגענעם שייכות צו יענער פינצטערער צייט אין יאר 1949. אין קיעוו האט געזאלט ארויסגיין זיין ערשטע זאמלונג יידישע לידער…
— און פלוצעם באקום איך פונעם פארלאג די העפט מיט מיינע לידער צוריק, און עס שטייט אויפן ערשטן זייטל אן אויפשריפט, אז די לידער וועל איך שוין קיין מאל נישט קאנען ארויסגעבן, ווייל דער פארלאג איז פארמאכט געווארן… — חיים רעדט שטיל, ווי זיין שטייגער איז. ער רייכערט און דער רויך ציט זיך צו דער פארגעלטער סטעליע און לאנגזאם צעשפרייט זיך איבערן צימער. — א פאר טעג פאר דעם — כ׳בין גראד נישט געווען אין דער היים, — שטעלט זיך צו אונדז אין שטוב אריין איינער א מאנספארשוין, כלומרשט א פינאנץ־אינספעקטאר, און הייבט אן אויסצופרעגן וועגן מיר מיין ווייב. אין קאמענעץ, ווו מיר האבן דעמאלט געוווינט, האט מען שוין געהערט, וואס עס קומט פאר מיט די יידישע שרייבערס. באקומען אבער מיין העפט לידער צוריק מיט דער שיינער אויפשריפט, האט דער וויזיט פון דעם אזוי גערופענעם פינאנץ־אינספעקטאר אנגעהויבן אויסצוזען גאר אנדערש. וואס טוט מען? א מזל, וואס ס׳איז געשען ווינטער און ס׳האט געברענט די הרובע. בין איך געזעסן מיט מיין פרוי א גאנצע נאכט, געלייענט מיינע לידער און פארברענט זיי אינעם אייוועלע א זייט נאך א זייט…
אריינגייענדיק צו ליסן אין זיין קאבינעט, האט דוב־בער זיך פארהאלטן ביי דער טיר. ליס האט איבערגעקוקט א מאגער פעקל פאפירן. ער האט אויפגעהויבן דעם קאפ און א וויילע זיך איינגעקוקט אינעם גאסט.
— דאס זייט איר, קרופניק? — האט ער זיך אנגערופן, ווי ער וואלט געצווייפלט אדער דערווארט צו זען עמעצן אן אנדערן.
ער האט אנגעוויזן מיט דער האנט אויף איינעם פון די בענקלעך, צוגעשטעלט צום טיש: „זעצט זיך צו…‟ דער „צו‟ האט געזאלט געבן צו פארשטיין, אז אויף א לאנגן וויזיט זאל דער גאסט נישט ארויסקוקן.
— כ׳האב געהערט, איר האט פארלאזט אייער אומאפהענגיקע מאלדאווע. ראשקאוואן האט עס מיר אנגעשריבן. וואס זשע טוט איר אין אונדזער עיר־הקודש?
דוב־בער האט אין קורצן דערציילט מיט וואס ער איז באשעפטיקט און דערקלערט א ביסל גענויער וועגן דעם פרעסע־פראיעקט. ליס האט גלייך געכאפט דעם תמצית פון דער זאך:— געפינט איר זיך, הייסט עס, אין סאמע קאכעניש פון דעם יידישן פארמלחמהדיקן לעבן. — אין זיין מידן בליק האט אויפגעוואכט א נייגער, — פאר א שרייבער איז עס דאך א גרויס געווינס! ס׳איז סיי באלערנדיק און סיי פיינפול אריינצודרינגען אין דער פארגאנגענהייט… — און ער האט געמאכט זיין אייגענעם אויספיר: — כ׳בין זיכער, אז אויך די דרייסיק יאר פון „סאוועטיש געזעמלאנד‟ וועלן ווערן א קוואל צו פארשן און דערלערנען דאס יידישע לעבן אין סאוועטן־פארבאנד נאכן גרויסן סטאלינישן טעראר…
באגייסטערט און זיך אפגעשטויסן פונעם ערשט געזאגטן, האבן זיינע געדאנקען שוין אנגעהויבן קריגן פליגלען און זיך טראגן איבער דעם קאלטן קאבינעט. ליס אליין האט זיי ווי אונטערגעטריבן מיט זיינע אקסלען און זשעסטן — דערווארעמט זיי און זיך.
— מיר לעבן איצט איבער א שווערע קאלעמוטנע צייט. מיר זיינען אבער ארויף אויף א נייעם דרך און אונדזערע חברים פון אויסלאנד פארשטייען אונדז און העלפן אונדז ארויס…
עטלעכע יאר איידער „סאוועטיש געזעמלאנד‟ האט זיך פאקטיש געשלאסן איז קרופניק געווארן א מיטגליד פון דער רעדאקציע־קאלעגיע, דער יינגסטער צווישן דער אלטער גווארדיע. אן ערך איין מאל אין א האלב יאר פלעגן די מיטגלידער קומען קיין מאסקווע פון זייערע שטעט, ארויפגעצויגן אויפן פנים דעם פראווינציעלן קוראזש, און ווי ס׳האט זיך געפירט די אלע דרייסיק יאר זינט דער זשורנאל האט אנגעהויבן דערשיינען, דערווארט אויסצוהערן פונעם „צענטער‟ תכליתדיקע עצות און רעקאמענדאציעס.
במשך פון עטלעכע טעג האבן זיי געדארפט ארומרעדן דעם „שאפערישן פארטפעל‟, צוגעשטעלט פונעם פאראנטווארטלעכן סעקרעטאר, ווי אויך די פערספעקטיווע פלענער „צו פארברייטערן די צאל לייענער‟. אהרן ליס, נישט געקוקט אויפן אנגעזעטיקטן סדר־היום, פארבונדן מיט די זיצונגען פון דער רעדאקציע־קאלעגיע, האט זיין איינגעשטאנענע רוטין נישט געביטן. א צען, פופצן מינוט פאר דער באשטימטער צייט פלעגט די סעקרעטארשע איבערגעבן, אז דער הויפט האט ערשט געקלונגען און מיטגעטיילט, אז מ׳האט אים עקסטרע ארויסגערופן „ארויף‟, און ער וועט זיין אין צוויי שעה ארום.
די מיטגלידער האט עס נישט פארחידושט; זיי זיינען שוין געוווינט געווען צו „זיינע שטיק‟. יעדער איינער האט געוווסט, אז דער „געלער ליס‟ (ליס — אויף רוסיש מיינט, פוקס) טוט עס בכיוון, צו ווייזן, ווער איז דא דער באלעבאס. אויף א קול האט מען עס נישט ארויסגעזאגט; מ׳האט עס געקאנט פארשטיי פון דער שטומער העוויות־שפראך — א קער מיטן קאפ, א צוק מיט די אקסלען, פארקרימען די ליפן אדער א דריי טאן מיט דער נאז. פלעגט מען זיך אויסזעצן ארום דעם רעדאקטארישן טיש און זיך אויסטוישן מיט די נייעס פון דער היים, קינדער און אייניקלעך. די קאכעדיקע פראגן פונעם ארומיקן לעבן האט מען זיך באמיט אויסצומיידן; מעגלעך, מ׳האט טאקע חושד געווען, אז ביים הויפט־רעדאקטאר אין קאבינעט זיינען איינגעשטעלט געהיימע מיקראפאנען, כדי צו הערן (ווו מע דארף!), וואס די יידישע שרייבערס רעדן צווישן זיך. נאך מער: עס קאן זיין, אז ליס אליין זיצט אין דער צייט ביי זיך אויף דער דאטשע הינטער מאסקווע און הערט זיך צו, וואס עס רעדן דא וועגן אים זיינע פען־ברידער. נאכן דורכמאכן „יענע גוטע יארן‟, די משונהדיקע פארהערן און ווילדע באשולדיקונגען, האט אין די אויגן פון די געליטענע אויך אזא אבסורדישער איינפאל געקאנט אויסזען רעאל. דעריבער איז די בעסטע און נייטראלסטע טעמע בשעתן ווארטן דעם „געלן ליס‟ געווען — קרענק; און קיין קרענק נאכן אפשמאכטן נישט איין יאר אין די צפון־לאגערן, האבן ביי זיי נישט אויסגעפעלט…
— נאך מיט א פאר יאר צוריק, — האט ליס דערקלערט זיין גאסט, — בעת א טרעפונג מיט די חברים פונעם „וועלטראט‟, גראד דא, אין מיין קאבינעט, האבן מיר צוזאמען אויסגעארבעט א געמיינזאמע פלאטפארמע וועגן א בשותפותדיקער ארבעט לטובת יידיש. מיר האבן איין ירושה און איין יידישע גאס… די נייע אויסגאבע האט געזאלט זיין אן אנטוויקלונג פון די ליטעראריש־קינסטלערישע אידעען, וועלכע ס׳האט מיט זיך געבראכט „סאוועטיש געזעמלאנד‟. און אזוי איז עס געשען: דער אקצענט ווערט ארויפגעשטעלט אויפן נאציאנאל יידישן מאמענט… דערפאר האב איך די נייע אויסגאבע טאקע אזוי אנגערופן — „יידישע גאס‟!
ליס האט זיך צעפלאמט, ווערנדיק פארכאפט מיט זיינע אייגענע רייד, ווי עס פלעגט מיט אים טרעפן סיי אויף די סעמינארן פון דער יידיש־גרופע, סיי אויף די זיצונגען פון דער רעדאקציע־קאלעגיע און סיי מסתמא בשעת די אויפטריטן און פרעסע־קאנפערענצן זיינע אויף דער „אינטערנאציאנאלער ארענע‟, ווען די „מלוכה‟ פלעגט אים שיקן אין אויסלאנד זיך טרעפן מיט דער „צווייטער זייט‟ פון דער יידישער גאס. צו מאל האט קרופניק געטראכט, אז אינעם מאמענט פונעם רעדן איז ליסן אפילו נישט אזוי וויכטיק געווען, צי עמעצער הערט זיך צו צו זיינע רייד; ער גופא איז פארכאפט געווען מיט זיין יעדן ווארט, ווי א זינג־פויגל אין דער נאכט. בשעת־מעשה האט ליס גערעדט ווייטער און אלץ מער זיך צעפאליעט:
— מיר עפענען ברייט די טירן פאר די יידישע שריפטשטעלער פון אלע מקומות, אויב, פארשטייט זיך, די צוגעשיקטע ווערק באפרידיקן די פראפעסיאנעלע פאדערונגען. ס׳איז וויכטיק צו וויסן, אז דער זשורנאל איז נישט קיין ארגאן פון א פאליטישער גרופע אדער פארטיי. אויב די פאזיציע פון א טאלאנטירט ווערק פאלט נישט צונויף מיט דער פאזיציע פון דער רעדאקציע, ווערט עס אפגעמערקט אין א פוס־נאטע. מער גארניט… אגב, אפשר האט חבר פאנין אייך דערציילט, אז מיר האבן זיך מיט אים געטראפן ביי מיר אויף דער דאטשע אין פערעדעלקינא, אויף א נייטראלער טעריטאריע, אזוי צו זאגן, און פארבראכט דארט א האלבן טאג. אט האבן מיר אין פאריקן נומער געדרוקט פאנינס אן עסיי, וואס ער האט אריינגעשיקט אינעם זשורנאל. זייער א קלוגער ייד און א גוטער שרייבער… א שאד, וואס אונדזער פלאן מיטן רעדאקטאר פון „גאלדענער קייט‟ זיך אויסטוישן מיט די נומערן, האט זיך נישט איינגעגעבן… — א רגע האט ער זיך פארטראכט און געזאגט: — פאליטיק — איז א שטערונג פאר עכטער שאפונג!
די לעצטע ווערטער פונעם רעדאקטאר האבן ממש א שטויס געטאן קרופניקן. ס׳האט זיך דערמאנט יענער נומער פון „סאוועטיש געזעמלאנד‟, וואס איז דערשינען אין גיכן נאך די געשעענישן אין סאברא און שאטילא, אין 1982. אין מיטן זשורנאל איז אויף איין זייט געווען אפגעדרוקט א פאטאגראפיע פון דערמארדעטע יידן אין אוישוויץ, און אנטקעגן דער פאטאגראפיע — א בילד נאך דער שחיטה אינעם פאלעסטינער פליטים־לאגער אין מערב־ביירוט, אין וועלכער די סאוועטישע פראפאגאנדע האט באשולדיקט ישראל. די וויזועלע פאראלעל, דורכגעפירט צווישן נאצי־דייטשלאנד און די „ציוניסטישע נאציסטן‟ האט זיך נישט גענייטיקט אין ספעציעלע קאמענטארן.
— און ווי באציט איר זיך צו מדינת־ישראל… — די פראגע האט זיך ממש אראפגעריסן פון קרופניקס צונג, — וואס איז איצט אייער פאליטישע פלאטפארמע?— צו ישראל? — האט ליס רויק איבערגעפרעגט, ארויסווייזנדיק דערמיט, אז פאר אים איז עס דווקא קיין פראגע נישט, — צו ישראל באצי איך זיך ווי צו א נארמאלער מלוכה, מיט נארמאלע מינוסן און פלוסן פון דער פארלאמענטארישער סיסטעם, אין וועלכער זי לעבט לויט איר ווילן פונעם פאלק. מיין פאליטישע פלאטפארמע האט זיך קיין מאל נישט אפגעטיילט פון מיינע ווערק, פון די צוויי זשורנאלן, וואס איך האב געשאפן און רעדאגירט. דער היסטארישער שייכות צו ישראל, ווי א ייד, און דער ווייפול געפיל פון פאטריאטיזם צו רוסלאנד, מיין געבורטלאנד, פארמירן מיך ווי א מענטש.
דוב־בער האט דערפילט דעם זשורנאליסטישן קער פון זייער טרעפונג — פון א פריינדלעכן שמועס צו אן אפיציעלן אינטערוויו, אפילו די שפראך פון ליסן האט געקלונגען אויסגעהאלטן. ער האט זיך בפירוש אין זיין מאסקווער עלנטקייט פארבענקט נאך אן אינטערוויו; און קרופניק האט זיך נאכגעגעבן דער שטימונג:— צי קלייבט איר זיך קומען אויף א באזוך קיין ישראל?— פון מיין זייט, איז אין אט דעם ענין ניטא קיין פראבלעם. עס בלייבט נעמען אן אוויאן, ווי עס זאגן די אמעריקאנער יידן, און פליען קיין תל־אביב. דערנאך, אומקערנדיק זיך קיין מאסקווע, אוועקזעצן זיך צום שרייבטיש און אפמייסטרעווען א בוך וועגן דער רייזע, ווי כ׳האב עס געטאן אין אנדערע פאלן… — ער האט אנגעשטעלט אויף זיין גאסט א בליק פון אונטער די געל־אפגעבליאקעוועטע ברעמען און געזאגט: — אבער, אויב צוגיין צו דעם ענין ערנסט, וואלט געווען געווונטשן, אז די שאפונג פון א שרייבער, וואס ארבעט אין ליטעראטור מער ווי א האלב־יארהונדערט, זאל כאטש אין א וואסער־ניט־איז אביעקטיווער מאס באקאנט ווערן אינעם לאנד, וווהין ס׳וועט מעגלעך קומען דער שרייבער…
פונקט ווי פריער מיט פיגלערן, זיינען אויך איצט די ווערטער פון ליסן ארויסגעבראכט געווארן נישט אזוי פאר אים, איינעם פון די „יונגע שרייבערס‟, ווי ס׳האט זיך דאס שטעמפל צוגעטשעפעט צו דער יידיש־גרופע נאך פון דער צייט פון לערנען זיך אין מאסקווע, — געמיינט האט עס, אז דורך אים, דוב־בער קרופניקן, זאלן ליסעס ווערטער פארשפרייט ווערן אויף דער „צווייטער זייט‟ פון דער יידישער גאס. קרופניק האט דערפילט, אז ער האט איצט אנגערירט דווקא ניט די סטרונע פון ליס־פובליציסט, וואס האט געהאט „אפגעמייסטרעוועט‟ א בוך פון זיינע רייזעס איבער דער וועלט אויף אזא אופן, אז די וואס האבן אים אין די רייזעס געשיקט, זאלן בלייבן צופרידן; יענער אהרן ליס איז פארבליבן אויף די שלאכט־פעלדער פון „קאלטער מלחמה‟. ניין, ס׳האט איצט אין די ווערטער פון ליסן זיך געהערט א ווייטיקלעכער פארדראס פון א יידישן פאעט.
נישט אין קרופניקס טבע איז געווען צו „דערקוועטשן‟ זיין וויזאווי ווי ס׳וואלט זיכער געטאן, למשל, דער רעדאקטאר פון „אקטועלע פראגן‟, איטשע שפרודלער.
— ווי אזוי זשע שאצט איר אליין אפ די תקופה פון „סאוועטיש געזעמלאנד‟? — איז געווען זיין לעצטע פראגע.
ליס, ווי א געניטער רעדאקטאר, האט דעם „טריק‟ פון זיין געוועזענעם תלמיד אפגעשאצט, און איז באלד ווידער אריין אין די פעדערן:— אין אנהייב פון דער תקופה פון „סאוועטיש געזעמלאנד‟ איז געשען א נס. די אנפירונג פונעם זשורנאל האט זיך דערשלאגן, טראץ דעם רעזשים פון גלאבאלער פארדעכטיקונג אינעם גאנצן לאנד, זי זאל פירן דעם זשורנאל לויטן ווערטל: „רבונו־של־עולם, האלט מיר נאר דאס שטריקל, דרייען וועל איך זיך שוין אליין‟. עס איז בכלל נישט איינגעשטעלט געווארן קיין צענזור איבער דער אנוועזנהייט פון א יידישן טשינאווניק אויף דעם אמט. דאס האט געגעבן א מעגלעכקייט, אין גרונט גענומען, אויפצושטעלן די כוחות פון דער יידישער ליטעראטור נאך סטאלינס בלוטיקן פאגראם פונעם 12טן אויגוסט 1952. דער זשורנאל האט געלעבט מיט הצלחה 32 יאר. איצט מאכן מיר א ברכה שהחיינו, אז מ׳האט דערלעבט; אבער ס׳איז ניט קיין סוד, אז מיר האבן ממש געציילט די טעג פון דער געשענקטער מי, און די אונטערשטע שורה איז געווען בפירוש א שעפעריקע…
ליס האט גערעדט ווייטער פארכאפטערהייט; ס׳האט ווידער געזונגען דער פויגל אין דער נאכט, אבער ס׳איז שוין געווען אן אפגעזונגענער געזאנג. און ס׳האט זיך קרופניקן דערמאנט, ווי אויף איינער א זיצונג פון דער רעדאקציע־קאלעגיע, האט דער רעדאקטאר, זיצנדיק אויבנאן ביי זיין טיש, געהאלטן א פלאמיקע רעדע פאר די שלעפערדיקע מיטגלידער. הגם דער האטעל, מיט וועלכן ס׳האט זיי באווארנט דער שרייבער־פאראיין, איז געווען צווישן די בעסטע אין מאסקווע, האבן די אלטע שרייבערס זיך נעבעך געקלאגט: „אז מע בייט דאס געלעגער, פארמאכט מען נישט די גאנצע נאכט קיין אויג ניט…‟ זיי זיינען סטאטעטשנע געזעסן מיט געפאלענע פנימער, אויסציענדיק די פיס אונטערן טיש. דער עלטסטער פון זיי, וואס אין ליטעראטור איז ער אריין ווי דער „יידישער שאלאכאוו‟, צוליב זיין ראמאן, ווו ער האט אויף א רעאליסטישן אופן באשריבן דאס לעבן פון יידישע ערדארבעטער, איז איינגעשלאפן. ס׳איז געווען א סוד אויף גאנץ בראד, אז אין מאסקווע האט דער לעבעדיקער קלאסיקער א געליבטע. איז קיין חידוש נישט געווען, וואס ער האט זיך תיכף „אויסגעשלאסן‟, ווי נאר ליס האט אנגעהויבן רעדן. צו פילן זיך אין גאנצן באקוועם, האט ער אראפגעשלעפט די שיך פון די פיס — סיי־ווי זעט דאך קיינער נישט, וואס עס טוט זיך אונטערן טיש. דעם „טריק‟ האט באמערקט זיין שכן, בארימט ווי א פרוכטבארער ראמאניסט און וויצלער, הירש פאליאקאוו. מיט א פוס האט ער פארטשעפעט א שוך און אים צוגעשארט צום שכן פון דער אנדערער זייט; יענער האט דעם שטומען וויץ אפגעשאצט און דער שוך האט אנגעהויבן זיך איבעררוקן אונטערן טיש פון איין מיטגליד צו אן אנדערן, ביז ער האט זיך אנגעשפארט אינעם פוס פונעם הויפט־רעדנער.
ליס, דערפילנדיק א לייכטן שטורך, האט איבערגעריסן זיין רעדע און א קוק געטאן אונטערן טיש. ס׳איז געווארן לעבעדיקער. צו דער צייט האט זיך אויפגעכאפט דער קלאסיקער און זיך געוואלט אנטאן זיינע שיך. איין שוך האט ער דערטאפט, אבער דער צווייטער — האט אים נישט געסטייעט…
— נאסקע! — האט אויסגעשריען דער רעדאקטאר, — אין דיינע יארן דארף מען ביי נאכט שלאפן!..
פארן פארלאזן דעם רעדאקטארס קאבינעט, האט ליס דערלאנגט קרופניקן די האנט און פאטערלעך זיך אנגערופן:— זייט געהיט, קרופניק, פון אריינגעשלפט צו ווערן אין שרייבערישע מחלוקתן… שרייבט, איר האט וואס צו זאגן…

Share this:TwitterFacebookPrintLike this:Like Loading...

Related
 


Tagged: Boris SandlerjewsliteratureYiddish 
Post navigation


Previous Post
פון אונדזער עזבון: יעקב שטערנבערג (1890־1973) 

Next Post
סאמאיעד 



