

לאפסוס־קאקטוס — 6 



 by באריס סאנדלער 
March 2, 2018March 6, 2018 Filed under:
שפראך 

מיר וועלן ממשיך זיין אונדזער באקאנטשאפט פון די אזוי גערופענע קרובישע ווערטער, וואס פון דרויסן זעען זיי אויס פארשיידנארטיק און קלינגען אנדערש, אבער האבן אינערלעכע פארבינדונגען. צו מאל אזוי נאענט, אז עס ברענגט אריין א פלאנטערניש און פארפירעניש.
אלע ביישפילן וואס איך ברענג ווייטער, זיינען גענומען געווארן פון די היינטיקע יידישע פובליקאציעס.
דערקענען און אנערקענען
די ארכעאלאגן האבן דערקענט דאס חשיבות פון די געפונענע חפצים.
ס׳איז כלומרש קלאר דער באטייט פונעם זאץ; ס׳וואלט אבער געווען אין גאנצן קלאר און דייטלעך, ווען ס׳וואלט אין דעם זאץ גענוצט געווארן דאס קרובישע ווארט „אנערקענט‟.
די ארכעאלאגן האבן אנערקענט דאס חשיבות פון די געפונענע חפצים.
דערקענען און אנטדעקן, אנטפלעקן
אין יאר 1947 האט מען אין די קומראנער היילן דערקענט די מגילות פון ים־המלך.
אויך אין דעם זאץ קאן מען פארשטיין, וואס עס מיינט דא דאס ווארט „דערקענט‟, כאשט מיט א געוויסן אנשטרענג. גאר לייכט און פינקטלעך וואלט געווען, ווען סע שטייט געשריבן:
אין יאר 1947 האט מען אין די קומראנער היילן אנטפלעקט (אדער אנטדענקט) די מגילות פון ים־המלך.
דערקענען און דערוויסן זיך
איידער איך ברענג דעם פאלגנדיקן מוסטער, מוז איך ווארענען די לייענער מיט שוואכע נערוון און רייכער פאנטאזיע: זייט גרייט!
דער שטארקסטער מאטיוו איז דער באגער צו דערקענען זיין געשטארבענע באבע.
איך רעד שוין נישט, אז דער גאנצער זאץ דערמאנט מיר א קאליקע אויף קוליעס, אבער צו האבן א באגער צו דערקענען זיין געשטארבענע באבע?!.. איך האב דעם איינדרוק, אז דער מחבר פון דעם זאץ ווייסט, נעבעך נישט, דעם אמתן זין פונעם ווארט „באגער‟. וועל איך עס אים דערקלערן אויף ענגליש, אויף זיין מאמע־לשון: desire, passion, lust.
אין דער אמתן האט געזאלט זיין:
דער שטארקסטער מאטיוו איז (ביי אים) געווען דער ווונטש זיך צו דערוויסן (וואס מער) וועגן זיין (פאר)שטארבענער באבע.
דערקענען און אידענטיפיצירן
דער פארשפרייטסטער באנוץ פונעם ווארט „דערקענען‟ איז ביים טרעפן זיך און דערקענען איינער דעם אנדערן. איר געדענקט דאך דעם איראנישן ווונטש פון אן אלטן ייד:
„אבי מע טרעפט זיך, אבי מע דערקענט זיך און מע רעדט נאך צו דער זאך!‟
* * *
צום סוף — א צאל פאלקסטימלעכע אויסדרוקן און זייערע דערקלערונגען ארום אזא וויכטיקן טייל פון אונדזער קערפער, ווי א „פוס‟:
אבי אויף די פיס — עס מיינט, אז מ׳איז שוין טאקע אלט און נישט גאר געזונט, נאר מ׳איז אקטיוו.
זיך שטעלן אויף די פיס — עס מיינט, צו געפינען א תכליתדיקן וועג אין לעבן.
זיך שטעלן אויף די פיסלעך, מיינט, צו זיין קעגן, פראטעסטירן, פאדערן…
שטעלן (מאכן) פיס — אנטלויפן, זיך ראטעווען.
פאלן פון די פיס — זיין זייער מיד.
אונטערשטעלן א פיסל — אנטאן (ברענגען) בשתיקה, שטילערהייט שאדן (אויף דעם קאריערע־וועג, למשל)
און נאך: א גלייכווערטל, וואס פאדערט נישט קיין דערקלערונג:
א גוט ווייב שטעלט אויף די פיס, א שלעכט ווייב ווארפט פון די פיס
א פריילעכן פורים, טייערע געסט פון „יידיש־בראנזשע‟!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
אויטאגראף — יצחק ניבארסקי (2) 

Next Post
פון אונדזער עזבון: אירמע דרוקער (1906־1982) 



