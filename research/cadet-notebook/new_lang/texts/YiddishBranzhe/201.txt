

די געשיכטע פון יידן אין בעמען און מערן (8) 



 by באריס סאנדלער 
February 1, 2020March 6, 2020 Filed under:
געשיכטע 

מיכאל דונאיעווסקי
פערדינאנד דער ערשטער פון האבסבורג (1526־1564)
אין די ערשטע יארן פון זיין רעגירן האט זיך געדאכט, אז די לאגע פון דער יידישער באפעלקערונג ווערט סטאבילער. אין יאר 1527 האט דער קעניג באשטעטיקט אלע פריערדיקע פריווילעגיעס פאר יידן, דערצו צוגעזאגט די יידן נעמען זיי אונטער זיין שוץ, אפילו געפרוווט בהדרגה צו באגרענעצן די פאליטישע מאכט פון שטעט, וועלכע האבן אליין באשלאסן זיך אריינמישן אין די אינערלעכע ענינים פון געטאס. אבער די שפאלטונגען צווישן שטעט און געטאס זענען געווען צו טיף און צו שטארק, און מיט דער צייט — געווארן נאך גרעסער. צום בולטסטן קען מען זען די אלע פראצעסן, דער עיקר, אין דער פראגער געטא, ווו אין יענער תקופה האט געוווינט ארום דרייסיק פראצענט פון דער גאנצער יידישער באפעלקערונג פון בעמען און מערן.
פערדינאנד דער ערשטער
די צאל פון דער יידישער באפעלקערונג אין דער פראגער געטא איז צווישן די יארן 1541־1522 פארטאפלט געווארן. די געטא איז געוואקסן ווירטשאפטלעך, געזעלשאפטלעך און קולטורעל. עס איז אויפגעבויט געווארן א ניי יידיש ראטהויז; איבערגעבויט און פארגרעסערט זענען געווארן די שילן, שפיטאלן און פריוואטע הייזער. ס׳האבן דא געארבעט די ערשטע אין צפון־אלפן העברעישע דרוקערייען. גלייך ווי אין אנדערע ערטער, האבן אויך אין פראג פון סוף 15טן, אנהייב 16טן י״ה זיך געענדערט די באדינגונגען פון דער יידישער האנדלונג. צוליב דעם האט ס׳רוב יידישע באפעלקערונג געצויגן די חיונה פון מיסחר און מלאכות. ס׳איז וויכטיק צו דערמאנען, אז צו האנדלען מיט סחורות און טיילווייז זיין א בעל־מלאכה האבן די יידן דעמאלט אין בעמען ניט געטארט. מחמת דעם זענען זיי געצווונגען געווען אויסצוזוכן כלערליי וועגן, אפטלעך גאר סכנהדיקע. דאס איז געווען אויך א סיבה, הלמאי די ניט־יידישע סוחרים און בעל־מלאכות זאלן האבן געפירט א מלחמה קעגן דער יידישער קאנקורענץ. זי פלעגט זיך אויסדרוקן דורך די פאדערונגען אפצוגעבן די געטא אונטער יוריסדיקציע פון דער פראגער אלטשטאט, צי דורכן טאטאלן ארויסטרייבן די יידן פון דער שטאט. דערצו האבן די מלוכישע באאמטע צוגעגעבן צום פייער די באשולדיקונג, אז די יידן זענען אריינגעמישט אין אן אומלעגאלן מיסחר מיט זילבער. דעם אמת געזאגט, האט פערדינאנד דער ערשטער, האבנדיק מורא צו פארלירן אט דעם פרנסה־קוואל, זיך א לאנגע צייט ניט אונטערגעגעבן דעם בשותפותדיקן דרוק מצד די שטעט־פארוואלטונגען און מלוכה־אמטן. צום באדויערן, האט ער, צוליב פארשיידענע סיבות, פארט נאכגעגעבן און איז מסכים געווען ארויסצוטרייבן די יידן פון פראג.
אז די יידן מוזן פארלאזן דאס לאנד ביזן 11 נאוועמבער 1541, איז דעקלארירט געווארן דורך דעם בעמישן פארלאמענט אין סעפטעמבער 1541. צו דעם דאזיקן באשלוס האבן גורם געווען פארשידענע טענות, אנקלאגן און אבידעס אויף יידן. נאך א מאל האבן זיך באוויזן באשולדיקונגען אין ארויספירן זילבער און ברענגען צו פירן „א לייכטע מטבע‟ (הייסט עס, מטבעות מיט ווינציקער וואג פון זילבער) און אין טראדיציאנעלן עלילת־דם… אין צענטראל־אייראפע האט די צאל באשולדיקונגען אין עלילת־דם אזוי שטארק געשטיגן, אז דער פויפס פאולוס דער דריטער (1534־1549) האט געמוזט אין מיי 1540 ארויסגעבן א באפעל צו באשיצן די יידן, און אים שיקן צו די קאטוילישע בישאפן פון פוילן, אונגערן און בעמען.
א חוץ דעם, זענען די יידן געווען באשולדיקט אין שפיאנירן לטובת טערקן און דערצו נאך, אז צוזאמען מיט די טערקישע שפיאנען זענען זיי גורם געווען צו שרפות, וואס זענען דעמאלט פארשפרייט געווארן אין א גרויסער צאל. די סיבה פון אזא באשולדיקונג קען שטעקן אין דעם, וואס אין יענער צייט האבן א סך ארויסגעטריבענע יידן פון שפאניע געפונען זייערע נייע היימען דווקא אין דער טערקישער אימפעריע… דער קעניג גופא האט אויף די יידן דערלאנגט אן אנקלאג, אז זיי זענען שולדיק אין פארשפרייטן פארשידענע סעקטעס צווישן ניט־יידישער באפעלקערונג, וועלכע זענען געווען נאענט צו יהדות, און דערין האט ער געזען א שטערונג אין זיינע באמיונגען צו קאטאליזירן די ארטיקע ניט־יידישע באפעלקערונג.
פאגראם אין פראגער געטא
פון דעסטוועגן, האט דער קעניג אפגעווארפן דעם דאזיקן באשלוס מיט א תירוץ, אז דער טערמין איז צו קורץ און דערפאר זענען די יידן געבליבן אין זייערע היימען. נישט געקוקט דערויף, האבן אין א צאל שטעט מיט א גרויסער יידישער באפעלקערונג, ווי ליטאמעריץ, רודניץ, זשאטעץ, נימבורג אויסגעבראכן פאגראמען, ווו דער עמך האט זיך „אריינגעריסן אין יידישע הייזער… בארויבט די יידן און צווישן זיך זייער גוטס צעטיילט אזוי, אז ס׳רוב יידן זענען געבליבן נאר אין אונטערוועש‟. ס׳איז דערגאנגען צו רציחות אויך. לויט די טשעכישע היסטאריקער, איז דעמאלט אויסגעהרגעט געווארן כמעט די גאנצע באפעלקערונג פון יענע געטאס. אין פראג אבער האט מען באוויזן צו באשיצן די געטא מיט א באוואפנטער וואך, וואס איז געשטאנען ארום דער געטא עטלעכע טעג און האט אפגעהיט די באפעלקערונג. דער קעניג האט באשטראפט די שטעט, ווו די פאגראמען האבן אויסגעבראכן, אויף פארשיידענע אופנים. למשל, איינגעזעצט אין תפיסה 24 פאגראמשטשיקעס פון זשאטעץ, צוויי פון זיי זענען געבליבן אן קעפ…
צום באדויערן, איז קיין סוף פאר די גזירות און יסורים ניט געקומען, ווייל די שפאנונג האט געהאלטן אין איין שטייגן, ביז דער בעמישער פארלאמענט האט אין מיי 1542 באשטעטיקט זיין פריערדיקן באשלוס ארויסטרייבן די יידן פון לאנד. דאס מאל האט זיך פערדינאנד שוין ניט קעגנגעשטעלט.
די גזירה פון ארויסטרייבן די יידן איז געווען גילטיק פאר מערן אויכעט, נאר מיט א טערמין פון יאר 1543. קעגן דעם באשלוס האט זיך אנטקעגנגעשטעלט דער ארטיקער אדל, דערפאר איז דער עפעקט פון דער גזירה ניט געווען אזוי שרעקלעך, ווי פאר די יידן אין בעמען. בהדרגה, האבן כמעט אלע יידן פארלאזט בעמען. זיי זענען, דער עיקר, געפארן קיין פוילן, א קליינע צאל פון זיי האט געפונען א נייע היים אין די קליינע שטעטלעך פון מערן. דאס „יציאת־בעמען‟ איז ניט געבליבן אן בלוטפארגיסונג. א סך פון די ארויסגעטריבענע יידן איז געווען באגנבעט נאך אין דער היים, די אנדערע — אונטערוועגס… און ניט ווייניק — ביי די גרענעצן. ניט געקוקט דערויף, וואס זיי האבן געהאט א קעניגלעכן דאקומענט און באוואפנטע זעלנער זיי צו באשיצן אונטערוועגס, זענען סיי ווי סיי געווען גענוג קרבנות, דערהרגעט דורכן קאנוווי אליין.

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
דאס מאריענבאדער טאגבוך (סוף) 

Next Post
בוקארעשטער שריפטן (3) 



