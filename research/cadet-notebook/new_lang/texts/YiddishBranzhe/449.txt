

קיין נאמען! 



 by באריס סאנדלער 
March 2, 2018April 3, 2018 Filed under:
פראזע 

עמיל קאלין
געשען איז דאס אין ניו־יארק, ערגעץ אויף פארק־עוועניו, לעבן איינעם פון די „סטארבאקס‟, וואס מע שטויסט זיך אין זיי דארט אן אויף יעדן שריט און טריט. איך האב זיך צעקריגט אויפן טעלעפאן מיט מיין פלוניתטע. דאס איז געווען א געוויינטלעכע קריגעריי פון מאן־און-ווייב־מיט-קינדערלעך אויף א פראסט מאמע־לשון.
אז דאס מחלוקת האט אפגעהילט, האב איך פארמאכט דעם טעלעפאן און באמערקט ווי א קליינטשיקע פרוי מיט א קוסט גרויע האר אויפן קאפ, אנגעטאן אין א בלויען „בלעיזער‟, שטעלט אויף מיר אן איר בלויען, בליטשענדיקן בליק.
איך האב געמיינט, אז איר „פושקעלע‟ איז א ביסל גערירט און זי וועט תיכף אפטרעטן, אבער זי איז צוגעגאנגען צו מיר און מיט א שמייכל, וואס האט נישט אויסגעזען זייער קינסטלעך, געפרעגט:
— איר האט נאר וואס גערעדט יידיש, איא?
— געטראפן, — האב איך ארויסגעשטאמלט און אויסגעדרייט דעם קאפ אין דער צווייטער זייט, ווי איך וואלט עפעס געזוכט. א גראב אנצוהערעניש, אז דער איצטיקער שמועס גייט מיר ווינציק אן.
זי האט אבער נישט ארויסגעוויזן קיין שום סימן, אז זי האט בדעה איבערצושלאגן אונדזער באקאנטשאפט. זי האט געפרוווט איינשטילן איר ווייס, בייז הינטעלע, וואס האט געהאלטן אין איין האווקען, ארויסגעשטעקט איר דיקן ווייזפינגער מיט א רויטן נאגל און געלאזט מיר וויסן, אז דאס רעדן יידיש איז א גרויסע סגולה, לאוו־דווקא פון א רעליגיעזן אדער נאציאנאלן שטאנדפונקט, נאר גלאט אזוי, מחמת דאס ארויסרעדן די ווערטער אליין טראגט אין זיך אן „אאורא‟ א „קארמא‟ פון א גוטוויליקע „דאשא‟.
איך האב ווייטער כלומרשט געזוכט עפעס מיטן בליק, נאר מיינע זוכענישן האבן געמאכט אויף איר א קנאפן רושם. האט זי דערקלערט, אז די „מאדנע‟ ווערטער וואס זי ניצט, און איך קען זיי נאך נישט, שטאמען פון אן אוראלטער, הייליקער שפראך — סאנסקריט הייסט זי; און זיי באטייטן טאקע מער ווי אונדזער מוח איז מסוגל צו באנעמען.
— דאס איז זייער גוט, — האב איך געשעפטשעט מיט א האלב מויל, — א טעות.
זי האט זיך אנגעכאפט אין מיין געמאכטן „אינטערעס‟ און צוגעשטאנען צו מיר איך זאל „אומבאדינגט‟ קומען צו איר צו גאסט.
— איך וויל דיר ווייזן א יידיש בוך, וואס איז זייער ספעציעל פאר מיר, — האט זי מודיע געווען, און איך, א פאלנער נאר, האב איינגעשטימט, און מיר האבן זיך ווארעם געזעגנט.
איר הינטעלע האט ווייטער געהאווקעט אויף מיין רוקן, בשעת איך האב זיך דעווייטערט. שפעטער איז מיר איינגעפאלן, אז כ׳האב געדארפט כאטש פרעגן, וועגן וואס פאר א בוך גייט די רייד. וואס מיינט עס, „ספעציעל‟? א סברא, אז זי רעדט וועגן „אלע ווערק‟ פון שלום־עליכם, האב איך אליין פארענטפערט די קשיא.
די טיר האט געעפנט א טונקל־הויטיקע, קליין־וווקסיקע, קיילעכדיקע פרוי מיט א אונטערטעניקן בליק. איר אויסזען איז געווען גאר נישט ענלעך אויף יענער מאדנער פרוי מיטן הינטעלע פון פארק־עוועניו. זעט אויס, כ׳בין אריין נישט אין דער ריכטיקער טיר, האב איך א טראכט געטאן, און אפגעטראטן, ארויסזאגנדיק קורצע אנטשוליקונג־ווערטער.
— ניין, ניין, — האט מיך אפגעשטעלט די רונדיקע פרוי און צוגעגעבן מיט א קיילעכדיקן רי״ש: — מיס ראדס וועט אייך באלד אויפנעמען. זי ווארט אויף אייך.
אין א מינוט ארום איז אויסגעוואקסן דער קוסט גרויע האר. איצט איז די פרוי געווען שוין אנגעטאן אין א רויטן, שרייענדיקן „בלעיזער‟, מיט א טוך איבער די אקסלען. דאס ווייסע הינטעלע האט געהאווקעט מיט לויטער רשעות אויף מיינע הויזן. פון וואנען נעמט זיך אין אזא קליין באשעפעניש אזוי פיל בייזקייט?
— סעמי, שא! גענוג! ער איז א גאסט, — האט מיס ראדס, וואס כ׳האב זיך ערשט דערוווסט איר נאמען, זיסלעך צעצויגן די ווערטער ווי זי וואלט געמוסרט א צעבאלעוועט קינד.
מיס ראדס האט ווידער געצילט אויף מיר איר בלויען, בליטשענדיקן בליק: „סעמי, האב איך אים אנגערופן נאך מיין טאטן, סעמועל, סעמועל ראזען‟.
איך האב געקוקט אויף דער בייזלעכער פיר־פיסיקער מצבהלע, וואס האט נישט איבערגעריסן זיין בילעריי, און זיך געסטארעט אויסצוקראצן א קלוג ווארט, צוגעפאסט צו דעם אומבאקוועמען מאמענט. לסוף, איז ארויסגעקומען בלויז: „איך בין זיכער, אייער טאטע איז געווען אן אומפארגעסלעכער מענטש‟.
מיס ראדס האט געשיינט:
— ער איז טאקע געווען אומפארגעסלעך, — האט זי אונטערגעכאפט, — דאס בוך, וואס איך וויל אייך ווייזן, איז זיינס. ער איז געווען א באגאבטער דיכטער.
מיס ראדס האט מיך געפירט, ווי א געניטע גאסט־געבערין, צו א ברייטן טיש, וואס איז געשטאנען לעבן א פרעכטיקער אפענער קיך, ווו ס׳האט שוין געווארט אויף אונדז א בלאנדער ריז, אנגעטאן אין א בלויען, געקעסטלטן העמד און ברייטע, העל־ברוינע הויזן. איבער די מלבושים האט ער געטראגן א רויטן, באבלימלטן פארטעך. ער האט זיך געפארעט מיט א גרויסן מעסער איבער אן קופקעלע גרינסן.
— דאס, איז הערי, מיין מאן, — האט מיס ראדס אנגעוויזן מיטן קאפ אויף דעם ריז אינעם געקעסטלטן העמד.
ער האט זיך נישט מטריח געווען אויפהייבן די אויגן געוווירן צו ווערן, ווער עס איז ערשט אריינגעטראטן אין זיינע ד׳-אמות.
— הארי ארבעט אין תיקון־עולם, אויסצובעסערן די וועלט, — האט מיס ראדס גערעדט ווי זי וואלט עס ארויסגעלייענט פון א שטיקל פאפיר, — ער מאכט טעכנאלאגיע, צוגענגלעך פאר נויטווענדיקע סיי דא, אין לאנד, סיי אין אויסלאנד. אזוי, באזארגנדיק זיי מיט די נייטיקע כלים פארן מארגן, עפנט ער דעם טויער צו א בעסער לעבן.
דער ריז, וואס האט ביז אהער עוסק געווען מיט זיין מלאכה, האט אויפגעהויבן דעם בליק צו אונדז. ער האט אונדז באטראכט, ווי מע וואלט אים נאר וואס אויפגעוועקט פון שלאף. דאס מעסער האט זיך אפגעשטעלט אויף א רגע און דער ריז, נאך שטייענדיק איבערן קופקעלע ירקות, האט געווארפן מהיכא־תיתידיק: „העי, האו אר יו?‟
איך האב געשענקט א ברייטן שמייכל, ווי דער מינהג איז, און אים פארזיכערט, אז אלץ איז „גרעיט!‟. דערהערנדיק דעם „גרעיט‟, האט זיך דער ריז ווידער איינגעבויגן איבער די גרינסן, אן אן איבעריק ווארט, און געטאן זיינס.
מיס ראדס האט גערעדט מיט ברען:
— יא, איך האלט שטארק פון טעכנאלאגיע. זי איז דער שליסל צו א בעסערן מארגן. מע מוז פארריכטן די קרומע וועלט. גיב נאר א קוק, וואס עס טוט זיך ארום — אן אומגליק… ווילסט טרינקען קאווע? ווילסט א קוק טאן דאס בוך? — האט מיס ראדס פלוצעם געפרעגט, גלייך ווי טעכנאלאגיע, תיקון־עולם, א טעפעלע קאווע און א יידיש בוך פון אן אומבאקאנטן פאעט זענען איין און די זעלבע זאך.
נאך דעם, וואס זי האט אנגעגאסן קאווע אין צוויי ברייטע „מאגס‟, איז מיס ראדס צוגעגאנגען צו א ביכער־שראנק, וואס איז געשטאנען דערביי און, נאך א קורץ קווענקלעניש, ארויסגענומען א גרין ביכעלע.
— אט, דאס איז עס, — האט זי אריינגעלייגט איר פאטערס גייסטיקע ירושה אין מיינע הענט.
די פשוטע גרינע הילע, אפגעריבן ביי די זייטן, איז נישט געווען קיין דיקע, און די געלבלעך־ברוינע זייטלעך האבן אויסגעזען ווי אשר־יצר-פאפיר. דאס ווארט „לידער‟, אנגעשריבן מיט העל־בלויע, קרומלעכע אותיות, איז געשטאנען אויבן. אונטן, איז אנגעוויזן געווען דער נאמען פונעם מחבר — יעקב בערקאוויטש.
מאדנע, איז אויפגעשפרונגען א ווידערשפעניקע מחשבה, מיס ראדס האט נאר וואס דערמאנט, אז דער נאמען פון איר פארשטארבענעם פאטער און איר איצטיקן רשעותדיק הינטעלע איז גראד „סעמועל‟, נישט אנדערש. פאר וואס זשע זאל א יעקב ווערן א „סאמועל‟ אין דער קאלאמבוסעס מדינה? ער האט דאך געקענט פארענגלישן זיין נאמען אויף „דזשעיקאב‟. און פאר וואס שטימט נישט דער משפחה־נאמען? ווי זאגט מען: נישט געשטויגן און נישט געפלויגן, אבער די פארשטעלונג מוז מען שפילן ווייטער.
איך האב געקוקט אויף מיס ראדס, וואס האט געזופט פון איר „מאג‟, נאר כדי צו באשטעטיקן דאס, וואס מיר איז געווען קלאר פון אנהייב אן; זי איז גאט די נשמה שולדיק. זי קוקט אויף די פירקאנטיקע אותיות ווי א האן — און אין איר פאל א הון — און איך האב נישט געוואלט אויפוועקן ביי איר קיין איבעריקע ספקות און הארץ־קלעמענישן. זי זאגט, אז איר פאטער האט אנגעשריבן דאס בוך — זאל זיין אזוי.
איך האב געעפנט דאס בוך. פון דעם ערשטן זייטל האט געקוקט אויף מיר דער „דיכטער יעקב בערקאוויטש‟ בכבודו־ועצמו — אזוי איז געשטאנען אונטער דער פאטאגראפיע. אין זיין בליק איז געווען עפעס סודותדיקס, פארבארגנס. ער האט געקוקט אויף מיר מיט אן ערנסטקייט, א שטייפקייט, וואס האט זיך נישט געפארט מיט די „דיכטערישע‟ האר — א קאם טונקעלע האר, וואס ציען זיך פון אויבן אראפ און אט־אט וועלן זיי פארלאזן דעם פארזארגטן שטערן.
אונטן איז געשטאנען דער נאמען פון דעם פארלאג — „פראגרעס‟, און דאס דרוק־ארט און יאר: „בוקארעשט, 1956‟. איך האב איבערגעמישט דאס זייטן און גענומען לייענען דאס „ווארט פריער‟, וואס ס׳האט אנגעשריבן זיינער א „פען־חבר‟. דער פען־חבר האט באשריבן בערקאוויטשן ווי א קעמפערישן דיכטער, אן אמתער פראלעטארער, וואס זיינע פערזן „שפרודלען מיט גלויבן אינעם מענטשן‟ און אין דעם „טריומף פון סאציאליזם‟.
די איין־דייטיקע, קלארע ווערטער, מיט וועלכע דער פען־חבר האט געשילדערט יעקב בערקאוויטשס געשטאלט, האבן נישט געשטימט מיטן אומעטיקן, פארלוירענעם בליק, וואס איך האב נאר וואס געזען אויף דער פאדערשטער זייט. איך האב געקענט זיך פארשטעלן יעקב בערקאוויטשן ווי ער זיצט פאר דער קאמערע און פרוווט, וויפל עס האט זיך אים איינגעגעבן, באהאלטן דעם אומעט אין זיין בליק; איינשלינגען די טיפע פארצווייפלונג, אפשטילן די נאגנדיקע זארג. לסוף, האט זיך אים איינגעגעבן פארשטעלן די געפילן, וואס ער האט נישט געטארט ארויסווייזן, און זיי געביטן אויף שטייפקייט אין לעצטן מאמענט, איידער דער פאטאגראף האט אויסגערופן: „איינס, צוויי, דריי!‟ — און די קאמערע האט א בליץ געטאן.
איך האב געמישט די צארטע, פארגעלטע בלעטער פון דעם בוך און אנגעטאפט מיט די שפיץ־פינגער דאס געפיל, וואס ווי כ׳האב געמיינט, האב איך עס שוין פון לאנג פארגעסן; דאס געפיל פון הארבסטיקע טרוקענע בלעטער, וואס צעקרישלען זיך לייכט און מיט רעש אין די קינדישע אומגעניטע פינגער. די הארבסטיקע בלעטער, וואס פארפלייצטן די אלעען אין פארק ערב־ווינטער, זענען א סימבאל פון א סוף, פון אן אויסגעלאשענעם חיות. און וויפל חיות שטעקט אין אט די קליינע אפגעריבענע אותיות, וואס פארפלייצן די פארגעלטע בלעטער פונעם בוך?
איך האב אנגעהויבן לייענען דאס ליד, וואס הייסט, „א צייט א נייע‟.
דאס גלויבן אין יונגע הערצער עס ברענט
מיר קענען עס דערגרייכן, עס ליגט אין אונדזערע הענט,
מיט מי און שווייס, און פיין און שמארצן
טראגן מיר זיך ארום מיט א געזאנג אין הארצן.
עס איז נישט ווייט און עס וועט מקוים ווערן דער חלום
מיר שטייען אויפן שוועל פון א צייט א נייער — פון פרידן און שלום…
איך האב זיך באנוגט מיט דעם „פרידן־און-שלום‟ און איבערגעפירט דעם בליק אויפן ליד, וואס איז געשטאנען אנטקעגן, „דאס פענדזל‟.
דאס פענדזל א קליינס, נאר מעכטיקס
מאלט אויפן לייוונט א חלום א שיינעם
דאס פענדזל איז נישט גלאט א פענדזל — ניין!
עס איז א האמער, א זעגל, און מעגלעך, אלע אין איינעם
אונטער פעיקע הענט אין זאוואד טאג־און-נאכט זיי קלאפן
דורך ארבעט שווערער טוען די מענטשן פון מי זיך זארגן
ווייל נישט אומזיסט קלאפן זיי, דאס געצייג צוזאמען — דאס ניין!
זיי ברענגען אונדזער אויסגעטרוימטן ליכטיקן מארגן.
איך האב איבערגעמישט נאך עטלעכע זייטלעך; אלע לידער האבן געהאט די אייגענע שטימונג. די לידער, וואס זענען נישט געווען אנגעפאקט מיט האפענונגען, בליענדיקע און ליכטיקע מארגנס, האבן געהערט צו דער קאטעגאריע „נאטור־לידער‟. די „נאטור־לידער‟ האבן באזונגען בקולי־קולות די שיינקייט פון דער רומענישער לאנדשאפט.
דער פאעט האט נישט געקארגט אויף מליצה; די בערג זענען „מעכטיקע ריזן פון פעלדזן אויסגעקנייטע‟ די פעלדער — „אומענדלעכע גינגאלדע טרוימען‟, און די טייכן „גלעטן מיט זילבערקייט די בארוועסע פיס פון פויערטעס‟.
די ווירקלעכקייט, ווי דער דיכטער האט זי געשילדערט, איז געווען פלאך און מאט.
איך האב געשפירט, אז אלע לידער וואס איך האב געלייענט ביז אהער, זענען געווען ווי פארקריפלט, געהאט א מום, אפילו אויב מע נעמט אן, אז דער דיכטער האט „אריינגעאטעמט אין דעם יש א פאעטישע פארחלומטקייט‟, ווי עס האט געשריבן זיין פען־חבר אין דעם „ווארט פריער‟.
יעקב בערקאוויטשס דיכטונג, און אפשר אויך ער גופא, האט אנגעוווירן דאס, וואס איז מענטשלעך בשעתן באנעמען די וועלט: פראגע־צייכנס, צוויידייטיקייט, צווייפל.
יא, יענער צווייפל און אומעט, וואס איך האב לכאורה דערזען אין זיין בליק, איז געווען, נאך אלעמען, אן איינרעדעניש.
דאס אויספעלן פון איינפאל און עמקות אין די לידער האט ווי אנגעזאגט: „ווען דער קאמוניסטישער עקספערימענט וועט זיך פארענדיקן, און דער צוגעזאגטער ׳אויסגעטרוימטער׳ ליכטיקער מארגן וועט קומען, וועט אויך קומען א צייט, ווען מענטשן וועלן נישט דארפן טראכט צו פיל. בעסער אפילו, נישט טראכטן אין גאנצן…‟
ווען איך וואלט געלייענט אט די לידער אין יאר 1956, למשל, וואלט איך באמת געקענט טרעפן, וואס עס ווארט אויף מיר; און ווען איך וואלט יא דערגאנגען אזוי ווייט און פארשטאנען, אז איך נעם אנטייל אין א גלאבאלן דורכפאל, טא וואס וואלט איך געטאן? געשטעלט פיס? מסתמא, ניין. איך בין בטבע א פחדן. איך קען זיך נישט פארשטעלן, אז כ׳בין מוסגל צו שווארצן די גרענעצן אן פאספארטן, שוין אפגערעדט, אז ארויסצוקריגן א פאספארט איז געווען א מעשה פאר זיך. פאספארטן פלעגט מען נישט געבן סתם אזוי: „קוק אים אן, דעם מיוחס! ער מיינט, אז עס קומט אים א פאס…‟
— וואס מיינסטו וועגן מיין פאטערס פאעזיע?, — האט מיך מיס ראדס אין אן אויגנבליק אומגעקערט צוריק צום דא און איצט.
— זייער אינטערעסאנט…, — האב איך געענטפערט מיטן ניכטערסטן קול, וואס כ׳האב געקענט ארויסבאקומען פון זיך.
איך האב געהאפט, אז דער לאנגווייל און גרינגשעצונג נעמען נישט איבער די מאכט איבער די מוסקלען פון מיין פנים. איך האב געהאפט, אז איך זע אויס פארטראכט, אפשר פארטראגן, ווי אן עכטער קענער, וואס האט זיך ערשט אומגעקערט פון א קורצער און באדייטפולער אינטילעקטועלער נסיעה אין די טיפענישן פון א גאר וואגיק ווערק.
— איך רעכן ארויסצוגעבן צען טויזנט עקזעמפלארן פון דעם בוך, איבערגעזעצט אין ענגליש, פארשטייט זיך. דאס וועט זיין דער ערשטער שוואלב, און ווייטער וועט מען שוין זען.
מיס ראדס האט נישט געמאכט חוזק. זי האט נישט געשמייכלט און מיין ווונק מיטן קאפ, וואס האט זיך ממש געבעטן, האט זיך פארזאמט. איך האב זיך געקראצט די נאקעטע גאמבע, ווי געוואלט דערמיט זאגן: „גוט, גוט, פארוואס נישט?‟
— קענסט נעמען אויף זיך די איבערזעצונג? איך וויל דאס שענסטע און בעסטע פאר מיין טאטנס ווערק.
איך האב געשוויגן א ווייל, אבער די מחשבות האבן גערעדט: זי וויל, איך זאל איבערזעצן די קינדישע קאמוניסטישע לידער? זי איז נישט ביי די ריינע געדאנקען, כ׳לעבן. און פארוואס זאל זי טאקע זיין ביי די ריינע געדאנקען? זי קען זיך בפירוש פארגינען אלע משוגעתן. זי האט געלט, דאכט זיך, איבערגענוג. לאז זי זיך ווארפן מיט אים ווי נאר עס געפעלט איר. און די פאעזיע? ווערטער קען מען איבערזעצן אבער שטימונג, געוווינהייטן, איינרעדענישן? וואס טוט מען מיט דעם? ווי קומען „די זאוואדן‟ איבערן וואסער? די גאנצע מליצה אין די לידער קלינגט פשוט לעכערלעך אין אנקל סעמס מדינה.
גוט, אבער די זאוואדן אין די לידער זענען נישט גלאט פראסטע געביידעס; זיי זענען דאך אן אידעאל, א שטרעבונג. אין אמעריקע, למשל, טויג נישט צו שרייבן „פאבריק‟, ווייל דאס ווארט אליין טראגט אין זיך א גאר אנדער באטייט. אפשר אנשטאט „ארבעטן אין א זאוואד‟ קען מען זאגן „צוטראכטן נייע טעכנאלאגיע‟.
אנשטאט „מי‟ — קאריערע, אנשטאט „ליכטיקן מארגן‟ — א בעסערע וועלט.
דאס ליד אויף „אמעריקאניש‟ האט זיך שוין געשריבן ביי מיר פון זיך אליין:
די טעכנאלאגיע טראגט אין זיך א געזאנג
פון א בעסערער וועלט פון א שענערן היינט
א וועלט א קרומע וועט זי מתקן זיין געשווינד
אויסגלייך די פלייצע, אויסשולן דאס קינד
איך וועל נישט איבערזעצן גלאט אזוי; איך וועל איבערשרייבן. מיט די נאטור־לידער וועל איך זיך שוין געבן אן עצה אזוי צי אנדערש. אויב איך וועל זיך האלטן ביים אלטן נוסח, וועלן זיך די קאמוניסטישע פוסטע לאזונגען גלייך ווארפן אין די אויגן און דער לייענער וועט זיך האלטן ביי די זייטן. ניין, איך וועל איבערשרייבן אזוי, אז דער אמעריקאנער לייענער וועט ארויסלייענען די היינטיקע פוסטע לאזונגען און באלעקן זיך די פינגער. איך וועל מאכן פון יעקב בערקאוויטשן א גרויסן „וויזיאנער‟, א נביא פון טעכנאלאגישן און געזעלשאפטלעכן פארשריט.
— אוודאי וועל איך נעמען אויף זיך די עבודה, — האב איך געמאלדן מיס ראדס, — דאס וועט ארויסקומען ווונדערלעך!
זי האט זיך שטארק דעפרייט און מיר האבן געמאכט א „לחיים‟ מיט די טעפלעך קאווע. איך האב זיך נאך נישט מיישב געווען, צי כ׳זאל צוגעבן אן עפילאג, א מין „נאך אלעמען‟, כדי צו לאזן דעם לייענער וויסן, אז ער דארף שטעלן פיס באצייטנס.
תל־אביב, ינואר 2018
 

Share this:TwitterFacebookPrintLike this:Like Loading...

Related
 


Tagged: storyYiddish 
Post navigation


Previous Post
די וועגן פון יידישן און העברעישן טעאטערס 

Next Post
נאטיצן פונעם רעדאקטאר — 6 



