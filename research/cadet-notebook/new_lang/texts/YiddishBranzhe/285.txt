

„דאס יידישע מזל‟ פון בנימין באסנער 



 by באריס סאנדלער 
June 1, 2019July 1, 2019 Filed under:
מוזיק
פערזענלעכקייטן 

דער קאמפאזיטאר בנימין באסנער איז געווען גוט באקאנט אין געוועזענעם סאוועטן־פארבאנד, קודם־כל, צוליב זיין מוזיק צו קינאפילמען. די הארציקע לירישע לידער פלעגן באלד נאך די פילם־פרעמיערעס זיך גיך פארשפרייטן אין פאלק. ווי ביי א סך אנדערע קאמפאזיטארן פון זיין דור, יידן לויטן אפשטאם, שניידן זיך דורך כמעט אין יעדן מוזיקאלישן ווערק זיינס יידישע אינטאנאציעס, געהערט און איינגעזאפט אין דער היים.
דער מוזיקער און זשורנאליסט סערגא בענגעלסדארף האט זיך אין די 1990ער יארן געטראפן מיט בנימין באסנער און געהאט מיט אים א שמועס. אין זיין ארטיקל טיילט דער מחבר זיך מיט זיינע איינדרוקן וועגן באסנערס „יידישן טייל‟ פון זיין גרויסן עזבון.
סערגא בענגעלסדארף
מיינע נאטיצן וועגן דעם קאמפאזיטאר בנימין באסנער וואלט איך געוואלט אנהייבן פון זיין מיוזיקל „דאס יידישע מזל‟, געשאפן אויפן יסוד פונעם ראמאן „מענדל מאראנץ‟ פונעם אמעריקאנער שרייבער דוד פרידמאן.
„איך קען נישט זאגן, אז די יידישע טעמע איז געווען מיר פרעמד נאך פארן אנשרייבן דעם מיוזיקל, — האט אנגעהויבן דערציילט באסנער. מיר האבן זיך מיט אים געטראפן גלייך נאך דער פרעמיערע אין פעטערבורג, אין 1994. — אין מיינע צוויי סטרונע־קווארטעטן, אין דריטן און פינפטן, האב איך אויסגענוצט יידישע מאטיוון. איינער פון מיינע פידל־קאנצערטן איז געשאפן געווארן גלייך נאכן באזוכן דעם קאנצענטראציע לאגער אין אוישוויץ. איך האב דעם קאנצערט געווידמעט דעם מערקווירדיקן פידלער מיכאל וויימאן. מיין טשעלא־קאנצערט האב איך א נאמען געגעבן „מלך דוד‟; דער ערשטער טייל הייסט, „דוד און גלית‟, דער צווייטער — „דוד און שאול‟, דער לעצטער טייל — „דוד און בת־שבע‟. דאס ווערק איז געשאפן געווארן אין יאר 1979 און ביז דער „פערעסטרויקע‟ פלעגט מען עס מעלדן אין דער פראגראם ווי סתם, „קאנצערט פאר טשעלא און ארקעסטער‟.
קאמפאזיטאר בנימין באסנער
כ׳האב אויך אנגעשריבן עטלעכע לידער אויף די ווערטער פונעם ביראבידזשאנער פאעט לעאניד שקאלניק. די ליבע צו יידיש און יידישקייט האט מען אין מיר פארפלאנצט אין די קינדער־יארן. ביידע מיינע זיידעס און די עלטערן האבן גערעדט נאר יידיש. איך געדענק די שפראך ביז היינט. הגם צווישן מיינע נאענטע זיינען קיין פראפעסיאנעלע מוזיקער נישט געווען, איז אונדזער משפחה געווען זייער מוזיקאליש. מיין זיידע איז געווען א שניידער, און בשעתן נייען, שטענדיק זיך עפעס אונטערגעזונגען. כ׳פלעג זיך צוהערן צו זיין זינגען און די לידער זיינע האבן אויפגעלעבט, ווען כ׳האב אנגעהויבן שרייבן דעם מיוזיקל. די פארטיטור האב איך אנגעשריבן אין איין אטעם, ווי מע זאגט, במשך פון אכט טעג. אין מיין לעבן האב איך אזוי גיך נישט געארבעט. כ׳מיין ס׳איז געשען אזוי צוליב דעם, ווייל כ׳בין באגייסטערט געווארן פון מיין היימישער מוזיק, איינגעזאפט אין מיין טאטנס שטוב.‟
דעם ליברעטא צום מיוזיקל האט אנגעשריבן דער געניטער פעטערבורגער ליברעטיסט באריס ראצער. דער סוזשעט אנטוויקלט זיך אין אמעריקע אין די 1920ער יארן. דער הויפט־העלד, דער ארעמער אימיגראנט מענדל מאראנץ — א פילאזאף און דערפינדער, ווערט פלוצעם זייער רייך, צוטראכטנדיק עפעס א מאשין, וואס מאכט גרינגער דאס לעבן פון באלעבאסטעס. אין תוך א שלימזל, באנקראטירט זיין געשעפט פונקט אזוי גיך, ווי ס׳איז אויפגעקומען.
דער סוזשעט דערמאנט שלום־עליכמס „דאס גרויסע געווינס‟ אדער די פיעסע „200000‟, און דער שלימזל מענדל איז ענלעך צום שניידער שימעלע סאראקער. דער הויפט־העלד פון דעם מיוזיקל „דאס יידישע מזל‟ איז בלי־ספק באסנערס מוזיק. אזוי ווי די מעשה קומט פאר אין ניו־יארק שילדערט דער קאמפאזיטאר דעם לעבנס־שטייגער אויף א מוזיקאלישן אופן דורך די טענץ פאקסטראט, רומבא, טאנגא וכדומה. פון דעסטוועגן, שטעקט די נשמה פונעם מיוזיקל אין דער יידישער מוזיק!
די גלענצנדיק אנגעשריבענע פארטיטור, איינגעטונקען אין יידישע פארבן, די לידער, געשאפן פונעם קאמפאזיטאר, אין וועלכע עס מישן זיך נאטירלעך אויס געלעכטער און טרערן, הומאר און טיפע ליריק, — אלץ זאגט עדות, אז דאס ווערק איז אן עכט יידיש ווערק, כאטש עס ווערט אויסגעשפילט אויף רוסיש.
צווישן די בעסטע מוזיקאלישע נומערן קאנען זיין אנגערופן אזעלכע ווי „פריילעכס‟, דער לירישער דועט „אוי, קינדער מיינע, קינדער‟, דאס ליד „בענקשאפט‟, און אוודאי איז נישט צו פארגעסן דעם שפרודלדיקן פינאל, די קרוין פון דער גאנצער פארשטעלונג.
אויפצופירן די פארשטעלונג איז אין פעטערבונרג געשאפן געווארן דער יידישער מוזיקאליש־דראמאטישער טעאטער „שימחה‟, אין שפיץ מיט בנימין באסנער. עס האט זיך אים איינגעגעבן צוציען צו דער ארבעט באוווסטע אקטיארן פון דער שטאט: לעוו ליאמקע, וואס האט געשפילט מענדלען, ווי אויך רעזשיסירט די פארשטעלונג, אלכסנדר כאטשינסקי, לעאניד מיכיילאווסקי־קאצמאן, מיכאל בריסקין, אלכסנר שירמאן און אנדערע.
די פרעמיערע, אויף וועלכער איך בין געווען, איז דורכגעגאנגען מיט גרויס דערפאלג. נאך עטלעכע פארשטעלונגען אין פעטערבונרג איז דער טעאטער ארויסגעפארן אויף גאסטראלן איבער רוסלאנד. איך האב געפירט פארהאנדלונגען צו ברענגען די טרופע קיין קעשענעוו, ווו כ׳האב דעמאלט געוווינט, אבער דער פלוצעמדיקער טויט פון באסנערן אין 1996 האט אונטערגעריסן די ווייטערדיקע עקזיסטענץ פונעם טעאטער „שימחה‟. פון דעסטוועגן, האט דער מיוזיקל אליין געלעבט ווייטער מיט זיין לעבן. די פארשטעלונג האט געשטעלט דער יוגנטלעכער טעאטער ביים פעטערבורגער „הלל‟ אונטערן נאמען „לחיים, מענדל!‟.
אין 2001 אויפן אינטערנאציאנאלן פעסטיוואל פון יידישער שאפערישקייט פאר קינדער און יוגנטלעכע האב איך געזען דעם מיוזיקל „דאס יידישע מזל‟ אויסגעפירט פון די יונגע ארטיסטן פון דער שטאט וולאדימיר. אין קעשענעוו האב איך אויסגעלערנט מיט עטלעכע מיינע סטודענטן פון דער מאלדאווישער מוזיק־אקאדעמיע די מער איינדרוקספולע נומערן פונעם מיוזיקל, ווי אויך באסנערס פאפולערע לידער. דעם קלאוויר פונעם מיוזיקל האט מיר צוגעשיקט באסנערס אלמנה, לושא. ווי א מתנה האט זי מיר געשענקט צוויי בענד מיט באסנערס לידער, ארויסגעלאזט שוין נאך זיין טויט אין יאר 2001, אין פעטערבורגער פארלאג „קאמפאזיטאר‟.

Share this:TwitterFacebookPrintLike this:Like Loading...

Related
 


Tagged: jewsmusicYiddish 
Post navigation


Previous Post
די געשיכטע פון יידן אין בעמען און מערן (5) 

Next Post
נאטיצן פונעם רעדאקטאר — 21 



