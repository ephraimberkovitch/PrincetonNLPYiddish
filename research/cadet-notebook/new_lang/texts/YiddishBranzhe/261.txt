

לאפסוס־קאקטוס — 24 



 by באריס סאנדלער 
September 1, 2019August 31, 2019 Filed under:
באריס סאנדלער
שפראך 

מע דארף נישט ווארטן ביז משיח וועט קומען!
די טעמע פאר מיינע שפראך־נאטיצן איז דאס מאל אינספירירט געווארן פונעם שמועס, וואס איך האב נישט לאנג צוריק געהאט מיט מיין נאענטן פריינד. צווישן אנדערע זאכן, פארבונדן מיטן היינטיקן מצב פון יידיש איז אנגערירט געווארן די אנגעווייטיקטע פראגע וועגן יידיש אין ישראל.
— מע דארף זיך דערשלאגן, — האט מיין פריינד געזאגט, — אז יידיש זאל ווערן, אויב ניט די צווייטע מלוכישע שפראך אין ישראל, איז כאטש איינע פון אירע אפיציעלע שפראכן; און אז מע זאל איינפירן יידיש אין די לערן–פראגראמען אין אלע ישראלדיקע שולן! נאר אזוי וועט קאנען ווידער אנטשטיין א יידיש–רעדנדיק פאלק, און נאר אזוי וועט מען קאנען פארהיטן יידיש ווי א לעבעדיקע שפראך! קיין אנדער יידישע מלוכה, א חוץ ישראל, וועלן מיר אין ערגעץ ניט באקומען…
ווער קאן דען זיין קעגן דער מיינונג?! נישט נאר מיין פריינד איז צו איר געקומען. א סך, א סך פריער, אפילו נאך איידער דער היסטארישער טשערנאוויצער שפראך־קאנפערענץ, איז אין יאר 1902 אינעם לייט־ארטיקל פון דער יידישער צייטונג „דער יוד‟ באטאנט געווארן, אז יידיש דארף באטראכט ווערן נישט בלויז ווי א מיטל צו פירן פראפאגאנדע צווישן די יידישע פאלקס־מאסן, נאר אויך ווי א נאציאנאל־קולטורעלער אוצר, „וואס מע דארף אים היטן און אנטוויקלען, ער זאל אויספירן די ראלע פון דער צווייטער (נאך העברעיש) נאציאנאלער שפראך.‟
די טשערנאוויצער קאנפערענץ (1908), האט נאך שטורמישע וויכוחים ארום דעם סטאטוס פון יידיש און העברעיש, אנגענומען א פשרהדיקע רעזאלוציע, אין וועלכער עס ווערט באטאנט, אז יידיש איז א נאציאנאלע שפראך פון יידן, נישט די נאציאנאלע שפראך.
אבער נישט דער ארטיקל (ניט־באשטימטער אדער באשטימטער) האט געלייזט דעם גורל פון יידיש אין ישראל. שוין לכתחילה, נאך איידער די יידישע מדינה איז אנטשטאנען, איז דארט דאס ארט פון יידיש ווי א שפראך און „א נאציאנאל־קולטורעלער אוצר‟ באשטימט געווארן מצד דעם ציוניסטישן איסטאבלישמענט זייער קאנקרעט — ארויס פון לאנד!‟
איך וועל זיך נישט לאזן איצט אין וועג אריין איבער די פארדרייטע סטעזשקעס מכוח דעם גורל פון יידיש אין ישראל. א ביטערער, טראגישער און מיאוסער גורל! היינט ווערט יידיש באטראכט אין ישראל און אין די אקאדעמישע ווענט ווי א טייל פון חורבן־לימודים. דאס מיינט, די שפראך פונעם „אויסגעקוילעטן יידישן פאלק‟. נישטא קיין פאלק — נישטא קיין לשון!
איך בין עולה געווען קיין ישראל דעם 22סטן אויגוסט, 1992 און שוין אין א וואך ארום האב איך אנגעהויבן ארבעטן אין עטלעכע שולן ווי א יידיש־לערער. צו יענער צייט האט מען יידיש, ווי א פאקולטאטיוון לימוד, געלערנט אין 50 שולן איבערן לאנד; נישט אבליגאטאריש, נאר פרייוויליק, לויטן ווונטש פון די עלטערן. דער איינציקער „פונקציאנער‟ ביי דעם בילדונג־מיניסטעריום, וואס האט געטראגן דאס אחריות פארן יידיש־לימוד, איז געווען דער יידיש־אינספעקטאר מרדכי דוניץ ז״ל. פון זיין פערזענלעכער איבערגעגעבנקייט דעם ענין, זיין ענערגיע און באציונגען מיט דער „נאטשאלסטווע‟ איז אפהענגיק געווען דער מצב פון יידיש־לימוד אין ישראל. און טאקע: נאך זיין דעמיסיאנירן און דאס איבערגעבן די השגחה איבער יידיש אן אנדער פונקציאנער איז די צאל שולן געפאלן כמעט ביז דער זעלבער צאל, וואס איז געווען פאר דעם, ווי דוניץ האט איבערגענומען זיין אינספעקטארישע שטעלע.
אט זיינען די שולן אין ישראל, ווו מע לערנט היינט פאקולטאטיוו א לימוד יידיש: די שול „פלך‟ אין ירושלים; די שול „עירוני א‟ אין תל־אביב; די שולן „ארט‟ אין חולון און אין ראשון־לציון.
שטעלט זיך די פראגע: צי איז עס רעאל איינצופירן דעם לימוד יידיש „אין די לערן–פראגראמען פון אלע ישראלדיקע שולן‟ נאך צענדליקער יארן פון ארויסשטעלן יידיש ווי א שפראך און קולטור־אוצר אויף חוזק?! אמת, דער אמאליקער לאזונג פון די פאנאטיקער פון „גדוד מגיני השפה‟ — „רק עברית‟ — איז שוין לאנג אויסגעגאנגען. ענגליש און רוסיש האבן פארפלייצט דעם העבערישן שטח פון מאסן־מעדיא, בתוכם עלעקטראנישע… נישט געקוקט דערויף, הערט מען היינט נישט מע זאל גוואלדעווען אויף שריט און טריט: „רק עברית!‟ אויב אזוי, אפשר איז מיין פריינד טאקע גערעכט: ס׳איז געקומען די צייט, אז די העברעישע אינטעליגענץ, וואס האט זיך די אלע יארן געמאכט כלא־ידע בנוגע דעם, וואס עס קומט פאר מיט א שוועסטער־שפראך אין זייער בשותפותדיקער היים?!
ריכטיק, ס׳וועט פאדערן סיי געלט און סיי צייט, קודם־כל, אויסצושולן גענוג לערערס פאר די שולן, שאפן מאדערנעם לערן־מאטעריאל פאר אלע קלאסן וכדומה; מיר ווייסן אבער זייער גוט — די געשיכטע פון מדינת־ישראל האט עס בולט געוויזן, אז אזא דערפארונג פון אומקערן דעם פאלק א שפראך, האט קיין איין פאלק נישט און קיין איין מדינה נישט!
אני מאמין!
אויגוסט, ברוקלין, ניו־יארק 2019

Share this:TwitterFacebookPrintLike this:Like Loading...

Related
 


Tagged: jewslinguisticYiddish 
Post navigation


Previous Post
נאטיצן פונעם רעדאקטאר — 23 

Next Post
פון אונדזער עזבון: מישע לעוו (1917־2013) 



