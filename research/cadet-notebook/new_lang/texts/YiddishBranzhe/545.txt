

סטאלין און מיכאעלס: א טייטלעכער דיאלאג 



 by באריס סאנדלער 
January 7, 2018January 11, 2018 Filed under:
געשיכטע
פון דא און דארט 

צום 70סטן יארצייט נאך שלמה מיכאעלסן
אלבערט פלאקס
(אן אויסצוג פונעם בוך „צעשאסענע נשמות‟)
סטאלין האט איבערגעלייענט דעם באריכט, אז דעם 24סטן יאנואר 1948 קומט קיין מאסקווע די אמעריקאנער דעלעגאציע צו באהאנדלען די באטייליקונג פון סאוועטן־פארבאנד אינעם מארשאל־פלאן. אין שפיץ פון דער דעלעגאציע וועט שטיין וויליאם אווערעל הארימאן.
דאס אריינציען אמעריקע אינעם קרים־פראיעקט און די באטייליקונג פון סאוועטן־פארבאנד אינעם מארשאל־פלאן איז געווען פאר מאסקווע א לעבנס־וויכטיקע זאך. קודם־כל, וועט עס אריינברענגען אין לאנד מיליארדיקע קרעדיטן, אין וועלכע עס נייטיקט זיך אזוי דאס לאנד; און צווייטנס, וועט זיך אפשר איינגעבן צו פארקלענערן, כאטש א טייל, פון דעם לענדליז־חוב. און נאך: עס וועט דערמעגלעך צו באקומען א דריי, פיר רויקע יאר, אן מורא, אז אין פאל פון קאנפראנטאציע מיט וואשינגטאן וועלן די אמעריקאנער לאזן אין גאנג זייער נוקלעאר־געווער. דער מיניסטער בעריא, וואס האט אנגעפירט מיטן סאוועטישן נוקלעאר־פראיעקט, האט צוגעזאגט זיין באלעבאס צו שאפן די סאוועטישע באמבע אין צוויי יאר ארום.
שלמה מיכאעלס, דער ערשטער מענטש אינעם יידישן אנטיפאשיסטישן קאמיטעט, איז קאטעגאריש געווען קעגן דעם אזוי גערופענעם „יידישן קרים־פראיעקט‟, ווו ס׳האט געזאלט אויפגעשטעלט ווערן א יידישע רעפובליק. פאר וואס? קודם־כל, צוליב דעם, וואס די קרימער טאטערן, אויפגעהויבן בעת דער מלחמה פון זייער היים און פארשיקט טיף אין רוסלאנד, וועלן  סוף־כל־סוף קומען צוריק אהיים און פאדערן מע זאל זיי אומקערן זייער לאנד. דעמאלט וועלן ווידער שולדיק זיין די יידן…
פון רעכטנס: וו. מאלאטאוו, י. סטאלין, וויליאם אווערעל הארימאן און וו. טשערטשיל
סטאלין האט נאך ביז יענעם טאג קיינעם צוריק פון פארשיקונג נישט אומגעקערט. בפרט א גאנץ פאלק. מיכאעלס האט עס אוודאי געוווסט. הייסט עס, אז אפזאגנדיק זיך פונעם פלאן צו שאפן אין קרים א יידישע רעפובליק, האט מיכאעלס פארשטאנען, אז סטאלין האט עפעס פארטראכט; אז ער האט אויף קרים מער טיפערע אויסזיכטן. אויב אזוי, האט געטראכט סטאלין, איז נישט אויסגעשלאסן, אז דער ייד מיכאעלס וועט גיבן צו וויסן גארימאנען וועגן זיינע דערווידערונגען קעגן דעם קרים־פראיעקט. צוריק גערעדט, איז עס דאך א גרויסע ריזיקייט! און סטאלין האט ווידער א בלעטער געטאן די באריכטן פון די זיכערהייט־לייט, וועלכע זיינען צוגעשטעלט געווארן האלטן אן אויג אויף מיכאעלסן.
„דעצעמבער 17, 1947. מ. [מיכאעלס — רעד.] האט באקומען פונעם קאמיטעט פאר סטאלין־פרעמיעס אן אויפגאבע צו פארן קיין מינסק, כדי צו זען די פארשטעלונגען, וועלכע זיינען רעקאמענדירט געווארן צו באקומען די סטאלין־פרעמיע. טערמין: פון דעם 7טן ביזן 14טן יאנואר, 1948. מ. האט באשטעלט א בילעט אויפן 7טן יאנואר…‟
סטאלין האט זיך פארטראכט, ווי אזוי בעסער צו פארהאלטן מיכאעלסן אין מינסק, ער זאל זיך נישט קאנען טרעפן מיטן אמעריקאנער דיפלאמאט. מע קען אדער די קאמאנדירונג פארלענגערן, אדער אריבערטראגן די דאטעס פונעם ווייזן די פארשטעלונגען אויף סוף חודש. ניין… הארימאן קאן עס פארטייטשן ווי א תירוץ… מע דארף נאך א טראכט טאן…
„דעצעמבער 22, 1947. מ. האט געשיקט מיט א קוריער צוויי איינלאדונגען אויף דער פארשטעלונג ׳פריילעכס׳ אין דער אמעריקאנער אמבאסאדע אויפן נאמען פון וו. אווערעל הארימאן…‟ — סטאלין האט אפגעזוכט דעם ראפארט מיטן שמועס פון מאלאטאוון [1] מיט מיכאעלסן: „…כ׳האב זיך באקענט מיט הארימאן ביים אויפנעם אין דער אמעריקאנער אמבאסאדע. דערנאך איז ער געווען ביי אונדז אויף דער פארשטעלונג ׳פריילעכס׳…‟ — הייסט עס, אז הארימאן איז שוין געווען אויף דער פארשטעלונג, און איצט שיקט אים מיכאעלס בילעטן אויף דער זעלבער פארשטעלונג… עס גלייבט זיך נישט, אז מיכאעלס האט פארגעסן, אז דער אמעריקאנער האט שוין איין מאל געזען „פריילעכס‟… פאר וואס זשע האט ער אים ווידער פארבעטן?.. געוויס, מיכאעלס גיט דעם אמעריקאנער צו וויסן, אז ער וויל זיך מיט אים טרעפן…
און סטאלין רופט עקסטרע ארויס צו זיך דעם זיכערהייט־מיניסטער, גענעראל אבאקומאוו. די ווייטערדיקע מעשים האבן געפאדערט נאר טעכניש ארומגעטראכט ווערן. מיכאעלס האט געזאלט פארן קיין מינסק מיטן טעאטער־קריטיקער גאלאוואשטשענקא, מ׳האט אים אבער אין לעצטן מאמענט פארביטן אויפן רוסישן שרייבער גאלובאוו־פאטאפאוו. פאר מיכאעלסן איז עס קיין סוד נישט געווען, אז דער „שרייבער‟ איז פארבונדן מיט די זיכערהייט־אגענטור. פונקט אזא טריק איז געשען פאר זיין, מיכאעלס׳, שליחות קיין אמעריקע. דעמאלט האט מיט אים געזאלט פארן פרץ מארקיש, אבער געשיקט האט מען איציק פעפערן.
ס׳איז פשוט צו חידושן זיך! צוויי מענטשן, וועלכע האבן קיין מאל זיך נישט געטראפן, האבן במשך פון עטלעכע יאר געפירט צווישן זיך א דיאלאג און גוט פארשטאנען איינער דעם אנדערן, אן ווערטער! פאר וואס זשע איז מיכאעלס פארט געפארן קיין מינסק? פאר וואס האט ער נישט געפונען קיין תירוץ זיך אפצוזאגן פון דער יאזדע? ניט אנטלאפן?… וווהין האט מען געקאנט אנטלויפן אין יענעם לאנד? און אפשר האט ער געגלייבט אין א נס, וואס אין דער געשיכטע פון יידישן פאלק פלעגט זיך נישט איין מאל טרעפן… אמת, נסים פלעגן זיך טרעפן מיטן פאלק, נישט מיט יחידים; זיי זיינען געפאלן א קרבן צוליב דעם, אז דער נס זאל געשען…
אין דער זעלבער צייט, וואס מיכאעלס און גאלובאוו־פאטאפאוו זיינען געקומען קיין מינסק, זיינען אהין אויך געקומען צו פארן עטלעכע הויכגעשטעלטע מיליטער־לייט פון דעם זיכערהייט־קאמיטעט, אין שפיץ מיט אגאלצאוו, פארטרעטער ביים זיכערהייט־מיניסטער אבאקומאוו. די וועגן פון די צוויי מאסקווער גרופעס האבן זיך איבערגעקרייצט ביי נאכט דעם 13טן יאנואר. גאלובאוו־פאטאפאוו, וואס האט פאר דער מלחמה געוווינט אין מינסק, איז געווען אויף א חתונה ביי זיין פריינדס טאכטער. האט ער אהין געבראכט מיט זיך אויך מיכאעלסן. אויפן וועגן אין האטעל איז אויף זיי ארויפגעפארן א לאסט־אויטא. אינעם זעלבן לאסט־אויטא, מעגלעך נאך לעבעדיקע, האט מען זיי ביידע געבראט הינטערשטאט, ווו ס׳האט זיך געפונען די דאטשע פונעם ווייסרוסישן אינערן־מיניסטער צאנאווע. דארט איז פארגעקומען די טרעפונג פון די צוויי מאסקווער גרופעס. דעם יידישן אקטיאר און דעם רוסישן שרייבער האט מען אראפגעשלעפט פון דעם לאסט־אויטא, זיי ווידער איבערגעפארן, צו זיין זיכער, אז זיי זיינען טאקע טויט, און דערנאך אינעם זעלבן לאסט־אויטא אפגעפירט צו יענעם זאווולעק, ווו מ׳איז אויף זיי ארויפגעפארן צום ערשטן מאל.
א. פאדעיעוו, פארזיצער פונעם פאראיין פון סאוועטישע שרייבערס האלט א רעדע בעת דער לוויה
מיכאעלס׳ לוויה איז דורכגעפירט געווארן אויפן העכסטן אופן. די טרונע מיט זיין טויטן קערפער איז געשטאנען אויף דער בינע פון זיין טעאטער. קיין סליד פון דעם, וואס מ׳האט געטאן מיט אים איז אויף זיין פנים נישט געבליבן: דער אקאדעמיקער באריס זבארסקי, דירעקטאר פון דער לאבאראטאריע ביים לענין־מאווזאליי, האט געטאן א גוט שטיקל ארבעט. רעדעס זיינען געווען א סך. בדרך־כלל האט מען זיי געהאלטן אויף רוסיש. קיין הויך־געשטעלטע רעגירונגס־מענטשן האבן זיך אין דער לוויה נישט באטייליקט. סיידן, מיט א טאג פריער איז צו מיכאעלס׳ טעכטער, נאטאליע און נינע, געקומען יוליא, די פלימעניצע פון לאזאר קאגאנאוויטש [2], וועלכע האט זיך געחברט מיט נאטאליע. יוליא האט אריינגעפירט די שוועסטער אין וואשצימער און זיי שטיל געזאגט: „מיין פעטער לאזט אייך גריסן… ער האט מיך געבעטן אייך איבערצוגעבן, איר זאלט קיין מאל גארנישט ניט פרעגן…‟
אייגנטלעך, איז נישט געווען ביי וועמען צו פרעגן. אפילו אין מינסק, ווען מ׳האט זיך דערוווסט, וואס ס׳איז ביי נאכט געשען מיט מיכאעלסן, האט מען אין מארג קיינעם נישט אריינגעלאזט. אמת, ערב דעם מארד האט זיך אין מינסק פלוצעם באוויזן איציק פעפער, אבער וועגן זיין באזוך אין מינסק האט ער זיך מיט קיינעם נישט געוואלט טיילן.
גענעראל פאוועל סודאפלאטאוו, אן אנגעזעענער טוער פון די זיכערהייט ארגאנען האט שפעטער אין זיינע זכרונות געשריבן: „די דערפאלגרייכע רייזע פון מיכאעלסן קיין אמעריקע האט באלד ארויסגערופן ביי סטאלינען פארדאכט. א קלייניקייט: א פארשטייער פון עפעס א יידישער קולטור, איז געווארן אן עכטער העלד, באקאנט איבער דער גאנצער וועלט. אזוינס האט סטאלין נישט געקאנט אים מוחל זיין. ס׳האט אויף מיכאעלסן געווארט דער זעלבער סוף, וואס ס׳האבן געהאט די בונדיסטן ערליך און אלטער.
עס זיינען ארומגעגאנגען קלאנגען, אז מיכאעלס קאן באקומען דעם פארזיץ־פאסטן פונעם אויבער־ראט פון דער יידישער רעפובליק. א חוץ מאלאטאוון, לאזאווסקין [3] און נאך עטלעכע הויך־געשטעלטע פונקציאנערן אין אויסערן־מיניסטעריום, איז מיכאעלס געווען דער איינציקער מענטשן, וועלכער האט געוווסט וועגן סטאלינס פלאן צו שאפן א יידישע רעפובליק אין קרים. אויף אזא אופן האט סטאלין געהאפט ארויסצובאקומען ביים מערב ארום 10 מיליארד דאלאר, כדי אויף דעם געלט אויפצושטעלן די חרוב געווארענע עקאנאמיע אין סאוועטן־פארבאנד.
„אין דער צווייטער העלף פון 1946, — שרייבט סודאפלאטאוו, — האט סטאלין זיך אקטיוו קעגנגעשטעלט דער טעטיקייט פון די אינטערנאציאנאלע ארגאניזאציעס און דער בריטיש־אמעריקאנער פאליטיק מכוח דער פאלעסטינער פראגע. ער איז געווען אויפגעבראכט פון די פאדערונגען מצד די סאוועטישע יידן צו פארבעסערן זייער וווין־מצב נאכן אומקערן זיך פון דער עוואקואציע… דער פארזיצער פונעם יידישן אנטיפאשיסטישן קאמיטעט מיכאעלס האט מיט אלע מיטלען זיך באמיט צו פארטיידיקן די יידישע אינטערעסן ביים אומקערן די געליטענע זייער האב־און־גוטס… מיכאעלס, וועלכער האט אנגענומען די זייט פון די אהיים־קומענדיקע יידן, האט אויפגעבראכט סטאלינען און פארשטארקט אין אים דעם פארדאכט… ס׳איז מיר קלאר געווארן, אז דעם גרויסן פלאן אויסצונוצן די סאוועטישע אינטעליגענץ, כדי צו פארפעסטיקן די אינטערנאציאנאלע מיטארבעט מיטן וועלט־יידנטום, האט סטאלין אפגעווארפן…‟
דער וועג צום פראצעס איבער די מיטגלידער פונעם יידישן אנטיפאשיסטישן קאמיטעט און שפעטער צום ענין פון די „מערדער אין ווייסע כאלאטן‟ — איז געווען אפן.

[1] וויאטשעסלאוו מאלאטאוו (1890־1986) — אויסערן־מיניסטער
א. לאזאווסקי (1878־1952) — דער הויפט פון סאוועטישן אינפארמאציע־ביורא, מיטגליד פון יידישן אנטפאשיסטישן קאמיטעט. פארמישפט און דערשאסן [2].
לאזאר קאגאנאוויטש (1893־1991) — הויכגעשטעלטער מלוכה און פארטיי־פונקציאנער אין סטאלינס רעגירונג. א ייד [3] .


Share this:TwitterFacebookPrintLike this:Like Loading...

Related
 


Tagged: fasadhistoryjewsresearchsolomon mikhoelsYiddish 
Post navigation


Previous Post
דער פארפאלענער רינג 

Next Post
נאטיצן פונעם רעדאקטאר — 4 



