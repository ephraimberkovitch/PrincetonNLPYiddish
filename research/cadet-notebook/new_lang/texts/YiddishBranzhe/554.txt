

לאפסוס־קאקטוס — 4 



 by באריס סאנדלער 
January 7, 2018January 9, 2018 Filed under:
שפראך 

איך וואלט געוואלט אייך פארלייגן היינט זיך ווענדן צו אזא וויכטיקן טייל פון פאלקס־שאפונג, ווי אידיאמאטישע אויסדרוקן. אן זיי וואלט אונדזער שפראך נישט געווען אזוי פילפארביק און פארשיידנארטיק; נישט געווען אזוי יידישלעך. די אידיאמאטישע אויסדרוקן קומען ארויס פון קלארסטע נשמה־קוואלן, וואס יעדער פאלק טראגט אין זיך. זיי מאכן די ליטעראטור נאציאנאל און אנדערש פון אנדערע נאציאנאלע ליטעראטורן. זיי טראגן אין זיך דעם גענעטישן קאד פון דער שפאך.
יידיש איז רייך אויף אידיאמאטישע אויסדרוקן, און כדי צו פארזוכן, כאטש מיט דער שפיץ־צונג, דעם טעם פון יידישע אידיאמען, האב איך אריינגעקוקט אין א דין ביכעלע, ארויסגעלאזט פון דער באקאנטער יידישער דיכטערין רחל בוימוואל (פארלאג „הארץ‟, ירושלים 1991).
דאס ביכעלע הייסט „אנטקעגן דעם וואס איר זאגט‟. עס איז צונויפגעשטעלט געווארן פון בוימוואלס נאטיצן, געדרוקט אין פארשיידענע יארן און אין פארשיידענע פובליקאציעס. אינעם אריינפיר צום ביכל שרייבט ד״ר העשיל קלעפפיש: „דאס זיינען פאעטישע עסייען, אינספירירטע פון דער שטוינענדיקער עשירות פון יידיש־לשון און באהויכטע מיט רחלס הייסער ליבשאפט צום דאזיקן לשון און צו זיינע ניואנסן…‟
איך לייג אייך פאר בלויז עטלעכע קאפיטלעך פון דער אוניקאלער אויסגאבע.
לאפסוס־קאקטוס
רחל בוימוואל (1914־2000)
איינלייגן די וועלט
וועגן דער אייגנארטיקער רייכקייט פון יידיש־לשון, וועגן זיינע ווערטלעך און מעטאפארן, אויסערגעוויינטלעכער עמאציאנעלקייט און דינאמיק, וועגן איינגעבוירענער פאלקסטימלעכקייט, ארגאנישן הומאר און נאך א סך אנדערע זאכן קאן מען ריידן און ריידן. נאר איך וועל זיך דא אפשטעלן בלויז אויף אידיאמאטישע אויסדרוקן וועגן דער וועלט, ריכטיקער געזאגט — מיטן אנטייל פונעם ווארט „וועלט‟.
יידן זיינען, ווי ס׳איז באוווסט, צעשפרייט איבער דער גאנצער וועלט. און דאס שפיגלט זיך ברייט אפ אין אונדזער יידיש־לשון. דער ייד איז א גאנצער שמעלקע מיט דער וועלט. צענדליקער אידיאמאטישע אויסדרוקן מיט דעם ווארט וועלט! אויף שריט און טריט ווערט דערמאנט די וועלט, און יעדעס מאל אין אן אנדער זין און מיט אן אנדער טעם. אן דער וועלט קאן די יידישע שפראך ממש קיין טראט ניט מאכן. טוט נאר א קוק:
א גוטער איז גוט ווי די וועלט.
א קלוגער איז קלוג ווי די וועלט.
א שיינער איז שיין ווי די וועלט.
אן ערודירטער ווייסט א וועלט.
א רייזנדער איז אויסגעפארן א וועלט.
זיין זייער ענערגיש — קערן וועלטן.
כמעט צו יעדן סובסטאנטיוו, וואס האט צו טאן מיט א מענטשן (א נאר א חכם, א פידלער, א דעמאגאג) — קאן מען צוגעבן איינער אין דער וועלט.
א סך קינדער — א וועלט מיט קינדער.
א סך ארבעט — א וועלט מיט ארבעט.
עס קאן אויך זיין א וועלט מיט פרייער צייט.
איר גלייבט מיר נישט? — דעמאלט איז אויס וועלט! אבער איך וועל איינלייגן די וועלט, כדי אייך צו דערווייזן.
איר זייט מיט מיר מסכים? — לעב איך דאך ווידער א וועלט! צוריק גערעדט, וועט איר דאך נישט וועלן צעקריגן מיך מיט דער וועלט…
איר זעט דאך, אז פון יידיש האלט איך א וועלט! אייניקע זאגן, אז איך ברען א וועלט, און אייניקע — אז איך ווייס נישט אויף וועלכער וועלט איך בין…
נאר אבי איך נאר נישט די וועלט, איך הער זיך צו צו דער וועלט. ער האלט אין איין שילטן די וועלט. פונקט ווי די גאנצע וועלט איז אים שולדיק.
איך זאג צו אים: טו א קוק ס׳ארא ליכטיקע וועלט! און ער רעדט זייניקעס: די וועלט גייט אונטער, זאגט ער… אט דאס איז א וועלט? ווו נאר עפעס א נארישקייט, קלינגט מיט אים די וועלט…
פאראן מענטשן, וואס פאר זיי איז ענג די וועלט. פאראן אויך אזעלכע, וואס לאכן פון דער וועלט. זיי מאכן פון אלץ חוזק אויף וואס די וועלט שטייט.
אזעלכע קומען און גייען אוועק פון דער וועלט, נישט וויסנדיק, ווו זיי האלטן אין דער וועלט. פאר זיי איז עס א פארשפילטע וועלט. און אלץ הייבט זיך אן פון דעם, וואס זיי ווילן אריינכאפן די גאנצע וועלט. מיינט נישט, אז איך זאג עס גלאט אין דער וועלט אריין. איך וואלט אייך געבראכט א וועלט מיט ביישפילן.
מיר דוכט, אז אפילו פון דעם איינציקן ווארט „וועלט‟ אין יידיש־לשון זאגט שוין א סך וועגן אונדזער פאלק. אין אלע הינזיכטן געפענטעט, האט דער גלות־ייד געשאפן פאר זיך פון זיין יידיש א מין באזונדער קיניגרייך. א קיניגרייך, ווו ער קאן אויסלאדן זיין טעמפעראמענט, זיינע עמאציעס, לאזן פריי זיין פאנטאזיע, קאמפענסירן די ארויפגעצווונגענע אויף אים באשרענקטקייט. אין דעם פאל — מיט גוזמות פון א וועלט־מאסשטאב.
„מענטש איינער‟
אין יידיש פארנעמט דער מענטש א ביז גאר אנגעזעענעם ארט. אן דעם מענטשן איז די וועלט קיין וועלט נישט. יידיש האט ליב צוגעבן דאס ווארט „מענטש‟ אפילו דארט, ווו מע קאן זיך אן אים באגיין. א מזל — א מזל פון א מענטשן. א חוצפה — א חוצפה פון א מענטשן. אן איינפאל — אן איינפאל פון א מענטשן! וכדומה. דאס גיט צו א יידישן קאלאריט, וואגיקייט, טעמפעראמענט.
זאגן אויף עמעצן, אז ער איז אן אוממענטש, איז איינע פון די גרעסטע באליידיקונגען. ווייכער איז — נאך ווייט פון א מענטשן. אזא איינער קאן זיך נאך אויסמענטשלען. ווערן א שטיקל מענטש און אפילו א פאלנער מענטש, מיט מענטשן גלייך.
א הויכע אפשאצונג איז, ווען מע זאגט וועגן איינעם, אז ער איז שוין איין מאל א מענטש! (גייט פרוווט עס איבערזעצן!) צו א קינד, וואס פרוווט ארויסווייזן זעלבשטענדיקייט, זאגט מען: זעט נאר מיינע מענטשן! איר האט עס קיין מאל נישט געהערט? מענטש איינער! דאס איז דאך יעדערן באוווסט. און אז מע זאגט: א מענטש פאר זיך, האט איר געהערט? אין אט דעם אויסדרוק זיינען פאראן ניואנסן. א מאל הייסט עס — אן אנדער מין מענטש, א מאל — זעלבשטענדיקער מענטש, אדער אן עגאיסט.
מיר ברענגען דא אידיאמען, דאס הייסט, אויסדרוקן אדער צונויפגעזעצטע ווערטער, וואס לאזן זיך נישט איבערזעצן אויף אן אנדער שפראך. פון דעם שטאדפונקט קען זיך דוכטן, אז „מענטשן־פרעסער‟ איז נישט קיין אידיאם. למשל, אויף רוסיש האבן מיר דאס ווארט „ליודאיעד‟, אבער דאס איז ווייט נישט דאס זעלבע, וואס „מענטשנפרעסער‟ אין יידיש. אין רוסיש מיינט עס אין בוכשטעבלעכן זין פון ווארט: א מענטש פון א ווילדן שבט, וואס הייסט מענטשנפלייש. אויף יידיש איז עס מיינסטן א מעטאפאר, ווען עס האנדלט זיך וועגן א שלעכטן, גאליקן מענטשן, וואס האט אלעמען פיינט.
איך פארשטיי נישט, ווי קען מען עס בכלל פיינט האבן מענטשן! עס ווערט טאקע גוט אומעטיק, ווען דו זעסט נישט לעבן זיך קיין לעבעדיקן מענטשן. ווען איך בין א לאנגע צייט אן מענטשן, ווער איך אויס מענטש. מיין פעטער איז, ווייזט אויס, מער מענטש פון מיר. ער קען זיך באגיין אן מענטשן. אפשר איז עס ביי מיר א שוואכקייט, נאר מע איז דאך נישט מער ווי א מענטש…
צו לעצט וויל איך זיך אומקערן צו דעם אויסדרוק מענטש איינער! אים פלעג איך אפט הערן פון אונדזער פריינד, דעם גאטס געבענטשטן דיכטער שמואל האלקין… — מענטש איינער! — פלעגט ער אויסרופן, און זיינע שיינע אויגן פלעגן דערביי לויכטן מיט אזוי פיל גוטסקייט, — מענטש איינער! איר מיינט, אז ער (אדער זי) האט עס געטאן בייזוויליק? גאר! ס׳האט זיך באקומען צופעליק… אלץ און אלעמען איז ער, דוכט זיך, גרייט געווען צו פארגעבן. ער איז געווען א מענטש פון מענטשנלאנד!
א פור מיט א גלעקל
וואס פאר א ווערב איז נאך אזוי פארשפרייט צווישן יידן פון גאר דער וועלט, ווי דער ווערב „פארן‟!
יידן פלעגן שטענדיק האלטן אין איין ארומפארן (און פארן אויך איצטער) — פון שטאט צו שטאט, פון לאנד צו לאנד, פון קאנטינענט צו קאנטינענט. אט דאס הייסט דאך גלות! איז טאקע דאס ווארט „פארן‟ אריין אין אן א שיעור אידיאמאטישע אויסדרוקן. נישטא כמעט קיין איין פרעפיקס, וועלכער זאל זיך נישט לאזן צושטעלן צום ווארט פארן:
אויספארן א וועלט.
אריינפארן אין די רייד.
אראפפארן פון פנים (מאגער ווערן, שלעכט אויסזען).
אונטערפארן (מיט זיסע ריידעלעך)
פארפארן אין די ציין.
ארויספארן אויף… (אן ארגומענט, כדי עפעס דערווייזן)
היינט די אויסדרוקן: פאר ווייטער, זעט אויס ווי אן איבערגעפארענער, א צעפארענער (בענקל, טיש), געבן איינעם א פור מיט א גלעקל (פאקטיש ארויסטרייבן).
פונעם זעלבן אינהאלט זיינען אויך די אויסדרוקן מיטן ווארט „וועג‟:
נעמען דעם וועג.
ריידן פון וועג (אויסערן וועג).
געפינען א וועג (אן אויסוועג).
ארויף (אדער אראפ) פון גלייכן וועג.
פארלויפן דעם וועג.
ביי א סך פעלקער זיינען פאראן לידער וועגן ביימער. אבער ביי אונדז ,יידן, שטייט דער בוים אויפן וועג („אויפן וועג שטייט א בוים‟)
און אויך מיט העברעיזמען: אין הויכע דרכים, אין ווייטע דרכים, סע גייט אויף א דרך, דרך־הישר וכדומה.
און אויב נישט א וועג, איז א „וואגן‟, נישט וועלן זיין א פינפטע ראד אין וואגן.
און אויב נישט א וועג איז א „פעקל‟: יעדער האט זיך זיין פעקל, א שווערער פעקל, א פעקל צרות, און אפילו אויף יענער וועלט פעקלט מען זיך אריבער...
מיט איין ווארט, וועגן, וועגעלעך, פעקלעך — אלץ האט צו טאן מיט פארן, מיט ארומפארן, מיט זיין פארוואגלט. קומסטו אין איין ארט, גיט מען דיר פון דארטן א פור מיט א גלעקל. קומסטו אין א צווייט ארט, איז מען דיר שוין פארלאפן דעם וועג. אט אזוי, צו ביסלעך, פארסטו אויס די וועלט…
און נאר ביי זיך אין אייגענעם לאנד קאנסטו ארויף אויפן דרך־הישר.

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
אויטאגראף — גענאדי עסטרייך 

Next Post
מיין גוטער פריינד אהרן שווארצמאן ז״ל 



