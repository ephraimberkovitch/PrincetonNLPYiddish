

הונדערט יאר פון ש. אנ־סקיס ״דיבוק״ 



 by באריס סאנדלער 
January 1, 2020January 2, 2020 Filed under:
טעאטער
ליטעראטור
פערזענלעכקייטן 

לאה שלאנגער
„מ׳קאן זיך דערלויבן און זאגן, אז ס׳איז נישט פאראן א פאלק, ווי דאס יידישע פאלק, וואס רעדט וועגן זיך אזוי פיל און קען זיך אזוי ווייניק‟.
ש. אנ־סקי
שלמה־זאנוול ראפאפארט, אויף רוסיש — סיעמיאן אקימאוויטש ראפאפארט (1863־1920), האט זיין גאנץ לעבן געוואנדערט פון ארט צו ארט, און אויך גייסטיק איז ער אריבער פון איין אידעאל צו אן אנדערן, זוכנדיק א זינען אין לעבן און אין מעשים.
נאך א קינד אין שטעטל טשאשניק, וויטעבסקער גובערניע, דערנאך אין וויטעבסק גופא האט ער, ווי א סך יידישע קינדער באקומען א רעליגיעזע דערציונג אין חדר און תלמוד־תורה; אבער געטרוימט האט שלמה־זאנוול זיך לערנען אין א גימנאזיע. דער שווערער מצב פון דער משפחה האט עס נישט דערמעגלעכט, דעמאלט האט ער, ווי אנדערע זיינע חברים, אנגעהויבן אליין שטודירן עברית, לייענען ביכער, און עס האט זיך פאר אים געעפנט א נייע וועלט. גלייכצייטיק דערווייטערט ער זיך פון זיינע אייגענע ווארצלען און טראדיציעס.
ביי 17 יאר האט שלמה ראפאפארט אנגעהויבן זיך לערנען רוסיש, געלייענט רעוואלוציאנערע ביכער. די יידישע רעליגיעזע סביבה האט נישט באטראכט פאזיטיוו זיין טעטיקייט אין דער רעוואלוציאנערער רוסישער געזעלשאפט און אים ארויסגעטריבן פון דער שטאט. האט ער געוואנדערט פון דארף צו דארף, געארבעט שווער, פארשפרייט סאציאליסטישע ליטעראטור, אבער אויך, דאס פראסטע רוסישע פאלק האט זיך באצויגן צו אים מיט חשד, קודם־כל, צוליב זיין יידישן ייחוס.
ש. אנ־סקיס פארטרעט, געמאלט פון לעאניד פאסטערנאק
ווי א יידיש־רוסישער אינטעלעקטואל איז אנ־סקי געווען טעטיק פאליטיש, זיך אינטערעסירט מיט עטנאגראפיע, א סך געשריבן פראזע, לידער און פיעסעס. געביטן קולטורן, שפראכן און אידעאלאגיעס, געביטן די אידענטישקייט, געטרוימט און געחלומט בעסער מאכן די וועלט. נישט איין מאל געווארן אנטוישט. דעם נאמען, וואס ער האט געגעבן זיין פיעסע, „צווישן צוויי וועלטן‟, — האט גענוי איבערגעגעבן זיין מצב; עס זיינען אבער געווען מער ווי צוויי וועלטן, צווישן וועלכע ער האט זיך געראנגלט.
דעם ליטעראטור־פסעוודאנים ש. אנ־סקי האט פאר אים צוגעטראכט דער רוסישער שרייבער־פאלקיסט גלעב אוספענסקי. אין יסוד ליגט דער נאמען פון שלמהס מוטער, חנה, אויף רוסיש — אננא. זיין ערשטע דערציילונג „די געשיכטע פון א משפחה‟ וועגן דעם עקאנאמישן בראך פון א יידישער משפחה און די דארפס־מענטשן, איז דערשינען אויף רוסיש אין דעם רוסיש־שפראכיקן יידישן זשורנאל „וואסכאד‟ (אויפגאנג).
אין 1905 קערט ש. אנ־סקי זיך אום קיין רוסלאנד נאך זיין עמיגראציע קיין פאריז און שווייץ. ער איז ווי פריער אקטיוו אין דער „עסער‟־פארטיי, אבער ווערט פארכאפט מיט יידישער עטנאגראפיע; און עס איז נישט קיין צופעליקייט, נאר א נאטירלעכער המשך פון זיין פאלקיסטישער טעטיקייט. זיין אומקער קיין רוסלאנד נאך דער ערשטער רוסישער רעוואלוציע איז אויך געווען אן אומקער צו ש. אנ־סקיס אייגענע נאציאנאלע קוואלן. ער האט געשריבן, אז מע מוז פארשן דאס לעבן פון פאלק אין אלע זיינע דערשיינונגען.
פון לינקס: א. רעכטמאן, ש. יודאווין, ש. אנ־סקי, שלום־עליכם, א. ראבינאוויטש, מ. גינצבורג
אין 1908 ווערט געגרינדעט אין פעטערבורג די יידישע היסטארישע און עטנאגראפישע געזעלשאפט. צווישן אירע ערשטע פראיעקטן איז געווען צו ארגאניזירן אן עקספעדיציע איבער די שטעטלעך פון קיעווער און וואלינער געבערניעס. אין 1912 איז די גרופע פון יידישע ענטוזיאסטן — שלמה יודאווין (מאלער און פאטאגראף), יולי ענגעל (מוזיקאלאג און קאמפאזיטאר), אין שפיץ מיט ש. אנ־סקין זיך געלאזט אין וועג אריין.
די פיעיסע „צווישן צוויי וועלטן‟ („דער דיבוק‟), ווי א פועל־יוצא פון זיין פאלקלאריסטישער ארבעט, האט ש. אנ־סקי אנגעשריבן אויף רוסיש צווישן די יארן 1916־1913. אין 1913 האט ער געענדיקט די ערשטע ווערסיע און דערנאך, אונטערן דרוק פון בינע־מומחים און אקטיארן, געמאכט ענדערונגען, געביטן די פערסאנאזשן, ערטער, דעם טעקסט דא און דארט.
א גוואלדיקע השפעה אויף אנ־סקין, אויף זיין אומקער צום פאלק און קולטור האט געהאט י. ל. פרץ. אין הספד צום אנדענק פון פרצן אין 1915 האט אנ־סקי דערמאנט, אז ער איז באאיינלוסט געווארן פון פרצן, „מ׳זעט נישט אויף אים קיין זכר פון גלות…‟ — האט ער געזאגט.
ש. אנ־סקי מיט צוויי יידן בעת דער עקפעדיציע
נאך דעם ווי די באלשעוויקעס האבן פארכאפט די מאכט האט אנ־סקי געמוזט אנטלויפן פון רוסלאנד. מ׳האט אים געפארשט און חושד געווען, אז ער פארשפרייט ציוניסטישע פראפאגאנדע. דער צופאל איז געווען, וואס די ווילנער טרופע איז פונקט געווען אויף א טורנע אין ווארשע מיט אן אנדער פארשטעלונג, דעריבער איז די פארשטעלונג פון „דיבוק‟ אויף יידיש, איבערגעזעצט פונעם מחבר, פארגעקומען אין ווארשע אין דעצעמבער 1920 אין דער אויספירונג פון דער „ווילנער טרופע‟. ש. אנ־סקי האט צו דעם טאג נישט דערלעבט. ער איז געשטארבן אין נאוועמבער, א חודש פאר דער וועלט־פרעמיערע פון „דיבוק‟. ביי זיין קבר האבן די אקטיארן געגעבן א נדר אויפצופירן די פיעסע צו זיינע שלושים.
נחום סאקאלאוו האט אין זיין הספד געזאגט: „ער איז געשטארבן אין מיטן אויפברויז פון זיין נשמה פאר דער עוולה פון זיין פאלק — און ווידער די איראניע פון גורל, — אין דער צייט, ווען מ׳האט געגרייט די פרעמיערע פון ׳דיבוק׳; און ווען ס׳איז שוין גרייט געווען פאר דעם מייסטער, דעם גאון א פולער האפן נחת פון דער ערשטער פארשטעלונג, איז געקומען דער מלאך־המוות און צוגעכאפט דעם כוס פון זיין מויל. אזוי איז אפגעשוואכט געווארן דער פאדעם און שטום געווארן דער פידלער.‟
אין יאר 1922 איז פארגעקומען די פרעמיערע פון „דיבוק‟ אויף העברעיש, איבערגעזעצט פון חיים־נחמן ביאליק. רעזשיסירט האט די פיעסע דער רוסישער רעזשיסאר יעווגעני וואכטאנגאוו אין דער דריטער סטודיע „הבימה‟ ביים קונסט־טעאטער אין מאסקווע. דא איז וויכטיק צו באצייכענען, אז ביאליק האט נישט געוואלט איבערזעצן דעם „דיבוק‟; ער האט געהאלטן, אז ס׳איז א פיעסע פון אן עטנאגראף, וואס זאמלט פאלקלאר, און נישט אן אריגינעלע גרויסע שאפונג, נישט א וויכטיקע פיעסע.
„זאגן דעם אמת, — האט ביאליק געשריבן, — אן אן איבעריקן גלויבן און אן א גרויסן חשק בין איך צוגעטראטן צו דעם. כ׳האב עס געטאן מער צוליב פריינדשאפט. די פיעסע איז מיר אינגאנצן נישט געפעלן געווען‟. ש. אנ־סקי דאקעגן, איז געווען גערירט ביז טרערן פון ביאליקס איבערזעצונג. די פארשטעלונג, „דער דיבוק‟, ווי מיר ווייסן, איז באצייכנט געווארן, ווי איינע פון די בעסטע און פאפולערסטע פיעסע. זי האט, אייגנטלעך, געלייגט דעם שטיין צום אויפקום, צום אנהייב פון מאדערנעם העברעישן טעאטער.
This slideshow requires JavaScript.
„כ׳ווייס נישט, צי ס׳איז געווען א נס, אז נאך 60 יאר פונעם ערשטן יידישן טעאטער, גאלדפאדענס טעאטער, איז געשאפן געווארן א העברעישער טעאטער‟, — האט שפעטער געשריבן ביאליק. ש. אנ־סקיס „דיבוק‟ איז געווארן א מיטאס. די פיעסע איז געשטעלט געווארן אין שפיץ פון דער דעבאטע וועגן דעם אויפלעב פון דער העברעישער קולטור אין דער ערשטער העלפט 20סטן יארהונדערט.
יעווגעני וואכטאנגאוו, וועלכער האט געארבעט מיט די אקטיארן אין מאסקווע, האט דערציילט ביאליקן: „איך ארבעט אויך אין אנדערע סטודיעס מיט אנדערע שילער, אבער, ווען כ׳קום אהער, ווער איך משוגע, כ׳ווער אן אנדער מענטש…‟
דערלויבט מיר דא צוגעבן, אז די יידישע אקטיארן, דאס איז א באזונדערער סארט, נישט ענלעך צו די אקטיארן פון אנדערע פעלקער. דער ענטוזיאזם, דער ברען, דער אינערלעכער דראנג און דאס קאנען זיך אידענטיפיצירן מיטן געשטאלט פון א יידישן מענטש, געפינט מען זעלטן ביי די ניט־יידישע אקטיארן. איך זאג עס, ווי א דערפארענע, לאנג־יאריקע אקטריסע. דאס האט, ווייזט אויס, פארכאפט דעם גרויסן רעזשיסאר און טעאטער־לערער יעווגעני וואכטאנגאוו ביז משוגעת.
ש. אנ־סקי האט דערלעבט צו זען 15 בענד מיט אלע שריפטן זיינע, אבער נישט געהאט די זכיה צו זען די פרעמיערע פון זיין קרוין־ווערק, וואס האט אים געבראכט א וועלט־בארימטקייט.
נאכן גרויסן רושם, וואס „דער דיבוק‟ האט ארויסגערופן אין די טעאטראלע קרייזן, איז אין פוילן די פילם־פירמע „פעניקס‟ צוגעטראטן צו פראדוצירן א פילם מיטן זעלבן נאמען. דעם סצענאר האט אנגעשריבן אלטער קאציזנע צוזאמען מיט מארק אמשטיין, די מוזיק האט געשאפן הענעך קאהן מיט די בעסטע יידישע אקטיארן פון יענער צייט, אזעלכע ווי אברהם מארעווסקי אין דער ראלע פון מיראפאלער צדיק, אייזיק סאמבערג אין דער ראלע פון משולח, לאה — לילי ליליאנא.
מיטן חזן סיראטא, כארעאגראפיע — יודית בערג; אבער דאס וויכטיקסטע — דער רעזשיסאר מיכאל וואשינסקי, וואס האט צוזאמען מיט אנאטאלי שטערן איבערגעשריבן דעם סצענאר פון דאס ניי.
פאר מיכאל וואשינסקי איז עס געווען א מין אומקערן זיך צו זיין קינדהייט, ווו ער איז דערצויגן געווארן אין א יידישער רעליגיעזער משפחה פון וואלין, נאענט צו דעם ארט, ווו די מעשים פון „דיבוק‟ קומען פאר. דעם פילם האט מען געדרייט פינף וואכן אין ווארשע אין יאר 1937. דער דערפאלג איז אריבער אלע דערווארטונגען. מ׳האט אים געוויזן איבער דריי חדשים אין „ספינקס‟, איינער פון די גרעסטע קינא־זאלן אין ווארשע. דאס איז געווען דער ערשטער דערפאלגרייכער פילם אויף יידיש (מיט פוילישע אונטערקעפלעך), וואס האט געהאט אזא גרויסן דערפאלג ביי דער פוילישער געזעלשאפט.
פון דער ערשטער פארשטעלונג אן אין 1920 (ווארשע) שפילט מען דעם „דיבוק‟ כסדר איבער דער וועלט אין פארשידענע שפראכן, פארשידענע לענדער, פארשידענע אדאפטאציעס. אין 1921 ווערט „דער דיבוק‟ אויפגעפירט אינעם ניו־יארקער יידישן קונסט־טעאטער, רעזשיסירט פון מאריס שווארץ: לאה — צילי אדלער, חנן — מאריס שווארץ; דערנאך — אין פארשידענע טעאטערס איבער אמעריקע, אין עסטרייך, דייטשלאנד, פראנקרייך… אין ישראל האט מען אויפגעפירט דעם „דיבוק‟ אויף העברעיש אין אלע העברעישע טעאטערס צענדליקער מאל.
לעצטנס שפילט מען דעם „דיבוק‟ אין „גשר‟־טעאטער. פון דעסטוועגן, איז די סאמע באקאנטע און אומפארגעסלעכע לאה אין „דיבוק‟ געווען די אקטריסע חנה רובינא (ראווינא), וואס די ראלע איז איר נאכגעגאנגען אין אלע אנדערע וויכטיקע ראלעס, וואס זי האט געשפילט אין „הבימה‟־טעאטער. ארנא נאדעל, דער ערשטער, וואס האט איבערגעזעצט דעם „דיבוק‟ אויף דייטש, האט אנגעשריבן א ליד לכבוד רובינא, „רובינאס קול‟, אין וועלכן ער דריקט אויס דעם רושם, וואס די פארשטעלונג האט אויף אים געמאכט, באזונדערס „לאה‟.
צו דער 1000טער פארשטעלונג פון „דיבוק‟ אין 1956 האט חנה רובינא באקומען דעם פרס ישראל.
ס׳איז נאך א סך דא וואס צו שרייבסן וועגן דעם „דיבוק‟, און איך גלייב, אז ס׳וועלן זיך געפינען קינסטלער, וואס וועלן אויסטייטשן דעם „דיבוק‟ אויף פארשידענע אופנים. אט, למשל, האלט דר. יניב גאלדבערג, וועלכער האט געמאכט זיין דאקטאראט אויף דער טעמע „דיבוק‟, אז לאה אין דער פיעסע איז ש. אנ־סקי אליין.
אינטערעסאנט, אז אין ישראל איז „דער דיבוק‟ קיין מאל נישט אויפגעפירט געווארן אויף יידיש — אזוי, ווי דער מחבר האט דאס ווערק געשאפן. אין די 1960ער יארן האט דער אקטיאר מיכאל גרינשטיין געשטעלט דעם „דיבוק‟ אין באגרענעצטע באדינגונגען און אין א פריוואטן קליינעם טעאטער. דר. יניב גאלדבערג האט אין „יידישפיל‟־טעאטער געשטעלט דעם „דיבוק‟ אין א פארקירצטער, געלייענטער ווערסיע (מער האט מען אים נישט דערמעגלעכט). לאמיר האפן, אז א מאל וועט עס געשען.
איך דערמאן זיך, אז אין ווארשעווער יידישן מלוכה־טעאטער אונטער דער אנפירונג פון אידא קאמינסקי, איז אין די אנהייב 1950ער יארן געווען, קאן מען זאגן, מיין סצענישער דעביוט אין „דיבוק‟. לאהן האבן דעמאלט געשפילט דריי גוטע אקטריסעס צווישן זיי די ווונדערלעכע אקטריסע שורא גרינהויז־טורקאוו, וועלכע וווינט אין ישראל. שוין א לאנגע צייט ווי זי האט אויפגעהערט צו שפילן טעאטער און איז געווען טעטיק אין „ארבעטער רינג‟.

Share this:TwitterFacebookPrintLike this:Like Loading...

Related
 


Tagged: jewsliteraturetheatreYiddish 
Post navigation


Previous Post
פון אונדזער עזבון: יענטע מאש (1922־2013) 

Next Post
בוקארעשטער שריפטן (2) 



