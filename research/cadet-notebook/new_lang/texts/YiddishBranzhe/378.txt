

יידישע ליטעראטור און פרעסע אויף פויליש צווישן ביידע וועלט־מלחמות 



 by באריס סאנדלער 
October 1, 2018November 7, 2018 Filed under:
געשיכטע
עסייען 

די אויסגאבעס פון ״היינט״, בתוכם אויף פויליש
מיכאל דונאיעווסקי
אין דער תקופה צווישן ביידע וועלט־מלחמות האט ווארשע געשפילט א וויכטיקע ראלע אינעם לעבן פון פוילישע יידן. זי איז געווען א גרויסער קולטורעלער צענטער פון יידישער ליטעראטור און זשורנאליסטיק אין דעמאלטיקן פוילן און אפילו אין דער גארער וועלט.
ניט געקוקט דערויף, וואס אין ווארשע זיינען אין יענע יארן ארויסגעגאנגען א ריי טעגלעגע צייטונגען, זשורנאלן און אנדערע פעריאדישע אויסגאבעס סיי אויף יידיש און סיי אויף העברעיש, וואלט איך געוואלט צוציען דעם אויפמערק צו דער טעמע פון יידיש־פוילישער ליטעראטור און פרעסע, וועלכע איז געשאפן געווארן אויף דער אפיציעלער מלוכישער שפראך.
מיר ווייסן, אז נאך פון די השכלה־טעג אן האט אינעם יידישן קולטורעלן לעבן פון פוילן עקזיסטירט די אזוי גערופענע דריי־שפראכיקע סיסטעם, דהיינו: יידיש (אומגאנגשפראך), העברעיש אדער לשון־קודש (ציוניסטן, די שפראך פון תפילה) און פויליש (די שפראך פון דער סביבה). אינטערעסאנט, אז די באציונגען צווישן די שפראכן אין דער סיסטעם איז געווען קאמפליצירט, אבער זיי האבן אלע געשפילט א וויכטיקע ראלע, וואס איין שפראך איז ניט געווען מעגלעך אפצוטיילן פון די אנדערע צוויי.

אויב מיר ריידן וועגן דער יידישער פרעסע אויף פויליש, איז וויכטיק צו באמערקן אזא פאקט: אנהייבנדיק פון דער צייטונג Dostrzegacz Nadwiślański (דער בעאבאכטער אן דער ווייכסעל) און ביז די 1920ער יארן האבן אין די פעריאדישע אויסגעבעס אויף פויליש געהערשט מערקווערדיקע אסימילאטארישע שטימונגען. אין אנהייב 20סטן י״ה האט זיך באוויזן א געוויסע ענדערונג אין דער אידעאלאגישער פאזיציע פון דער פרעסע לגבי נאציאנאלע פראגן. די ערשטע וועלט־מלמחה און דער פאקט, וואס פוילן איז געווארן אן אומאפהענגיקע מדינה, האבן גורם געווען צו בולטע שינויים אי אין געזעלשאפטלעכן, אי אין קולטורעלן יידישן לעבן. דער וואקסנדיקער אנטיסעמיטיזם און דאס באטאנען דעם נאציאנאלן כאראקטער פון דער מדינה האבן פארמאכט פאר די יידן אלע טירן און מעגלעכקייטן זיך צו אבסארבירן אין דער פוילישער געזעלשאפט.
אט די וויכטיקע אויסערלעכע פאקטארן האבן געבראכט דערצו, אז די שפראכלעכע אסימילאציע האט גיך אנגעהויבן שטייגן, בעת די אידעאלאגישע אסימילאציע איז כמעט אויסגעגאנגען. דער גרעסטער פאקטאר, וואס האט געווירקט אויף דעם פראצעס פון שפראכלעכער אסימילאציע, איז געווען די וואקסנדיקע צאל יידישע שילערס אין די פוילישע מלוכישע שולן; און אוודאי דער פאקט, וואס יידיש און העברעיש זיינען ביסלעכווייז, אבער זיכער פארקלענערט געווארן. איך וויל ניט ממש אריינגיין אין אלע פרטים פון דער דערשיינונג און לאז עס איבער פאר די היסטאריקער.
די נייע קולטורעל־געזעלשאפטלעכע דערשיינונג איז, אז אין דער יידישער סביבה איז אויפגעקומען א באדערפעניש צו האבן א טאג־טעגלעכער אויסגאבע אויף דער מלוכה־שפראך. די פארשפרייטע יידישע צייטונג „היינט‟, האט אויך ארויסגעגעבן אויף פויליש Kurier Nowy. דערנאך זיינען דערשינען נאך עטלעכע צייטונגען: Dziennik Poranny, Dziennik Nowy און Nasz Kurier, וואס איז געווען דער טאטע פון דער פובליקאציע Nasz Przeglad, וועלכע איז ארויס במשך פון 16 יארן, פון 1923 ביז 1939.
די ערשטע דריי צייטונגען האבן זיך באזירט „אויפן יסוד פון ליבעראליזם, פראגרעס און דעמאקראטיע‟ פאר „אינטעליגענציע־קרייזן, וואס אנערקענען דעם כבוד און די נאציאנאלע סאלידארישקייט‟, כדי צו קעמפן קעגן אנטיסעמיטיזם און אויפוועקן דעם נאציאנאלן באוווסטזיין אין דער אסימילירטער געזעלשאפט. דאס זיין אומאפהענגיק פון פאליטיק איז אויך געווען א וויכטיקער מאמענט. די דאזיקע פרינציפן זיינען געווארן דער יסוד פאר די ווייטערדיקע פעריאדישע אויסגאבעס אויף פויליש.
די גרינדערס פון די דאזיקע צייטונגען זיינען געווען יעקב אפענשלאק, שאול וואגמאן, נתן שוואלבע, שמואל הירשהארן און שמואל וואלקאוויטש. זיי האבן אויסגעבילדעט דעם כאראקטער און די אריענטאציע פון די צייטונגען. ס׳איז כדאי אויסטיילן די בולטע ציוניסטישע אריענטאציע פון די אויסגאבעס.
עס איז אינטערעסאנט, אז אין משך פון דעם גאנצן פעריאד צווישן ביידע וועלט־מלחמות, האט זיך כמעט ווי ניט געהערט קיין שום פרינציפיעלע שטעלונג מכוח דער עקזיסטענץ פון דער יידיש־פוילישער פרעסע. ס׳קאן זיין, אז די באטייליקונג אינעם ארויסגעבן די יידישע צייטונגען אויף פויליש פון „היינט‟ און שפעטער פון „דער מאמענט‟, איז א פרווו צו פארשטיין דאס שווייגן; כאטש דא און דארט איז יא ארויסגעזאגט געווארן א געוויסע שטעלונג אויף דעם ענין. ס׳איז קלאר, אז עס זיינען טאקע געווען ניט ווייניק קעגנערס פון דער יידיש־פוילישער פרעסע און צווישן זיי — נישט ווייניק פארשטייער ניט בלויז פון דער יידישער, נאר אויך פון דער פוילישער אינטעליגענץ.
די רעדאקציע פון „היינט‟ האט אנגעהויבן ארויסצוגעבן א וועכנטלעכע צייטונג
Opinia,כדי צו פארטיידיקן די פיזישע און גייסטיקע עקזיסטענץ פון יידן און צו זיין א בריק צווישן צוויי געזעלשאפטן — דער יידישער און פוילישער. ס׳איז אבער דא א ספק, ווי ווייט מ׳איז אין דעם מצליח געווען. דער הויפט־ציל איז דאך געווען, אז ניט בלויז יידן, נאר אויך פאליאקן זאלן לייענען די צייטונג, כדי צו מאכן א בשותפותדיק גייסטיק דערקענטעניש.
די דאזיקע פרעסע האט צוגעשטעלט פאר אירע לייענערס א ברייטע אינפארמאציע אויפן קולטור־געביט: טעאטער, פוילישע און אלוועלטלעכע ליטעראטור און פרעסע, ווי אויך דאס זעלבע, אבער שוין פון יידיש און העברעיש. דערצו זיינען געדרוקט געווארן פארשיידענע שאפונגען פון פוילישע מחברים און איבערזעצונגען פון יידישע און העברעישע ווערק.
אין די יארן 1939־1931 איז דערשינען די ביליקע צייטונג Piata Rano, וואס האט אויף אירע שפאלטן געדרוקט קורצע טאג־נייעס און סענסאציאנעלע ידיעות. אזא מין צייטונג האבן געהאט אויך די פאליאקן, אבער פאר די יידישע לייענערס איז עס געווען א חידוש.
די פראגע איז, פאר וואס האבן די צייטונגען אויף יידיש אנגעהויבן ארויסגעבן יידיש־פוילישע צייטונגען, ניט־נעמענדיק אין באטראכט די אידעאלאגישע סיבות? לויט צבי פריצולקיס מיינונג, איז די עיקרדיקע סיבה געווען די עקאנאמישע לאגע פון די ארויסגעבער. ס׳האט דאך געהאלטן אין איין וואקסן די צאל פויליש־לייענער אין דער יידישער סביבה. די פארשפרייטונג פון די יידיש־פוילישע צייטונגען איז בפירוש געשטיגן.
Nowy Glos האט אנגעהויבן ארויסגיין אין דעצעמבער 1937 און איז געווארן נאך איין יידיש־פוילישע טעגלעכע צייטונג.
דאס זאמלבוך, ארויסגעלאזט פונעם ״וועלטפארבאנד פון די יידישע זשורנאליסטן״, תל־אביב, 1975
אין דער סביבה פון יידישע שרייבערס זיינען געווען וויכוחים לגבי דער צעשטערנדיקער השפעה פון די דאזיקע צייטונגען אויף דער יידישער מאדערנער קולטור. יהושע פערלע, למשל, איז ארויסגעטראטן מיט א באשולדיקונג קעגן דער יידש־פוילישער פרעסע.
ס׳איז כדאי צו באמערקן, אז נאכן פארגלייכן די פארשפרייטונג פון יידישע און יידיש־פוילישע פעריאדישע אויסגאבעס און אויך די סטאטיסטישע אנגאבן פון ביכער אין יידישע ביבליאטעקן פון פארשיידענע אידעאלאגישע און פאליטישע באוועגונגען, ווייזט זיך ארויס, אז די נויט אין פויליש איז א סך גרעסער, ווי אין יידיש, אדער אין העברעיש.
איצט גיי איך איבער צו דער יידיש־פוילישער ליטעראטור. צווישן די יארן 1928־1915 זיינען דערשינען בלויז דריי „יידישע‟ ביכער אויף פויליש. ביז דאן האבן זיך „יידישע שרייבערס‟ פארנומען נאר מיט איבערזעצונגען פון יידישער און העברעישער ליטעראטור; ס׳זיינען אפילו צוליב דעם געגרינדעט געווארן זעקס דרוקערייען.
אין די אנהייב 1920ער יארן האבן זיך געהערט קולות וועגן דער וויכטיקייט פון איבערזעצונגען פון די יידישע אויסגעוויילטע ווערק אין פויליש אויף צו דערנענטערן די יידישע פויליש־רעדנדיקע אינטעליגענץ צום יידיש־רעדנדיקן המון. דערצו האט מען אין יענער צייט געהאפט, אז ס׳וועט נאך אמאל אויפקומען א בולטער יידיש־פוילישער שרייבער.
שמואל הירשהארן האט אין יאר 1929 ארויסגעזאגט א מיינונג, אז מע קען שוין זען א נייעם טיפ פון מחברים, וועלכע שרייבן אין דער יידיש־פוילישער פרעסע. ווידער האט ער זיך צו דער טעמע אומגעקערט בעת זיין אטאקע אויף דעם פע״ן־קלוב פון יידישע שרייבערס אין ווארשע. ער האט אויסגעדריקט זיין פראטעסט מחמת זייער אויסמיידן די יידישע שרייבערס, וואס שאפן אין דער פוילישער שפראך בפרט, און דעם שפראך־צוגאנג בכלל; אז בלויז דער, וואס שאפט אויף איינער פון די יידישע שפראכן, קאן זיך רופן יידישער שרייבער.

עס איז פאראן נאך א באווייז פון אן אנהייב פון דער יידיש־פוילישער ליטעראטור — די בכבודיקע וועכנטלעכע ליטעראטורישע צייטונג Wiadomości Literackie, ארויסגעלאזט פון די פוילישע ליבעראלע שרייבערס. צווישן זיי זיינען געווען ניט ווייניק שרייבערס פון יידישן אפשטאם.
די בלי־תקופה פון דער יידיש־פוילישער ליטעראטור איז אויסגעפאלן אויף דער ערשטער העלפט 1930ער יארן. יידישע טעמעס זיינען געווען צווישן די צענטראלע אין די ליטערארישע ווערק פון די שרייבערס, וועלכע האבן זיך באטראכט ווי אן אינטעגראלער טייל פונעם יידישן פאלק. דער איינציקער אונטערשייד זייערער איז געווען, אז זיי האבן זיך אויך געפילט ווי א טייל פון דער פוילישער קולטור.
לעמבערג אין די 1930ער יארן
די דאזיקע שרייבערס זיינען געווען גרופירט אין לעמבערג (און אין גאליציע בכלל) און זייערע ערשטע פובליקאציעס זיינען געדרוקט געווארן אין Chwila און אין Chwilki. דאס זיינען געווען מאוריצי שימעל, קארל דרעזדנער, יוליוש וויקטאר, רבקה גורפין, אקר, יוליאן סטריקאווסקי, דבורה פאגעל, רחל אויערבאך און יהודה ווארשאוויאק. די וויכטיקסטע פיגור אין דער גרופע איז געווען ראמאן בראנדשטעטער. ביזן יאר 1930 איז ווארשע געווען א ראנד־ראיאן פון דער יידיש־פוילישער ליטעראטור און דער איין־און-איינציקער פארשטייער איז געווען יאנוש קארטשאק, דער רעדאקטאר פון א קינדער־ביילאגע ביים Nasz Przegląd . דאס אנקומען און באזעצן זיך אין ווארשע פון שימעל, פומער, אקר און דרעזדנער האבן שטארק משפיע געווען אויף דעם ליטערארישן סטאטוס פון דער הויפטשטאט. ס׳איז צוגעגעבן געווארן א ליטערארישע ביילאגע צו Nasz Przegląd און די דערשיינונג פון Opinia. אין שפיץ פון דער אויסגאבע איז נאמינירט געווארן בראנדשטעטער, וואס האט ארום זיך קאנצענטרירט א גרופע שרייבערס און קריטיקער צו העלפן די יונגע ליטערארישע כוחות, וועלכע הייבן אן פלאנצן אויפן יידישן באדן.
אין דער בלי־תקופה פון דער יידיש־פוילישער ליטעראטור 1935־1928 זיינען פובליקירט געווארן 13 ביכער, און שפעטער, ביזן אויסברוך פון דער צווייטער וועלט־מלחמה, זיינען ארויס נאך 6.
א פאר פרווון זיינען געמאכט געווארן ארויסצוגעבן ליטערארישע זשורנאלן, אבער אומזיסט. קיין הצלחה האט עס ניט געהאט, און די שרייבערס האבן ממשיך געווען צו פובליקירן זייערע שאפונגען אין די צייטונגען.
ס׳איז וויכטיק צו באטאנען, אז די יידיש־פוילישע שרייבערס האבן אויסגעמיטן צו זיין מיטגלידער אין דעם „ליטעראטן־פאראיין‟ צוליב געוויסע סיבות. נחמן מייזל האט געטענהט, אז „יעדע יידישע ליטעראטור אויף א פרעמדער שפראך האט ניט קיין צוקונפט‟. אויסער דעם איז זייער שאפונג ניט געווען קיין אויסערגעוויינטלעכע; זייערע דערגרייכונגען זיינען געשטאנען אויף א סך א נידערקן ניווא פון זייערע פוילישע קאלעגן. ווי עס זאל ניט זיין, איז זייער שאפן געווען גאר א וויכטיק קאפיטל אין דער אלגעמיינער ליטעראטור פון יידן אין פוילן…
 

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
א מאל אין א מאלדאווישן דארף… 

Next Post
דער גורל פונעם קיעווער ארכיוו ביים אינסטיטוט פון יידישער פראלעטארישער קולטור (סוף) 



