

דריי חן־פינטלעך 



 by באריס סאנדלער 
September 14, 2017November 14, 2017 Filed under:
ארכיוו
באריס סאנדלער
ליטעראטור
פראזע 


פון באריס סאנדלער
אויף דער ברייטער אספאלט־סטעזשקע אין ברוקלינער מארין־פארק האט שפאצירט א קליינוווקסיקער פארשוין, וואס זיין גאנצער אויסזען האט אין אים ארויסגעגעבן א ליובאוויטשער חסיד. נאך מער: נישט ווייניק מענטשן צווישן דער חב״ד־קהילה אין בארא־פארק וואלטן אים באלד אנגערופן ביים נאמעם — ר׳ מאיר אקון, דער היימישער בלש. די הענט, פארלייגט הינטן אויף די קריזשעס, האבן זיי אים געדינט איצט ווי א קעגנגעוויכט צו זיין שטארצנדיק בייכל, וואס האט מיט יעדן טריט דורקגעשניטן זיך דעם וועג אין דעם דורכזיכטיקן ים פון לופט. נאך דער זאטער פסחדיקער וואך, אנגעשטאפט מיט געשמאקע פעטע פאטראוועס, ווי א געפילט העלדזל מיט מצה־מייל און געפרעגלטע ציבעלעס, איז קיין בעסערע שיטה אראפצולאזן כאטש א ביסל וואג נישט געווען. צוריק גערעדט, וואס מער ער האט דא שפאצירט, אנזעטנדיק זיין בלוט־סיסטעם און דעם גאנצן גוף מיט דער בגילופינדיקער פרישקייט פונעם טאג, אלץ שטארקער איז געוואקסן זיין אפעטיט. יא, אזוי גיך ווי ער גייט, איז גוט צו כאפן טשערעפאכעס; די צוויי טראגעדיקע פרויען האבן אים שוין אויך איין מאל אנגעיאגן. ער האט געזען ווי זיי שמייכלען זיך איבער, פארבייגייענדיק.
א וויילע שפעטער איז ר׳ מאיר שוין געזעסן אויף איינער פון די בענק, וואס זיינען אויסגעשטעלט לענגויס דער שפאציר־סטעזשקע, ווי ספעציעל צו פארנארן אזעלכע אטלעטן ווי ער. פונעם גרינעם פעלד, וואס האט זיך צעשפרייט אויף א ריזיקן שטח אקוראט אין מיטן דעם פארק, האבן זיך געטראגן צעהיצטע שטיקער געשרייען פון די בייסבאל־שפילער, א זאך, וואס פאר ר׳ מאירס שארפן מוח איז געווען נישט צו באגרייפן. צוריק גערעדט, האט ער זיך קיין מאל נישט פארעקשנט זיך באמת צו דערוויסן, וואס איז דער שכל פון דער דאזיקער שפיל; אבער אפילו דעמאלט, ווען ער האט מיט יארן צוריק געמאכט אזא פרווו, נאך זייענדיק א ישיבה־בחור און א גרינער אימיגראנט פון רוסלאנד, האט אים זיינער א חבר אנגעקוקט, ווי מאיר וואלט ביי אים געפרעגט דעם טאג פון משיחס קומען, און א זאג געטאן מיט שטאלץ: ״מע דארף געבוירן ווערן אין אמעריקע עס צו פארשטיין!״
יעדעס מאל, ווען ער קוקט אויף די יינגלעך, וואס טראגן זיך איבערן גרינעם פעלד, פארכאפט מיט דעם ספארטיוון אזארט, דערמאנט ער זיך אין יענע ווייטע טעג פון זיינען אייגענע קינדער־יארן — אן אנדער צייט, אן אנדער וועלט, און אפילו דעם נאמען האט ער דעמאלט געהאט אן אנדערן — מיראן. א יחיד ביי זיינע עלטערן, שוין מענטשן נישט קיין יונגע — זיין טאטע איז געווען אויפן פראנט, די מאמע האט איבערגעלעבט דעם לאגער אין טראנסניטריע — האט זייער זון זיך באוויזן אויף דער וועלט ווי א פארשפעטיקט באשעפעניש, אן איבערבלייבעכץ פון אן אונטערגעגאנגענעם שבט; א שוואכס, א קליינטשיקס, א דארס, און דערצו נאך מיט א גרויסן קאפ, וואס ביים אנהייב האט מען געהאלטן, אז ער איז קראנק אויף הידראצעפאליע, פראסט גערעדט, ער האט וואסער אין קאפ, און אז אויף דער וועלט וועט ער זיך לאנג נישט פארהאלטן. אויסגעלאזט האט זיך עס אין א מעלה — ער איז געווען דער בעסטער שילער אין שול, און זי פארענדיקט מיט א גאלדענעם מעדאל.
מיראן איז אויפגעוואקסן אין דער פארשטאט מארינא ראשטשא, ווו זיינע עלטערן האבן געארבעט אין א שפיטאל. דווקא דאס ארט אויף צפון־מאסקווע, וואס האט שטענדיק געשמט ווי א נעסט פון גזלנים, באנדיטן, גנבים און אנדער מענטשלעך שאלעכץ, וואס די קרוינשטאט פלעגט ארויסווארפן, האט פארמאגט די איינציקע שיל, אויפגעבויט אונטער דער השגחה פון דער סאוועטישער מאכט, נאך אין די 1920ער יארן. א הילצערנע, געמאכט פון ברעווענעס און ברעטער, אן פארדרייטע ארכיטעקטורישע קונצן, איז זי אפגעשטאנען במשך קנאפע זיבעציק יאר, אויסמיידנדיק אלע גזירות און אנטי־רעליגיעזע קאמפאניעס, ווי גאט אליין וואלט דאס שילעכל געהאלטן אין זיין רשות. אין די אנהייב 1990ער, ווען איר משגיח, די סאוועטישע מאכט, איז אונטערגאגאנגען, איז אויך די ״סאוועטישע שיל״, אין מארינא ראשטשא אין א ווינטערדיקער נאכט פארברענט געווארן…
ווען ר׳ מאיר אקון, שוין לעבנדיק דעמאלט אין ניו־יארק, האט זיך דערוווסט וועגן דער שריפה, איז ער גרייט געווען איבערצולאזן אלע זיינע ענינים און פליען קיין מאסקווע, דורכצופירט דארט זיין אייגענע אויספארשונג; ער איז זיכער געווען, אז די ארטיקע באנדיטן האבן די אלטע שיל אונטערגעצונדן. מ׳האט אים אבער נישט געלאזט; א מענטש פון רבינס קאנטאר האט אים איבערגעגעבן, ער זאל עס נישט טאן, מחמת ס׳איז א מיצווה מין השמים — פארברענט איז דאך געווארן דאס פארפוילטע האלץ, נאר דער ארון־קודש מיטן ספר־תורה האט דאס פייער נישט אנגערירט. מיט גאטס הילף און א פאר ניי־אויפגעקומענע גבירים, איז אויף דעם ארט אויפגעשטעלט געווארן א פרעכטיקע שיל פון רויטן ציגל.
מיראן איז דעמאלט אלט געווען א יאר צוועלף, ווען ער האט זיך באקענט מיט לאזער אראנאוויטשן, וואס האט, קאן מען זאגן, איבערגעקערט זיין גאנץ לעבן. ער איז געווען זייער שכן. די געלע בארד זיינע, א געדיכטע און א ברייטע, האט אים צוגעצויגן, ווי א פייערל ציט צו א פארבלאנדזשעטן אין א פינצטערער האכט. שוין דערנאך האט מיראן אריינגעקוקט אין די גרינע שמייכלענדיקע אויגן פון דעם אומבאקאנטן, וואס איז געזעסן אויף דער באנק ביים אריינגאנג אין זייער הויז.
ר׳ מאיר האט גוט פארגעדענקט יענע ערשטע טרעפונג מיט לאזער אראנאוויטשן; שפעטער איז ער געווארן זיין רבי, וואס האט אים אנטדעקט די וועלט פון יידישקייט. קיין מארינא ראשטשא איז ער געקומען פון דעם מאלדאווישן שטעטל רעזינע נאך דעם, ווי זיין ווייב איז אים געשטארבן. א חסיד פונעם ריבניצער רבין, ר׳ חיים־זאנוול, האט ער אויסגעביטן זיין שטוב, מיט א הויף, און אינעם הויף א שטיקל ווירטשאפט, אויף דעם איינציקן צימער אינעם צוויי־גארנדיקן אלטן הויז, ווו ס׳האט אויך געוווינט די משפחה פון דאקטער אקון. זיך צו באזעצט אין מארינא ראשטשא האט אים געבראכט נאר איין זאך — זיין אמונה; דא איז געווען אן אמתע שיל, מיט אן ארון־קודש און א מנין צו דאווענען. אין רעזינע האט מען די שיל געשלאסן, און צו בלייבן געטריי זיין גאט איז געווארן אוממעגלעך.
״כ׳זע מיין בארד איז דיר געפעלן געווארן״, — האט זיך אנגערופן דער נייער שכן, — ״וועסט אויסוואקסן, וועט אויך דיין בארד אויסוואקס.״ זיין בארד איז געווארן ברייטער אויף א שמייכל, און ער האט צוגעגעבן: ״די בארד מאכן עלטער, נאר נישט קליגער.״
ער האט גערעדט שלעכט אויף רוסיש, און דערצו נאך נישט ריכטיק ארויסגערעדט דעם ״ררר״, ווי געשווענקט זיך דעם גארגל. מיראן, ווען ער האט נאר אנגעהויבן גיין אין שול, פלעגט אויך אזוי ארויסרעדן דעם ״ררר״; אבער ער האט אזוי שטארק געוואלט זיך אויסלערנען זאגן, ״קוקורררוזע״, די יינגלעך זאלן אים נישט רייצן, אז ער האט, סוף־כל־סוף, זיך דערשלאגן זיינס. זעט אויס, אז דעם נייער שכן זייערן האט זיין גארגלדיקער ״ררר״ נישט געארט. ער האט זיך אפגערוקט א ביסל אין א זייט און געוויזן מיראנען, יענער זאל זיך צוזעצן לעבן אים.
״איז לאמיר זיך באקענען, — האט ער פארגעלייגט, און אנגערופן זיין נאמען, וואס מיראנען האט עס געקלונגען אויך זייער מאדנע — ״לאזער אראנאוויטש״…
ס׳איז דעמאלט געווען די גליקלעכע צייט פון זומער־קאניקולן. אין פיאנערן־לאגער האט מען מיראנען נישט געלאזט פארן, צוליב זיינע שטענדיקע פארקילעכצן, איז ער געזעסן כמעט א גאנצן טאג אליין אין שטוב, געלייענט אדער קאנסטרוירט עפעס מיט זיין קאנסטרוקטאר, וואס מ׳האט אים געשענקט צו זיין געבוירן־טאג. זינט ס׳האט זיך אין זייער הויז באוויזן דער נייער שכן, לאזער אראנאוויטש, האט מיראן יעדעס מאל ארויסגעקוקט דורכן פענצטער אין הויף צו זען, צי דער אלטער זיצט נישט אויף דער באנק. דערזען אים, פלעגט מיראן פארשליסן די טיר און מיט די טרעפ זיך גיך אראפלאזן צום ארויסגאנג. דער שליסל, דורגעסיליעט דורך א שטריקל, און אנגעטאן אויפן האלדז, האט זיך אים געבאמבלט פון פארנט.
לאזער אראנאוויטש איז שוין געווען אויף פענסיע, אבער אין דער היים האט ער זיך נישט געהאלטן; עטלעכע מאל אין טאג פלעגט ער ערגעץ פארפאלן ווערן, באזונדערס שבת, שיער נישט אויפן גאנצן טאג. ווען מיראן האט וועגן דעם דערציילט אין דער היים, האט אים דער טאטע געזאגט, אז לאזער אראנאוויטש איז א גלייביקער מענטשן און גייט יעדן טאג אין סינאגאגע…
א וועווריקל איז ארויפגעשפרונגען אויף דער באנק, ווו ר׳ מאיר איז געזעסן. פארריסן דעם עק, האט דאס חיהלע אויף א רגע אריינגעקוקט דעם מענטשן גלייך אין די אויגן אריין. מ׳האט נישט געדארפט זיין שלמה־המלך צו פארשטיין, וואס דער בעטלערישער בליק מיינט צו זאגן: ״אפשר האסט פאר מיר א נאש?!״ ר׳ מאיר האט בפירוש געהאט מיט וואס צו מחבד זיין דאס וועווריקל; זיין פלוניתטע פלעג אים שטענדיק פאר זיין אוועקגיין אריינרוקן אין קעשענע א ״פעקעלע מיט עפעס״. אויך דאס מאל האט ער עס ארויסגעשלעפט, אפגעבראכן פון דער פיטע א שטיקל און עס צוגעשארט נענטער צום חיהלע: ״עס, ס׳איז כשר״. א סעקונדע איז געווען גענוג, אז דאס וועווריקל זאל א כאפ טאן דעם ״נאש״ און זיך באלד פארנעמען, נאר א ווונק געטאן אין דער לופטן מיטן עקל, ווי א מין ״זיי־געזונט!״. א צופרידענער, האט ר׳ מאיר שוין אליין זיך צוגעכאפט צום ווייבס ״פעקעלע מיט עפעס״; דאס מאל — מיט עטלעכע שטיקלעך קעז…
לאזער אראנאוויטש האט זיך שטענדיק ארומגעטראגן מיט א צעבארשט בוך, איינגעוויקלט אין א פרישן נומער פון דער צייטונג ״מאסקאווסקאיא פראוודא״ (מאסקווער אמת). מיראן האט שוין געוווסט, אז ס׳איז נישט סתם א בוך, נאר א ״מחזור״, און אנגעשריבן איז ער אויף אן הייליקער שפראך, וואס זיין שכן האט גערופן ״לשון־קודש״. איין מאל האט ער זיך אנגעבויגן צו מיראנען און, טייטנדיק מיטן פינגער אין בוך, ווי א סוד אים איינגערוימט: ״פון דרויסן איז דער אמת פון היינט, און פון אינעווייניקט איז דער אמת פון אייביק.״
לאזער אראנאוויטשן פלעגן כסדר אויספעלן רוסישע ווערטער, האט ער זיי פארביטן מיט יידישע. מיראן האט זיי געשלונגען און זיך געקוויקט, ווי מיט זיסע ראזשינקעס. סוף זומער האט ער שוין אליין אריינגעשטעלט אין זיינע רייד יידישע ווערטער, אז לאזער אראנאוויטש זאל אים בעסער פארשטיין. איין מאל, ווען מיראנס טאטע האט אים עפעס געפרעגט, האט דער זון, פארטאן אין זיין שפיל, אים געענטפערט אויף יידיש. דער טאטע האט אויף אים מאדנע א קוק געטאן, נאר גארנישט געענטפערט.
אינעם זעלבן טאג, מיראן איז שוין געלעגן אין בעט, האט ער געהערט ווי דער טאטע האט זיך איבערגערעדט מיט דער מאמען:
״סע געפעלט מיר נישט זיין חברן זיך מיט אונדזער שכן״, — האט געזאגט דער טאטע.
״א וווילער מענטש. ער ווירקט גוט אויף מיראנען״, — האט געזאגט די מאמע.
״וואס הייסט ביי דיר גוט? ער פארקלאפט אים דעם קאפ מיט זיינע נארישע מעשיות!״ — האט שוין העכער געזאגט דער טאטע.
״ביי אונדז אין געטא איז אויך געווען אזא מענטש. אלע האבן אים גערופן ר׳ מנשה. ער פלעגט ארום זיך צונויפנעמען קליינע קינדערלעך, וואס זייערע מאמעס זיינען שוין, נעבעך, געשטארבן, ארויסשלעפן פון דער קעשענע א שטיקל מאקוכע, און יעדן צעטיילן צו עטלעכע ברעקלעך. ער פלעגט די קינדער זאגן, אז דאס זיינען זיסע צוקערלעכער, און מע דארף זיי נישט באלד אראפשלונגען, נאר האלטן אין מויל און סמאטשקען. זיי האבן אים געפאלגט; געסמאטשקעט און זיך צוגעהערט צו זיינע שיינע משהלעך. באזונדערס האט ביי זיי אויסגענומען די פורים־געשיכטע, ווו מרדכי און אסתר־המלכה, האבן אפגענארט דעם בייזן המן, און געראטעוועט פון טויט די יידן…״ — דער מאמעס שטיל קול האט זיך אויף א וויילע איבערגעריסן, און דערנאך זיך ווידער דערהערט:
״אזוי פלעגן די קינדער איינשלאפן, און נישט אלע האבן זיך אין דער פרי אויפגעוועקט..״
״וואס פארגלייכסטו יענע צייטן מיט די איצטיקע? איך בין דער הויפט־דאקטער אין שפיטאל, א קאמוניסט… עס פעלט מיר אויס, מע זאל מיין זון זען אין סינאגאגע!..״ — האט דער טאטע שיער נישט אויסגעשריען.
״שא, מיראן שלאפט…״ — האט געזאגט די מאמע.
מיראן האט זיך אויסגעדרייט מיטן פנים צו דער וואנט, און פארמאכט די אויגן, ווי די עלטערן אין קיך וואלטן געקאנט זען, אז ער שלאפט נאך נישט…
די דערמאנונגען פון ר׳ מאירס ״רוסישער פארגאנגענהייט״ האט איבערגעשלאגן דער צוויטשנדיקער קלינג פון זיין מאבילקע. ער האט אומגעלומפערט אנגעהויבן זיך פאטשן מיט די דלאניעס איבערן רעקל, ווי געוואלט עפעס כאפן, ביז ער האט אנגעטאפט זיין מאבילקע. עס האט „געצוויטשעט‟ פונעם אייבערשטן קעשענקעלע אויף זיין העמד. ארויסגעשלעפט דאס אפאראטל, האט ער עס צוגעלייגט צום אויער.
״אלא!״ — האט ער אויסגעשריען מיטן טראפ אויפן ״אלף״, — יא, ר׳ מאיר אקון הערט אייך…
געקלונגען האט דער נייער באלעבאס פונעם בעקעריי־געשעפט אויף אוועניו U דער זון פונעם פריערדיקן, יוסי קליינמאן.
ר׳ מאיר האט אים דווקא געקענט; פאראיארן זומער איז ער פלוצעם געשטארבן פון א הארץ־אטאק. נאך געווען אין זיינע פופציקער. א פרייעלכער פארשוין. ליב געהאט א שיין לעבן, און ווי מע פלעגט טענהן, ״געהאט א שוואכקייט צום ווייבערישן מין״.
דער יונגער באלעבאס, א דיקער יונגערמאן מיט רויטע בעקלעך און בלויע אנגעשראקענע אויגן, האט שוין ארויסגעקוקט אויף ר׳ מאירן, געשטאנען ביי דער שוועל פון זיין ״כשר־בעקערי״, אונטערגעשפארט מיט דער האנט זיין בויך פון דער רעכטער זייט.
״איר זייט מיסטער מייק קליימאן? — האט געפרעגט ר׳ מאיר, — איר האט מיר היינט געקלונגען.״
״יא, ריכטיק… מ׳האט מיר געזאגט, אז איר קענט מיר ארויסהעלפן…״
ער האט זיך אפגערוקט פונעם אריינגאנג און אנגעוויזן ר׳ מאירן, ער זאל אריינגיין אין דער קראם. דער ריח פון פרישן געבעקס האט א שלאג געטאן אין פנים. ר׳ מאיר האט אראפגעשלונגען די סלינע. די קראם איז געווען נישט קיין גרויסע, אפילו אן ענגע, צוליב די צוויי ברייטע גלעזערנע וויטרינעס, פארשטעלט מיט כלערליי זיסווארג…
״שוין לאנג צו אייך נישט אריינגעגאנגען״, — האט געזאגט ר׳ מאיר. זיין בליק האט, דאכט זיך, פארזוכט יעדער שטיקל געבעקס, נאר נישט געפינענדיק דאס, וואס ס׳זאל אים באזונדערס געפעלן ווערן, האט ר׳ מאיר געפרעגט ביים נייעם באלעבאס:
״כ׳פלעג ביי אייער טאטן, זאל ער האבן א ליכטיקן גן־עדן, שטענדיק קויפן פאר מיינע קינדער זיינע פירמענע ׳יוסיס כרעמדזלעך׳ — אזוי האבן זיי געהייסן, אויב כ׳האב נישט קיין טעות…״
״ריכטיק, מיסטער אקון… ׳כרעמדזלעך׳, אבער לעצטנס מאכן מיר דא נאר טארטן, באשטעלט פאר ספעציעלע שימחות…״
ער האט ווידער אנגעוויזן ר׳ מאירן אויף א שמאלער טיר, אפגעפארבט אין א שמוציק־ברוינער פארב, און מיטן בויך אים לייכט אונטערגעשטופט אהין.
דער אלקער אן א פענצטער, מיט א שווערן אומגעלומפערטן טיש, וואס צוליב אים האט מען דא, א פנים, געמאכט דעם אפיס, האט קוים אריינגענומען אין זיך דעם דיקן באלעבאס און זיין גאסט. זיי זיינען איצט געזעסן איינער אנטקעגן דעם אנדערן און אויסגעהאלטן א שטילע פויזע, ווי עס טרעפט ביים אפענעם קבר, נישט דא געדאכט, איידער עס הערן זיך די ערשטע ווערטער פונעם הספד.
דער יונגער באלעבאס האט שווער א זיפץ געטאן, דערנאך האסטיק ארויסגערוקט דאס טישקעסטל און ארויסגעשלעפט פון דארטן דריי פירקאנטיקע בייגעלעך פאפיר. ער האט זיי אויסגעלייגט אויפן טיש, ווי א קארטן־פאסיאנס און זיך אנגערופן:
״אט איז עס… מע סטראשעט מיך… שאנטאזש…״
ר׳ מאיר האט זיך רויק צו זיי אנגעבויגן, זיך קורצזיכטיק איינגעקוקט און איבערעגלייענט אויף א קול, ווי ר׳וואלט זיך נישט פארלאזט נאר אויף דער ראיה:
״Share it with your brother״ (טייל זיך מיט דיין ברודער)
די זעלבע פינף ווערטער זיינען געווען אנגעשריבן אויף יעדן פון די דריי פירקאנטיקע שטיקלעך פאפיר. נישט אויפהייבנדיק דעם קאפ, האט ר׳ מאיר געפרעגט:
״ווער איז דער ברודער?״
״כ׳זאל אזוי וויסן פון צרות… — האט ווייבעריש אויסגעקוויטשעט מייק, — כ׳האב פיר שוועסטער, און קיין מאל קיין ברודער נישט געהאט…״
א רגע האט ר׳ מאיר געשוויגן. ארויסגעשלעפט פון א קעשענע א פארגרעסער־גלאז, האט ער בהדרגה באטראכט יעדעס פאפירל. דערביי האט ער געפרעגט:
״ווען און ווי אזוי האט איר אנגעהויבן באקומען די קוויטלעך?״
מייק האט זיך א פאר מאל א רייב געטאן איבערן קאפ מיט דער שווארצער יארמלקע, ווי ס׳וואלט אים געקאנט העלפן זיך צו דערמאנען.
״מיט צוויי וואכן צוריק… יא, אקוראט פאר פסח… כ׳האב דא אויפגעראמט, איבערגעקליבן מיינע פאפירן אויפן דעסק, זע איך א פרעמד פאפירל… כ׳לייען עס איבער, האט מיך ווי אונטערגעווארפן… כ׳האב געמיינט, ס׳איז א שפיצל, עמעצער וויל מיך אויפרייצן… האב איך עס באלד צעריסן אויף שטיקלעך און אריינגעווארפן אין מיסטקיישל…״
ער האט גערעדט גיך, נערוועז, זיך געפלאנטערט; אין א מאמענט ארויסגעשלעפט פון דער קעשענע א גרויס ווייס טיכן און זיך געווישט דאס פנים, דעם נאקן און צום סוף, זיך אויסגעשנאצט די נאז מיט א פייף. פון דעם גאנצן געמיש פון ווערטער און תנועות האט ר׳ מאיר צונויפגעשטוקעוועט א בילד פון עדותשאפט ארום די קוויטלעך.
״פון דעם, וואס איר האט מיר דא דערציילט, — האט געמאכט זיין אויספיר דער „היימישער בלש‟, — קאן מען פארשטיין, אז אונטערגערוקט האט אייך די קוויטלעך עמעצער פון די מענטשן, וואס דרייען זיך ארום אייך.״
״ווער זשע?״ — האט געפרעגט מיסטער קליימאן. זיין פראגע האט געקלונגען אומגעלומפערט. ר׳ מאיר האט זיך געמאכט נישט־הערנדיק. ער האט זיך נאכאמאל אנגעבויגן צו איינעם פון די דריי קוויטלעך און עס באטראכט דורך זיין פארגרעסער־גלאז. זיין קול האט געקלונגען ווי דורך א נעפל, אונטערגעבאמבלט אונטער דער נאז:
״עס זעען זיך דא קוים אן רויטע שפרענקלעך…״
ער האט נישט באוויזן ארויסצורעדן דאס לעצטע ווארט, ווי מיסטער קליימאן איז אויפגעשפרונגען פון זיין ארט:
״בלוט… — האט ער אויסגעשריען, און באלד איבערגעחזרט דאס ווארט גאר שטיל, ווי זיך אנגעשראקן פון זיין אייגענעם אויסגעשריי, — בלוט?…״
ר׳ מאיר האט גארנישט געענטפערט; אקוראט צונויפגענומען די קוויטלעך און זיי אריינגעלייגט אין קעשענע פון זיין רעקל. ענדלעך, האט ער געפרעגט:
״די לעצטע צייט האט איר קיינעם נישט אנגעשטעלט אויף ארבעט?״
״אוודאי, מיט א דריי חדשים צוריק, ווען כ׳האב באשלאסן צו מאכן דא א טארטארניע״, — האט געענטפערט דער באלעבאס, און צוגעגעבן, — צוויי מענטשן… איינער א לאטינא, האראסיא און מאטי — א ישראלי״.
ר׳ מאיר האט זיך צעשמייכלט:
״׳טארטארניע׳ זאגט איר? צום ערשטן מאל הער איך דאס ווארט.״
״יא, מיין טאטע, זאל זיך מיען, פלעג אזוי זאגן…״
״ווו זשע געפינט זיך אייער טארטארניע? כ׳בין טאקע נייגעריק צו זען, ווי מע מאכט טארטן…״
מייקל האט זיך שווער ארויסגעדרייט פון זיין ארט און אנגעוויזן דעם גאסט אויף דער טיר. זיי זיינען ווידער געשטאנען אינעם געשעפט אנטקעגן די גלעזערנע וויטרינעס. א יינגעלע פון א יאר זיבן־אכט, האט זיך אנגעשפארט מיטן שטערן אינעם גלאז און געגעסן מיט די אויגן די זיסע נאשערייען. לעבן די פיס אויפן דיל האט זיך געוואלגערט זיין שולרענצל. דערזען אים, האט מיסטער קליינמאן א ווארף געטאן אין זיין זייט:
״מיין זינדל…״
דאס יינגעלע האט אויפגעציטערט און זיך אויסגעדרייט צום טאטן מיטן פנים — א קיילעכיקס, מיט רויטע בעקעלעך און בלויע אייגעלעך — דער טאטע מיט די ביינער.
״מ׳האט מיר שוין ווידער געקלונגען פון דער ישיבה… — האט ער זיך בייז אנגערופן צום זון, — ווילסט, הייסט עס, נישט זיין קיין מענטש!״
ער איז צוגעגאנגען צום יינגעלע, אנגעכאפט אים פארן אויער, און, האלטנדיק אזוי, צוגעפירט צו דער טיר פונעם אפיס. דערביי האט ער אים אריינגעזאגט:
״זיץ דארט, ביז כ׳וועל זיך נישט אומקערן… זיץ און חזר!״
ר׳ מאיר האט באגלייט מיטן בליק דעם קליינעם, וואס האט, נעבעך, זיך געשטעלט אויף די שפיץ־פיסלעך, גענייגט דעם קאפ אויף א זייט פאר ווייטיק, שלעפנדיק נאך זיך דאס שולרענצל. ווען דער שטרענגער טאטע האט פארמאכט נאכן זון די טיר, האט ר׳ מאיר פארזיכטיק א פרעג געטאן:״
״איר בייגט נישט איבער דעם שטעקן?..״
״מיין טאטע, זאל זיך מיען, פלעגט תמיד זאגן: מע פאטשט אין תחת קריכט אין קאפ!… קומט, מע דארף זיך אראפלאזן אין קעלער פון דרויסן.״
און דאך, איידער זיי האבן עס געטאן, האט אונדזער דעטעקטיוו פארטרוילעך דערקלערט דעם באלעבאס:
״איר פארשטייט, מיסטער קליינמאן, בעסער, אז אייערע ארבעטער זאלן נישט וויסן ווער איך בין…״
״אוודאי, — האט אונטערגעכאפט דער באלעבאס, — כ׳בין דאך נישט קיין נאר… כ׳וועל זאגן, אז איר זייט מיין נייער קליענט, און ווילט זען אונדזער פראדוקציע…״
״זייער גוט… — איז באלד מסכים געווען ר׳ מאיר, — און נאך א ביטע: געפינט א תירוץ, מיך צו לאזן בלייבן מיט זיי אליין… זאלן זיי זיך פילן פרייער…״
די ״טארטארניע״ האט פארנומען דעם גאנצן שטח אונטערן געשעפט מיטן אפיס אין איינעם. אין מיטן דער געראמער בעקעריי איז געשטאנען א לאנגער ברייטער אייזערנער טיש, וואס זיין אויבערפלאך איז געמאכט געווען פון שווערע דיקע ברעטער גוט אפגעשליפן. א האלבע וואנט ביז דער סטעליע, האט פארנומען דער אויוון, ענלעך צו אן אייזערנער שאפע; און דעם צווייטן טייל — א געשטעל מיט עטלעכע פאליצעס, פארשטעלט מיט געפעס, טעפ פון פארשיידענער גרייס און שיסלען, עטלעכע קיילעכדיקע פושקעס, און אונטן — צוויי גרויסע פאפירענע זעק מיט מעל. אויף אן אנדער וואנט איז געהאנגען א ברייט ווייס שאפקעלע אן טירלעך, וואס אויף די פאליצעס האט מען געקאנט זען אויסגעשטעלט פלעשעלעך פון פארשיידענער גרייס און פארעם…
דאס שארפע אויג פונעם ״היימישן בלש״, האט, דאכט זיך, נישט דורכגעלאזט קיין איין פרט — גיי ווייס, וואס עס קאן דערנאך צוניץ קומען. אפגעשטעלט האט ער זיך אויף די צוויי קאנדיטערס, וואס האבן זיך געפארעט ביי א שיינעם הויכן טארט פון דריי לעקעכער, איינער אויפן צווייטן, ווי א פיראמידע, וואס זיי האבן געהאלטן ביים באפוצן ארום און ארום. דערזען דעם באלעבאס מיט א פרעמדן, האבן זיי איבערגעריסן די ארבעט.
דער באלעבאס האט הויך און אפיציעל געמאלדן, ווי ער וואלט אויפגערופן צו דער הפטורה:
״ר׳ מאיר אקון, אונדזער נייער קליענט!״
זיי האבן ביידע א שאקל געטאן מיטן קאפ, און ממשיך געווען זייער ארבעט. קיין גרויסע איבערראשונג, זעט אויס, האט עס אויף זיי נישט געמאכט.
״האראסיא, — האט זיך ווידער אנגערופן דער באלעבאס, — ווייז אונדזער גאסט וואס מיר האבן היינט, — און אייליק צוגעגעבן: כ׳מוז לויפן צו מיין זון, ער ווארט אויף מיר אין אפיס״.
האראסיא, אנגעטאן אין א ווייסן פארטעך מיט א בלוי בייסבאל־היטעלע, וואס דער דאשיק איז איבערגעדרייט געווען אויף צוריק, איז געווען א מענטש כמעט אינעם זעלבן עלטער וואס זיין באלעבאס, עטלעכע און דרייסיק יאר. אן אן איבעריק ווארט איז ער צוגעגאנגען צום גרויסן אייזקאסטן און אים אויפגעעפנט. א קילבלעך אראמאט־ווינטל האט אפגעפרישט דאס בערדיק פנים פון ר׳ מאיר; א געמיש פון הונדערטער געווירצן, וואס האבן זיך ארויסגעריסן פון א גן־עדן לאנקע, אנגעזעטיקט מיט העל־זאפטיקע פארבן. א פארכישופטער פון דעם שמעקנדיק־פרעכטיק בילד האט דער „היימישער בלש‟ ארויסגעבראכט אויף די ליפן:
״איך האב זיך אפילו נישט פארגעשטעלט, אז פון טעג און פוטער קאן מען מאכן אזעלכע קונסטווערק!״
האראסיא האט נאך אלץ געשוויגן; צי ער האט שלעכט פארשטאנען ענגליש, צי נישט געהאט וואס צו זאגן. אין דעם מאמענט איז צוגעגאנגען דער צווייטער קאנדיטער, מאטי. ער איז געווען א סך יינגער. די טונקעלע פאטשיילקע, אנגעצויגן איבערן קאפ, די עקן פארבונדן אויפן נאקן, האט, אפנים, באהאלטן זיין אפגעגאלטן שארבן; צוזאמען מיטן אויעררינגל אינעם לינקן אויער האט עס צוגעבן זיין אויסזען א געוויסן שיק. ער האט זיך אפגעווישט די הענט מיטן האנטעכל, עס אריינגערוקט מיט איין עק אין די דזשינסן, און געפרעגט, מיט א שטארקן ישראלדיקן אקצענט:
״עס געפעלט דיר דא משהו?״
זיין „משהו‟ איז מלא־חן, האט א טראכט געטאן ר׳ מאיר. ער האט זיך אזש גוטמוטיק צעשמייכלט און א הייב געטאן די אקסלען, ווי עס טוען קינדער, ווען זיי האבן א סך ברירות. דעמאלט האט מאטי געשטעלט די פראגע אנדערש:
״טוב… וואס איז די מסיבה, וואס דו ווילסט באשטעלן א טארט?״
״די מסיבה? נו יא… — איז דער „היימישער בלש‟ ווידער אריין אין זיין ראלע, — יא, מיין ברודער ווערט א בן־חמישים.״
״מזל־טוב!״ — האט ער דערלאנגט די האנט דעם קליענט, ווי ער וואלט זי טאקע ספעציעל פאר דעם פייערלעכן מאמענט
אפגעווישט, און זיך געלאזט צום טיש. ער האט ארויסגעשלעפט פון א טישקעסטל א קליינעם געמעל־אלבאם מיט א דינעם שווארצן מארקירער און גיך אנגעהויבן עפעס מאלן. ר׳ מאיר האט זיך צוגערוקט נענטער צו אים און געקוקט ווי פלינק מאטי צייכנט עפעס ענלעכס צו א בבל־טורעם. אין א מאמענט, געבליבן צופרידן פון זיין ארבעט, האט מאטי הויך א זאג געטאן: ״יופי!״ — און אויסגעדרייט דעם אלבאם צום קליענט.
״דאס איז נאר א סקיצע, — האט מאטי דערקלערט, טייטינדיק אין זיין געמעל מיטן מארקירער, — דא וועט זיין אן אויפשריפט — ״מזל־טוב״, און אויב איר ווילט נאך עפעס, זאגט… יא, די פארבן דארפט איר אויסקלייבן אליין״
ר׳ מאיר האט געשיינט, צי די סקיצע איז אים אזוי געפעלן געווארן, צי מאטי האט אים אנגעשטעקט מיט זיין אפנקייט, צי עפעס א געדאנק האט שוין געהאלטן ביים אויספיקן זיך אין זיין דעטעקטיוו־מוח, יעדנפאלס, אויף א קול האט ער געזאגט:
I share in your happiness, brother
״טוב! — האט אויסגעשאסן מאטי, — א ביסל לאנג… שרייבט עס אן אונטער דער סקיצע.״
ר׳ מאיר האט שוין געהאט א צי געטאן מיט דער האנט צו גענומען ביי מאטי דעם מארקירער, אבער זיך פלוצעם געכאפט, אז ער האט פארגעסן זיינע ברילן אין דער היים.
״תעשה לי טובה, — האט ער זיך אנגערופן אויף עברית, — שרייב עס אן אליין, אן די ברילן בין איך א פארפאלענער!״
ווי זיין שטייגער איז, האט מאטי זיך גוטמוטיק צעשמייכלט און אויסגעפירט די טובה. נאך מער, ער האט ארויסגעריסן דאס בייגעלע פאפיר מיט דער סקיצע און דעם אונטערשריפט פונעם אלבאם און עס דערלאנג דעם קליענט.
״די פרטים וועסטו שוין ארומרעדן מיטן באלעבאס, בסדר?!״
״בסדר גמור, — האט גאר חבריש געענטפערט דער ׳היימישער בלש׳, און אויך א שאקל געטאן מיטן קאפ צו האראסיא, וואס האט זיך ווידער ארומגעדרייט ארום דעם טארט מיט א שקארמיצל אין די הענט.
מאטי האט פלינק אריינגערוקט דעם מארקירער צווישן אויער און קאפ, און געלאזט אים דארט שטעקן. דערמיט האט ער געגעבן דעם קליענט צו פארשטיין, אז ס׳איז די צייט צו זאגן, ״שלום״. ער האט זיך אויסגעדרייט צו ר׳ מאירן מיט דער פלייצע און אויף א רגע געבליבן שטיין, ווי געהאלטן ביים באשליסן, וואס צו טאן ווייטער. דווקא אין אט דער רגע האט אונדזער דעטעקטיוו דערזען פאר זיך דאס חן־פינטל, די גרייס פון א היפשער טונקל־ברוינער ראזשינקע. מעגלעך, אז דער געבוירן־סימן וואלט אזוי נישט צוגעצויגן זיין בליק, ווען אין דעם זעלבן מאמענט, וואלט פאר זיינע אויגן זיך נישט געשטעלט אן אנדער בילד, ווו דער באלעבאס פון דער בעקעריי, דער אויפגעבראכטער טאטע, פירט זיין זון צו דער אפיס־טיר, אנכאפנדיק אים, נעבעך, פארן אויער. ר׳ מאיר האט אזש א רייב געטאן זיין אייגענעם אויער, ווי ער אליין וואלט איצט דעררפילט דעם ווייטיק. אבער נישט נאר דאס; פונקט אזא ברוין ראזשינקעלע, נאר א קלענערס, האט זיך פארלוירן און געבליבן צוגעקלעפט אינעם זעלבן ארט, ווי ביי מאטי, הינטער דעם אויערלעפל פונעם יינגעלע…
אין מארינא ראשטשא, ביי מיראנס עלטערן אין שטוב האט עטלעכע פאליצעס פון זיין טאטעס ביבליאטעק פארנומען די ״גרויסע מעדיצינישע ענציקלאפעדיע״. אין די טעג, ווען מיראן פלעגט בלייבן אליין אין דער היים, איז דער בעסטער צייטפארטרייב ביי אים געווען ארויסצושלעפן א דיקן באנד פון דער ענציקלאפעדיע און אים בלעטערן, אנשטויסנדיק זיך צומאל אין די פארשידענע בילדער פון מענטשלעכן קערפער, טיילן פון גוף, אברים… פון די בילדער האט ער מער פארשטאנען, ווי פון די קלוגע ארטיקלען, אנגעפיקעווען מיט ספעציפישע ווערטער, טערמינען און באגריפן. אזוי, למשל, האט מיראן פאר זיך אנטפלעקט דעם אונטערשייד צווישן מאן און פרוי, און דעם גרויסן סוד, ווי אזוי און פון וואנען עס נעמען זיך קינדער; ער האט עס אפילו געזען אויף א בילד, דאס איינגעקארטשעטע עופעלע אינעם מאמעס בויך…
אין א טאג האט ער איבערגעלייענט אן ארטיקל, וואס האט געהייסן ״ירושהדיקייט״. עס האט זיך ארויסגעוויזן, אז בירושה קריגט מען נישט בלויז געלט, פארמעגנס און אנדערע ״מאטעריעלע ווערטן״, ווי ער האט געהערט פון זיין טאטן; נאר אויך קרענק — ״פיזישע און פסיכישע״. באזונדערס, וואס מיראנען האט דעמאלט פארחידושט איז, אז אפילו אייניקע סימנים אויפן לייב און פנים, ווי א חן־פינטל אדער א געבורסטפלעק, אדער א מום קאנען אריבערגיין צום צווייטן און אפילו דעם דריטן דור.
די אמאליקע אנטפלעקונג, געשעפט פון דער ״גרויסער מעדיצינישער ענציקלאפעדיע״, האט איצט אומדערווארט זיך אפגערופן, און ר׳ מאיר האט זיך אנגעכאפט אין איר, נאך פעסט נישט־וויסנדיק, וואס קאן עס אים איצט צוניץ קומען. ווו קומט דער ישראלי מאטי צום זינדל פון זיין באלעבאס? די פראגע איז געבליבן שטעקן, ווי דאס אייבערשטע אינעם שטייסל.
אומקערנדיק זיך אינעם אפיס, האט ר׳ מאיר געטראפן דארט דעם שטרענגן טאטע און זיין זון. דער עלטערער קליינמאן האט אים באגעגנט נאר מיט איין ווארט, אבער זייער אן אויסדריקפולס; ער האט עס ממש ארויסגעשלעפט פון זיין ברייטער נאטור: ״נו־ו־ו־?״
ר׳ מאיר איז אבער צוגעגאנעגען צום יינגעלע און געפרעגט, צי עס טוט אים נישט וויי דער אויער, וואס האט נאך אלץ פארהיט דעם רויטן שפור פון זיין טאטנס שטראף. דאס יינגעלע האט געשוויגן. פון אונטערן שטערן א קוק געטאן אויף זיין טאטן און ווייטער אריינגעשטעקט דאס נעזל אין א ביכל, וואס איז געלעגן אויפגעעפנט אויפן טיש.
״כ׳האב פריער באמערקט ביי אייער זון א חן־פינטל הינטערן לינקן אויער…״ — האט ר׳ מאיר פארזיכטיק געזאגט, נאך נישט פארשטייענדיק צוליב וואס; אבער אזא רעאקציע אויף זיינע ווערטער האט ער געוויס נישט דערווארט.
דאס פנים ביים עלטערן קליינמאן האט זיך מיטאמאל צעשיינט מיט א פארשוויצטן גלאנץ, און ר׳ מאיר האט דערהערט:
״איר וועט נישט גלייבן, פונקט אזא חן־פינטל און אויך הינטערן לינקן אויער איז געווען ביי מיין טאטן, אונדז אלע אויף לאנגע יארן״.
דער ״היימישער בלש״ האט א רגע געשוויגן, א פנים, איבערגעקאכט די דערהערטע אינפארמאציע, וואס האט אריינגעבראכט נייע פאקטן, און נאך מער פארפלאנטערט זיינע פריערדיקע השערות. פון זיין לאנג־יאריקער דערפארונג האט ער שוין געוווסט, אז, סוף־כל־סוף, קומט די אויספארשונג צו א מצב, ווען דער דעטעקטיוו שפארט זיך אן אין א טויבער וואנט; ערשט דעמאלט קומט די רעכטע צייט צו מעשים. ר׳ מאיר האט אויסגעשטרעקט די האנט צו מיסטער קליינמאן און אים דערלאנגט דאס זייטעלע פאפיר, וואס מאטי האט אים פריער איבערגעגעבן.
״וואס איז דאס?״ — איז דער שיינענדיקער גלאנץ אויף זיין פנים באלד פארשווונדן געווארן, ווי צעשמאלצן זיך אין די טראפנס שווייס. דערזען דאס געמעל, האט ער אפגעזיפצט: ״ס׳איז דאך מאטיס סקיצע… צו וואס דארפט איר עס?״
״וואס הייסט, צו וואס? — האט זיך שוין געפילט א זיכערקייט אין ר׳ מאירס קול, — כ׳וויל באשטעלן א טארט צו מיין ברודערס יוביליי״.
ער האט גיך ארויסגעשלעפט פון דער קעשענע די דריי צעטעלעך און זיי אויסגעלייגט פארן באלעבאס פון דער בעקעריי.
״קוקט זיך איין אינעם אויפשריפט אויף דער סקיצע, און אין די ווערטער פון די דריי סטראשונקעס־קוויטלעך… וואס זעט איר?״
די סודותדיקע שפיל פון די צוויי דערוואקסענע יידן האט צו זיך צוגעצויגן דעם אויפמערק פונעם יינגעלע. ער האט זיך אונטערגעהויבן פון זיין ארט און איבערגעפירט דאס נעזל פון זיין ביכל צו די פאפירלעך. זיין טאטע האט אבער איבערגעשלאגן דעם זונס נייגער:
״גיי ארויס אין דרויסן, — האט ער געהייסן דעם זון, און צוגעגעבן: — אין גיכן וועט נאך דיר קומען די מאמע… ״
נישט באלד האט דער באלעבאס פון דער בעקעריי געקאנט מסכים זיין מיט דעם וואס ער זעט. יא, די פאקטן, צוגעשטעלט פון דעם ״היימישן בלש״ האבן ממש געשטאכן אים אין די אויגן. ס׳איז קלאר געווען, אז אנגעשריבן זיינען געווען די ווערטער מיט איין האנט, מאטיס האנט…
״נישט צו גלייבן… — האט א געשטוינטער געווישט זיין פנים דער באלעבאס און זיך אומבאהאלפן געקלאגט: — ער איז דאך אליין געקומען צו מיר אהער, מיך איינגערעדט צו עפענען דא א טארטארניע… כ׳האב אים געלאזט טאן אלץ וואס ער וויל… גוט געצאלט… זיך באצויגן צו אים טאקע יא ווי צו א ברודער…״
ביי די לעצטע ווערטער האט אים ר׳ מאיר איבערגעריסן:
״כ׳ מיין, ס׳איז שוין צייט אריינצורופן אהער מאטי.״
מאטי האט זיך אפילו נישט געאמפערט. דערזען אויפן טיש צעלייגט די קוויטלעך און זיין סקיצע, האט ער זיך צעשמייכלט און געזאגט צו ר׳ מאירן:
״דו ביסט א גוטער ארטיסט. כ׳האב אבער סיי־ווי אין א מאמענט דערפילט, אז דו ביסט נישט סתם א קליענט״.
״ווען זשע האסטו עס דערפילט?״ — איז נייגעריק געווען צו וויסן דער ״היימישער בלש״.
״טאקע אין דעם מאמענט, ווען דו האסט געזאגט, אז ד׳האסט פארגעסן אין דער היים דיינע ברילן…״
יוסי קליינמאן, דער פארשטארבענער באלעבאס פון ״כשר־בעקערי״ אויף אוועניו U, האט געהאט, ווי געזאגט, א ברייט הארץ. דערצו איז ער געווען נישט בלויז א פרומען ייד, נאר א גרויסער שטיצער פון מדינת־ישראל. זיין פערזענלעכע ״צדקה־פושקע״ פארן יידישן לאנד איז שטענדיק געווען פול נישט נאר מיט נדבות; ער האט עס אויך אנגעפולט מיט א גרויסער ליבע צו א ישראלדיקער פרוי, דער מוטער פון זיין זון, מאטי. דעם טאטע גופא האט מאטי געזען עטלעכע מאל אין זיין לעבן, אבער קיין מאל נישט געטראגן קעגן אים א פארדראס — סיי ווייל די מאמע האט וועגן אים קיין קרום ווארט נישט געזאגט, סיי ווייל זיין שטיפטאטע האט זיך באצויגן צו מאטי ווי צו אן אייגענעם זון. מאטי איז אפילו געווארן א קאנדיטער, ווייל די מאמע האט אים דערציילט, אז זיין טאטע האט אין ניו־יארק אן אייגענע בעקעריי. דאס לעצטע מאל, וואס דער זון האט זיך געטראפן מיטן אייגענעם טאטן, איז געשען אין ישראל, אקוראט נאך מאטיס אומקערן זיך פון מיליטער. דעמאלט האט אים יוסי געזאגט, אז מאטי זאל קומען קיין ניו־יארק, וועט ער ספעציעל פאר אים עפענען א ״טארטארניע״. צעשטערט האט אלע פלענער יוסיס פלוצעמדיקער טויט…
ס׳איז אוודאי א רחמנות געווען צו קוקן אויף מייק קליינמאן, בשעת מאטיס דערציילן. ער האט זיך אנגעשפארט מיט די פעטע עלנבויגנס אינעם טיש, ארומכאפנדיק דעם גרויסן קיילעכדיקן קאפ זיינעם. ער האט אפילו אויפגעהערט צו שוויצן, ווי אלץ ביי אים אינעווייניק וואלט אויסגעטריקנט געווארן. די אויגן האט ער געהאלטן אראפגעלאזט, נאר נישט געשלאסן, נאך אלץ אנגעשטעלט זיי אין די פירקאנטיקע פאפירלעך אויפן טיש, וואס האבן שוין קיין שום ווערט נישט געהאט — נישט פאר אים, נישט פאר מאטי און נישט פארן ״היימישן בלש״. אבער פארט, ווען מאטי איז אנטשוויגן געווארן, האט מייק, נאך א פויזע, געפרעגט:
״פאר וואס דארף איך דיר גלייבן?״
הגם די פראגע איז געשטעלט געווארן מאטי, האט דעם ענטפער אויף איר געהאט ר׳ מאיר; און ער האט אים דערלאנגט, ווי זיין שטייגער איז, מיט אלע פרטים, פארגעדענקט פון יענעם מעדיצינישן ארטיקל אונטערן נאמען ״ירושהדיקייט״.
אויסגעהערט אים, האט מייק זיך אנגערופן:
״ווילט איר זאגן, ר׳ מאיר, אז איך דארף גלייבן אין דער גאנצער באבע־מעשה מיט די חן־פינטלעך?… נישט צוליב דעם האב איך אייך גערופן…״
דאס מאל האט שוין מאטי אים געענטפערט; זעט אויס, ער איז געווען גרייט פון פריער צו ענטפערן אויף אזא פראגע.
״סליחה, אדוני, — צי איר ווייסט נישט, צי איר מאכט זיך כלא־ידעה: ס׳איז היינט גענוג א שמיר טאן מיט א שטעקעלע אין מויל, אדער נעמען א האר פון קאפ, וועט שוין אלץ קלאר ווערן, מאה אחוז!״
ר׳ מאיר האט מיטאמאל דערפילט, אז עס זויגט אים אונטערן ״לעפעלע״; און ס׳איז בפירושט געווען אים א סיגנאל, אז מער האט ער דא נישט וואס צו טאן. און פארט, שוין ביי דער טיר, האט ער זיך אויסגעדרייט צו מאטי און געפרעגט:
״צוליב וואס האסטו געדארפט די גאנצע שפיל מיט די קוויטלעך? שוין זשע וואלט נישט געווען גלייכער פשוט אלץ דערציילן מייקלען?״
מאטי האט זיך ברייט צעשמייכלט און געענטפערט, ווי אן עכטער סאברע:
״למה לא, חמודי?״
אויפן וועג אהיים האט ר׳ מאיר אקון געזיפצט: ״טאטע־מאמעס זינדיקן, און קינדער קומעט אפ…״ — צום ערשטן מאל האט ער דאס ווערטל געהערט פון זיין רבי, לאזער אראנאוויטש, נאר נישט פארשטאנען, וואס עס מיינט. פונקט ווי מיראן האט דעמאלט נישט פארשטאנען אנדערע מעשיות, וואס לאזער אראנוויטש פלעג אים דערציילן: פאר וואס האט דערהרגעט זיין אייגענעם ברודער, קין? און פאר וואס האבן יוספס ברידער אים אריינגעווארפן אין גרוב אריין אויף אומקום? און פאר וואס אבימלך דער מלך פון גרר האט אויסגעקוילעט אלע זיינע זיבעציק ברידער?… עס קומט א צייט, ווען מע הייבט פארט אן עפעס צו פארשטיין, האט א טראכט געטאן ר׳ מאיר.
אין א חודש ארום, צי א ביסל מער, האט א שיק־יינגל געבראכט ר׳ מאירן אהיים א פושקע. זי אויפגעעפנט, האט ער דערזען א שיינעם טארט, באפוצט מיט פארשיידנקאליריקע רויזן און בלימעלעך — ממש א שעדעווער פון קאנדיטעריי. דער טארט האט פארקערפערט אין זיך יענע סקיצע, וואס מאטי האט פאר אים ספעציעל אנגעצייכנט. ארום דעם טארט איז מיט טונקל־ברוינע שאקאלאד־אותיות געמאכט געווארן אן אויפשריפט: ״פון יוסי און זין כשר־בעקערי״.

Share this:TwitterFacebookPrintLike this:Like Loading...

Related
 


Tagged: detectivestoryYiddish 
Post navigation


Previous Post
מוזיק־קאמפאקטל: „סילועט‟, יידישע לידער פון היינט 

Next Post
אברהם קארפינאוויטש: „ווילנע, מיין ווילנע‟ 



