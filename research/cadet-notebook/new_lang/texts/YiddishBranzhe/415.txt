

נאטיצן פונעם רעדאקטאר — 9 



 by באריס סאנדלער 
June 1, 2018June 13, 2018 Filed under:
באריס סאנדלער
נאטיצן פונעם רעדאקטאר 

דער עולם בעתן אוונט אין בערנארד בית־אל, טאראנטא. מיין 23, 2018. פאטא: א. גערשטיין
וועקן די ליבע צו יידיש — מיט ווארט און מוזיק
אינעם פארגאנגענעם חודש מיי זיינען פארגעקומען צוויי וויכטיקע טרעפונגען מיט רוסיש־ריידנדיקע אימיגראנטן פון ניו־יארק און טאראנטא לטובת יידיש. דעם ערשטן אוונט האט ארגאניזירט דער „צענטער פון רוסישער קולטור‟, און דעם צווייטן — דער צענטער פון בערנארד בית־אל. פארשטייט זיך, אז די הויפט־שפראך פון די טרעפונגען איז געווען רוסיש, אבער ניט נאר… און דא איז כדאי צו דערקלערן א ביסל גענויער.
דער אוונט אין ניו־יארק. פון רעכטס: דוד גאי (רעדאקטאר פון רוסישן זשורנאל ״וורעמענא״), באריס סאנדלער, יעווגעני קיסין און ד״ר מיכאיל קאפטשיץ, פאטא: ראיסא סאנדלער
די רוסיש־רעדנדיקע אימיגראנטן, ווי אויך ס׳רוב אמעריקאנער יידן, ווייסן וועגן זייער נאציאנאלער קולטור אויפן שפיץ מעסער. זייער בולטסטע און אפשר די איינציקע דערמאנונג וועגן יידיש איז פארבונדן בדרך־כלל מיט דער מעשה, אז די שפראך פלעגן זיי הערן נאר דעמאלט, ווען די עלטערן, אדער די באבע־זיידע, זיינען פלוצעם אריבערגעגאנגען רעדן אויף יידיש — „דאס קינד זאל נישט פארשטיין‟. די דאזיקע מעשה איז גובר געווארן אלע גרענעצן, און מע קאן זי היינט הערן אין אלע לענדער, ווו איר טרעפט נאר אן אויף אן אשכנזישן ייד און ברענגט פאר אים ארויס א יידיש ווארט.
ביטער איז אבער נישט נאר דער פאקט, אז אן אשכנזישער ייד קען נישט קיין יידיש. צוריק גערעדט, פונקט ווי מע קאן זיך בשלום אויסלעבן די יארן, נישט געהערט קיין מאל ניט בעטהאווענס מוזיק, למשל, אדער ניט געזען קיין באלעט־פארשטעלונג, און אנדערע אוצרות פון מענטשלעכער שאפערישקייט, — קאן מען זיך אוודאי און אוודאי באגיין אן יידיש און אירע פערל, געשאפן פון פאלק און יחידים.
יעווגעני קיסין, זעלינע איסקאנדעראוו און באריס סאנדלער. פאטא: א. דערשטיין
זיינען מיר דאך יידן, און געדענקען, גלייב איך, אז אנדערהאלבן מיליאן קינדער זיינען אומגעבראכט געווארן אינעם חורבן; און אויב אפילו א טייל פון זיי האט ארויסגעבראכט די ערשטע ווערטער אויף יידיש, וואלט פאר אונדזער דור, געקומען אויף דער וועלט נאך זיי, געדארפט זיין א הייליקער חוב כאטש באקענען זיך מיט דער פארפייניקטער גייסטיקער פאלקס־ירושה. נישט נאר אפקומען מיט פארשלעפטע קלישעען, ווי „זשארגאן‟, „קליין־שטעטלדיק‟ וכדומה. עס פאסט נישט און ס׳איז א בושה פאר א קולטור־מענטש צו דברן אזוי, בפרט, אז אפטלעך ווייסט מען וועגן דעם א קרענק!
מע קאן נאך פארשטיין די אימיגראטן פונעם געוועזענעם סאוועטן־פארבאנד, וואס טענהן, אז מ׳האט נישט געהאט קיין מעגלעכקייט, מ׳האט פארווערט און נאכגעפאלגט, און אז די מורא איז געווען גרעסער פון די נאציאנאלע שטרעבונגען… אבער וואס האט געשטערט די מערבדיקע יידן?
גערעכט איז געווען דוד בערגעלסאן, ווען ער האט געזאגט, אז מיט די „אל־רייטניקעס‟ וועט מען קיין נאציאנאלע קולטור נישט אויפשטעלן!
דער וועלט־בארימטער פיאניסט יעווגעני קיסין האט קיין ספעציעלע מאטיוואציעס אויסצולערנען די שפראך פון זיינע באבע־זיידע נישט געהאט. פונקט ווי א סך אנדערע באבע־זיידעס פלעגן זיי פלוצעם אריבערגיין אויף יידיש, אז זייער אייניקל זאל נישט פארשטיין דאס, וואס ער דארף נישט פארשטיין. אין יענעם לאנד זיינען געווען גענוג אזעלכע סודות. אבער דווקא דער נייגער, נישט אזוי צו די סודות, ווי צו דעם זינגעוודיקן קלאנג פון דער באבע־זיידעס שפראך האט געבראכט דעם ווונדערקינד סיי צו יידיש און סיי צום באזיניקן זיך אליין ווי א ייד.
יעווגעני קיסין און באריס סאנדלער בשעתן אויפטריט. טאראנטא. פאטא א. גערשטיין
וועגן אט די און אויך אנדערע וויכטיקע מאמענטן פון זיין לעבן האט יעווגעני קיסין דערציילט בעת די ביידע טרעפונגען. יא, מע קאן זיין א געניאלער מוזיקער, געלערנטער, פאכמאן און סתם אן ערלעכער ייד פון א גאנץ יאר, ניט־קענענדיק קיין יידיש; וויכטיק איז אבער צו פארהיטן פאר זיך, דיינע קינדער און אייניקלעך דאס חשיבות צו דער שפראך פון באבע־זיידעס.
יעווגעני קיסין און איך האבן געלייענט אונדזערע ווערק סיי אויף יידיש און סיי אין דער רוסישער איבערזעצונג. מעגלעך, צום ערשטן מאל אין לעבן האבן די מענטשן אין זאל געהערט די פאעטישע מוזיק פון י. ל. פרץ, שמואל האלקין, אשר שווארצמאן, לייב קוויטקא, שיקע דריז און אנדערע אונדזערע דיכטער, געלייענט פון קיסינען אויף יידיש און רוסיש.
זייער פארשיידנפארביק און שפילעוודיק האט אויסגעזען די פארשטעלונג „דאס פייגעלע אלף פונעם אלטן גראמאפאן‟ — א קורצע אינסצעניזאציע, וואס כ׳האב ספעציעל געמאכט פאר דער פארשטעלונג אין טאראנטא אויפן סמך פון מיין קינדער־מעשהלע מיטן זעלבן נאמען.
צום סוף פונעם אוונט אין טאראנטא, נאך א קורצן מוזיקאלישן אויפטריט, האט קיסין געזאגט: „מיר וועלן זיין זייער צופרידן, אויב דער אוונט וועט סטימולירן אייך, טייערער צושויער און צוהערער, צו אנטפלעקן אין זיך עפעס נייס אין דער יידישער קולטור, וואס איר האט נאך אפשר ביז איצט נישט געוווסט; אויב עס וועט זיך צו אייך איבערגעבן אונדזער ליבע צו יידיש און די שפראך וועט אנהייבן מער הייסן פאר אייך, אייערע קינדער און קומענדיקע דורות… א דאנק!‟
אייגנטלעך, איז עס טאקע געווען אונדזער אויפגאבע: „אויפצווועקן און סטימולירן…‟.
א באזונדערער יישר־כוח קומט די ארגאניזאטארן פון די אוונטן: דעם פארזיצער פונעם ניו־יארקער „צענטער פאר רוסישער קולטור‟, דאקטער מיכאיל קאפטשיץ און דער פראפעסארין זעלינע איסקאנדעראוו פון טאראנטא, א גרויסע אנהענגערין פון יידיש און יידישער קולטור.
מיי 29, 2018

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
צום 102טן יארצייט פון שלום־עליכמען 

Next Post
לאפסוס־קאקטוס — 10 



