

ווו זיינען די קינדער דיינע, גאטעניו? 



 by באריס סאנדלער 
October 12, 2017November 14, 2017 Filed under:
ארכיוו
איבערזעצונגען
געשיכטע 

פון יאן טאפאראווסקי
א געמעל פון א שיל אין קייפין, כינע, 1772
ד״ר קאנג־אי־לאנג, א דיפלאמאט און דער געוועזענער כינעזישער שליח אין וואשינגטאן, בשעת זיין פריוואטער רייזע מיט א געהיימער מיסיע קיין דרום־אפריקע, האט זיך דעם 28סטן יוני 1900 געטראפן אין בוענאס־איירעס מיט די פארשטייער פון דער ציוניסטישער ליגע ״ד״ר טעאדראר הערצל״. די סיבה זיך צו טרעפן מיט אים איז געווען דער ארטיקל, אפגעדרוקט אין ״La Nation״ (יוני 25, 1900), אין וועלכן דער דיפלאמאט דערמאנט וועגן די יידן, וואס וווינען אין כינע און האבן גלייכע בירגערלעכע רעכט. פאר דער יידישער קהילה אין ארגענטינע, ס׳רוב אפשטאמיקע פון דעם צארישן רוסלאנד און תחום־המושב, האט עס אויסגעזען אויסטערליש. עס האט באשטעטיקט דעם פאקט, אז די כינעזער זיינען טאלעראנט אויך צו אנדערע רעליגיעס…
אין כינע זיינען אין יענער צייט פארגעקומען בלוטיקע געשעענישן: הויף־איבערקערענישן, דער מארד פון קריסטלעכע מיסיאנערן, באקסער־אויפשטאנד… אין אייראפע האט מען געהאלטן, אז די סיבה פון די שחיטות, ליגט נישט אינעם קאמף פאר דער מאכט, און נישט צוליב דער שווערער עקאנאמישער סיטואציע, נאר אין דער אומטאלעראנץ פון די כינעזער צו פרעמדע רעליגיעס.
ד״ר קאנג־אי־לאנג האט אין יעדן לאנד, וואס ער האט באזוכט, פובליקירט אן ארטיקל, ווו ער האט דערקלערט די פאזיציע פון זיין רעגירונג אויף די אינערלעכע און אויסערלעכע פראבלעמען. זעט אויס, אז דער ציל פון זיין שליחות איז טאקע געווען צו דערקלערן דער אייראפעישער געזעלשאפט, אז די מיינונג וועגן דער רעליגיעזער אומטאלעראנץ מצד די כינעזער, איז נישט קיין ריכטיקע. אבער דווקא די קארגע ווערטער וועגן די כינעזער יידן, האבן צוגעצויגן דעם אויפמערק פון די ציוניסטן, און דריי מיטגלידער פון דער ליגע ״ד״ר טעאדראר הערצל״: ליאכאוויצקי, בערגמאן און גאלדענבערג האבן זיך דערשלאגן אן אוידיענץ מיטן דיפלאמאט.
יעקב־שמעון ליאכאוויצקי (1874־1937)
אין שפיץ פון דער גרופע איז געשטאנען יעקב־שמעון ליאכאוויצקי (1874־1937), א שרייבער און גרינדער פון ״חובבי־ציון״ אין ארגענטינע. ליאכאוויצקי האט דעמאלט אנגעפירט מיט דער ״ליגע״, וועלכע איז באשטאנען פון ארום 200 מיטגלידער. פאר יענער צייט איז עס געווען א ממשותדיקע פאראייניקונג, וואס איז אין גיכן אנערקענט געווארן דורך דער אלוועלטלעכער ציוניסטישער ארגאניזאציע, ווי איר סעקציע אין ארגענטינע. אין 1900 האט די ״ליגע״ אנגעהויבן ארויסצולאזן די צייטונג ״דער ציוניסט״ (עס ערשטע אין יידיש און דערנאך אין שפאניש), רעדאגירט פון ליאכאוויצקין.
קיין ארגענטינע איז יעקב־שמעון ליאכאוויצקי אנגעקומען אין יאר 1891 פון רוסלאנד (גראדנער גובערניע) אין עלטער פון 17 יאר.
ס׳איז כדאי צו באטאנען, אז צו טרעפן זיך מיטן כינעזישן דיפלאמאט, האט די ציוניסטן ארויסגעהאלפן דער עקס־פרעזידענט פון ארגענטינע. די טרעפונג האט זיך אנגעהויבן דערפון, וואס די יידישע דעלעגאציע האט באדאנקט דעם כינעזישן דיפלאמאט פאר דער גוטער באציונג צו די יידן אין זיין לאנד; אז וועגן דעם האבן די ארגענטינער יידן זיך דערוווסט ערשט נאך דער פובליקאציע פון זיין ארטיקל. הגם אין דער דייטשישער פרעסע איז פריער אפגעדרוקט געווארן די ידיעה, אז א קאטוילישער מיסיאנער האט געטראפן אין כינע עטלעכע יידישע משפחות, איז פון קאנג־אי־לאנגס ארטיקל קלאר געווארן, אז אין כינע וווינען א סך מער ווי עטלעכע יידישע משפחות.
דער דיפלאמאט האט ביי דער טרעפונג געזאגט, אז ער אליין איז באקאנט מיט א געוויסער צאל יידן; נאך מער: ער קען פערזענלעך זייער אנפירער. דערהערט די ווערטער, האבן די יידן זיך איבערגעקוקט, ווייל ס׳האט געזאלט מיינען, אז עס גייט די רייד וועגן דעם ״ראש־הקהל״ נישט פון צענדליקער, נאר פון הונדערטער יידן.
ווייטער האט דער שליח דערציילט, אז די יידן זיינען געקומען קיין כינע מיט א צוויי און א האלב יארטויזנט פאר דער קריסטלעכער רעכענונג. די כינעזער האבן נישט דערזען אינעם יידישן גלויבן קיין סתירות מיט זייער קאנפוציע־לערע; דעמאלט האבן די ״רעגירער פון לאנד צוגעטיילט די ניי־געקומענע איינוווינער די זעלבע רעכט, וואס ס׳האבן געהאט די אלטגעזעסענע תושבים; מ׳האט די יידן דערלויבט זיך באזעצן אין דער געגנט גא נאן, לעבן קיי טאנגטו, ווי אויך אין פינף אנדערע פראווינצן ביים טייך יאנג טסע״.
כינעזישע יידן ביי א ספר־תורה, 19טער י״ה
מעגלעך, אז די געאגראפישע נעמען זיינען אויסגעלייגט נישט פינקטלעך, ווייל דער שמועס האט זיך געפירט אויף דריי שפראכן: דער דיפלאמאט האט גערעדט אויף כינעזיש, דער איבערזעצער — אויף שפאניש, און דער שרייבער ליאכאוויצקי האט עס דערנאך באשריבן אין דער צייטונג אויף יידיש.
עס האט זיך ארויסגעוויזן, אז אינעם פעקינער אוניווערסיטעט, וועלכן ס׳האט פארענדיקט קאנג־אי־לאנג, האבן זיך צוזאמען מיט אים געלערנט נישט ווייניק יידן; זיין פראפעסאר, טסיענג טסאנג, איז אויך געווען א ייד. ״יידן ארבעטן אין דער פרעסע, דינען אין דער ארמיי (עס זיינען אפילו דא גענעראלן), און זיי זיינען דא צווישן די הויך־געשטעלטע מלוכה־לייט״.
די כינעזישע יידן, האט געטענהט דער דיפלאמאט, זיינען געטרייע בירגער; זיי טוען זיך אן ווי כינעזער, טראגן א צעפל, זיידענע אייבערשטע קליידער… צומאל דאווענען זיי אפילו אויף כינעזיש, אבער נאר ביי ספעציעלע פאלן. בדרך־כלל, זאגן זיי תפילה אויף אן אומפארשטענדלעכער שפראך. אינעם לאנד זיינען פאראן שילן פון איבער 600 יאר אלט, ווי למשל, אין דער פראווינץ גאנקין.
די ציוניסטישע דעלעגאציע איז געווען ממש שאקירט. געקומען קיין ארגענטינע פון רוסלאנד, האבן די יידן זיך נישט געקענט פארשטעלן, אז אין דער שכנישער מיט רוסלאנד אימפעריע לעבן יידן פריי פון דעם וויסטן תחום־המושב.
בשעת־מעשה האט דער דיפלאמאט אנגערופן די שטעט, ווו עס וווינען קאמפאקט די כינעזישע יידן: אין אמרוי — 80 טויזנט, אין נון־יאן־ניען — 500 טויזנט. ער האט נישט געקאנט אנרופן פינקטלעך, וויפל יידן וווינען היינט אין זיין לאנד, אבער צוגעזאגט עס מיטצוטיילן שפעטער. די יידישע דעלעגאציע איז געווען גענוג איבערראשט אן די גענויע פרטים אויך.
אין זיין שמועס מיט די פארשטייער פון דער ״ליגע״ האט קאנג־אי־לאנג זיך געטיילט מיט זיינע פלענער; דהיינו, אז ער וויל ארויסגעבן א וועכנטלעכע צייטונג ״פרייע כינע״ אויף עטלעכע אייראפעישע שפראכן. די הויפט־אויפגאבע פון דער פובליקאציע איז צו צעשטערן די אויסטראכטענישן און בילבולים ארום דער רעליגיעזער אומטאלעראנץ פון די כינעזער. א באזונדער ארט וועלן פארנעמען די ארטיקלען, געווידמעט די כינעזישע יידן, אנגעשריבן פון די יידישע געלערנטע, בירגער פון כינע.
קייפינער יידן, א טאטע מיטן זון, 19טער י״ה
דער סענסאציאנעלער אינטערוויו מיטן דיפלאמאט איז, ווי געזאגט, דערשינען אין דער יידישער צייטונג ״דער ציוניסט״ (בוענאס־איירעס, יולי 3, 1900), דערנאך אין דער וואכן־צייטונג ״די וועלט״ (ווין, אויגוסט 3, 1900) אונטערן קעפל ״יידן אין כינע״. שפעטער האט מען די סענסאציע איבערגעדרוקט אין סאנקט־פעטערבונרג… אויפן סמך פון דער אינפארמאציע האט רב אלבערט קאץ, א גרויסער קענער פון יידישער געשיכטע, אנגעשריבן זיין וויסנשאפטלעכע ארבעט ״Di juden in China״. אין קאצס אויספארשונגען געפינען מיר אנווייזונגען פון רייזנדער, מיסיאנערן, הענדלערס, וועלכע באשטעטיקן די ווערטער פון קאנג־אי־לאנג וועגן די יידן אין כינע…
שטעלט זיך די פראגע: ווו זשע זיינען אהינגעקומען די מיליאנען יידן, וועגן וועלכע עס האט אזוי שיין דערציילט דער כינעזישער דיפלאמאט קאנג־אי־לאנג?! לויט זיינע ווערטער, האט ער געהאט א סך יידישע באקאנטע; דערמאנט די שטעט און פראווינצן, ווו די יידן וווינען, געהערט זייערע תפילות אויף אן אומבאקאנטער שפראך… לאמיר דערלאזן, אז די יידישע באפעלקערונג אין כינע האט געגרייכט נישט 40־50 מיליאן, נאר 5 מיליאן, פונקט ווי די צאל קריסטן אין יענער צייט. היינט נאך איבער 100 יאר גרייכט די צאל קריסטן אין כינע ביז אן ערך 70 מיליאן נפשות. לויט אלע חשבונות וואלט אויך די צאל יידן געזאלט שטייגן!
אבער מיט יידן איז, ווי שטענדיק, נישט אלץ כשורה. די סטאטיסטישע ידיעות ווייזן אן, אז בסוף 20סטן יארהונדערט האבן אין דער כינעזישער פאלקס־רעפובליק געוווינט 900 יידן; היינט זיינען דארט רעגיסטרירט 800 יידן. קיין ישראל האבן זיך רעפאטריירט בסך־הכל 10 מענטשן (עס גייט נישט די ריידט וועגן די יידישע איבערוואנדערער פון אייראפע קיין כינע סוף 19טן אנהייב 20סטן יארהונדערט).
ס׳וואלט נאיוו געווען צו טראכטן, אז א באפעלקערונג פון 40־50 מיליאן מענטשן האט זיך אסימילירט אדער צעשמאלצן צווישן אנדערע איינוווינער במשך פון 50־70 יאר. עס גלייבט זיך עפעס נישט! בפרט אז די כינעזישע יידן האבן עקזיסטירט דארט ווי יידן איבער צוויי טויזנט יאר.
וואס זשע זאל עס זיין? נאך איין היסטארישע רעטעניש? אוודאי, וואלט מען געקאנט זאגן, אז די אלע ״סענסאציעס״, געמאכט פון דעם כינעזישן דיפלאמאט קאנג־אי־לאנג, זיינען נישט מער ווי באבע־מעשיות. צוריק גערעדט, זיינען דאך דא עדות — רייזנדער, געבליבענע שילן, פארשונגען פון געלערנטע, מצבות מיט אויפשריפטן… — שפורן פון א קהילה־לעבן, סיידן נישט אזא גרויסע קהילה, ווי דער דיפלאמאט האט עס געשילדערט. ווו זשע זיינען זיי, די כינעזישע יידן? וווהין זיינען זיי אוועקגעגאנגען און ווו וווינען זיי איצט? שוין זשע בלייבט אונדז נאר צו ווענדן זיך צו די הויכע הימלען און ווידער שרייען: ״ווו זשע זיינען די קינדער דיינע, גאטעניו?!״
פון דער ישראלדיקער עלעקטראנישער אויסגאבע ״אנחנו כאן״
 

יאן טאפאראווסקי — זשורנאליסט און פאעט. ווי א זשורנאליסט, אנגעהויבן ארבעטן אין מאלדאווע, ווו ער האט פארענדיקט דעם מלוכישן אוניווערסיטעט (קעשענעוו). ארויסגעלאזט עטלעכע פאעטישע זאמלונגען. זינט 1991 וווינט טאפאראווסקי אין ישראל. געארבעט אין די רוסיש־שפראכיקע צייטונגען ״וורעמיא״ (צייט) און ״וועסטי״ (ידיעות).


Share this:TwitterFacebookPrintLike this:Like Loading...

Related
 


Tagged: chinahistoryjews 
Post navigation


Previous Post
״ניט־אויסגעזאגטע תפילה״: דיכטונג פון ישראל נעקראסאוו 

Next Post
מכוח סאוועטישע ״חורבות״ פון יידישער קולטור 



