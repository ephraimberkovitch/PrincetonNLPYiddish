

פון אונדזער עזבון: אהרן ווערגעליס (1918־1999) 



 by באריס סאנדלער 
May 1, 2019May 2, 2019 Filed under:
ליטעראטור
פערזענלעכקייטן 

דיכטער, פראזאיקער, פובליציסט, דראמאטורג — איז אהרן ווערגעליס געבוירן געווארן אין שטעלט ליובאר, אוקראינע. נאך א קינד האבן אים די עלטערן געבראכט קיין ביראבידזשאן, ווו ער האט פארענדיקט די מיטלשול און אין 1940 — דעם מאסקווער פעדאגאגישן אינסטיטוט. זיין ערשט ליד האט ער פובליקירט אינעם ביראבידזשאנער זשורנאל „פארפאסט‟ (1936). בעת דער צווייטער וועלט־מלחמה איז ווערגעליס געווען אויפן פראנט. נאך דער מאביליזאציע איז ער געקומען קיין מאסקווע און געארבעט אויף דעם ראדיא ווי א רעדאקטאר פון יידישער טראנסמיסיע. די ערשטע פאעטישע זאמלונג „ביים קוואל‟ האט ווערגעליס ארויסגעגעבן אין 1940, די צווייטע, „ביראבידזשאנער דור‟ אין 1948. אין די 1950ער יארן איז ער געווען באשעפטיקט ביים צוגרייטן די ווערק פון יידישע שרייבערס אין דער רוסישער איבערזעצונג: שלום־עליכם, דוד בערגעלסאן, אהרן קושניראוו, איזי כאריק, אשר שווארצמאן, איציק פעפער און אנד. זינט 1962 ביז 1991 איז ווערגעליס דער הויפט־רעדאקטאר פונעם זשורנאל „סאוועטיש היימלאנד‟; דערנאך — „די יידישע גאס‟. ווערגעליס איז אלע זיינע יארן געווען זייער שאפעריש און האט זיך געפונען אין די ערשטע רייען פון דער סאוועטישער יידישער ליטעראטור — סיי ווי א שרייבער, סיי ווי דער „פאנטרעגער‟ פון דער סאוועטישער פראפאגאנדע. מיט אהרן ווערגעליסעס אוועקגיין פון לעבן האט זיך פאקטיש געשלאסן די לעצטע תקופה פון דער יידישער סאוועטישער ליטעראטור.
אין יאר 1964 איז אין מאסקווער פארלאג „סאוועטסי פיסאטעל‟ דערשינען אונטער ווערגעליסעס אלגעמיינער רעדאקציע די זאמלונג „אזוי לעבן מיר — דאקומענטאלע נאוועלן, פארצייכענונגען, רעפארטאזשן‟. 19 מחברים, פאקטיש דער שאפערישער קערן פון דער דעמאלטיקער יידישער שרייבערישער סביבה אין סאוועטן־פארבאנד האט זיך אין דער זאמלונג באטייליקט. אין דער צייט פון „קאלטער מלחמה‟ איז אזא בוך און מיט אזא נאמען געווען א בולטע פראפאגאנדע־אקציע. אין דער זעלבער צייט, גיט דאס זאמלבוך א ברייטע שילדערונג אויף א הויכן קינסטלערישן ניווא דאס טאג־טעגלעכע לעבן פון דער יידישער באפעלקערונג אין סאוועטן־פארבאנד. אין דער סאוועטישער ליטעראטור אויף אנדערע שפראכן איז עס געווען אוממעגלעך. נישט אומזיסט איז דאס בוך קיין מאל נישט געווען איבערגעזעצט אויף רוסיש. ס׳איז קיין סוד נישט, אז דער הויפט־ציל פון דער אויסגאבע איז געווען צו „ווייזן דעם קאפיטאליסטישן מערב‟ ווי אזוי מיר, סאוועטישע יידישע בירגער, לעבן היינט. דער יידישער לייענער אין סאוועטן־פארבאנד גופא, האט דעם „ווי אזוי‟ געוווסט פון דער ווירקלעכקייט, נישט פונעם בוך.
מיר דרוקן איבער פונעם בוך „אזוי לעבן מיר‟ אן אויסצוג פון אהרן ווערגעליסעס ארטיקל „צוואנציק טעג אין אמעריקע‟.
נאוועמבער 17
ניו־יארק באגעגנט אונדז מיט א ווארעמען וועטער. ס׳איז, דוכט זיך, אויך דער פאליטישער קלימאט עטוואס לינדער געווארן. נעכטן האבן די צייטונגען מיטגעטיילט, אז פראפעסאר פרידעריק בארגהארן, דער „ספעץ‟ אויף רוסישע ענינים, וועגן וועמען מ׳האט דא אין אמעריקע, דורך אלע ראדיאס און אויף אלע אפיציעלע פרעסע־קאנפערענצן, געהאטן אין איין שרייען, אז ער איז ניט קיין שפיאן, — ער איז איצט שוין אין מאסקווע באפרייט געווארן, בארגהארן. נו, א דאנק דעם אייבערשטן, זאגט מען וועגן דעם ביי אונדז אין גרופע. די אנטי־סאוועטישע רעאקציע, וואס שלאפט שוין נעבעך ניט די פערטע נאכט איבערן וויזיט פון אנדערהאלבן צענדליק טוער פון דער סאוועטישער קולטור, האט פארלארן איינע פון די צוויי „דעליקאטע פראגעס‟ אירע. ווייטער וועלן מיר זען, ווי אזוי זי וועט זיך נאך אן עצה געבן מיט דער צווייטער, דער יידישער…
איך באווייז ניט ארויסשטייגן פונעם עראפלאן, ווי די ניו־יארקער חברים שטעלן מיר אן „אולטימאטום‟, אויף וויפל די פינף טעג, וואס איך וועל זיין ביים הודזאן, זיינען שוין מצד די פראגרעסיווע יידישע ארגאניזאציעס אויסגעחשבונט ממש אויף מינוטן, דארף איך זיך ווי ווייט מעגלעך באפרייען פון דער פראגראם, וואס איז פארגרייט פאר דער גרופע, און שטעלן זיך אין רשות טאקע פון אט די ארגאניזאציעס.
איך גיב די הסכמה — און די ארבעט הייבט זיך אן דירעקט פון דאנען, פונעם לופט־פעלד. צוזאמען מיט דער גרופע פארט אוועק אין האטעל מיין טשעמאדאן, און איך, אין דער באגלייטונג פון פסח נאוויקן [1], מאך דורך א קורצע נסיעה אויף צו באערן דעם אנדענק פון דעם גרינדער פון דער „מארגן־פרייהייט‟ משה אלגין און פון איינעם פון די באדייטנדיקסטע (און איינצייטיק אממערסטן ווידערשפרעכלעכע) טוער פון דער יידישער קולטור אין אמעריקע ד״ר חיים זשיטלאווסקי. אויף דעם ניו־מאנטעפיארע־בית־עולם, וווהין מע וואלט פון דער שטאט אלץ איינס באדארפט פארן פארביי דעם עראפארט, לייג איך קרענץ אויף אלגינס און זשיטלאווסקיס קברים. אין א פאר טעג ארום וועל איך פארן אויף די קברים פון די אבות פון דער יידישער ליטעראטור — אויף שלום־עליכמס, מאריס ווינטשעווסקיס, אברהם רייזענס, יוסף אפאטאשוס, ה. לייוויקס קברים.
צוריקוועגס פון ניו־מאנטעפיארע קוק איך דורך די היינטיקע צייטונגען. אין דעם „פארווערטס‟ טו איך זיך א גליטש איבער דורך פול־אנגעשפיקעוועטע זייטן און דערפיל, ווי די פריש־צאפלדיקע וועלט־פראבלעמען און די אקטועלסטע פראבלעמען פון דעם יידישן כלל האבן זיך מיט דער ברייטער האנט א שאט געטאן גלייך פון די נאטיץ־קעפלעך אין דער „סאציאליסטישער‟ בלאט: „פארשפעטיקט די באן און געפינט זיין געליבטע‟ (אין אונטערקעפל: „ער איז געפארן מיטן פאטער זען א כלה אין ווארשע. — ער פארשפעטיקט די באן, אבער דער פאטער שפרינגט נאך אריין. — אויך א מיידעלע פון שטעטל האט פארשפעטיקט דעם צוג און ביידע צערעדן זיך און ווערן נאענט. — דאס האט געפירט צו א ליבע); „צוויי אלמנות וואס פרעגן די זעלבע פראגעס‟; „ער האט געהייראט א צווייטן מאל און די קינדער זיינען אויף אים ברוגז. — זיין געגטע טאכטער וויל צונעמען זיין וווינונג פאר זיך‟; „דער תהילים און באבסקע רפואות‟. ווייטער — אנאנסן…
און אט אויף דער שונד־פלאפלעריי וועגן „טשעקס‟ און שוויצבאד־ענינים, ווי א גרויסער שמייכל איבער דער אנטי־סאוועטישער, אנטי־פראלעטארישער און אנטי־יידישער בלאט „פארווערטס‟ — שפרייטן זיך אויס לעבן סאמע קאפ אירן צוויי דעוויז־לאזונגען: „די באפרייונג פון די ארבעטער ווענדט זיך אן די ארבעטער אליין!‟ און — „ארבעטער פון אלע לענדער, פאראייניקט זיך!‟
— וואס מאכסטו אזוי שטארק מיט די ליפן? — פרעגט מיט א באהאלטענעם פארגעניגן נאוויק, — דו לייענסט, צי דו שפייסט קערלעך?
— איך לייען און שפיי…
— איז אויב אזוי, כדאי אוועקלייגן אין א זייט דעם „פארווערטס‟ און ארויסקריכן פון דער מאשין…
— ס׳איז שוין באלד ניו־יארק?
— ניין, ס׳איז שוין לאנג ניו־יארק… מיר שטייען ביי „מיין‟ הויז, און דארט איז דא וואס איבערצובייסן, און ס׳איז שוין מסתמא אויף אונדז און כעס מיין ווייב שוירלי, און ס׳איז פול די שטוב מיט מענטשן…
מיר גייען אריין אין איינער פון די פילשטאקיקע רויטציגלנע „פראיעקט־געביידעס‟, ענלעכע אויף וווינונגס־בלאקן אין די מאסקווער פארשטעט. אין עטלעכע מינוט ארום בין איך שוין ביי זיך אין דער היים, צוזאמען מיט אויפגעלייגטע, יום־טובדיקע פריינט…
אין ניו־יארק לעבן צוויי מיט א האלבן מיליאן יידן. זיי האבן ניט קיין סטאציאנארן טעאטער. וועגן דעם באאומרויקן זיך ניט די „בירגערלעכע קרייזן‟. דער אויפגעבלאזענער אומרו, וואס זיי ווייזן יא ארויס, איז וועגן א טעאטער אין מאסקווע, וועלכן זיי וואלטן, ווען ער באווייזט זיך, גלייך אריינגעווארפן אין חרם אלס א „ניט־יידישן‟ — א סאוועטישן.
אין ניו־יארק זיינען דא עטלעכע יידישע טרופעס. דאס זיינען פרייוויליקע ענטוזיאסטן, וועלכע האבן ניט גארנישט: ניט קיין לאקאלן, ניט קיין געלט, ניט קיין מלוכישע אדער געזעלשאפטלעכע סובסידיעס, אפילו קיין מעצענאטן ניט… אין פארגאנגענעם זומער האט איינער אזא אידעאליסט, דער רעזשיסאר און שוישפילער יעקב רעכטצייט געשאפן אויף קאאפעראטיווע יסודות א „רעפערטואר־טרופע‟. מיט געוויסן דערפאלג האט ער אין א ניט־צוגעפאסטן זאל, ווו סלופעס פארשטעלן פונעם צושויער די קליינינקע בינע, באוויזן קאברינס „דער דארפס־יונג‟. איצט האלט דער „רעפ‟־טעאטער ביים צוגעמאכט ווערן. עס שפילט א מער גליקלעכע טרופע — „די פאקלסבינע‟. אהין פארן מיר איצט.
— איז וווהין פארן מיר?
— אויף איסט־בראדוויי, 175.
— דארט איז דאך אבער די „פארווערטס‟־רעדאקציע…
— יא, טאקע דארט, און דארט טאקע, אין דער „פארווערטס‟־געביידע, שפילט דער טעאטער.
הער א מעשה. אזוינס ספעציעל צוטראכטן איז אוממעגלעך. דעם ערשטן וויזיט, הייסט עס, שטעק איך אפ דעם „פארווערטס‟. ווען זיי ווייסן עס… אך, ווען זיי ווייסן עס…
… דער גאנצער קאמפלעקס קוקן טעאטער איז, ווייזט זיך ארויס, דא גאר אן אנדערער, ווי ביי אונדז אין מאסקווע. עס פעלט די פייערלעכקייט פון אויפנעמען דעם צושויער. ס׳קאן אוודאי זיין, אז אזוינס איז אין ניו־יארק צו מערקן בלויז ביים יידישן טעאטער, נאר דאס איז א קליינע טרייסט, און מיר האט אין דער שטאט פון רעקלאמע געפעלט גראד אויף דעם ארט אין דעם מאמענט א ביסעלע מערער שיין, מערער יום־טובדיקייט. ס׳איז ניט געווען דער העל־באלויכטענער אריינגאנג, די גערוימע פאיע מיט שפאצירנדיקע פארלעך, די פינקלענדיקע ליוסטרעס, אויסגעפוצטע דילן, בופעטן און רייכער־צימערן. מיר זיינען אויף אן אייבערשטן עטאזש דורכגעגאנגען אין דער ברייט א קארידארל און, דערלאנגענדיק די בילעטן, גלייך אריין מיט האק־און־פאק מיט די מאנטלען און מיט דער שטימונג פון דער גאס, אין א טונקעלן, ענגן, גאר קליינעם זאל — אזוינעם, וואס ביי אונדז, אין סאוועטן־פארבאנד, איז אזא פאראן אין יעדן אנשטאלט. דער עולם האט, אונטערקרעכצנדיק, אראפגענומען, טאקע דא אין זאל, די מאנטלען און געלאזט זיי ליגן אויף די קני אדער אויף די ווענטלעך פון די שטולן. איך בין גרייט, ווי געזאגט, איינשטימען, אז וואכעדיקע גרויקייט איז צו מערקן בלויז אין יידישן טעאטער אין ניו־יארק, נאר פון דעם ווערט דאך ניט גרינגער, — אפשר נאך אפילו א ביסעלע אומעטיקער ווערט פון דעם אויף דער נשמה. אין מאסקווע קומען יידן אין שענסטע קאנצערט־זאלן פון שטאט — טשייקאווסקי־זאל — הערן נחמה ליפשיצייטען [2]. בנימין שווארצער [3] איז אנומלטן אריינגעגאנגען אין רעדאקציע „סאוועטיש היימלאנד‟ גלייך נאך א טורנע פון זיין דראמאטישן קאלעקטיוו איבער די מיטל־אזיאטישע רעפובליקן. אויף מיין פראגע, אין וועלכע לאקאלן איז ער ארויסגעטראטן, האט שווארצער, טראכטנדיק, ווייזט אויס, צעשטרייט וועגן עפעס אנדערס, אדער, ריכטיקער גערעדט, ניט טראכטנדיק וועגן דעם, וואס פאר א באדייטונגספולע ווערטער ער רעדט איצט ארויס, געענטפערט:
— אין טאשקענט… אין דער געביידע פונעם רעפובליקאנישן אקאדעמישן טעאטער… טויזנט זעקס הונדערט ערטער…
דער קאמיטראגישער פאראדאקס באשטייט דערין, וואס ארויסגייענדיק פונעם שטיקנדיקן זאלכל פונעם „פארווערטס‟, כאפט זיך אריין דער פארשמייעטער און פארשוויצטער אנטי־סאוועטישער זשורנאליסט אין א צווייטן „רום‟ פון דעם זעלבן הויז און דראקעט דארט אן א מארק־פאמפלעט אויף די סאוועטישע יידישע אנסאמבלען, וואס טרעטן אין דער זעלבער מינוט אויף אין גרויסן פילהארמאנישן זאל, אין מאדערנע טעאטער־לאקאלן.
און דאס איז בלויז די פארמעלע זייט. איצט, נאך דעם ספעקטאקל אין „פאלקסבינע‟, אויג־אויף־אויג מיט זיך אליין, טראכט איך וועגן דעם, ווי מיר אין סאוועטן־פארבאנד פארמינערן אפטמאל דעם באדייט פון אונדזער אייגן האב־און־גוטס. פארשטייט זיך, אז עס דארפן געלויבט ווערן די סימפאטישע שוישפילער פון דוד ליכטס טרופע, וועלכע האט מיט דערפינדערישקייט באוויזן איינע פון לייוויקס שוואכערע דראמעס „מהרם פון ראטענבורג‟. אבער ס׳איז דאך א פאקט, אז אין מאסקווע וואלטן די שטרענגע קאמיסיעס ניט באוויליקט צו קוואליפיצירן אזא טעאטער ווי א פראפעסיאנעלן. מע וואלט געפאדערט, אז אין קאלעקטיוו זאל איינגעשטעלט ווערן אן איינהייטלעך ליטעראריש לשון, אז די שפיל זאל זיך באפרייען פון ליבהאבערישער מליצהדיקייט און מעלאדראמע און — דאס וויכטיקסטע — אז די טרופע זאל האבן איר סטיל, איר אייגענעם פנים, זי זאל געהערן צו א געוויסער שול פון סצענישער מייסטערשאפט.
מע זאגט, אז אין דוד ליכטס אנסאמבל האט געשפילט בלויז איין פראפעסיאנעלער אקטיאר, די איבעריקע זיינען ליבהאבער. פרעגט זיך אבער א קשא: אויב דאס איז ביי די ניו־יארקער יידן טעאטער, פאר וואס זשע זיינען מיר אזוי שעמעוודיק און געהיט אנצורופן מיטן נאמען „טעאטער‟ דעם מאסקווער אנסאמבל פון הויכקוואליפיצירטע „גאסעט‟־אקטיארן אונטער דער אנפירונג פונעם פארדינסטפולן ארטיסט פון דער רוסלענדישער פעדעראציע בנימין שווארצער?
און ווייטער: צי איז, למשל, דער ווילנער ליבהאבער־קרייז, וואס האט העכער הונדערט אנטיילנעמער, ווערט אנגעפירט פון א קוואליפיצירטן פראפעסיאנעלן רעזשי־מייסטער און באקומט מאטעריעלע שטיצע פון די רעפובליקאנישע פראפעסיאנעלע פאראיינען, — צי איז דאס זעלבסטעטיקער קאלעקטיוו ווייניקער טעאטער, איידער די „פאלקסבינע‟? אמת, ביי אונדז גיט מען ניט צו קיין באדייטונג, ווי אזוי זיך אנרופן, און אין אמעריקע ווייסט מען אט די קונץ. דאס וואלט געווען אפשר ניט אזוי שטארק וויכטיק, ווען פאליטישע ספעקוליאנטן וואלטן מיט דעם זיך ניט געניצט אין אנטי־סאוועטישע צילן.


[1] פסח נאוויק (1891־1989) — פובליציסט, רעדאקטאר פון דער קאמוניסטישער צייטונג „מארגן־פרייהייט‟
[2] נחמה ליפשיצייטע (נחמה ליפשיץ, 1927־2017) — באקאנטע זינגערין פון יידישע לידער
[3] בנימין שווארצער (1892־1979) — יידישער סאוועטישער אקטיאר און רעזשיסאר


Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
לאפסוס־קאקטוס — 20 

Next Post
די אפגעשטויסענע (7) 



