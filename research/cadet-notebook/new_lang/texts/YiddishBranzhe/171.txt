

בוקארעשטער שריפטן (6) 



 by באריס סאנדלער 
May 1, 2020May 1, 2020 Filed under:
ליטעראטור
פראזע 

עמיל קאלין
קאפיטל זעקס
„לויט די אנגאבן פון געלערנטע, נייטיק זיך א פערזאן נאר אין אכט קוואדראט־מעטער — מער דארף ער נישט. איר, איין פערזאן, פארנעמט א דירה פון זעכציק קוואדראט־מעטער, בשעת אנדערע מענטשן וואלגערן זיך אויף די גאסן און די שטאט ליידט פון א שארפן דעפיציט פון וווינונגען‟, — אזוי האט מיר דערקלערט דער אינספעקטאר פון דער פרימעריע [1] נאך דעם, וואס ער האט זיך ארומגעדרייט אין דער דירה א שעה צייט, ווי א דעטעקטיוו און פארזיכטיק אויסגעמאסטן יעדן ווינקל מיט זיין ווירע.
ער האט אפגעזוכט א האלב ליידיק צימערל, אין וועלכן איך האב נישט אריינגעשמעקט א יאר מיט א מיטוואך. א צימערל, וואס האט למעשה געדינט ווי א דעפאזיט פאר די בעבעכעס, וואס טאנטע ראשעל און פעטער הערץ, די אמתע אייגנטימער פון דער דירה, האבן איבערגעלאזט נאך זיך בעת זיי האבן פארלאזט רומעניע, כדי זיך באזעצן אין פראנקרייך.
לויט דעם אינספעקטאר, איז עס אן עבירה, וואס דאס צימערל שטייט ליידיק, בשעת עס קען זיין זייער פאסיק פאר א סובלאקאטאר. פארן אוועקגיין האט ער מיר מודיע געווען, אז „די פרימעריע וועט זען אריינצוברענגען א לאקאטאר אין דער נאענטער צייט‟. מיין שימחה איז געווען אין־לשער קליין, אבער זיך אפן קעגנשטעלן איז נישט כדאי געווען.
א שטיקל צייט איז אריבער און קיינער האט זיך נישט באוויזן. עס האט געטליעט אין מיר א קליינע האפענונג, אז אין די הויכע פענצטער האט מען אין מיין „פאל‟ פארגעסן. איך וואלט גערן א שמיר געטאן דארט, ווו מע דארף, אבער איך האב מורא געהאט זיך נישט אריינפלאנטערן אין א מיאוסער זאך.
נאר די שימחה האט נישט געדויערט לאנג; איין אוונט האט מען צו מיר אנגעקלאפט און אז איך האב געעפנט די טיר, האב איך דערזען צוויי אומבאקאנטע מענטשן. איינער האט זיך פארגעשטעלט ווי אן אנגעשטעלטער פון דער פרימעריע. ער האט גרייזיק איבערגעלייענט מיין נאמען פון א צעטל און געוואלט וויסן, אויב איך בין טאקע דער, וועמענס נאמען ער האט ערשט אנגערופן. ווען איך האב געזאגט אז דאס בין איך, האט ער פארגעשטעלט דעם צווייטן מענטשן: מיין צוקונפטיקע לאקאטארין, א פרוי מיטן נאמען מאריא.
מאריא איז געווען א באשיידן געקליידטע, קליין־וווקסיקע, לייביקע פרוי מיט א פולבלעכן בוזעם און ברייטע היפטן. אויף אירע ברייטע און קורצע פינגער האט זי געטראגן פינקלענדיקע גרויסע דיאמאנטן. מע האט זיך נישט גענייטיקן אין א מביניש אויג, כדי צו פארשטיין, אז די דאזיקע בריליאנטן זענען פשוט שטיקער געפארבט גלאז. אירע שווארצע שיינענדיקע האר זענען געווען צוגעקלעפט צו איר ברייטן שטערן. אונטער די אויגן זענען געהאנגען גרויסע טאקבעלעך.
עס איז מיר געווען שווער צו טרעפן איר עלטער; איר געלבלעך־קוואדראטיק פנים האט אויסגעזען יונג און פריש, און א רגע נאכדעם — מיד און אלט. ווען זי האט גערעדט, האט פון איר מויל ארויסגעדופט א לייכטער ריח פון אלקאהאהאל.
נאכן פארשטעלן זיך האט זי געשמייכלט מיט א טיף־רויטן, מידן און א ביסל טרויעריקן שמייכל, ווי עס שמייכלט אן אלטער קלאון, וואס האט שוין דורכגעמאכט קאלטס און ווארעמס. צו מיין חידוש איז איר גאנץ פארמעגן באשטאנען פון אן איין־און-איינציקן, נישט צו־גרויסן רענצל.
איך האב איר געוויזן דאס צימערל. און זיך אנטשולדיקט פאר די באשיידענע באדינגונגען. זי האט נאר א מאך געטאן מיט דער האנט, וואס האט געדארפט מיינען: שוין געזען ערגערס…
שפעטער, איז מאריא אריין אין קיך, בשעת איך בין געזעסן ביים טישל און באטראכט די ליכטיקע פאסן, וואס די געלע ליכט האט געצייכנט אויף די פאיאנץ־קעסטעלעך פון דער וואנט אנטקעגן. זי איז געווען פיל הארציקער ווי אויף אונדזער ערשטער באגעגעניש. איצט האט זי גערעדט צו מיר אויף פראסט מאמע־לשון. עס האט זיך ארויסגעוויזן, אז זי איז נישט מאריא, נאר גראד מירעלע, א כשרע יידישע טאכטער, וואס איז געבוירן געווארן ערגעץ אין א שטעטל, נישט ווייט פון דער גרענעץ מיט בעסאראביע, און איז אראפגעקומען קיין בוקארעשט מיט קנאפע פופצן יאר צוריק.
מירעלע האט איבערגעלאזט די העפלעכקייטן אין א זייט און זיך געווענדט צו מיר אויף א היימישן שטייגער: „לאמיר טרינקען א לחיים, ס׳וועט אונדז אנווארעמען די ביינער‟. זי האט נישט געווארט אויף קיין שום ענטפער. באלד האט זי פון ערגעץ־ווו ארויסגעשלעפט צוויי גלעזלעך — א געפעס, וואס איך, א קנאפער טרינקער, האב זיך נישט געקענט פארשטעלן, אז ס׳געפינט זיך אין מיין דירה, — און זיי פייערלעך געשטעלט אויפן קליינעם טיש. א סעקונדע שפעטער איז אויך א פלעשל היימישער „ווישינאטע‟ אויסגעוואקסן פון ערגעץ־ווו און איז צוגעשטאנען צו די צוויי גלעזלעך.
די פארלוירנקייט האט זיך, דאכט זיך, קלאר אנגעצייכנט אויף מיין פנים, ווייל מירעלע האט געהאלטן פאר נייטיק צוצוגעבן א דערקלערונג: „דאס איז די בעסטע סחורה, אויף מיין ווארט… א קליענט מיינער, א געשמאקער מענטש, האט עס מיר געשענקט. טאטע־לעבן, ס׳איז דאך הוילער ספירט, איין טרונק — און ס׳וועלן דיר אנהייבן ברענען די קישקעס און זיך צעטאפיען דער מוח‟.
זי האט האסטיק ארויסגעדרייט דעם קארעק און מייסטעריש־פלינק אנגעגאסן די רויט־פייערדיקע משקה אין די גלעזלעך. אויפגעהויבן דאס גלעזל, האט זי זיך אנגערופן, „לחיים!‟ — און, נישט ווארטנדיק אויף מיין שוואכן, פול מיט חשש, ענטפער, עס איבערגעקערט אין גארגל אריין. באלד אויסגעטרונקען א צווייט גלעזל, האט זיך איר רויט געווארן פנים א ביסל פארקרימט, ווייזט אויס, אז נאר דעמאלט איז דער בראנד ארויפגעקראכן פונעם מאגן ארויף. זי האט אפגעווישט דאס מויל מיט דער דלאניע און געווארפן אויף מיר א בליק פול מיט חוזק. איך האב נאך אלץ געהאלטן מיין גלעזל אין דער האנט און זיך געסטארעט א זיפ טאן פון דעם ברענענדיקן געטראנק.
„קער איבער, משוגענער איינער, קער איבער!‟, — האט זי באפוילן מעשה־גענעראל.
איך האב אריינגעגאסן די „ווישינאטע‟ אין מויל און תיכף דערפילט א שרפה אין בויך, וואס איז אין גיכן פארוואנדלט געווארן אין א לייכטן קאפ־שווינדל.
„וואס איז דיין פרנסה? — האט זי א פרעג געטאן און איך האב אנגעהויבן עפעס שטאמלען.
„שא‟, — האט זי אויפגעהויבן איר פליישיקן ארעם, — „ווייסטו וואס? ס׳מאכט נישט אויס. אבי מע פארדינט ס׳שטיקעלע ברויט. ווי אזוי ציט דער מענטש זיין פרנסה, ווו ער איז געבוירן געווארן און וואס עס שטייט אין זיין ייחוס־בריוו — ס׳אלץ איינס. כ׳בין נישט קיין רביצין וועל איך דיך נישט רופן אויף א דין־תורה. וואס איז געוועזן, האט די צייט שוין אפגעווישט, וואס ס׳וועט זיין — ווייסט קיינער נישט…‟.
זי האט מיר געקוקט גלייך אין די אויגן און געזאגט:
„איך גלייב, אז יעדער מענטש האט זיין גורל. אלץ איז פארשריבן — און כאטש גיי זיך הענגען. ביסט א בהמה? ווילסט קעמפן קעגן גאטס ווארט?‟, — איך האב צוגעשאקלט מיטן קאפ אויף ניין, ווויל וויסנדיק, אז זי האט מיך, אייגנטלעך, גארנישט געפרעגט.
זי האט אונדז אנגעגאסן נאך משקה אין די גלעזלעך. מיר האבן געמאכט נאך א לחיים, און איך האב „פארניכטעט‟ דאס גלעזעלע מיט איין טרונק.
„מיין גורל איז, אז… — האט זי גערעדט מיט א האלב וויינענדיקער שטים, — אז איך האב נישט קיין מזל צו מענער. ביי זיי איז וויכטיק נאר איין זאך — דאס וואס איך האב צווישן די פיס… זיי טרעטן צו גלייך צו דער זאך ווי עס טוען אקסן מיט די קי, אבער מיט א פרוי דארף מען זיך באגיין אנדערש. פאראן מענער, וואס פירן זיך אויף ווי חיות. ביי אנדערע פרויען, אז מע שפייט זיי אין פנים, איז דאס א קרומע זאך. נאר ביי מיר קרום איז גלייך, און גלייך איז קרום. אז מע שפייט מיר נישט אין פנים, מיין איך, אז ס׳איז נישט נארמאל‟.
זי האט א צי געטאן מיט די אקסלען: „אזא בין איך, וואס זאל איך טאן? אבער קוק מיך נישט אן אזוי. א מאל בין איך געוועזן שיין ווי די וועלט. געווען אזעלכע מענער, וואס זענען אויסגעגאנגען נאך מיר — חלשות! נאר זיי זענען אלע געווען אדער מיאוס, אדער אלט. איך האב זיי נישט געקענט קוקן אין פנים. ווער שמועסט שוין פון אנרירן – פע!‟
עס איז מיר קיינמאל נישט אויסגעקומען צו הערן אזעלכע אפענע דיבורים. אזעלכע ווערטער ברענגט מען, געוויינטלעך, ארויס שא־שטיל, ברמיזה. אפט באנוגנט מען זיך מיט א ווונק, א האלבן שמייכל. אפטער — מיידט מען אויס די טעמע אין גאנצן.
די סטעליע האט גענומען זיך דרייען. איך האב געשלוקערצט און דערציילט וועגן אנא, וועגן מיין אימפאטענץ, דעם אפגעשוואכטן אפעטיט צו פרויען, די שווערע שטימונגען און אומזיכערער צוקונפט. פונקט וואס מיין צונג האט געפלאפלט, קען איך נישט געדענקען.
מירעלע האט מיך געטרייסט. געזאגט, אז איך מוז שוין געפינען זיך א כלה, א שפיי טאן אויף מיינע לידעלעך און זיך לערנען א פאך. א רעשט פון דעם שמועס האט זיך אין גאנצן אפגעווישט פון מיין קאפ.
ווען איך האב זיך א קאפעלע אויסגעניכטערט, האב איך באמערקט, אז איך ליג אויף דער בעט אנגעטאן אין די קליידער. דער קישן איז געווען אדורכגעווייקט מיט מיין שווייס. עס האבן זיך געהערט טעמפע טריט פון שווערע שיך, טיפע מענערישע קולות, די טיר פון מירעלעס צימער האט זיך געעפנט און פארמאכט. דערנאך האט זיך פון איר צימער דערהערט א פארעניש, א סקריפעניש. צומאל זענען פון דארט ארויסגעקומען אויך מענטשלעכע קולות — פלוצעמדיקע קרעכצן און אפגעהאקטע געשרייען, וואס עס איז געווען שווער צו דערקענען, אויב זיי קומען פון הנאה אדער פון ווייטיק, א פארשפיל אדער לחלוטין נישט קיין שפיל.
איך האב צוגעקאוועט מיין בליק צו דער שווארצער סטעליע. א לעבעדיקער קאראהאד פון קרומע, משונהדיקע צורות האט זיך בליץ־שנעל ארומגעדרייט ארום דעם הענגלאמפ.
צומאל זענען די צורות געווארן פערד מיט צעלאזטע גריוועס, צומאל זיך פארוואנדלט אין צעשווימענע מענטשלעכע פנימער, און צומאל — גלאט צורות אן א קלארן פשט. וואס וואלטן געזאגט טאנטע ראשעל און אנקל הערץ, ווען זיי וואלט געווויר געווארן, אז זייער דירה, זייער האב־און-גוטס, אין וועלכן זיי האבן אריינגעלייגט נישט ווייניק געזונט און געלט, איז מגולגל געווארן אין רשות־הרבים אויף אזא אופן? וואס פאר א פנים וואלט געהאט ביי זיי אונדזער סאציאליסטישער יושר? זייער מזל, וואס זיי לעבן אין פראנקרייך און וואס עס טוט זיך אפ אין בוקארעשט, ליגט זיי אין דער לינקער פיאטע.
איך האב רעכט נישט געוווסט, צי זיי לעבן, צי נישט. מיין מאמע, עליה־השלום, האט דערהאלטן פון זיי א בריוו־צוויי נאך דער מלחמה, אבער נאך איר טויט, האב איך זיך נישט באמיט אנהאלטן א קאנטאקט מיט זיי און מיט די אנדערע קרובים, וואס דער ווינט און אומשטאנדן האבן צעשפרייט אין אלע וועלט־עקן. די העפט, ווו די מאמע האט פארשריבן זייערע אדרעסן, איז נעלם געווארן מיט יאר צוריק. איך האב געמיינט, אז כ׳וועל נישט קענען צומאכן קיין אויג די גאנצע נאכט, אבער אין גיכן בין איך איינגעפאלן אין א הארטן שלאף אן חלומות — א סארט חלשות.

[1] פרימעריע (רומ.) — שטאטראט

המשך קומט

Share this:TwitterFacebookPrintLike this:Like Loading...

Related
 


Tagged: jewsliteraturestory 
Post navigation


Previous Post
פון אונדזער עזבון: חיים מאלטינסקי (1910־1986) 

Next Post
שפיאן ליאשקע וואלקאוו (2) 



