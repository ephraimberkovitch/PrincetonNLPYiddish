

בוקארעשטער שריפטן (9) 



 by באריס סאנדלער 
August 1, 2020July 31, 2020 Filed under:
ליטעראטור
פראזע 

עמיל קאלין
קאפיטל ניין
פאר וואס האבן זיך די באאמטע אין פרימעריע דערמאנט גראד איצט אין טאנטע ראשעל, דער מרה־שחורהדיקער היטל־מאכערין און אין אנקל הערץ, דעם ענערגעטישן צייג־סוחר — ווייס איך נישט. מע קען פרעגן אויך פארקערט: ווי קען זיין, אז די באאמטע האבן זיך פארזאמט אזוי לאנג און נישט נאציאנאליזירט די דירה, וואס, לויט אלע פאפירן, געהערט זי צו די עלעמענטן מיט נישט געזונטע סאציאליסטישע אנשויונגען? צוליב עפעס א סיבה האט די גרויסע נאציאנאליזירונג־כוואליע פון די סוף פערציקער, אנהייב פופציקער, איבערגעהיפערט זייער האב־און-גוטס. הכלל, וואס די סיבה זאל נישט געווען זיין, מוז איך איצט איבערגעבן די דירה אין די הענט פון דעם פאלק; און אז עס שטייט אינעם אנאנס די דאטע 21סטער מערץ, וועט דאס זיין פונקט דעם 21סטן מערץ. זיך דינגען מיט זיי איז אוממעגלעך…
איך האב זיך אנגעהויבן פאקן, אבער וויפל כ׳זאל נישט געווען איינפאקן, איז די צאל זאכן אין דער דירה שטענדיק געוואקסן. אוודאי, בין איך גליקלעך נישט געווען צו פארלאזן די וווינונג, וואס האט מיר געדינט ווי א היים כמעט צען יאר, אבער איך בין אויך נישט געווען טרויעריק און נישט בייז, און נישט אנטוישט, און נישט פארזארגט. די הענט האבן געארבעט פון זיך אליין, און דער קאפ איז געווען ליידיק.
ביי דער ארבעט האט קיינער נישט געוווסט וועגן דער נאציאנאליזאציע אדער נישט ארויסגעוויזן דעם מינדסטן סימן, אז ער ווייסט עס יא.
דאס ארויסגעבן די אנטאלאגיע האט זיך געצויגן מער ווי מע האט דערווארט. איך האבן באשלאסן איבערזעצן עטלעכע פון מיינע לידער אויף רומעניש און זיי אונטערשרייבן מיט אויסגעטראכטע נעמען פון מיזרח־דייטשישע פאעטן — סיי ווי סיי וועט עס קיינער נישט באמערקן. דער זיג פון סאציאליזם קלינגט פייערלעך אויף אלע שפראכן.
איין טאג האב איך באקומען א גרוס פון די ווארעמע לענדער. אנאס א בריוו האט זיך דערשלאגן אזש צו מיין פאסטקאסטן. אויך דאס מאל איז דער קאנווערט געווען אויפגעמאכט, ס׳האט מיך שוין אבער ווייניק געארט. דאס וואס איז געשטאנען אינעם בריוו גופא, האט מיך אויך ווייניק געארט, כאטש דער אינהאלט פונעם בריוו האט מיך געזאלט, אן א ספק, א צופ טאן ביים הארצן.
אנא האט געשריבן אזוי:
דוד, טייערער, איך בעט דיך, לייען דעם גאנצן בריוו מיט קאפ. בייזער דיך נישט און נעם נישט צום הארצן. דאס וואס איך וועל דיר תיכף שרייבן, איז א קלייניקייט און מע דארף עס אננעמען מיט א ביסל זאלץ.
דו ווייסט וויפל מענער הייבן אן מיט מיר? וויפל האר איך האב אין קאפ. אזוי זאל מיר גוט זיין. מענער זענען איבעראל מענער. זיי זעען א יונגע פרוי אליין און זיי ווארפן אויף איר אן אייגעלע. עס איז געקומען צו מיר מיט א פארשלאג אן אלמן. ער וויל חתונה האבן מיט מיר. איך קוק דעם אלטן נאר אן מיט אן אפענעם מויל, און ער? ער טוט א שמייכל, וואס אנטפלעקט זילבערנע און גאלדענע ציין און זאגט: „ביי מיר וועסטו זיין ווי די ענגלישע מלכה, וועסט נישט טון א האנט אין קאלטן וואסער‟. אויך מיר אן ענגלישער מלך. א חוצפה פון א ייד!
אנדערע, דווקא יונגע, דווקא נישט מיאוסע רעדן מיט מיר מכוח אכצן־און-דרייצן, נאר די קעפ ביי זיי זענען ליידיק. זיי מעגן זיין דיין כפרה. זיי וועקן נישט ביי מיר קיין שום געפיל. נאר, וואס דען? איין אוונט זענען אלע געגאנגען שלאפן פרי. די גאנצע שטוב האט געכראפעט, נאר איך און מומע אסתר האבן נישט געקענט צומאכן קיין אויג. מיר האבן געזופט טיי אין קיך און גערעדט. פלוצעם מאכט זי צו מיר: „זאג, חנהלע, וויפל איז דער שיעור צו זיין איינע אליין? וועסט חס־ושלום נאך ווערן א פארזעסענע מויד‟.
איך האב איר געגעבן צו פארשטיין — נישט צום ערשטן מאל, אז איך האב שוין א חתן. ער איז פארבליבן אין בוקארעשט ווי נאר אויסגעמעקט געבן די פאפירן, וועט ער זיך גלייך אוועקזעצן אויפן צוג. מומע אסתר האט מיך אפגעמאסטן קרום, ווי איך וואלט עמעצן געשאלטן אדער איך ווייס נישט וואס, און פרעגט מיט א קרעכץ: „און פרנסה? פון וואס ציט ער דאס שטיקעלע ברויט?‟
איך ווייס שוין, אז זאגן איר דעם אמת, אז דו ביסט א פאעט, האט נישט קיין זינען, ביי איר עקזיסטירט נישט אזא באשעפטיקונג, כאטש גיי דיך הענגען. האב איך געענטפערט דאס, וואס איך ענטפער יעדעס מאל, ווען זי פרעגט זיך נאך וועגן דיר: „ער שרייבט אין די צייטונגען און פארדינט נישקשה‟.
א כמארע האט זיך אנגעצויגן איבער איר פנים. זי האט גענומען גלעטן מיין האנט מיט איר ווייכער דלאניע, ווי זי וויל מיך טרייסטן. גערעדט האט זי מיט א שטילן ניגון, וואס מע ניצט, אז מע רעדט פון א פארשטארבענעם: „חנהלע, חנהלע, מיר דא, אין אונדזער יונגער מדינה נייטיקן זיך נישט אין ווערטער. מיר דארפן מעשים: בויען קיבוצים, בויען שטעט, ברוקירן דעם שטראז צווישן זיי, אראפברענגען וואסער אין נגב, היטן די גרענעצן קעגן דעם שונא. זשורנאליסטן? שרייבער? זיי האבן נישט קיין פרנסה. ער האט נישט קיין שאנסע צו פארדינען דא. איר וועט חלילה אויסגיין פון הונגער‟.
זי האט מיר געקוקט גלייך אין די אויגן, נאר איך האב זי אויסגעמיטן און געפירט מיין בליק איבער די פארפלעקטע דולאפן און פאיאנץ. „דארפסט א דאך איבערן קאפ, דיינע קינדער, וואס וועלן מירטשעם נאך קומען דארפן…‟.
וואס קען מען ענטפערן צו אזוינע דיבורים? ווייזט אויס, אז מיין טייערע מומע האט פארלוירן די בושה. אירע ווערטער האבן זיך אויסגעשעפט, און איך האב נישט געהאט קיין כוח צו ענטפערן, זענען מיר געגאנגען שלאפן.
צומארגנס, איז מומע אסתר, א פרישע, אן אויסגעשלאפענע צוגעגאנגען צו מיר, אז איך האב אנגעשניטן פאטלאזשעלעס [1] אין קיך. זי האט געהאט פאר מיר א בשורה־טובה: „מזל־טוב, חנהלע! איך האב מיך צופעליק געטראפן מיט אן אלטער חברטע מיינער, וואס איך האב זי נישט געזען א יאר מיט א מיטוואך. ס׳קומט ארויס, אז ביי זיי וואקסט א בחור — אזוינס און אזעלעכס — און ער זוכט א כלה‟.
איך האב גארנישט געענטפערט. די מעשה איז אזוי גראב גענייט, עס איז פשוט לעכערלעך צו הערן. זי מיינט, מע האט מיך געפונען אונטער די קוסטן? מומע אסתר איז נישט פון יענע, וואס זשענירן זיך צופיל. איר שיפעלע האט ווייטער געשיפלט אין דעם ים פון סופערלאטיוון: „ער איז אן איינשטענדיקער בחור, א צוגעלאזטער, א פיינער פארדינער, א בוכהאלטער אין עירייה [2]. ער קומט פון א גוטער משפחה, א טאטנס א קינד, דער מאמעס אויג אין קאפ. וואס איז דא צו רעדן? א בריליאנט!‟.
איך טו צו איר א בורטשע: „נו?‟
„איין מאל, איין מאל…‟, — האט די מומע אנגעהויבן זיך בעטן מיט א האלב־וויינענדיק קול, — „טרעף דיך מיט אים איין מאל. מעגסט זיין זיכער, ער וועט דיך נישט אויפעסן. וואס האסטו אנצוווערן? יא — איז יא, ניין — איז ניין! איך וועל דיר נישט זאגן קיין קרום ווארט. דאס וועט זיין דיין באשלוס‟.
וואס זאל איך טאן? מער ווי אלץ האב איך געוואלט שוין אפטרייסלען פון מיר די פיאווקע, פארמאכן איר דעם פיסק. בין איך געגאנגען אויף א ראנדעווו מיטן לאקש.
אז ער איז אריין אין דער קאפע, האב איך א קוק געטאן אויף אים און עס איז מיר קאלט געווארן: רבונו־של-עולם, ער איז דאך א שנעקל, וואס איז נאר ארויסגעקראכן פון אונטער דעם מאמעס פארטעך. איך בין די ערשטע פרוי, מיט וועלכער ער האט געביטן א ווארט אין זיין לעבן. ער קוקט מיך אן, ווי איך בין אראפגעפאלן פון דער לבנה און האלט אין איין שמייכלען, ווי א תם. אלץ וואס איך זאג, איז ריכטיק ווי גאלד. אז איך זאג טאג, איז טאג, אז איך זאג נאכט, איז נאכט. ער גלייבט מיר אויפן ווארט. צו וואס קוקן אין דרויסן? ער האט געפרוווט מאכן אויף מיר א רושם מיט עטלעכע וויצן, וואס האבן שוין א בארד, מיט איין ווארט — א יינגעלע.
אז איך בין צוריקגעקומען צו מומע אסתרס דירה — איך קען שוין נישט רופן איר דירה „היים‟, — אלע דארט זענען מיר שוין דערעסן געווארן מיט זייערע שטיק.
איז מומע אסתר צוגעקומען צו מיר. „נו? ווי איז געווען?‟
„א יינגעלע. ער איז נישט אין מיין טעם‟.
„און פעטער מנשה איז יא אין מיין טעם?‟, — שטעקט זי ארויס דעם ווייזפינגער, ווי עס טוט עס א לערערין, — „איך וויל נישט לעבן מיט פעטער מנשה‟.
פלוצעם וואקסט פעטער מנשה, דער עזר־כנגדה, מישטיינס געזאגט, ארויס הינטער איר רוקן און הייבט אן מיך לערנען שכל:
„חנהלע‟, — זאגט ער און די הענט ציטערן ביי אים, ווי עס איז אריין אין אים א נישט־גוטער, — „אז עס קומט צו אזוינע זאכן, טראכט אויכעט מיטן קאפ, נישט נאר מיטן הארצן. בעסער איין פויגל אין דער האנט איידער צוויי אויפן בוים. ער איז א גאלדענער בחור! בנאמנות. א שאד…‟
„מיינסט ביי דיין שרייבער וועסטו לעקן האניק?‟, — העלפט אים אונטער מומע אסתר.
איך האב אנגעהויבן וויינען: „ווינטשסט מיר, איך זאל זיין אומגליקלעך דאס גאנצע לעבן?‟
„אז וועסט נישט האבן אין מויל, וועסטו זיין אומגליקלעך‟.
וואס עס האט זיך אפגעטאן נאכדעם, איז א מעשה פאר זיך: ביידע, מאן און ווייב, האבן מיר געמאכט דאס לעבן מיאוס, האבן גענומען דרייען א ספאדיק איעדן טאג וועגן דעם לאקש: „דער לאקש איז גוט, זייער גוט. א פיינער פארדינער. ער וועט זיין א געטרייער מאן און א גוטער טאטע…‟
ווי דו קענסט דיך פארשטעלן, האבן זייערע ווערטער געהאט א קנאפע השפעה אויף מיר. איך האב זיי נישט געזאגט קיין ווארט, אבער צוביסלעך האב איך אויסגעארבעט אן אייגענעם פלאן. איך וויל זאלסט לייענען דעם פלאן מיט קאפ. ער וועט דיר שטארק געפעלן ווערן.
דער פלאן גייט אזוי: איך וועל שטעלן א חופה מיטן לאקש. איך מיין, אז איך וועל זיין מסוגל צו שטיין מיט אים אונטער איין חופה. דו ווייסט דאך, אז ביי מיר א „חופה‟ מיינט אבסאלוט גארנישט. פיר שטאנגען און א שטיקל צייג, אויסגעצויגן איבערן קאפ, קענען נישט מאכן א מיאוסן שיין אדער א נאר — קליגער. זיי קענען נישט בייטן די געפילן. דער לאקש האט א פיינע דירה, וועל איך, ערשטע זאך, מיך אריינציען צו אים, מאכן דער מומע צו ליב. נאכדעם וועל איך אנהייבן זיך לערנען אין לערער־סעמינאר, און אז איך וועל קריגן מיין דיפלאם און דו וועסט באקומען דעם פאספארט און קומען קיין חיפה, אין א גוטער שעה, ערשט דעמאלט וועל איך ווארפן די רעכטע באמבע: איך וועל פארלאנגען פון אים א גט.
עס וועט זיין, ווי א דונער וואלט אים געטראפן. ער וועט נישט קענען פארשטיין, וואס און פארוואס. איך וועל אים זאגן קאלט: „שוין, די מעשה האט זיך אויסגעוועפט. צו וואס שלאגן א טויטן הונט?‟ ארויסקריגן א גט וועט זיין א קלייניקייט. חיפה איז נישט קיין שטעטל אין גאליציע. איך וועל גארנישט נעמען ביי אים — אבסאלוט גארנישט. נא דיר דיינס, גיב מיר מיינס — איין שטיקל פאפיר. יא, מיט איין זאך איז מומע אסתר גערעכט, מע לעקט נישט האניק דא, אבער מיר וועלן זיך געבן אן עצה.
אין אנהייב וועט זיין שווערער, אבער נאכדעם וועלן קומען ליכטיקע טעג. און אויב דו זארגסט דיך, אז איך וועל „זיין מיט אים‟, קען איך דיר אפיציעל מעלדן, אז דאס וועט נישט געשען. ערשטע זאך: פאר דער חתונה קען נישט זיין קיין רייד וועגן דעם. 
איך בין הייליק. איך היט אפ מיין בתולהשאפט ביז דער חופה, און קיין שום זאך און קיין שום פאקט וועלן נישט בייטן מיין מיינונג.
צווייטע זאך, ער וועט אנטפלעקן, תיכף נאך דער חופה, אז זיין באשערטע האט עפעס א פראבלעם „דארט‟, א ווייטיק אזא. עס איז מיר גענוג מע זאל ווארפן א ווארט מכוח „תכלית‟, איך זאל זיך דערמאנען אינעם ווייטיק. ער וועט מיך, געוויס, שיקן צו דאקטוירים און באצאלן א מאיאנטעק, אבער קיין שום דאקטער וועט מיר נישט קענען העלפן. די פראבלעם איז אויבן, נישט אונטן.
איך האב געשריבן גענוג. דערווייל בלייב מיר געזונט און לאז מיך וויסן, ווי עס געפעלט דיר מיין פלאן — צוויי האזן מיט איין שאס.
מאדנע, נאכן איבערלייענען דעם בריוו האב איך נישט דערפילט קיין אומעט, בענקשאפט, כעס אדער אן אנדער געפיל, וואס מענטשן פילן געוויינטלעך נאכן איבערלייענען אזעלכע בריוו. די בייזע חלומות, אין וועלכע אנא האט זיך איבערגעגעבן צו א פרעמדן אדער צו מאריסן, עליו־השלום, האבן זיך נישט אומגעקערט און נישט געפלאגט ביי נאכט. על־כל-פנים, די קומענדיקע טעג האב איך געווידמעט צו א סארט זעלבסט־אנאליז. נאך א פאר טעג זענען די רעזולטאטן געווען זייער באשיידן; דאס איינציקע, וואס עס האט זיך מיר איינגעגעבן ארויסקוועטשן פון זיך, איז געווען די פאלגנדיקע וויזיע, וואס איך — כ׳קאן זיך שווערן, — האב זי א מאל געזען אין עפעס א שונד־פיעסע.
דער שדכן, ר׳סענדער גייט אויף דער בינע מיט ברייטע טריט. ער גלעט זיין קמץ־בערדל און שיינט פאר גרויס נחת. דער שטעקן דרייט זיך אין זיין לינקער האנט, ווי ביי טשארלי טשאפלין. אן איבערנאטירלעכער שמייכל ציט זיך ביי אים פון באק צו באק. מיט א מאל שטעלט ער זיך אפ. א גרויסער לאמפ ווארפט פון אויבן אראפ א געלן ליכט־זייל אויף זיין צופרידענעם פנים און ער הייבט אן צו זינגען מיט א פאנפענדיק קולכל:
„ס׳גאנצע לעבן איז א שפיל
אבי מ׳טוט דאס מיט געפיל
און אז דער עסק האט געקראכט
האט דער שדכן שטארק געלאכט…‟

[1] פאטלאזשעל/עס (רומ.) — טאמאטן
[2] עירייה (עבר.) — מוניציפאליטעט


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
פון אונדזער עזבון: עלי שעכטמאן (1908־1996) 

Next Post
שפיאן ליאשקע וואלקאוו (5) 



