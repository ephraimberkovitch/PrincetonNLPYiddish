

אן אוונט פון יידישער פאעזיע פאר קינדער 



 by באריס סאנדלער 
November 1, 2019November 2, 2019 Filed under:
איבערזעצונגען
ביכער און קאמפאקטלעך
ליטעראטור
פון דא און דארט 

אויפן בילד: זעלינא איסקאנדעראוו און וויקטאר גענין, פילאלאג און מיטארבעטער פונעם „צענטער‟ פרעזענטירן ב. סאנדלערס בוך פאר קינדער
סוועטלאנא בארקאן
אינעם טאראנטער צענטער „בערנארד בעטעל‟ איז לעצטנס דורכגעפירט געווארן אן אינטערעסאנטער אוונט אויף דער טעמע „יידישע פאעזיע פאר דערוואקסענע און קינדער — מחברים און איבערזעצערס‟, צוגעגרייט פון דער איבערזעצערין און געזעלשאפטלעכער טוערין זעלינא איסקאנדעראוו.
אין אנהייב האט זעלינא דערציילט וועגן דעם לעבן און שאפן פון די באקאנטע יידישע דיכטערס, וואס א וויכטיקן טייל פון זייער שאפונג האבן זיי געווידמעט די קינדער: לייב קוויטקא, שיקע דריז, איציק קיפניס, קאדי מאלאדאווסקי, דארע כייקין און אנדערע. זיי האבן דורכגעמאכט א שווער און טראגיש לעבן, איבערלאזנדיק א קינדער־וועלט, פול מיט ליכט און קינדערישער קונדסעריי. עס האבן געקלונגען זייערע לידער און פראגמענטן פון גרעסערע ווערק, איבערגעזעצט אין רוסיש.
זעלינא האט באטאנט, אז די יידישע פאעזיע, אין אונטערשייד פון זייערע מחברים, האט געהאט א בעסער מזל, דהיינו, עס האבן די לידער איבערגעזעצט די בעסטע רוסישע פאעטן, אזעלכע ווי סאמויל מארשאק און ניקאליי זאבאלאצקי, יעלענא בלאגינא און סערגיי מיכאלקאוו, באריס זאכאדער, וואלענטין בערעסטאוו און אנדערע. איר געדענקט, אוודאי, ווי עס באלעבאטעוועט לעמעק און וואסערע ליאלקעס קלייבט זיך פארקויפן דער קליינער מוני, און ווי אזוי די כעלמער חכמים באטראכטן אן ענין — „אפשר יא, און אפשר, ניין!‟… וואסער כישוף ליגט אין שיקע דריזס „זיבן טינטערלעך‟:
וואלט א פויגל דורכגעפלויגן,
שיק איך אים צום רעגנבויגן:
פויגל, פויגל,
ברענג געשווינד
זיבן טינטערלעך מיט טינט…
באזונדערס האט זעלינא דערציילט וועגן דעם גאר נישט קיין פשוטן לעבנסוועג און דער שאפונג פונעם גרויסן פוילישן דיכטער מיט א יידישן ייחוס יוליאן טובים. עס האבן געקלונגען זיינען לידער פאר קינדער אין דער איבערזעצונג פון באריס זאכאדער און סערגיי מיכאלקאוו.
דאס צוויי־שפראכיקע בוך (ענגליש און רוסיש) פון ב. סאנדלער. איבערגעזעצט פונעם יידישן בוך ״נישט געשטויגן, נישט געפלויגן״
א בכבודיק ארט אינעם אוונט האט פארנומען די פרעזענטאציע פון באריס סאנדלערס בוך פאר קינדער „נישט געשטויגן, נישט געפלויגן‟, וואס איז לעצטנס דערשינען אין רוסיש און ענגליש. זעלינא איז דא אויפגעטראטן סיי ווי די איבערזעצערין אויף רוסיש און סיי ווי דער ספאנסאר פון דער אויסגאבע. אויף ענגליש האט עס איבערגעזעצט מיכאל סאוויקאווסקי. עס זיינען געלייענט געווארן נישט בלויז די חנעוודיקע, קלוגע צוויי־שורותלעך וועגן חיות און פייגל, נאר אויך געקלונגען די פרעכטיקע מוזיקאלישע קאמפאזיציעס אויף יידיש, אנגעשריבן און געזונגען פונעם קאמפאזיטאר און זינגער מארק אייזיקאוויטש ז״ל.
א בוך פאר קינדער מוז האבן אילוסטראציעס. די ישראלדיקע מאלערין איטעלא מאסטבאום האט ממש אריינגעאטעמט אין אירע געמאלטע חיות און פייגל א מענטשלעכע נשמה. אירע לעבעדיקע פארשיידנקאליריקע בילדער, באגלייט מיט ווארט און מוזיק, שאפן א פארגאנצטן אימאזש פון באשעפענישן, אונדזערע שכנים, וואס יעדער מענטש, פון קליינערהייט אן, דארף זיך אויסלערנען פארשטיין זייער אויפפירונג און זייער אייגענעם „לעבנס־שטייגער‟. מיר נייטיקן זיך אין זיי, און זיי — אין אונדז. מיר באזעצן איין וועלט!
גערירט פונעם דערהערטן האבן די געסט אין זאל לעבעדיק רעאגירט אויף דעם, וואס ס׳איז פארגעקומען פאר זייערע אויגן. נאכן אוונט זיינען א סך פונעם עולם צוגעגאנגען צו די אנטיילנעמער און זיי הארציק באדאנקט. מענטשן האבן באטאנט, אז זיי האבן זיך ממש אומגעקערט אין זייערע קינדער־יארן, אין די ליכטיקסטע און שענסטע דערמאנונגען. אינעם צוגרייטן דעם אוונט האט זיך באטייליקט די גאנצע משפחה איסקאנדעראוו — פון די דריי קליינע אייניקלעך — אניע, נאטאלי און דניאל ביז זעלינאס מאן, אלכסנדר און זייער טאכטער סוועטלאנא.
א פארבינדונג צו די לידער פונעם יידישן בוך „נישט געשטויגן, נישט געפלויגן‟
     


Share this:TwitterFacebookPrintLike this:Like Loading...

Related
 


Tagged: fasadjewsliteraturepoetryYiddish 
Post navigation


Previous Post
א מאל בין איך אויך געווען גאט 

Next Post
נאטיצן פונעם רעדאקטאר — 26 



