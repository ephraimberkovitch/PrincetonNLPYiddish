

נאטיצן פונעם רעדאקטאר — 44 



 by באריס סאנדלער 
May 2, 2021May 3, 2021 Filed under:
באריס סאנדלער
נאטיצן פונעם רעדאקטאר 

די פוסט געווארענע שטאט ניו־יארק
וועגן וואס שרייט דער „קוויטשער‟?
מיט־מארץ. נאך די צוויי איינשפריצונגען פון דער „פייזער‟־וואקצין זיינען מיר מיט מיין פרוי אנטלאפן פון ניו־יארק קיין פלארידע. עס מיינט לחלוטין נישט, אז דאס שטענדיק זומערדיקע ווינקעלע אין אמעריקע, איז גאטס נחלה, ווו די וויסטע וועלט־פאנדעמיע האט נישט געוואגט אהין אריינשטעקן איר פאסקודנע נאז. די סיבה איז, אז דאס לעצטע יאר איז ניו־יארק — די שטאט פון וואלקן־קראצערס, בראדוויי־שאוס, שור־הבר פון די וועלט־פינאנצן, תוהו־ובוהו פיר און צוואנציק שעה אין מעת־לעת, — איז פארוואנדלט געווארן אין א מאנסטער, אין א נייער גאדזילע, אנגעשטעקט מיט א סכנותדיקן ווירוס, מעגלעך, א מין מאדיפיקאציע פון „קאוויד‟, וואס עסט די גאנצע געזעלשאפט אויס פון אינעווייניק, ווי זשאווער אייזן.
דער הויפט־סימפטאם פון דער קרענק דריקט זיך אויס ווי א טאטאלער אומצוטרוי און אפגעפרעמדקייט, וואס האט געבראכט צו א מסוכנעם שפאלט אין דער געזעלשאפט. אפשר האט זיך עס טאקע אנגעהויבן דעמאלט, ווען מ׳האט אויפגעהערט צו דערלאנגען איינער דעם אנדערן די האנט, בשעתן טרעפן זיך; ווען א האלב פנים איז פארשטעלט געווארן מיט דער מאסקע און מענטשן האבן אויפגעהערט צו שמייכלען איינער צום אנדערן; אויפגעהערט, ביים אריינגיין אין סאבוויי אדער אין א קראם, צוהאלטן די טיר פאר יענעם, וואס גייט נאך אים; ווען די טאג־טעגלעכע געוווינטשאפטן, דערפירט ביז א רוטין — אויפן וועג צו דער ארבעט זיך קויפן א גלאז קאווע מיט א בייגל, אדער ארויסגיין אויף א „לאנטש‟, — זיינען צעשטערט געווארן, ווייל די טיר פון דער ארבעט איז פארשלאסן געווארן…
דאס בלייבן פארשפארט אין די פיר ווענט פון אומקלארקייט, שוצלאזיקייט, אן דעם אנונג ווי לאנג ס׳וועט אזא מצב אנגיין, — האט געוועקט כל־מיני מוראס. דאס איינציקע „שטרויעלע‟, וואס האט זיך געלאזט אנכאפן, איז געווארן דער עקראן — טעלעוויזיע־עקראן און קאמפיוטער־עקראן. די וועלט איז צו אט דעם פענצטערל צוגעפאלן, ווי א קראנק קינד, וואס מע לאזט עס נישט אין דרויסן ארויס.
די שטייגנדיקע סטאטיסטיק פון אנגעשטעקטע און פארשטארבענע האט געשרעקט און אריינגעטריבן אין דעפרעסיע. אונדזערע גדולים — פון דעם פרעזידענט און זיין קאמאנדע ביז דעם שטאט־באלעבאס און זיין קאמאנדע, האבן גערעדט איבערצייגעוודיק, הגם געהאט א קנאפן פארשטאנד סיי וועגן דער מחלה און סיי ווי אזוי פון איר פטור צו ווערן. ווי זאגט דאס ווערטל: יעדער בעל־דרשן דרשנט פאר זיינעט וועגן. אזוי איז די טעמע „פאנדעמיע‟ געווארן א טייל פון דער פרעזידענטישער וואל־קאמפאניע.
ווי עס פירט זיך ביי יעדער וואל־קאמפאניע, געווינט דער צד, וואס זאגט מער צו. דאס גלאוונע צוזאגעניש אין דער לעצטער פרעזידענטישער וואל־קאמפאניע איז געווארן צו געפינען די וואקצין קעגן „קאוויד‟…
עד־כאן! מיר זיינען אלע געווען עדות פון דעם, וויאזוי דער פאליטישער טייל פון דער פאנדעמיעס איז דערפירט געווארן ביז א קרימינעלן אויפברויז אין דער אמעריקאנער געזעלשאפט, און ווי א פועל־יוצא דערפון — צו א שפאלט אין דער געזעלשאפט…
דער גרויער בושל האט טאקע אין פאלק געקראגן דעם צונאמעניש „קוויטשער‟
אין פלארידע, דער שטח, ווו מיר האבן זיך באזעצט אויף א צייט מיט מיין פרוי, האט דערמאנט א ריזיקן פארק, פארכאפט פון פייגל. זייער צוויטשעריי האט זיך געטראגן אינעם זוניקן רוים. זיי האבן נישט געפאלשט און קיינעם גארנישט ניט צוגעזאגט, אבער ס׳האט זיך געוואלט זיי הערן און גלייבן זייער געזאנגען. פון דעסטוועגן, האט אין די ביינאכטן זיך געקאנט פלוצעם הערן א הארצרייסנדיקער געשריי, וואס האט אריינגעבראכט א דיסאנאנס אין דעם טאגיקע פייגל־כאר. דער גרויער בושל האט טאקע אין פאלק געקראגן דעם צונאמעניש „קוויטשער‟. מיט זיינע הילכיקע און שארפע כליפענישן האט ער געוועקט דעם פארבארגענעם אומרו און דערמאנט אין די נאענטע קרובים און פריינד, וואס די פאנדעמיע האט אוועקגעטראגן. און אפשר האט ער, דער פויגל־קוויטשער, אפגעשריען די צרות, וואס דערווארטן אונדז נאך…
אפריל, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: Boris SandlerfasadYiddish 
Post navigation


Previous Post
ארץ־ישראל אין דער יידישער סאוועטישער ליטעראטור 

Next Post
לאפסוס־קאקטוס — 45 



