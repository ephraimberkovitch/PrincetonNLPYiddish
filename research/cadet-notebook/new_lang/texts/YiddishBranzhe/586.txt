

צום 80סטן יארצייט נאכן דערשיסן די יידישע שרייבערס אין מינסק 



 by באריס סאנדלער 
November 12, 2017December 7, 2017 Filed under:
געשיכטע
פון דא און דארט 

אויפן מארטירער־קאלענדאר פון אומגעבראכטע יידישע שרייבערס און קולטור־טוער בעתן סטאלין־רעזשים, טיילט זיך בולט אויס די דאטע פון 12טן אויגוסט 1952. אין דעם טאג זיינען דערשאסן געווארן אין מאסקווע די מיטגלידער פונעם יידישן אנטיפאשיסטישן קאמיטעט, און צווישן זיי אויך די שרייבערס: דוד בערגעלסאן, דוד האפשטיין, לייב קוויטקא, פרץ מארקיש און איציק פעפער.
די רדיפות אבער אויף די יידישע פען־מענטשן האבן זיך אנגעהויבן א סך פריער, נאך פאר דער צווייטער וועלט־מלחמה, אין מינסק, ווייסרוסלאנד. דעם 28סטן און 29סטן אקטאבער 1937 זיינען דארט דערשאסן געווארן: איזי כאריק, משה קולבאק, יאשע בראנשטיין, כאצקל דונעץ און אהרן יודעלסאן.
וועגן דעם שרייבער אהרן יודעלסאן (1907־1937), וואס זיין לעבן און שאפן איז כמעט נישט באקאנט אויף דער יידישער גאס, וועלן מיר דערציילן א ביסל גענויער.
אהרן יודעלסאן אין די 1920ער יארן
אהרן יודעלסאן איז געבוירן געווארן אין ריגע, לעטלאנד, אין א משפחה פון א לערער. ער איז פרי פארטאן געווארן אין דער אומלעגאלער קאמוניסטישער באוועגונג. זיינע ערשטע לידער האט ער געדרוקט אין די אנהייב 1920ער סיי אין די ארטיקע לינקע אויסגאבעס און סיי אין די יוגנט־זשורנאלן פון ראטן־פארבאנד. אן ערך א יאר צייט האט ער געוווינט אין ווילנע, און דערנאך, אין 1928, געשווארצט די גרענעץ און איז אנגעקומען אין מינסק, ווו מ׳האט אים דערלויבט זיך צו באזעצן.
אין יענער צייט איז מינסק געווען א וויכטיקער צענטער פון יידישער קולטור און ליטעראטור אין ראטן־פארבאנד. אין שטאט האט געשפילט דער יידישער מלוכישער טעאטער, אנגעפירט פונעם טאלאנטירטן רעזשיסאר משה ראפאלסקי (1889־1937) — אויך א קרבן פון סטאלינס רעפרעסיע־מאשין. די סאוועטישע מאכט האט דערמעגלעכט, אז אין ווייסרוסלאנד זאל געעפנט ווערן א גאנצע נעץ יידישע שולן, ווו אלע לימונדים האבן זיך געפירט אויף יידיש; ביים אינסטיטוט פון ווייסרוסישער קולטור איז געשאפן געווארן א יידישע אפטיילונג (מיט סעקטארן פון פילאלאגיע, ליטעראטור און געשיכטע); עס האט זיך געעפנט א יידישער לערער־אינסטיטוט ביים ווייסרוסישן מלוכה־אוניווערסיטעט. עס איז ארויסגעגאנגען די טעגלעכע צייטונג „אקטיאבר‟ (אקטאבער) און דער ליטערארישער זשורנאל „שטערן‟; און אויפן הערב פון דער רעפובליק ביי גלייך מיט נאך דריי אנדערע שפראכן פון דער ווייסרוסישער באפעלקערונג איז געווען אנגעשריבן אויף יידיש: ״פראלעטארער פון אלע לענדער פאראייניקט זיך!״… פארשטייט זיך, אז די אלע יידישע אינסטיטוציעס און אויסגאבעס האבן זיך געפונען אונטערן שטרענגן קאנטראל פון דער אזוי גערופענער „יעווסעקציע‟ (יידן־סעקציע) [1].
אין מינסק האט אהרן יודעלסאן פארענדיקט דעם מלוכישן אוניווערסיטעט און אנגעהויבן ארבעטן אין דער צייטונג „אקטיאבר‟.
דער יידישער טעאטער אין מינסק, ווו ס׳איז פריער געווען די כאר־שיל
אין זיינע לידער און פאעמעס „נעגארעלאגיע‟, „קאמבינאט‟, „גרענעצן‟ וכדומה באזינגט דער פאעט דאס שיינע לעבן פונעם נייעם לאנד און פירט א שארפע פאלעמיק מיט יענע, וועלכע צווייפלען אין דער אויפריכטיקייט פון זיינע אייגענע פאטריאטישע געפילן צום נייעם פאטערלאנד.
די קאמוניסטישע זיכערהייט־ארגאנען האבן, א פנים, געהאט אנדערע קריטעריעס פון מעסטן פאטריאטישע געטריישאפט. יודעלסאן איז ארעסטירט און באשולדיקט געווארן אין „נאציאנאליזם און טראצקיזם‟; און אז ער „דינט אונטער א ליטערארישער מאסקע די פאראכטע שונאים פון דער רעוואלוציע…‟ — מיט אזעלכע באשולדיקונגען האט געקאנט זיין נאר איין אורטייל — צעשיסן. דער פרוי, באסיע, האט מען געזאגט, אז איר מאן איז פארמישפט צו צען יאר תפיסה „אנעם רעכט זיך איבערצושרייבן‟.
אין דער עלעקטראנישער צייטונג „ריגער יידישע וועלטלעכע שול‟ האבן מיר געפונען א נאטיץ און בילדער, געווידמעט דעם גראדואנט פון דער שול אהרן יודעלסאן. אייניקע אויסצוגן פון דער נאטיץ ברענגען מיר ווייטער:
אהרן און באסיע מיט זייער טעכטערל מיף־שולמית
אין יאר 1932 האט אהרן חתונה געהאט מיט באסיע שטשור. אין א יאר ארום איז ביי זיי געבוירן געווארן א מיידעלע, מיף (א פארקלענער־נאמען פון שולמית). ווען אהרן איז ארעסטירט געווארן, איז באסיע געווען טראגעדיק מיטן צווייטן קינד. צוליב דעם איז איר ארעסט אפגעלייגט געווארן אויף א יאר, און אין 1938 איז זי, צוזאמען מיטן עופעלע, איזאבעל, פארשיקט געווארן אין קארלאגער (קאראגאנדא), ווו זיי זיינען ביידע אפגעווען דריי יאר. אז איזאבעל איז שוין געבוירן געווארן א יתומה, האט באסיע נישט געוווסט. נאך די דריי יאר האט די מאמע, לויטן געזעץ, געמוזט אפגעבן דאס קינד אין א קינדער־הויז. דעמאלט איז צו באסיען אין לאגער געקומען צו פארן איר שוועסטער, גיטל שטשור, און האט אפגעפירט דאס מיידעלע צו זיך אהיים אין שטעטל אסיפאוויטשי, ווו ס׳איז ביז אהער געוואקסן אויך באסיעס עלטערע טאכטער מיף. גאר אין גיכן האט זיך אנגעהויבן די מלחמה און גיטלס משפחה איז, צוזאמען מיט די צוויי מיידעלעך, שולמית און איזאבעל, אומגעקומען. 
על־פי־נס איז לעבן געבליבן גיטלס א טאכטער אויך מיף־שולמית. ממש עטלעכע וואכן איידער די מלחמה האט אויסגעבראכן, האט מען דאס מיידעלע געשיקט אין א קינדער־סאנאטאריום, וואס מ׳האט באוויזן צו עוואקוירן.
באיסיע און ישראל יודעלסאן מיט דער משפחה אין ריגע
אין 1946 האט באסיע זיך באפרייט פונעם לאגער און איז געקומען צו פארן קיין ריגע, ווו ס׳האט געוווינט אהרנס ברודער ישראל יודעלסאן. דארט איז זי שוין געבליבן וווינען ביזן יאר 1975, ווען ישראל איז געשטארבן. נאך זיין טויט האט באסיען גענומען צו זיך קיין באברויסק די פלימעניצע מיף. מיט איר משפחה איז באסיע אין 1989 ארויסגעפארן קיין אמעריקע . זי איז געשטארבן אין עלטער פון 89 יאר אין סענט־לויס.
אט אזא טראגישן גורלן האט געהאט דער יידישער פאעט אהרן יודעלסאן און זיין משפחה.
[1] יעווסעקציע (יידן־סעקציע) — א ספעציעלע סעקציע, געשאפן אונטערן דאך פון דער קאמוניסטישער פארטיי. איר הויפט־אויפגאבע איז געווען צו פארשפרייטן די קאמוניסטישע אידעאלאגיע צווישן דער יידישער באפעלקערונג. אזעלכע סעקציעס זיינען געווען אויך ביי אנדערע נאציאנאלע מינאריטעטן.

א הארציקן דאנק לארע איטקין און לעאניד פליאט פארן העלפן צוגרייטן דעם ארטיקל.
יידיש־בראנזשע


Share this:TwitterFacebookPrintLike this:Like Loading...

Related
 



Post navigation


Previous Post
דער חידוש פון יידיש אין שפאניע 

Next Post
נאטיצן פונעם רעדאקטאר — 2 



