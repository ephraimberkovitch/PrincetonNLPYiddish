

די מתנה פונעם ליטווישן מלוכה־ארכיוו 



 by באריס סאנדלער 
November 1, 2018November 7, 2018 Filed under:
ארכיוו
געשיכטע
פון דא און דארט 

פינחס פרידבערג
אויף דער עלטער, האב איך זיך געפונען א טשיקאווע באשעפטיקונג, דהיינו: איך זוך אין די ליטווישע ארכיוון דאקומענטן פון די פארשטארבענע ווילנער יידן. למשל, נישט לאנג צוריק האט מיין געפינס געהאלפן אויפצולעבן דעם נאמען פונעם פארגעסענעם יידישן פאעט לייב סטאצקי; אדער פרטים וועגן דעם ליברעטיסט ראובן צארפאס, וואס איז אומגעקומען אינעם קאנצענטראציע־לאגער דאכאו.
זיידע־באבע, נאענטע קרובים פון מיין מאמעס צד (זי אליין שטייט אונטערן זייגער). 1932
ס׳האט זיך ביי מיר פארהיט א בילד, געמאכט אין 1932: זיידע־באבע, נאענטע קרובים פון מיין מאמעס צד (זי אליין שטייט אונטערן זייגער). אלע, א חוץ מיין מאמען, זיינען זיי אומגעקומען אין איינער פון די גריבער אין פאנאר. דאס בילד איז דער איינציקער שפור, וואס נאך זיי איז געבליבן.
האב איך זיך געלאזט זוכן די בילדער פון מיינע באבע־זיידע אין די פאנדן פון LCVA (מלוכישער נאציאנאלער ארכיוו פון ליטע). דורכגעקוקט די באקומענע פונעם קאמפיוטער אינפארמאציע, האב איך אויף מיין יידיש מזל גארנישט ניט געפונען. אז כ׳בין שוין געווען אינעם ארכיוו, האב איך באשלאסן איבערצוקוקן אלע „ענינים‟ פון די זלאטקאוויטשס, וואס דער ברייטהארציקער קאמפיוטער האט מיר צוגעשטעלט. אין איינעם אן „ענין‟ האב איך זיך אנגעשטויסן אין א דייטשישן פאס.
בעת דער ערשטער וועלט־מלחמה פלעגט די „דייטשישע הויפט־אנפירונג איבער מיזרח‟ ארויסגעבן אזעלכע פאסן די ווילנער יידן
איר וועט נישט גלייבן, אבער דעזעענדיק אויפן טעוועלע יידישע אותיות, האב איך א טראכט געטאן, אז נאך לאנגע שעהען פון נישטערן און לייענען די ארכיוו־דאקומענטן, האבן זיך ביי מיר אנגעהויבן האלוצינאציעס. אויפגעעפנט דעם פאס, האב איך פארשטאנען, אז בעת דער ערשטער וועלט־מלחמה פלעגט די „דייטשישע הויפט־אנפירונג איבער מיזרח‟ ארויסגעבן אזעלכע פאסן אלע ווילנער יידן. אגב, ווי ס׳האט זיך ארויסגעוויזן, האט דער פאס געהערט צום זיידנס אייגענער שוועסטער. אגב, איז אויפן שטעמפל אנגעוויזן (אויף ליטוויש) די דאטע: אקטאבער 7, 1920. דווקא אין דעם טאג איז אונטערגעשריבן געווארן דער סווואלקי־אפמאך, לויט וועלכן פוילן האט אנערקענט, אז ווילנע און ווילנער געגנט געהערן צו ליטע. נישט געקוקט דערויף, האבן די מיליטערישע טיילן פון גענעראל זשעליגאווסקי פארנומען ווילנע און דעם דרום־מיזרחדיקן טייל פון ליטע.
א קורצער קאמענטאר:
אין יאר 1916 האבן אין ווילנע געוווינט 140,8 טויזנט איינווינער, פון זיי: פאליאקן — 50,1%, יידן — 43,5%, ליטווינער — 2,1%, רוסן — 1,6% און ווייסרוסן — 1,4%. אינעם פאנד, וואס איך האב איבערגעקוקט, געפינען זיך אן ערך צוואנציק טויזנט דאקומענטן. דארט האב איך אנגעטראפן אויף דייטשישע פאסן מיט פויליש; כ׳האב אבער נישט געזען קיין איין דייטשישן פאס מיט רוסיש אדער ליטוויש. צי האבן אזעלכע פאסן עקזיסטיר בכלל, האט זיך מיר נישט איינגעגעבן צו באשטימען.
ווילניוס. אויף די שפורן פון ירושלים דליטא
כ׳האב געפרוווט צו געפינען אין ליטעראטור דאס בילד פון א דייטשישן פאס פאר די יידן פון ווילנע און אין דער געגנט. דורכגעקוקט די לעצטע אויסגאבע פונעם רוסישן בוך פון אירינע גוזענבערג און גענריך אגראנאווסקי „ווילניוס. אויף די שפורן פון ירושלים דליטא‟, האב איך דארט וועגן דעם גארנישט ניט געפונען. דעמאלט האב איך „דורכגעגוגלט‟ אויף יידיש די פאר ווערטער „פאס+ווילנע‟ — און באלד אנטפלעקט, אז אזא פאס איז פאראן אינעם פריוואטן מיני־מוזיי פון פראפ׳ דוד קאץ.
א ברייטהארציקע מתנה פאר די יורשים פון ווילנער יידן
מע דארף נישט זיין קיין גרויסער חכם צו פארשטיין, אז די דייטשישע פאסן פלעגט מען ארויסגעבן אויפן סמך פון געוויסע „דיסקאנט־קארטלעך‟, וואס האבן געטראגן נישט בלויז די ידיעות וועגן א קאנקרעטן מענטש, נאר אויך זיין פאטאגראפיע. אין שייכות דערמיט זיינען אויפגעקומען א ריי פראגעס: צי האבן זיך פארהיט די קארטלעך, און אויב יא, ווו ליגן זיי? און דער עיקר: צי קאן מען צו זיי פריי צוקומען?
איך ענטפער אויף די ערשטע צוויי פראגעס: יא, מערסטנס פון זיי האבן זיך פארהיט און געפינען זיך אין LVIA, F. 641, ap. 2; פריי צוקומען צו זיי איז מעגלעך געווארן ערשט נישט לאנג צוריק. אין מיין פריוואטן שמועס מיטן שטעלפארטרעטער פונעם ארכיוו־דירעקטאר, אלפאנסאס טאמולינאז האט ער די געשעעניש אפגעשאצט ווי א „מתנה צו די 100 יאר פון ליטווישער מלוכה‟.
די קארטלעך, ווער ס׳וועט זוכן, ליגן אויסגעסדרט לויטן ערשטן אות פון דער פאמיליע. אבער „אין מיטן‟ דעם אות איז דערווייל קיין סדר ניטא. יעדנפאלס, מע ארבעט דערויף.
די דייטשישע פאסן פלעגט מען ארויסגעבן אויפן סמך פון געוויסע „דיסקאנט־קארטלעך‟
דעם פרילינג האב איך געזוכט דאס בילד פונעם באקאנטן דיריגענט אהרן אלעווסקי (1877־1965). אט וואס ס׳האט מיר געשריבן אין איר בריוו די עצה־געבערין ביים אינפארצאציע־אפטייל גאלינא באראנאווא: „אינעם אדרעס־בוך ׳גאנץ ווילנע׳ פארן יאר 1915 איז אנגעוויזן, אז אלעווסקי אהרן האט געוווינט אין ווילנע אויף דער סאפיאנאווסקי־גאס, 3. היינט הייסט די גאס מייראניא אדער טימא. אויף וויפל איך געדענקט, האט דארט אויך געוווינט די משפחה פון יאשע חפץ‟.
און צום סוף: טייערע יורשים פון די ווילנער יידן! קומט קיין ארכיוו, באקומט ווייסע הענטשקעס און נעמט זיך צו דער ארבעט. און אויב איר האט א ביסעלע מזל, ווארט אייך א טרעפונג מיט אייערע אבות.
מיר האט, צום באדויערן, נישט זייער אפגעגליקט. די פאטאגראפיעס פון מיינע באבע־זיידע האב איך טאקע נישט אפגעזוכט. א פנים, אזא מזל האב איך שוין!
 

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
א פארשטעלונג אין פוילן וועגן ברונא שולץ 

Next Post
עראטישע דערמאנונגען 



