

נאטיצן פונעם רעדאקטאר — 18 



 by באריס סאנדלער 
March 1, 2019March 4, 2019 Filed under:
באריס סאנדלער
טעאטער
נאטיצן פונעם רעדאקטאר 

שלום־עליכם, סערווירט אין „שפילצימער־טעאטער‟
אין ניו־יארק פעלן, דאנקען גאט, נישט אויס אונטערנעמונגען סיי דירעקט פארבונדן מיט יידיש, סיי יענע, וואס האבן א געוויסן שייכות מיט יידיש. איך וויל דא אין מיינע פעברואר־נאטיצן זיך א ביסל גענויער אפשטעלן אויף דער פארשטעלונג פונעם The Playroom Theater, וואס האט צוגעצויגן מיין אויפמערק, דהיינו — „Tevye Served Raw Carnished wits Jews‟ — אויף יידיש וואלט מען עס געקאנט איבערזעצן בערך אזוי: „טביה, דערלאנגט רויערהייט, באפוצט מיט יידן‟. אויב ווייטער זיך האלטן ביי דעם קולינארישן נוסח, וואלט מען געדארפט זאגן, אז אין דעם טעאטראלן „מאכל‟ באטייליקן זיך דריי „קעכער‟: שיין בייקער, יעלענא שמואלענזאן און אלען ריקמאן, וואס איז אויך דער „שעף־קעכער‟, אדער ווי מע זאגט אויף פשוט מאמע־לשון, דער קאכלעפל (רעזשיסאר) פונעם ספעקטאקל.
אלען ריקמאן אין דער ראלע פון טביה
שוין פונעם נאמען אליין, ווערט קלאר, אז דער „הויפט־אינגרידיענט‟ פון דעם געמיש איז טביה דער מילכיקער, זיין הויזגעזינד, ווי אויך אנדערע טיפן פון שלום־עליכמס ווערק, בתוכם מנחם־מענדל און זיין פלוניתטע, אייזנבאן־פאסאזשירן און אנדערע.
פארשטייט זיך, אז דאס אראפברענגען ווידער טביהן קיין ניו־יארק איז נישט קיין צופעליקע זאך. נאך דעם בארימטן מיוזיקל „דער פידלער אויפן דאך‟ איז טביה דער מילכיקער פון אנאטעווקע געווארן א סימבאל פונעם גאנצן אייראפעישן יידנטום אין די אויגן פון אמעריקאנער און נישט נאר אמעריקאנער. אזוי אז, אויב איר ווילט „פארנארן‟ דעם פובליקום אין א יידישן טעאטער, איז גענוג אים צו דערמאנען דעם נאמען טביה, בפרט אין א קולינארישן קאנטעקסט…
עס קאן זיין אזוי און עס קאן זיין נישט אזוי. דער אמת איז, אז היינט מוז מען טאקע כיטרעווען, כדי אריינצושלעפן דעם עולם אויף א יידישער פארשטעלונג (כ׳רעד שוין נישט וועגן פארקויפן א יידיש בוך). צוליב דעם איז טאקע אונדזער טביה „אונטערגעטראגן‟ געווארן דעם עולם סיי אויף יידיש און סיי אויף ענגליש; און כ׳וויל באטאנען, אז געטאן איז עס געווארן מייסטעריש אינעם אלגעמיינעם גאנג פון דער פארשטעלונג. די ענגלישע איבערזעצונג (אדאפטירט און געמאכט פון ריקמאן און בייקער) פלעכט זיך ארגאניש צונויף מיט די יידישע דיאלאגן. נאך מער: זיי דערמאנען א סצענע, ווען צווישן דעם סוחר און קונה איז דא דער מעקלער, וואס וויל יוצא זיין פאר ביידע צדדים און ערלעך פארדינען זיינע פאר גראשנס.
ס׳איז געווען א גלענצנדיקער רעזשיסארישער איינפאל, גלענצנדיק אויסגעפירט אויף דער בינע. בכלל איז די גאנצע פארשטעלוג, געבויט מיט מינימאלע קינסטלערישע און טעכנישע מיטלען, פול מיט אריגינעלע פיטשעווקעס און טעאטראלע קונצן. יעדער פון די אקטיארן שפילט עטלעכע ראלעס, וואס מיינט, אז אין עטלעכע וויילעס מוזן זיי נישט בלויז בייטן די בגדים, נאר „אויסטאן פון זיך‟ איין געשטאלט און „אנטאן‟ אן אנדער געשטאלט.
 
This slideshow requires JavaScript.
ס׳איז קלאר, אז דער צענטראלער העלד איז טביה. ער איז דער הויפט־אקס, אויף וועלכן עס האלט זיך די פארשטעלונג. אלען ריקמאן, וואס שפילט די דאזיקע ראלע, האט געפונען זיין אייגענעם נוסח, כאטש אפרייסן זיך פון דעם טעאטראלן טביה־סטעריאטיפ, געשאפן פון מאריס שווארץ, איז גאר נישט לייכט. בפרט אז די סצענעס, איינגעשלאסן אין דער פארשטעלונג, זיינען גענומען דווקא פון מאריס שווארצס אינסצעניזאציע פון „טביה דער מילכיקער‟.
קאליידאסקאפיש קאלירפול און פארשיידנארטיק ווערן אויסגעשפילט די אנדערע פערסאנאזשן פון שלום־עליכמס ווערק — יידן פון א גאנץ יאר, וואס זיינען אינעם געשיכטע־פייער פון 20סטן יארהונדערט שוין נישט איין מאל פארברענט געווארן און דאך, לעבן זיי יעדעס מאל ווידער אויף צו דערמאנען דער וועלט, אז מיר זיינען דא און וועלן זיין דא מארגן אויך.
אין זיין רעזשיסארישן קאמענטאר האט אלען ריקמאן געשריבן, אז „די פארשטעלונג ׳טביה, דערלאנגט רויערהייט׳ איז א פארשטעלונג, וואס איז ווי צעשפאלטן אויף צוויי טיילן… איין טייל טראגט אין זיך דעם יידישן שלום־עליכמדיקן הומאר, וועלכער האט ארויסגעוויזן א גרויסע השפעה אויפן אלגעמיינעם אמעריקאנער הומאר… דער צווייטער טייל, שילדערט די ביטערע דאליע, וואס די יידן אין צארישן רוסלאנד, האבן אויף זיך אויסגעפרוווט…‟ איבער א מיליאן פון יענע יידן האבן פארלאזט די אלטע היים און זיינען געקומען קיין אמעריקע סוף 19טן, אנהייב 20סטן יארהונדערט. נישט ווייניק מענטשן אין זאל, וואס זיינען געקומען זען די פארשטעלונג, שטאמען אפ פון יענע אימיגראנטן.
וויל זיך טאקע זאגן, אז דאס טעאטראלע מאכל איז געווען באטעמט און געשמאק. נאך מער: דער עולם האט געלעקט די פינגער און געהאט א טאפלטן פארגעניגן: דאס ערשטע מאל — פונעם הערן יידיש און דאס צווייטע מאל — פונעם פארשטיין עס אויף ענגליש.
פעברואר, 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewstheatreYiddish 
Post navigation


Previous Post
יצחק באשעוויס׳ „קנעכט‟ קערט זיך אום אין „גשר‟־טעאטער 

Next Post
לאפסוס־קאקטוס — 19 



