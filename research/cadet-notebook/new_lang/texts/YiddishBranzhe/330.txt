

פארשפעטיקטער עכא פון קאביליאנסקי־גאס 



 by באריס סאנדלער 
February 1, 2019February 2, 2019 Filed under:
באריס סאנדלער
ליטעראטור
פראזע 

באריס סאנדלער
מיר זיינען נישט מער ווי רעסטאווראטארס. מיר גייען ווייטער!
משה אלטמאן, „מדרש פינחס‟
1
אז מע וווינט ווייט פון די מקומות, וואס זיינען פארבונדן מיט דיין נעכטן, בפרט מיט דער קינדשאפט, טראכט זיך אמאל: הא, כ׳וואלט טאקע געוואלט אהין זיך אריינכאפן! אזא געלעגנהייט איז ביי מיר געווען דעם פארגאנגענעם זומער. כ׳האב זיך אריינגעכאפט אין דער שטאט טשערנאוויץ.
איך קען זיך נישט בארימען, אז טשערנאוויץ איז געווען די שטאט פון מיין טאג־טעגלעכן לעבן. קיין טשערנאוויץ פלעג איך קומען ווי א גאסט, נישט מער ווי אויף עטלעכע טעג. קיין טשערנאוויץ פלעגט מען מיטנעמען מיין יום־טובדיקן קאסטיום און שיך. פארן קיין טשערנאוויץ פלעגט מען ספעציעל אפרעדן מיט אונדזער ווייטן קרוב, א טאקסיסט אויף דעם אויטא „פאבעדא‟, ווו איך האב געהאט א באזונדער ארט ביים פענצטער, ביי גלייך מיט אנדערע דריי פאסאזשירן. אמת, אויפן וועג איז אויסגעקומען עטלעכע מאל זיך אפשטעלן, ווייל ס׳האט מיך געאיבלט און איבערגעקערט די קישקעס אין בויך. דער שאפער פלעגט ווארפן אויף מיר בליקן פונעם שפיגעלע, וואס איז געהאנגען אין מיטן, איבער די אייבערשטע צוויי פענצטערס, געשמייכלט צו מיר און יעדעס מאל איבערגעחזרט, ווי ס׳וואלט געווען א סגולה קעגן מיין איבלעניש: „אין ים־פלאט וועט מען דיך שוין נישט נעמען דינען!‟ און דאך איז טשערנאוויץ געווארן פאר מיר א יום־טוב.
ס׳האט מיר איצט אויסגעפעלט דער לעבעדיקער רעש פון די שפאצירנדיקע טשערנאוויצער יידן…
אין טשערנאוויץ האבן געוווינט מיינע צוויי מומעס. מיין זיידנס עלטערע שוועסטער סאניע און איר טאכטער דינה. זי האט נאך געהאט א יינגערן זון, בערל, אבער ער האט מיך געבעטן כ׳זאל אים נישט רופן „פעטער‟, נאר סתם באריס. די מומע דינה האט שוין געהאט א מאן און א טעכטערל עמע מיט א פיר יאר יינגער פון מיר. אלע האבן זיי געוווינט אין איין דירה, וואס איז באשטאנען פון צוויי געראמע צימערן מיט הויכע סטעליעס, אן ענג קיכעלע און פון דארט — א שמאלע טיר, ווי פון א שאפע אראפגעריסן, האט געפירט אינעם האלב־פינצטערן קלאזעט, ממש דורכשלייכן זיך אהין מיט א זייטל. קיין לעמפעלע איז דארט נישט געווען, ווייל דאס בית־הכסא, מישטיינס געזאגט, האט נישט געהאט קיין סטעליע. די צוויי דינע ווענטלעך, בתוכם די טיר, האבן אפגעשניטן פון דער איינגעשרומפענער קיך א ווינקל, ווו ס׳איז אין מיטן געשטאנען די גרויסע ווייסע „כיסא‟ גופא. צווישן אנדערע מעלות, וואס דער קלאזעט האט בלי־ספק פארמאגט, האט די גרעסטע מעלה זיך אנטפלעקט אין דער פרי, ווען דאס גאנצע הויזגעזינד, איינגעשלאסן די געסט, האבן זיך אין אים מערסטנס גענייטיקט, און אין קיך האט די מומע סאניע בשעת־מעשה געשטעלט אויפן קיראגאז קאכן די יויך צו דער וועטשערע.
צו טרעפן צו מומע סאניעס דירה, האט מען געדארפט פון דער גאס אריינגיין דורך א טיפער פינצטערער ארקע, זיך אויפהייבן מיט די טרעפ אויפן צווייטן גארן און דערנאך דורכגיין א לאנגן גאניק, לענגויס דער דרויסנדיקער וואנט. אויפן וועג צו מומע סאניעס דירה, וואס האט זיך געפונען אינעם צווייטן עק גאניק, האט מען געקאנט טרעפן אויך אין דריי אנדערע שכנותדיקע דירות, ווי אויך אהין אריינקוקן דורך די גרויסע פענצטער.
איך ווייס נישט, ווי די גאסטפריינדלעכע באלעבאטים פון אונדזער צייטווייליקער אכסניא פלעגן זיך אויף ביינאכט אויסלייגן שלאפן אין די צוויי צימערן, אבער אין די עטלעכע טעג פון אונדזער „גאסטעווען‟, ווי מומע סאניע פלעג עס רופן, איז מומע דינה מיטן מאן און עמען, געשלאפן אינעם שלאף־צימער, די געסט האט מען אויסגעבעט אויף די צוויי געלעגערס אינעם אייבערשטן צימער, און די מומע סאניע אליין איז געשלאפן אויפן פענצטערברעט — א ברייטס, טיף אריינגעשניטן אין דער דיקער וואנט פונעם פענצטער־חלל. כ׳בין איר מקנא געווען; ביי אונדז אין שטוב זיינען אלע פענצטערברעטלעך שמאלע, אז נאר א טאפ מיט בלומען קאן מען אויף זיי קוים אוועקשטעלן. וויפל כ׳זאל זיך נישט געווען בעטן ביי דער מומע סאניען זיך אויסטוישן מיט די געלעגערס, האט זי עס אפגעווארפן, טענהנדיק: „וועסט נאך, חלילה, ביי נאכט אראפפאלן אויפן פאל!‟
א קרבן פון גאסטפריינדלעכקייט איז געפאלן באריס. ער פלעגט, נעבעך, בלייבן אן א געלעגער. פאר נאכט, נאכן אפעסן די וועטשערע, מיט א פנים פון א העלדישן פארטיזאנער, וואס רופט זיך פרייוויליק אויס צו גיין אויף א טייטלעכן אויפטראג, פלעגט ער זיך אנרופן: „איך וועל היינט גיין נעכטיקן צו מיין חבר!‟ ס׳האט אויסגעזען און געקלונגען פונקט ווי אין די קינאפילמען וועגן מלחמה, וואס כ׳האב אזוי ליב געהאט צו קוקן.
באריס האט זיך הינטעראויגיק געלערנט אויף אן אינזשעניר און געארבעט אויף א פאבריק, ווי א שלאסער. די מומע סאניע האט מיט אים זייער שטאלצירט. „קיין עין־הרע א געראטענער בחור, — פלעג זי זיפצן, — א שפיגעלע פון זיין טאטן, אים אויף לאנגע יאר…‟ כ׳האב געוווסט, אז מומע סאניעס מאן חיים, דער טאטע פון אירע צוויי קינדער, האבן די רומענער דערהרגעט אין די ערשטע מלחמה־חדשים. א קליינטשיקע, אויסגעדייווערט, ווי זי וואלט ספעציעל צוגעפאסט געווען צו שלאפן אויף א פענצטערברעט, האט די מומע סאניע דורכגעמאכט די עוואקואציע מיט צוויי קינדער, נאך דער מלחמה זיך באזעצט אין טשערנאוויץ און געשלעפט די חיונה פון איבערפארקויפן זאכן. אויף דער שפראך פונעם סאוועטישן קרימינעל־קאדעקס האט עס געהייסן, ספעקולאציע, און די ספעקולאנטן פלעגן שטרענג געשטראפט ווערן מיט יארן תפיסה. די מומע סאניע האט בפירוש ריזיקירט, בפרט אז קיין מוסרים האבן אין יענע נאך־מלחמהדיקע צייטן נישט אויסגעפעלט. עטלעכע מאל האט זי זיך אריינגעכאפט, געבליבן אן סחורה, נאר אויף דער פריי. איר מזל איז געווען, אז צווישן די, וואס זיינען געשטעלט געווארן פון דער מלוכה צו באשטראפן די פארברעכערס, זיינען געווען גענוג כאבארניקעס און זשוליקעס.
צעבינדן איר קלומעקל צרות פלעגט די מומע סאניע פאר דער באבען, ווען אלע זיינען זיך אין דער פרי צעגאנגען: מומע דינה מיטן מאן זיינען אוועק צו דער ארבעט און עמען האט איר טאטע אפגעפירט אין קינדערגארטן. איך פלעג זיך אומדרייען איבער דער פוסט און געראמער געווארענער דירה אדער ארויסגיין אויפן לאנגן גאניק און קוקן, ווי אין הויף הענגען די שכנות ארויס אויף לאנגע שטריק דאס געוועש.
קיין טשערנאוויץ בין איך בדרך־כלל געפארן מיט דער באבען. אויף די עטלעכע טשערנאוויצער טעג פלעגט זי זיך ממש „ארויסרייסן‟ פון שטוב, ווו קיין פרייע מינוט אפצואטעמען האט זי, נעבעך, נישט געהאט. דער באשלוס פלעג קומען פלוצעם אין איינעם מיט די ווערטער: „שוין… מער קען איך דא נישט אויסהאלטן!‟. ס׳האט געקלונגען פאר מיר ווי א סיגנאל צו לויפן ארויסשלעפן פון דער שאפע מיין
יום־טובדיקן קאסטיום און די פאר נייע שיכעלעך פון דער קארטאן־פושקע.
פון דער מינדלעכער משפחה־געשיכטע, וואס האט זיך אפגעלייגט אין מיין זכרון נאך די געשפרעכן צווישן מיין מאמען און באבען, האב איך געוווסט, אז קיין גרויסע ליבע צו דער שוועגערין איז ביי מיין באבען נישט געווען. א ביטערער פארדראס האט זיך טיף באזעצט אין מיין באבעס הארץ נאך פון יענע פאר־מלחמהדיקע צייטן, ווען זיי ביידע האבן געוווינט אינעם שטעטל מארקולעשט. מיין באבע האט דעמאלט ערשט חתונה געהאט מיטן זיידן. גלייך נאך דער חופה, וואס מ׳האט געשטעלט אין בעלץ, ווו די באבע האט געוווינט מיט אירע עלטערן, האט דער זיידע אויף א בריטשקע זי געבראכט צו פירן אין שטעטל אריין. דעם יונגן פארפאלק האט מען אויסגעטיילט א פליגל פון דער שטוב. די מומע סאניע איז שוין צו יענער צייט געווען א חתונה געהאטע און האט געוווינט מיט איר מאן חיים באזונדער, בשכנות מיט אירע עלטערן. ווייניקער ווי אין א יאר איז פלוצעם, פון עפעס אן אינפעקציע אין בלוט, געשטארבן דעם זיידנס און מומע סאניעס טאטע. און דווקא דעמאלט האט עס פאסירט: גלייך נאכן אפזיצן שיבעה איז די מומע סאניע אריינגעקומען צום פארשטארבענעם טאטן אין שטוב, און פאר אלעמענס אויגן צוגענומען די צוויי זילבערנע שבתדיקע לייכטערס, וואס זיינען געשטאנען אויפן טיש, נאך פארגאסן מיט פארגליווערטע ליכט־טרערן. „דאס געהערט צו מיר, — האט זי הויך געזאגט, אז אלע זאלן הערן, — ווי אן אנדענק פון מיין טאטן, זאל לויפן בעטן נאך אונדז אלעמען!‟
דער זיידע האט געשוויגן און די באבע האט זיך געשטיקט מיטן ביטערן פארדראס. אזוי איז עס שוין פארבליבן אין גאנג פון שווערע יארן, פול מיט אבדות, פארברענטן האב־און־גוטס, צעבראכענע לעבנס. די צוויי זילבערנע ירושותדיקע לייכטערס, פלעגט מען נאך מסתמא אנצינדן אין א מארקולעשטער גויישער שטוב, אוודאי נישט, כדי צו בענטשן ליכט.
ווי עס זאל נישט זיין, האט פונעם קלומעקל צרות, צעוויקלט אין דער מומע סאניעס טשערנאוויצער דירה, א שווינדל געטאן דער כמעט פארשווונדענער סליד פון יענע צוויי זילבערנע לייכטערס. די מומע סאניע האט ווייטער געזיפצט: „א גוטער בחור, מיין בערל, א שאד חיים האט נישט דערלעבט צו זען אים איצט… אפשר האסטו א מיידל פאר אים?.. כ׳האב מורא, ער זאל זיך נישט פארדרייען מיט דער שיקסע…‟ — און די מומע סאניע האט צעקניפט נאך מער דעם קנופ אויף איר קלומעקל:
— דו מיינסט, ער גייט טאקע נעכטיקן צו זיין חבר? אייסעך, צו דער שיקסע לויפט ער, צו טאמארען… ער דארף אפילו נישט לויפן ווייט, זיי טרעפן זיך דא, די דריטע טיר פון דאנען. איר מוטער, מאריאנע, איז מיט א האלב יאר צוריק געשטארבן… אפשר האסטו זי אפילו אמאל געזען, מאריאנען — א שיינע בלאנדע גויה… מ׳האט וועגן איר גערעד מיאוסע זאכן. זעט אויס, דאס עפעלע פאלט נישט ווייט פונעם ביימעלע… די טאמארע האט דאך א מאן, אן אפיציר און א טעכטערל. זיי וווינען אינעם נייעם הויז לעבן גארניזאן; איז ווי נאר מע שיקט אים אין א קאמאנדיראווקע, איז זי באלד דא… זי איז דא צוגעשריבן, האט זי רעכט אויף דער דירה… כ׳שלאף נישט דורך די נעכט, ער האט דאך א רעוואלווער, דער אפיציר…
די מומע סאניע האט שוין געווישט די טרערן מיטן שפיץ־טיכל, און די באבע האט זי געטרייסט:
— האב נישט קיין יסורים, בערל האט שכל… שלאפן מיט א שיקסע, מיינט נאך גארנישט… כ׳וועל שוין אין זינען האבן צו געפינען פאר אים א שידוך…
נאך אין יענעם טאג, באלד נאך דעם געשפרעך, האט מיך דער נייגער ארויסגעטריבן אויפן גאניק. א וויילע בין איך געשטאנען אנטקעגן דער טיר פון מומע סאניעס דירה, אבער געטריבן האט מיך צוגיין צו דער דריטער טיר. כ׳האב זיך פאוואליע אנגעהויבן באוועגן לענגויס דער פארענטשע, ווי ס׳וואלט געווען נישט קיין גאניק, נאר א וואקלדיק בריקל איבער א רעשיקן בארגטייך. צוגעשארט זיך צו מיין ציל, בין איך שטיין געבליבן. „וואס ווייטער?‟ — האט מיר געבויערט אין קאפ, און די פיס האבן געגעבן דעם ענטפער — א צוויי שפאן צוריק און כ׳האב זיך אנגעשפארט מיט דער פלייצע אינעם גרויסן פענצטער. ס׳איז מיר געבליבן נאר זיך אויסצודרייען און אריינקוקן. מיינע אויגן זיינען, דאכט זיך, דורך דער שויב אריינגעקראכן אינעווייניק, און גענישטער אין דער געדיכטער פינצטערניש. כ׳האב גארנישט געזען… צוריק גערעדט, וואס האב איך דארט געוואלט דערזען? און פלוצעם האט א סקריפע געטאן די טיר. ס׳האט מיך ווי אפגעווארפן פונעם פענצטער, און ווען נישט די פארענטשע, וואלט איך זיכער אראפגעפאלן אין דעם „רעשיקן בארגטייך‟, וואס וואלט מיך משונה־גיך אוועקגעטראגן פונעם הויף, פון דער שטאט — ווייט, ווייט אין די קארפאטן־בערג…
די יונגע פרוי האט מיך באטראכט מיט א גוטמוטיקן שמייכל. כ׳האב אוודאי קיין מאל נישט געזען איר פארשטארבענע מוטער, אבער וועדליק דעם, וואס די מומע סאניע האט פריער דערציילט, איז די טאכטער באמת געווען פון דעם זעלבן עפלבוים — א בלאנדע און א שיינע.
— דו ביסט באריסעס פלימעניק? — האט זי געפרעגט.
— יא… און איר זייט שיקסע טאמארע?
זי האט זיך צעלאכט.
— אז דו ווייסט שוין ווי איך הייס, רוף אן דיין נאמען.
— איך הייס מיראנטשיק, און איך בין א גאסט.
— זייער אנגענעם… — זי האט זיך א גריבל געטאן אין איר קליין קיישעלעך און עפעס ארויסגעשלעפט, — דאס איז א צייכן מיטן בילד פון דער טשערנאוויצער שרייבערין אלגא קאביליאנסקי.
זי האט זיך אנגעבויגן צו מיר און דעם צייכן צוגעשפיליעט צו מיין העמדל פון דער לינקער זייט. כ׳האב דערפילט דעם צוריר פון אירע בלאנדע האר צו מיין פנים און דעם ריח פון פרישע עפל.
— אנטשולדיק, מיראנטשיק, כ׳וואלט דיך פארבעטן צו זיך אין שטוב, איך מוז אבער לויפן צו דער ארבעט…
כ׳האב דערפילט, אז נאך א סעקונדע, און כ׳וועל שיקסע טאמארען שוין קיין מאל נישט זען. און כ׳האב אויסגעשאסן:
— ס׳איז אמת, אז אייער מאן האט א רעוואלווער?
טאמארע האט זיך שוין געהאט געלאזט גיין איר וועג. מיין פראגע האט זי אבער אפגעשטעלט. זי האט אויסגעדרייט צו מיר דעם קאפ און שטיל געענטפערט:
— זאג, ביטע, דיין מומען זי זאל שלאפן רויק…
אן אנדער זארג, וואס האט ארויסגעשטעקט פון מומע סאניעס קלומעקל, איז געווען איר איידעם, מאוריצי. זיין נאמען אליין האט מיר געקלונגען אויסטערליש, ווי פון א צירק־אפישע. די מומע סאניע האט מיט שטאלץ דערציילט, אז פעטער מאוריצי איז אן עכטער טשערנאוויצער ייד פון זייער א רייכער משפחה. די סאוועטן, ווען זיי זיינען נאר געקומען, האבן זיי זיין טאטן ארעסטירט צווישן די ערשטע און די מוטער מיט די קינדער פארשיקט קיין סיביר. א קליינטשיקער, מיט א ברייט קיילעכדיק פנים, פליישיקע באקן, שטענדיק רויטע, צוליב דער געדיכטער נעץ אדערלעך אויף זיי, און בלויע וווילע אויגן, — האט ער גערעדט א פארדייטשטן יידיש. מיין באבע פלעגט נישט תמיד דערגיין צום טאלק, וואס האט ער ערשט געזאגט, און יעדעס מאל איבערפרעגן, ווי זי וואלט, חלילה, טויב געווען. אויף רוסיש — איז ווידער: עס האט אויסגעזען, ווי ער וואלט געשפילט אין קינא א דייטשישן פאשיסט, וואס רעדט אויף רוסיש. פלעגט פעטער מאוריצי בדרך־כלל שווייגן, כדי נישט מאכן צעמישט די מענטשן ארום אים. צוריק קיין טשערנאוויץ האט ער זיך אומגעקערט אליין אין די מיט־פופציקער. די מוטער און די קלענערע צוויי שוועסטער זיינען אומגעקומען אין דער פארשיקונג.
באזארגט איז די מומע סאניע געווען דערמיט, וואס דער איידעם איז זייער א קרענקלעכער. ער האט, נעבעך, א שוואך הארץ און שוואכע נירן, און שוואכע לונגען… געארבעט האט פעטער מאוריצי ווי א שאפער אויף א לאסטאויטא, וואס צעפירט ברויט איבער די קראמען. איין מאל האט ער מיך מיטגענומען, כ׳זאל זען ווי מע באקט ברויט. זיין לאסטאויטא האט אויסגעזען ווי א גרויסע בודקע אויף רעדער. אינעווייניק אין דער בודקע זיינען אויף הילצערנע פאליצעס, אין פלאכע קעסטעלעך שורותווייז אויסגעלייגט געווען כל־מיני סארטן ברויט: גרויע און ווייסע לעבלעך, שווארצע קלעצלעך, באטאנען, בולקעס און סייקעס. ווען פעטער מאוריצי האט זיך ביי דער ערשטער ברויטקראם אפגעשטעלט און אויפגעשלאסן די צוויי טירלעך אויף דער בודקע, האט פון דארט א שלאג געטאן אזא געשמאקער ריח, אז ס׳האט זיך אזש ביי מיר פארדרייט דער קאפ. כ׳האב מיט א מאל דערפילט א הונגער, כאטש די באבע האט מיך נישט ארויסגעלאזט פון שטוב ביז כ׳האב נישט אויפגעגעסן דעם פרישטיק.
פעטער מאוריצי האט יעדעס מאל אראפגעשלעפט פון די פאליצעס אן אנדער קעסטעלע מיט ברויט און עס אליין אויפן אקסל אפגעטראגן אין קראם אריין. פארן פארשליסן צוריק די טירלעך פון דער בודקע, האט ער פון א געפלאכטן קיישל ארויסגעשלעפט און דערלאנגט מיר א בייגל. כ׳האב אים באלד צוגעטראגן צום מויל און אפגעביסן. שוין קייענדיק, האב איך אויסגעקוועטשט פון זיך: „א דאנק…‟ — און דערהערט: „פאר דע געזונטהייט!‟
אזוי זיינען מיר ארומגעפארן עטלעכע ברויט־קראמען און יעדעס מאל האב איך באקומען פון אים א בייגל, ווי א לוין פאר „מאכן אים א קאמפאניע‟. ווי זיין שטייגער איז, האט פעטער מאוריצי מער געשוויגן, פון דעסטוועגן, פלעגט ער פון צייט צו צייט מיר אנווייזן אויף א בנין און דערקלערן: „דא איז געווען מיין גימנאזיום…‟, „אין די פראכטיקע געביידע, מיט צוויי ליאנס פון פאסאדע, האט געלעבט מיין נעיף חנה…‟, „די פארק האט געטראגט די נאמען פון קיניג פראנץ יאזעף‟. ער האט זיך באמיט צו רעדן קלאר און פאמעלעך, כ׳זאל אים בעסער פארשטיין, דערביי געווארפן אין מיין זייט קורצע בליקן, געלאזט א שמייכל הענגען אין דער לופטן, ווידער א טייט געטאן מיטן פינגער אינעם פענצטער און שוין אויף רוסיש געזאגט: „טשערנאוויץ מוי דאם!‟ [טשערנאוויץ איז מיין היים] — נאך די ווערטער האט ער אויף א סעקונדע מער געקוקט אויף מיר און צוגעשאקלט מיטן קאפ. צי ס׳האט זיך מיר אויסגעדאכט, אבער אין זיינע בלויע אויגן האט ווי עפעס א בלישטש געטאן… ביז דער בעקעריי זיינען מיר טאקע נישט דערפארן. דער לאסטאויטא האט זיך אויפן וועגן צעבראכן און פעטער מאוריצי האט זיך קוים דערשלעפט צום גאראזש.
די מומע דינה איז מיין מאמעס שוועסטערקינד. אין מארקולעשט האבן זי די קינדער גערייצט: „דינקעס בוימל קוועטש!‟ פאר וואס אזוי? ביז היינט, בשעתן רעדן, „קוועטשט‟ די מומע דינה כסדר מיט די אויגן. ס׳איז ביי איר אזא נערוון־טיק. די ערשטע עטלעכע מינוט פון מיין קומען קיין טשערנאוויץ און זען מומע דינהן, האט זיך מיר גלייך געוואלט לאכן, איך בין אבער גיך צוגעוווינט געווארן צו איר „קוועטשן בוימל‟. נאך מער: כ׳האב אליין אויך אנגעהויבן פינטלען מיט די אויגן, ווי זיך נאכגעקרימט. מיט איר וווקס און דארקייט וואלט מומע דינה, ווי איר מאמע, געקאנט שלאפן אויפן פענצטערברעט אינעם אייבערשטן צימער. להיפוך צו איר מאן, רעדט זי א סך און גיך. אפילו זיין נאמען פליט ארויס פון איר מויל, ווי זי וואלט א ניס געטאן — „מארצי…‟
די בעסטע צייט פון מיין פארברענגען אין טשערנאוויץ קומט זונטיק נאך מיטאג. אלע פוצן זיך אויס. איך אויך, כ׳האב דאך נישט אומזיסט מיטגעשלעפט מיין יום־טובדיקן קאסטיום און שיך. מיר גייען זיך דורכשפאצירן אין צענטער אריין אויף קאביליאנסקי־גאס. דער וועג איז אויסגעפלאסטערט — איין ברוקשטיין צו אן אנדערן, ס׳איז שווער זיך צו ספאטיקען. פון ביידע זייטן ציען זיך אויסגעשטעלט אלטע בנינים, וואנט צו וואנט, איין בנין איז נישט ענלעך צו אן אנדערן; האט זיינע אייגענע ארכיטעקטור־קונצן — ארקעס, קארניזן, בארעליעפן, סקולפטור־פיגורן… איך האב אוודאי דעמאלט, אין מיין ווייטער קינדשאפט, נישט געטראכט וועגן די אלע פיטשעווקעס, נאר כ׳האב געפילט, אפשר צום ערשטן מאל אין מיין קורץ לעבן, אז די מעשהלעך, וואס די באבע דערציילט און די מאמע לייענט מיר פארן שלאף, קאנען אויך זיך טרעפן אינעם לעבן; אז עס זיינען דא אויף דער וועלט גרויסע שטעט מיט שיינע פאלאצן און שלעסער, ברייטע פלעצער מיט הויכע מאנומעטן און א סך טויבן ארום און ארום, לאנגע ברוקירטע גאסן מיט „פראכטיקע געביידעס‟ און, אז ס׳וועט קומען א צייט, ווען איך וועל די שיינקייט זען מיט מיינע אייגענע אויגן…
דערווייל, אין מיין קינדערשער פאנטאזיע האב איך, שפאצירנדיק אויף דער בארימטער קאביליאנסקי־גאס, געפילט זיך א פארכישופטער; און ווען נישט די באבע, וואס האט מיך פעסט געהאלטן ביי דער האנט, וואלט איך שוין, ווי א באלאן, געשוועבט אין דער לופטן איבער די קעפ פון דעם שפאצירנדיקן טשערנאוויצער עולם.
2
דער אנדענק־שילד אויף דער וואנט פון א צוויי־גארנדיקן הויז האט צוגעצויגן מיין אויפמערק…
און אט בין איך ווידער אויף דער טשערנאוויצער קאביליאנסקי־גאס. וויפל יאר איז זינט דעמאלט אדורך? א גאנץ לעבן. נייע צייטן נייע גאסן, ריכטיקער — נייע נעמען פון די אלטע גאסן. קאביליאנסקי־גאס איז געבליבן אויפן אלטן נאמען. זעט אויס, אז די שאפונגען פון דער שרייבערין אלגא קאביליאנסקי און איר טעטיקייט ווי א פעמיניסטקע, האבן געשטימט סיי מיט דער אידעאלאגיע פון דער סאוועטישער מאכט און סיי מיט די פרינציפן פון דער איצטיקער, נאציאנאלער מאכט. יעדנפאלס, די רעסטאווראציע איז דער קאביליאנסקי־גאס צו ניץ געקומען. די באנייטקייט האט איר און דער גאנצער שטאט בכלל אומגעקערט דעם אמאליקן שם פון קליין־ווין אויפן טייך פרוט.
דער אנדענק־שילד אויף דער וואנט פון א צוויי־גארנדיקן הויז האט צוגעצויגן מיין אויפמערק. דורך דעם מגן־ד
וד האט ארויסגעקוקט דאס פנים פונעם יידישן שרייבער משה אלטמאן. א געבוירענער אינעם בעסאראבער שטעטל ליפקאן, האט ער זיינען רייפע יארן אויסגעלעבט אין טשערנאוויץ. דער שרייבער האט ווי ארויסגעקוקט פון דער טשערנאוויצער יידישער פארגאנגענהייט אינעם היינט, ווו קיין יידן זיינען כמעט נישט געבליבן. נידעריקער, אפגעטיילט פונעם קאפ, ווי זיי וואלטן זיך ארויסגעריסן פון דער אייביקייט, האבן זיינע הענט זיך אנגעשפארט אויפן שטעקן, וואס האט מער דערמאנט א שווערד. ביים לעבן האט דער „שווערד‟ נישט געראטעוועט דעם שרייבער ניט פון די אנפאלן פון זיינע יידישע קעגנער און נישט פון די מאכט־רדיפות.
פארן לאזן זיך אין מיין רייזע, אינעם ווייטן וועג פון צייט און מהלך, האב איך ווידער אמאל איבערגעלייענט משה אלטמאנס נאוועלע „מדרש פנחס‟. כ׳האב עס געדארפט צו מיין רעפעראט, וואס כ׳האב געזאלט אפהאלטן אינעם ארטיקן אוניווערסיטעט. אלטמאן האט די נאוועלע אנגעשריבן אין די 1930ער יארן, און טאקע דא, אין טשערנאוויץ קומען פאר די געשעענישן, הגם דער שרייבער רופט נישט אן די שטאט, נאר גיט עס צו פארשטיין מיט פארשיידענע רמזים. מיין ווייליקער באזוך אין שטאט און די פאסירונגען, האבן מיר געגעבן צו פארשטיין, אז די סיפור־המעשה פון א ווערק פארענדיקט זיך נישט אויף דעם לעצטן זייטל און מיטן לעצטן ווארט. עס קאן אויך רעסטאוורירט ווערן. אדרבא, עס באקומט א נייע אנטוויקלונג, א המשך פונעם אלטן סוזשעט, ווי ס׳איז געשען מיט אלטמאנס נאוועלע און מיט מיר אין דער שטאט, ווו דער שרייבער האט אמאל זיינע העלדן צונויפגעפירט און זיי געהייסן לעבן… מיר גייען ווייטער.
דער גורלדיקער דרייעק האט יעדן פון די העלדן אריינגעטריבן אין זיין ווינקל. די וועלט איז דעמאלט צעריסן געווארן פון דער מלחמה, וואס איז אריין אין דער געשיכטע ווי די ערשטע און דערמיט אנגעהויבן אפציילן די יארן צו די ווייטערדיקע קאטאסטראפעס אויפן וועג צו דער גרעסטער, צווייטער וועלט־מלחמה. איינער פון די הויפט־העלדן אין דער נאוועלע האט געהייסן יוסף, א יונגער־מאן, וואס די מלחמה האט ביי אים צוגענומען דאס ווייב און קינד, זיין היים און אים אליין פארטריבן פונעם אייגענעם לאנד, געמאכט פאר אן אייביקן פליט. א צייטווייליקע סטאנציע האט ער געפונען „אין אונדזער שטאט, אינעם ארעמסטן שטאט־פערטל. קיין שום מיסחר האט ער נישט געפירט, געלעבט זייער קארג, באשיימפערלעך געהונגערט‟. דער שרייבער גיט נאך צו צו דער כאראקטעריסטיק פון זיין העלד, אז פון דער געזעלשאפט האט יוסף זיך געהאלטן פון דער ווייטנס, „ווי א קאטשקע אין א שטייג אומבאקאנטע הינער… און זיך בכלל מיט גארנישט ניט אינטערעסירט…‟.
ריטא — די עלטערע טאכטער פון דעם פארמעגלעכן ייד ברוך־בענעדיקט קראכמאל, האט אליין אויף זיך ארויפגעלייגט די עול פאר דער שטוב, קלענערע קינדער און דעם אלטן טאטן, ווייל ער גופא, נאכן אויסבראך פון דער מלחמה איז אריין אין א טיפע מרה־שחורה, און זיין פרוי האט געמוזט זיך נעמען צום מיסחר. אוודאי, האט ריטאס מאמע, ווי א סך אנדערע מאמעס פון דערוואקסענע מיידלעך און באזונדערס אין אזא צייט, „ווען אלץ, וואס איז געווען מעגלעך איז געווען אויפן פראנט און קיין האפענונג אויף צוריק צו באקומען די מענער איז נישט געווען‟, האט זי זיך פארט „געמאכט אילוזיעס‟ וועגן א באלעבאטישן חתן. זייענדיק א פראקטישע פרוי, האט זי אין גיכן זיך „מיאש געווען און א מאך געטאן מיט דער האנט אויפן גאנצן עסק…‟
ווי עס דארף זיך אבער טרעפן אין א גוט צונויפגעקלאפטער נאוועלע, האט דער שרייבער געבראכט דעם פארלוירענעם און אין לעבן אנטוישטן יוספן אין קראכמאלס שטוב, כדי אים דארט צונויפפירן מיט דער שטילער באשיידענער ריטא. און פלוצעם האט אין דעם שטילן מיידל, „אין א שווייגנדיקן הארצן, וואס האט ביז אהער געקלאפט נאר מיט גוטסקייט און רחמנות, האט זיך געוועקט דאס געפיל, וועגן וועלכן זי האט פריער נאר געהערט אדער געלייענט, אבער קיין מאל נישט געזען פאר זיך פארקערפערט און עס אויך אליין נישט מיטגעמאכט…‟
די בעסטע און אפשר די איינציקע חברטע ריטאס איז געווען מאריאנע. די שיינע, בלאנדע יונגע פרוי איז געווען עלטער פון ריטאן בלויז אויף עטלעכע יאר, אבער שוין באוויזן צו האבן א מאן, א קינד און א גט. אין מאריאנען איז שווער געווען זיך נישט צו פארליבן, יעדנפאלס, פארכאפט ווערן פון איר שיינקייט און ווייבערישן כישוף. אויך דער שרייבער האט אים נישט אויסגעמיטן, און ער באהאלט עס נישט אויס: „עס וועט נישט איינעם חלומען אזא מאריאנע, נישט איינעם וועט דאס לייב און זעל בסוד קלאגן, פאר וואס ער האט נישט באגעגנט מאריאנען…‟
ווי איר חברטע איז מאריאנע אויך געווען די עלטסטע טאכטער פון אן אלטן פארארעמטן מאיאר. איר שידוך מיט אן עלטערן מענטשן א גרויסן גוט־באזיצער, וואלט איר געקאנט ברענגען אלע פארגעניגנס פונעם לעבן, בתוכם געהיימע ליבעס. אזוי האבן געטראכט אנדערע, נאר נישט מאריאנע, מיט איר שפרודלדיקן טעמפעראמענט… „א ווולקאן האט געקאכט ביי איר אינעווייניק און די לאווע האט געזוכט אן אויסוועג…‟
אט די צוויי היפוכדיקע בליענדיקע יונגע באשעפענישן האט דער שרייבער מיטן כוח פון זיין פען סיי צונויפגעשטויסן צווישן זיך, סיי פארליבט געמאכט אין דעם פארבארגענעם און קוים טליענדיקן לאמפ, וואס איז שוין גערן געווען אין גאנצן אויסגעלאשן צו ווערן…
גיך האט זיך אין מיין מוח דורכגעטראגן די אלטע מעלאדראמע, וועלכע ס׳האט אין מיר אויפגעוועקט דער שטומער בארעליעף פון משה אלטמאן אויף דער וואנט צווישן צוויי פענצטער. דעם היינטיקן הו־הא אויף קאביליאנסקי־גאס האבן נישט אויסגעפעלט די ווייטע יידישע ליידנשאפטן. די ווייטע טעג און נעכט זיינען אויף אייביק געבליבן דארט, אויף יענער זייט מגן־דוד, פון וועלכער עס האט ארויסגעקוקט דער שרייבער, — אין די גריבער פון טראנסניסטריע; און דער לעבעדיקער יידישער רעש פון קאביליאנסקי־גאס, וואס איך האב פארגעדענקט פון מיינע זונטיק־שפאצירן, האט אין די זיבעציקער און ניינציקער יארן, ווי דעם יינגעלעס באלאן, זיך סוף־כל־סוף ארויסגעריסן אויף דער פריי און זיך דאס לעצטע מאל דורכגעטראגן איבער די שיין־ברוקירטע טשערנאוויצער גאסן, געסעלעך און דעכער…
די היינטיקע רעסטאוורירטע קאביליאנסקי־גאס מיט די שיטערע הייפלעך טוריסטן און די עטלעכע יינגלעך, אויסגעפוצט אין נאציאנאל־אויסגענייטע העמדער, וואס האבן זיך דא אומגעדרייט, האלטנדיק א ראהאטש, א שטעקן מיט צוויי הערנעלעך, אויף וועלכע עס זיינען אנגעסיליעט געווען גרויסע בייגל פאר עטלעכע גריוונעס א שטוקע; די עלעגאנטע קאפעען, סטיליזירט סיי פון דרויסן און סיי פון אינעווייניק אין נוסח פון די בארימטע ווינער קאפעען, לאנגע פארק־בענק, און אין מיטן דער גאס, ווי א פארגעסענער אנטיק, איז געשטאנען אן אייזערנע קאפיע פון א ווינער קארעטע… די היינטיקע קאביליאנסקי־גאס האט מיר אויסגעזען ווי א מוזיי אונטערן אויגוסט־הימל. איך האב זיך איינגעהערט אין דער ציכטיקער פארנאכטיקער לופט — איי, ווי ס׳האט מיר איצט אויסגעפעלט דער לעבעדיקער רעש פון די שפאצירנדיקע טשערנאוויצער יידן.
אין לעבן טרעפט זיך, אז אן אמתע געשיכטע לאזט זיך אויס אין א שיינער פאנטאזיע. אין ליטעראטור געשעט פונקט פארקערט: א שיינע פאנטאזיע לאזט זיך אויס אין אן אמתער געשיכטע. לאמיר עס אין זינען האבן אין גאנג פון אונדזער דערציילונג.
3
די עלעקטרישע שיין פונעם פענצטער האט ווי גערייצט מיך, כ׳זאל אינעם פענצטער אריינקוקן…
מיין לאנגער עקספעדיציע־וועג אין קינדשאפט האט מיך פון קאביליאנסקי־גאס געפירט צום הויז, ווו ס׳האט אמאל געוווינט מיין מומע סאניע מיט איר הויזגעזינד. כ׳האב, אוודאי, געדענקט דעם נאמען פון דער גאס, ניקאליי שטשארס, כ׳בין אבער זיכער געווען, אז היינט הייסט זי אנדערש. און טאקע אזוי: נאך א קורצער אויספארשונג האב איך זיך דערוווסט, אז די גאס טראגט איצט דעם נאמען פונעם גלח אנדריי שטשעפטיצקי. דער רויטער קאמאנדיר שטשארס, וואס איז אומגעקומען אין די שלאכטן קעגן סימאן פעטליורען, האט געוויס נישט אויסגעהאלטן די קאנקורענץ מיטן מיטראפאליט אנדריי שטשעפטיצקי, גאר א סתירותדיקע פיגור אין דער אוקראינישער געשיכטע.
וואס האב איך געהאפט צו זען און געפינען אויף דעם לאנגן גאניק מיט פרעמדע דירות? קינדשאפט — איז א נשמה־עקספעדיציע ארויף צום סאמע שפיץ פון די עשר־ספירות; פון דארט צו אונדזער ערדישן קיום לאזן זיך צומאל אראפ די שטראלן, וואס דערווארעמען מיט זייערע דערמאנונגען אונדזערע וואכעדיקע טעג.
מיינע פיס, פאלגנדיק דעם וועגווייזער פון אט די דערמאנונגען, האבן מיך געבראכט צו דער פינצטערער ארקע, מיט די טרעפ אויפגעהויבן אויפן צווייטן גארן און געלאזט מיך שטיין פאר דער שוועל פון דעם לאנגן גאניק, וואס אין אנדערן עק האט זיך אמאל געפונען מומע סאניעס דירה.
אין די אנהייב זיבעציקער יארן זיינען אונדזערע טשערנאוויצער קרובים ארויסגעפארן קיין ישראל. מיין באבע האט טאקע געהאלטן ווארט און, צוזאמען מיט מיין מאמען, האבן זיי געפונען פאר באריסן א כלה א יפת־תואר. איך בין געווען אויף זייער חתונה. דער איינציקער ידיעה־קוואל, געשיקט פון ישראל, זיינען געווארן די מומע סאניעס בריוו. זי האט זיי געשריבן אויף יידיש און לייענען זיי איז אויסגעקומען דער באבען. איבער א ווארט האט זי זיך נעבעך ספאטיקעט, זיך איינגעקוקט אין די „קאטשערעס און לאפעטעס‟, און ווייטער געלייענט. איצט זיינען שוין די בריוו געווארן מומע סאניעס „זארג־קלומעקל‟, דורך וועלכע זי האט זיך אראפגערעדט פון הארץ. די ערשטע עטלעכע יאר האט זי געוווינט אין איינעם מיט דינהן און מאוריצי. עמע האט גאר אין גיכן חתונה געהאט. פעטער מאוריצי האט נאך דערלעבט צו זען דאס ערשטע אייניקל. דער מומע סאניעס זארג איז געווען נישט קיין אומזיסטיקע; ער איז געשטארבן פון א הארץ־אטאק גלייך אויף דער גאס. א לענגערע צייט האבן מיר קיין בריוו נישט באקומען. דערנאך איז אנגעקומען א שיין קארטל אויף פסח, געשיקט פון מומע דינהן — שריפטלעך איז זי בפירוש קארג געווען אויף א ווארט. פון די געציילטע ווערטער האבן מיר זיך דערוווסט, אז די מומע סאניע איז מער נישטא…
נאך א קורצער וויילע פון ספקות האב איך פארט איבערגעטראטן דעם סימבאלישן שוועל פון צייט. ביי דער „דריטער טיר‟ אויפן גאניק האב איך זיך פארהאלטן. די עלעקטרישע שיין פונעם פענצטער האט ווי גערייצט מיך, כ׳זאל אינעם פענצטער אריינקוקן. כ׳האב זיך נישט איינגעהאלטן, ווי אמאל דאס נייגעריק יינגעלע, און עס געטאן. נאך עטלעכע רגעס פון צוגעוווינט ווערן צו דער שיין, האב איך דערזען דורך די דורכזיכטיקע ניילאן־פירהענגלעך אן עלטערע פרוי זיצן אויף א סאפע און שטריקן.
מיין הארץ האט א טיאכקע געטאן שטארקער — טאמארע. כ׳האב געפילט, אז כ׳דארף באלד אנקלאפן אין דער שויב, אנדערש וועל איך עס שוין נישט טאן קיין מאל ניט. און כ׳האב אנגעקלאפט.
אויף טאמארעס: ווער איז דארט? — האב איך, נאך אלעמען, נישט געוווסט וואס צו ענטפערן; אנגעהויבן עפעס שטאמלען און פארדרייטערהייט דערקלערן, אז כ׳בין דער פלימעניק פון איר אמאליקן שכן באריס. זי האט אויפגעשפארט די טיר און א וויילע זיך איינגעקוקט אין מיר.
— מיראן… מיראנטשיק?.. — א געפלעפטע האט טאמארע עס שטיל ארויסגעזאגט און זיך פארקוועטשט די ליפן מיט די פינגער, ווי זי וואלט זיך געווען ארויסגעכאפט מיט א סוד. — דאס ביסטו… איר?
אין גיכן זיינען מיר שוין ביידע געזעסן אויף דער אלטער גריבערדיקער סאפע, און טאמארע, נאך אלץ נישט קומענדיק צו זיך פון מיין אומדערווארטער דערשיינונג, האט א צעטומלטע געהאלטן אין די הענט צוויי קליינע אויסגענייטע קישעלעך, איינריידנדיק מיך זיי אונטערלייגן הינטער דער פלייצע. סוף־כל־סוף, האב איך זי אפגעשטעלט:
— אומזיסטיקע קלאפאטן, שיקסע טאמארע…
מיר האבן זיך ביידע צעלאכט, און אין איין מאמענט ביידע אויפגעהערט צו לאכן. אין די געציילטע סעקונדעס האבן מיר זיך ביידע אנגעקוקט, ווי געפרוווט אפצוזוכן איינער אינעם אנדערן דאס אנגעוווירענע און פארלוירענע אין גאנג פון צענדליקער יארן — די אלטע, גרויע פרוי אירס, און איך, שוין א באיארטער מאן — מיינס. כ׳האב דעם אנגעצויגענעם פאדעם פון צייט איבערגעריסן מיט א וויץ:
— איר זאלט נאר נישט זאגן, טאמארע, אז זינט אונדזער ערשטער און לעצטער טרעפונג האב איך זיך כמעט אין גאנצן נישט געענדערט…
אין גיכן איז די באלעבאסטע אוועק אין קיך שטעלן דעם טשייניק און פארקאכן טיי. פון דארט האט זי מיר שוין געמאלדן, אז היייאר זיינען געווען וואלוועלע וויינשל, און אז איך מוז פארזוכן איר ווארעניע. „אזא ווארעניע וועסטו אין גאנץ אמעריקע נישט געפינען… מיין מאמעס רעצעפט…‟ דערווייל בין איך ארומגעגאנגען איבער דעם געראמען צימער און זיך אריינגעקוקט אין די בארעמלטע פארגעלטע פאטאגראפיעס — אויף די ווענט, אויפן קליינעם קיילעכדיקן טישל, אויף דעם אלטן פארטעפיאן. דער צימער אינעם הויז, אויפגעבויט נאך אין פראנץ יאזעפס צייטן, וואלט אויך געקאנט זיין א מוזיי־אביעקט, וואס בשעתן רעסטאוורירן אים וואלטן זיך אנטדעקט נישט ווייניק פארכאפנדיקע מענטשלעכע געשיכטעס.
די באלעבאסטע האט אריינגעטראגן פון קיך א פארצעלייענעם טשייניק מיטן פארקאכטן טיי און א גלעזערן סלוייקל מיט ווארעניע. אוועקגעשטעלט עס אויפן טיש, איז זי גיך צוגעגאנגען צום אלטמאדישן בופעט און ארויסגעשלעפט צוויי דינע גלעזער, אריינגעשטעלט אין זילבערדיקע גלאזהאלטערס, און צוויי קליינע קרישטאל־טעצעלעך פארן איינגעמאכטס.
— מיר קענען זיך זעצן, מיראנטשיק… — האט טאמארע אנגעוויזן אויפן בענקל, צוגעשטעלט צום רונדן טיש. — דו באליידיקסט זיך נישט, וואס כ׳רוף דיך אזוי?
כ׳האב איר געענטפערט מיט א שמייכל.
— דעם אמת, געזאגט, בין איך נישט קיין וואזשנע באלעבאסטע… מיין מאמע האט געפירט א שיינע שטוב…
— זי האט, דאכט זיך, געהייסן מאריאנע?..
— יא, אין דעם הויז, קאן מען זאגן, האט זי אפגעלעבט איר גאנץ לעבן… נעם, לייג זיך אן מער… ביי מיר איז סיי ווי נישטא ווער ס׳זאל עסן… מיין טאכטער און אייניקל וווינען אין קיעוו…
פון איר באריידעוודיקייט האט ארויסגעשטעקט די איינזאמקייט פון אן אלטער פרוי.
— איך האב דארט צווישן די פאטאגראפיעס געזען א שיינע פרוי מיט א רומענישן אפיציר און א מיידעלע… ווי כ׳פארשטיי, דאס זייט איר מיט אייערע עלטערן…
טאמארע האט אפגעזופט פון איר גלאז, א וויילע זיך פארטראכט, ווי געוואלט זיך אליין דערמאנען וועגן וואס עס גייט די רייד, און זיך שטיל אנגערופן:
— נישט אין גאנצן אזוי… דומיטרו איז געווען מיין שטיפטאטע. כ׳בין אלט געווען א יאר פינף, ווען די מאמע האט מיט אים חתונה געהאט. ער האט מיך אדאפטירט, זיך זייער גוט באצויגן צו מיר, אפילו ליב געהאט, און איך אים אויך… אין 1940 בעת די סאוועטישע ארמיי האט פארנומען בוקאווינע, האבן מיר אלע געמוזט פארלאזן טשערנאוויץ, אבער די מאמע האט זיך איינגעשפארט — איין מאל ניין! „דא בין איך געבוירן געווארן און דא וועל איך שטארבן!..‟ ס׳האבן נישט געהאלפן קיין שום רייד, דומיטרו איז אוועקגעפארן אליין. אבער אין א יאר ארום האט ער זיך אומגעקערט מיט זיין גארניזאן צוריק… שוין גאר אן אנדערער: געהאלטן זיך גרויס, גערעדט גראב מיט דער מאמען, אפט פארפאלן געווארן אויף עטלעכע טעג, נאך אזעלכע אומוועזנהייטן פלעגט ער זיך אומקערן א בייזער, שעלטן אלעמען… צו מיר האט ער זיך גראד באצויגן גוט, געבאלעוועט… צו מיין געבוירן־טאג, געשענקט אט די פיאנע… אין 1943 האט מען דומיטרו געשיקט אויפן פראנט, דאכט זיך, קיין סטאלינגראד, ווו ער איז אין גיכן אומגעקומען… די מאמע האט לאנגע יארן אויסבאהאלטן דאס בילד… מורא געהאט…
טאמארע האט דערגאסן טיי אין מיין גלאז און אריינגעלייגט אינעם טעצעלע נאך צוויי לעפעלעך איינגעמאכטס.
— א דאנק, טאמארע, כ׳האב באמת שוין א סך צייט נישט געגעסן אזא באטעמטע ווארעניע. איר זייט גערעכט געווען: אין אמעריקע מאכט מען נישט קיין ווארעניע אויף אזא אופן… און בכלל, ווייניק ווער פון די באלעבאסטעס גיט זיך דארט אפ דערמיט. מע קויפט אין די קראמען, גרייטערהייט… אגב, אין ניו־יארק, אין די רוסישע קראמען קען מען נאך קויפן עפעס ענלעכס צו דעם…
— דו האסט אוודאי ווייב און קינדער?
— יא, צוויי זין, שוין חתונה געהאטע און פיר אייניקלעך…
— און ווו ארבעטסו, אויב ס׳איז נישט קיין סוד?
כ׳האב זיך דערמאנט, אז אזוי שטעלן א פראגע האט געקאנט נאר א סאוועטישער מענטש; אלע בירגער פונעם לאנד האבן געלעבט מיט א געפיל, אז זיי טראגן אין זיך א גרויסן סוד, וואס חס־וחלילה, דער שונא זאל זיך אין אים דערוויסן. דער שונא איז דאך שטענדיק געשטאנען ביים טויער…
— ניין, טאמארע, ס׳איז נישט קיין סוד. איך ארבעט אין אן אוניווערסיטעט, ווי א פארשער פון יידישער ליטעראטור…
— יידיש?.. — איז טאמארע לעבעדיקער געווארן, — מיין מאמע האט גערעדט יידיש מיט איר חברטע ריטא.
זי האט זיך האסטיק אויפגעהויבן און איז צוגעגאנגען צום קיילעכדיקן טישל מיט עטלעכע פאטאגראפיעס.
— אט זיינען זיי דא ביידע פאטאגראפירט: ריטא און מיין מאמע, נאך גאר יונגע און שיינע… — זי האט מיר איבערגעגעבן דאס בילד, אריינגעשטעלט אין א זילבערדיק פארגלאזט רעמל און צוגעגעבן, — נעבעך, אומגעקומען אין טראנסניסטריע, צוזאמען מיט איר מאן און קינדער…
ס׳האט מיך א שטאך געטאן אין הארצן: אט איז ער, דער סוף, וואס דאס לעבן האט אים „אנגעשריבן‟ מיט בלוט נאך די לעצטע ווערטער פונעם שרייבער. אין דער נאוועלע האט ריטא, דערוויסנדיק זיך, אז יוספן, האט די מאכט ארעסטירט, איז מיטאמאל געווארן אן אנדער ריטא: „זי האט אויפגעהויבן די שטאט, מאביליזירט אלע אלטע פארבינדונגען פון איר טאטן, אפגעשלאגן די שוועל פון די, אזוי גערופענע, מלחמה־׳פערזענלעכקייטן׳… גארניט האט זי נישט אראפגעווארפן פון דער מדרגה: זי מוז רעטן יוספן!‟ — און זי האט אים געראטעוועט… יעדנפאלס, אזוי פארענדיקט זיך איר ראלע אין אלטמאנס נאוועלע…
כ׳האב אין מיין ארבעט ווי א פארשער פון ליטעראטור שטענדיק געזוכט צו דערגרונטעווען זיך צום אונטערשייד צווישן די צוויי אמתן — אין ליטעראטור און אין לעבן. דעם אמת, וואס כ׳האב פון טאמארען דערהערט ווייטער, וואלט אין די דלת אמות פון רעאליסטישער ליטעראטור זיך זיכער נישט אריינגעפאסט — צו פאנטאסטיש האט ער אויסגעזען.
אוועקגעשטעלט דאס בילד צוריק אויפן טישל, איז טאמארע ווידער צוגעגאנגען צום בופעט, ארויסגערוקט א שופלאד און ארויסגעשלעפט פון דארט א העפט, איינגעוויקלט אין א בלויען פאפיר.
— אט די זאך האט מיין מאמע אויך אויסבאהאלטן לאנגע, לאנגע יארן… — טאמארע איז שוין געזעסן ביים טיש און ממשיך געווען איר דערציילן. זי האט עס געטאן נישט אייליק, ווי ס׳וואלטן געווען נישט קיין ווערטער, נאר א זעלטענע רפואה, א סגולה, וואס מע טאר, חלילה, נישט פארלירן קיין טראפן ניט… — די מאמע האט עס אויסבאהאלטן פון מיר, און נאר דעמאלט, ווען זי האט פארשטאנען, אז איר סוף איז שוין אט־אט, האט זי עס מיר געוויזן…
טאמארע האט מיר דערלאנגט „די זאך‟, און ווען כ׳האט עס אויפגעעפנט, האב איך באלד פארשטאנען, וואס איך האלט אין די הענט… ס׳איז געווען דאס באקאנטע חסידישע ספרל „מדרש פנחס‟. ווי דער שרייבער האט עס באשריבן אין זיין נאוועלע מיטן זעלבן נאמען: „איז עס דערגאנגען אין א נעבעכדיקן צושטאנד: איין טעוועלע אפגעריסן, און ס׳האט געהאט א פנים ווי א פויגל מיט איין פליגל…‟
— ביים אנהייב האב איך געמיינט, אז ס׳איז עפעס א זעלטענער אנטיק, — האט ממשיך געווען טאמארע, — וואס איז געבליבן פון מיין שטיפטאטע. ער פלעגט נישט זעלטן ברענגען אהיים אלטע טייערע זאכן. אבער די מאמע, ווי שווער עס זאל איר נישט געווען זיין, האט זי מיר אלץ דערציילט. זי האט עס געטאן ווי א ווידוי… מיין אמתער טאטע האט געהייסן יוסף, און ער איז געווען א ייד. ער איז געווען נישט קיין היגער, א בעזשעניעץ פון רוסלאנד בעת דער ערשטער וועלט־מלחמה. די מאמע האט זיך מיט אים באקענט ביי ריטאן אין שטוב, וווהין ס׳האט אים געבראכט צו פירן זיין חבר, איינער א שרייבער. ווי די מאמע האט דערציילט, האט זיך די ערשטע אין יוספן פארליבט ריטא. קיין קאוואלערן און קאכאניקעס האבן ביי מיין מאמען קיין מאל נישט אויסגעפעלט. אבער דא… די פארליבטקייט פון איר בעסטער חברטע האט די מאמען ממש אויפגערייצט, משוגע געמאכט, און זי האט זיך אירס דערשלאגן. דער יונגער־מאן האט נישט אויסגעהאלטן איר ווייבערישן כישוף, זיך געלאזט פארפירן… איין קלייניקייט, די מאמע אליין איז אזוי אריינגעטאן געווארן אין איר ליבע־שפיל, אז געכאפט האט זי זיך, ווען ס׳איז שוין געווען צו שפעט; זי האט זיך אין דעם יוספן פארקנאקט, ווי „א גימנאזיסטקע אין איר לערער‟. די מלחמה האט זיך פארענדיקט און יוסף האט אנגעהויבן טענהן, אז ער מוז זיין דארט אויף יענער זייט פרוט, ארויסהעלפן זיינע אלטע חברים אין דער רעוואלוציע. אוודאי, האט עמעצער צוגעטראגן אויף אים אין סיגוראנצא, דאס הייסט, אין געהיים־פאליציי, און מ׳האט יוספן ארעסטירט… די מאמע האט איבערגעקערט וועלטן, געלאפן בעטן הילף צו איר טאטנס פריינט מלחמה־העלדן, פארזעצט איר צירונג אויף צו געבן כאבאר, געלאזט אין גאנג איר צויבער… קיינער האט זי נישט געקאנט פארשטיין, הלמאי זי, א קראסאוויצע, א קריסטלעכע פרוי אין סאמע בלי שטעלט זיך איין דאס לעבן פאר עפעס א ייד… נאר דאס איז געווען מיין מאמע און איר גורל… יוספן האט מען טאקע ארויסגעלאזט פון דער טורמע, אבער מיט א באדינג, ער זאל באלד פארשווונדן ווערן פון דער שטאט…
טאמארע האט נאך געהאלטן ביים דערציילן, אבער דער סוף איז מיר שוין געווען קלאר. דער אומדערווארטער קער אינעם סוזשעט, וואס דער גורל אליין האט אים געשריבן, איז געווען א סך טראגישער און טיפער; און ווי יעדע באשערטע זאך — אומפארמיידלעך… טאמארע האט פון איר מוטערס ווידוי זיך דערוווסט, אז אין די סוף צוואנציקער האט יוסף זיך אומגעקערט צוריק קיין טשערנאוויץ. א צעבראכענער און אנטוישטער פון זיינע „קאמפן פאר א ניי לעבן‟, האט ער געמוזט אויך פון דארטן אנטלויפן. מאריאנע, האט צו יענער צייט איבערגעלעבט א גרויסע טראגעדיע; זי האט פארלוירן איר טאכטער פונעם ערשטן מאן, שוין א היפש מיידל געווען. א טראמוויי איז אויף איר ארויף… אין דעם קראנקן און פארלוירענעם יוספן האט זי געפונען דעם אויסקויף פאר איר שולד און זינד…
— מיין טאטן, — האט זיך שטיל געהערט טאמארעס קול, — געדענק איך נישט, איך בין נאך געווען צו קליין אים פארגעדענקען… די מאמע האט דערציילט, אז פארן טויט האט דער טאטע געבעטן זי זאל אים ברענגען אט דאס ביכעלע, וואס ס׳איז מיט אים געווען אין אלע זיינע וואנדערונגען…
זי האט אויף דעם ספרל ארויפגעלייגט די האנט און, אריינקוקנדיק מיר אין די אויגן, געזאגט:
— גאט אליין, האט דיך היינט געבראכט אהער צו פירן… נעם עס, מיראן, זאל עס זיין ביי דיר… אפשר וועט עס דיר צו ניץ קומען אין דיין ארבעט…
מיר האבן זיך געזעגנט אויפן גאניק, באלויכטן מיט דער פענצטער־שיין פון טאמארעס דירה. כ׳האב זיך דערמאנט:
— אט זעט איר, טאמארע, דעמאלט, ווען כ׳בין נאך געווען א קינד, האט איר מיר ביים געזעגענען געשענקט א צייכן. כ׳האב אים לאנגע יארן אפגעהיט, ביז כ׳האב זיך אין א טאג געכאפט, אז ער איז ערגעץ פארשווונדן געווארן. איצט פארלאז איך אייער שטוב מיט אן אמתן אוצר…
כ׳האב די אלטיטשקע ארומגענומען און צוגעדריקט צום הארץ. א רגע האט מיין פנים זיך איינגעגראבן אין אירע גרויע שיטערלעכע האר און כ׳האב דערפילט דעם זעלבן ריח פון פרישע עפל, ווי דעמאלט אין מיין ווייטער קינדשאפט.
אויפן אנדערן טאג האב איך געהאלטן אינעם טשערנאוויצער אוניווערסיטעט מיין רעפעראט אויפן אינטערנאציאנאלן סימפאזיום, צוליב וועלכן כ׳בין, אייגנטלעך, אהער געקומען. מיין טעמע איז געווען „ליפקאנער אלימפ און זיינע געטער‟. איינער פון זיי איז געווען דער שרייבער משה אלטמאן.
אקטאבער 2018, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
מיין פריינד באריס דובאסארסקי 

Next Post
דער אזיאטישער טאגבוך (2) 



