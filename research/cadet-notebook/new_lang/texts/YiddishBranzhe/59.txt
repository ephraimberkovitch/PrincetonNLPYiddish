

עס וויל זיך לעבן 



 by באריס סאנדלער 
February 28, 2021February 28, 2021 Filed under:
לידער
ליטעראטור 


משה לעמסטער
א דיאלאג מיט זיך אליין
אפלעבן 50 יארעס איז גענוג צי ניין?— 50 יאר איז ווי א פעלדזנשטיין!דאס איז ניט קיין קלייניקייט,דאך, מסתמא, ווייניקלעך,דאס בלוט אין דיר זיך קאכט —עס וויל זיך לעבן א ביסעלע נאך!
איז 80 יאר, איך בין ניט קארג!— 80 יאר איז שוין א בארג!אן ספק ניט קיין קלייניקייט,ווער זשע וועט חתונה מאכן די אייניקלעך?עקשנותדיק מיין הארץ זיך פאכט —עס וויל זיך לעבן א ביסעלע נאך!
ווי מיינסטו, 100 יאר איז ווונדערלעך?— 100 יאר איז א יארהונדערטער!טאקע ניט קיין קלייניקייט…פלוצעם זעסט די שכנה די שיינינקעאון עפעס טוט אין דיר א טיאך —עס וויל זיך לעבן א ביסעלע נאך!
ווילסט 120 יאר, משה רבינוס עלטער?— 120 יאר געפעלט מיר!זיכער ניט קיין קלייניקייט,ס׳איז די צאל, קאן מען זאגן, א הייליקע!אבער, גאטענעיו, די פיס טראגן דאך —עס וויל זיך לעבן א ביסעלע נאך!
1000 יאר! זאל זיין א נס!— 1000 יאר איז דער עווערעסט!אוודאי, ניט קיין קלייניקייט,ס׳ווייזט זיך אויס ווי אן אייביקייט!קאנסט מיינען ס׳איז א שווערער יאך…נאר לעבן עס וויל זיך א ביסעלע נאך:אונטער א רעגן, וואס דויערט ניט לאנג,כאטש נאך אן אויפגאנג, נאך א פארגאנג…
28, דעצעמבער 2020־7 יאנואר 2021
גלעקעלעך
א מאל פלעגן מיך וועקן,אין די ווייטע צייטן,זילבערנע גלעקלעךפון די פרילינג־טייכלעך.
פון ליבע, ערגעץ דארטן,פלעג איך נחת שעפן…געזונגען עס האט מיר דער גארטןמיט זיינע גלעקלעך־עפל.
אין א קאלטן אוונטביי א רעגן־וועטערהאט מיך געטרייסט דער אסיעןמיט גאלדענע גלעקלעך־בלעטער.
און ביי נאכט אצינדער,ווען אנטשלאפן כ׳קאן ניט ווערןשלעפערט מיך איין דער ווינטערמיט די גלעקלעך־שטערן…
יאנואר 2021
ניטא קיין ברירה
גוט איז מיר טאקע זייער גוט,אבער גיך די צייט עס פליט.נאר וואס אנגעהויבן ריידןאון אט בין איך שוין א זיידע.
גלייך ווי ערשט דערוווסט זיך, אט,אז ס׳איז פאראן אין הימל גאטאון היינט פון דארטן ער אליין,רופט מיך צו זיין הימל־היים.
און איך וועל מוזן זיכער זיךשטעלן באלד פאר זיין געזיכט…גוט איז מיר טאקע זייער גוט,אבער גיך די צייט עס פליט…
26, דעצעמבער, 2020
דאס אמאליקע מזל
דער קנויל פון מיינע יארן זיך צעוויקלטדרייט זיך, ווי א גיכע ראד.צי בין איך געווען אין מיין לעבן גליקלעך?געווען, אוודאי, דאנקען גאט!
ניט אלע דאנערשטיק און מיטוואך,אויך קאלט און פינצטער פלעג מיר זיין…נאר אויך דעמלט בין איך געוועזן גליקלעך —דאס אמאליקע מזל האט מיר ווארעם געשיינט…
28, דעצעמבער, 2020

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
פון כארקאוו ביז חיפה איז פאלג מיך א גאנג 

Next Post
נאטיצן פונעם רעדאקטאר — 42 



