

לאפסוס־קאקטוס — 29 



 by באריס סאנדלער 
February 1, 2020February 1, 2020 Filed under:
שפראך 

באלאמוטשען
ווי א סך אנדערע „עקזאטישע‟ יידישע ווערטער, האב איך אויך דאס ווארט געהערט אין מיין טאטע־מאמעס היים. עטימאלאגיש קומט עס ארויס פונעם סלאווישן ווארט баламутить — „באלאמוטיט‟; און די יידישע צונג האט עס שוין צוגעפאסט צום אייגענעם אויסרעד, „באלאמוטשען‟.
וואס זשע מיינט עס, דאס ווארט? בדרך־כלל ווערט עס גענוצט פיגורעל:
ער באלאמוטשעט שוין די קעפ, רייצט אן איין מענטש אויף א צווייטן.
דאס הייסט, פארנעפלען, פארטונקלען, טרייבן רכילות…
פון דעם ווערב קומט אין רוסישע ארויס דער סובסטאנטיוו — „באלאמוט‟, וואס מיינט, א פליאטקעפירער, א פוסטער מענטש, א בייזערדיקער פארשוין. אין יידיש אבער האב איך עס קיין מאל נישט געהערט מע זאל עס נוצן אין דעם זין; כאטש עס לייגט זיך גרינג אויף דער צונג. זעט אויס, אז אין יידיש זיינען דא גענוג אנדערע ווערטער צו באצייכענען אזא מין טיפ מענטשן.
אריינשמוכען
דאס ווארט האב איך „ארויסגעכאפט‟ פון מאטל סאקציערס ליד „די אטלעס־שווארצע קרא‟:
איידער ס׳האט די וועלט זיך אויסגעטשוכעט
פון דעם אומגליק־שאק,
האט אין פנים מיר אריינגעשמוכעט
מיט שאנדפרייד א כניאק
אין שווארצן הוט, אין שווארצן ראק —
א שווארצע אטלעס־גלאנציקע וואראנע.
איך האב עס פריער קיין מאל נישט געהערט און נישט געטראפן, נישט געפונען אין די מאדערנע ווערטערביכער. איך דערלאז, אז דער פאעט, צוליב דעם גראם (אויסגעטשוכעט־אריינגעשמוכעט) האט געשאפן דעם נעאלאגיזם — אריינשמוכען. דאס הייסט, אריינשמוגלען, זיך אריינרייסן, אריינשמייסן…
אבער נישט נאר צוליב דעם גראם; דאס ווארט אריינגעשמוכעט גיט פינקטלעך איבער דעם עמאציאנעלן דראנג, און די צוויי היפוכדיקע צושטאנדן, דהיינו: זיך אויסטשוכען — פטור ווערן, און גלייך זיך אריינכאפן — אריינשמוכען.
צוויי ווערטער — צוויי געשטאלטן.
אנפוישן
דעם טייטש פון דעם בילדערישן ווארט קאן מען בפירוש געפינען אין חיים באכנערס און שלום ביינפעלדס ווונדערלעכן „ארומנעמיקן ווערטערבוך‟. מיינען מיין עס, אנשוועלן, אנשטאפן, זיך צעבלאזן… און מיר מאלט זיך בפירוש א קויש, אנגעפילט מיט כל־טוב! מיט אזא פולן אנגעפוישטן קויש פלעגט די באבע קומען פונעם מארק, עס ארויפשטעלן אויפן קיכטיש און אנהייבן פון דארט ארויסשלעפן די סאמע געשמאקע מציאות — דאס מויל איז געווארן ענג פאר דער סלינע…
כל־טוב!
לאפסוס־קאקטוס 


Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
פיעסע „פעטער ארטור‟ 

Next Post
פון אונדזער עזבון: מאטל סאקציער (1907־1988) 



