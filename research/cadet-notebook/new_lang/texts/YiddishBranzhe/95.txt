

א דאקטאראט וועגן שוכבענדלעך 



 by באריס סאנדלער 
December 1, 2020December 1, 2020 Filed under:
ליטעראטור
פראזע 

מישע שאפירא
אן ארבאר אוניווערסיטעט, מישיגער
מיניאטורן
M
לייט אין אן ארבאר־אוניווערסיטעט טראגן אויף זייערע קליידער א גרויסן בוכשאב M. אפשר הייסט דאס M־אולאציע? אולריקס ביכער־קראם האט פארקויפט קנעפלעך מיט גרויסע M־ס. די קנעפלעך האבן געהאט אויף זיך אנדערע קנעפלעך, וואס מ׳האט געקענט אנקוועטשן; און אז מע האט זיי א קוועטש געטאן, האבן זיי געשפילט דעם אוניווערסיטעטס „פייט‟־געזאנג. איך פלעג ספעציעל גיין אין דער קראם און קוועטשן איין קנעפל נאך אן אנדער קנעפל, כדי זיי זאלן אלע שפילן אין איין צייט. עס האט געמאכט א געפערלעכן זשום, און איך בין נאך דעם גיך אין דרויסן ארויס. אפשר בין איך נישט קיין וווילער, אבער עס איז לייכט מיך צו מאכן געפעלן!
וואס האט מיך געבראכט אין אן ארבאר? איך בין געווען אין דער גראדויר־שול, שטודירט אויף א דאקטאראט אין מאטעמאטיק. אלע ווייסן, אז מאטעמאטיק איז דער אמת אליין; אבער נישט אלע ווייסן, אז מאטעמאטיק געפינט זיך אינעווייניק. צוליב דעם איז זי מאדנע פארטיפט אין דער מענטשלעכער פסיכיק.
די זין און די פשוטע צאלן
דער טאטע פון מיינער א חברטע האט געהאט אן אפאפלעקסיע און האט פארלוירן א סך פון זיין וועלט. ער האט זי געדארפט איבערבויען. האט ער זיך דערמאנט, אז ער האט זין, אבער נישט געקענט זיך דערמאנען זייערע נעמען. „ווו זיינען… ווו זיינען… די זין?‟ איין מאל איז מיין חברטע פארבייגעגאנגען דעם שלאף־צימער און האט געהערט, ווי איר טאטע חזרט איבער די פשוטע צאלן: 5, 7, 11, 13, 17…
דער קלאמער
איך האב געוווינט אויף איסט דזשעפערסאן, און זי האט געוווינט אויף וועסט דזשעפערסאן לעבן די אייזנבאן־רעלסן. די באן פלעג פארבייפארן און די שויבן האבן געציטערט. א שפין איז געקומען אונדז אנקוקן. זי האט די שפין ליבלעך און שפילעוודיק אנגערירט. איך בין נתפעל געווארן.
איך בין אויך נתפעל געווארן פון איר טראכט. אז מ׳האט אויף איר ארויפגעלייגט א האנט, האט זי זיך געדריגעט ווי א פערד.
וועקטאר־פעלדן האבן זייער אייגענע מולטיפליקאציע. אז מע האט א פאר וועקטאר־פעלדן X און Y קען מען פרעגן, ווי גיך און אין וואסער ריכטונג בייט זיך Y און אין וואסערער — X. דאס איז אויך א וועקטאר־פעלד, XY. אבער דא איז XY נישט גלייך מיט YX, און מע קען פרעגן וועגן דעם אונטערשייד, YX־XY. מע רופט עס, דער קלאמער און שרייבן שרייבט מען עס אזוי — [Y,X].
אבער איך האב אנגעהויבן ווערן פרוסטרירט פון איר. האב איך זי ליב געהאט? בין איך געווען אין כעס אויף איר? איך האב עס אויך געוואלט וויסן. יענע נאכט האט זיך מיר געחלומט, אז איך האב גענומען דעם קלאמער פון די צוויי געפילן.
א שמוע אויפן טאוול
איך בין געזעסן אויף דער לעקציע פון דיפערענציעלער געאמעטריע. דאס איז געווען אן אמתער ווארג. נאך קנאפע צוויי מינוט בין איך געווען אין גאנצן א פארלוירענער. נו, אזוי טרעפט זיך צומאל; אבער איך האב פארט עפעס יא פארשטאנען. עס איז געווען א דיאגראם אויפן טאוול. איך האב געוווסט, אז דאס איז א שמוע…
דער רעדנער האט געהאלטן אין איין פאנפען. אן שום ספק איז עס געווען פארכאפנדיק פאר די, וואס האבן עס פארשטאנען. סוף־כל-סוף, האט ער פארענדיקט. ער איז צוריק צוגעקומען צו דער דיאגראם און געזאגט: „און עס איז אלץ צוליב אט דעם!‟ — און ער האט מיט כוח אריינגעשטעקט זיין פינגער אין מיטן דער דיאגראם.
מער דארף מען גארנישט זאגן.
א דאקטאראט וועגן שוכבענדלעך
איך האב געארבעט ביי דעם מאטעמאטיש־וויסנשאפטלעכן פארש־אינסטיטוט אין בערקלי איבער מיין דאקטאראט. ווען איך האב נאר אנגעהויבן צו גיין אין שול, האט מען מיר געהייסן צו גיין תמיד מיט פארבינדענע שנורעוואדלעס אויף מיינע שיך; אויב נישט, קאן איך חלילה פאלן. אבער איך האב נישט געפאלגט דער עצה. איך האב אין דעם נישט געגלייבט. איך האב געטראגן א פאר צעקראכענע גומעשיך. איך האב אריינגעשטעקט מיינע פיס אין זיי, צעטראטן זיי אונטער מיינע פיאטעס, און קיין מאל נישט פארבינדן אויף זיי די שנורעוואדלעס! אזוי בין איך ארומגעגאנגען א גאנץ יאר און קיינמאל נישט געפאלן.
נאך איין ליגן, וואס מע האט מיר דערציילט!

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
בוקארעשטער שריפטן (13) 

Next Post
אין דער צייט פון קאראנא־ווירוס (טאגבוך, 4) 



