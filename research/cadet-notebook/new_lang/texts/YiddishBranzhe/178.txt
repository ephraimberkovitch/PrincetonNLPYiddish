

דער סוד פון יידיש 



 by באריס סאנדלער 
April 1, 2020April 1, 2020 Filed under:
טעאטער
ליטעראטור
מוזיק
פערזענלעכקייטן 

לאה שלאנגער
נישט ווייניק געבוירענע און דערצויגענע אין ישראל מענטשן, וואס דא רופט מען זיי סאברעס, האבן געביטן זייער נעגאטיווע באציונג צו יידיש, צוליב דער יידישער ליטעראטור. נאך מער: יידיש האט געעפנט פאר זיי א נייע וועלט און נייע מעגלעכקייטן.
ד״ר יניב גאלדבערג

א רב, אן אדוואקאט, א פארשער פון ליטעראטור, פאלקלאר און טעאטער פונעם יידישן צענטער אין בר־אילן־אוניווערסיטעט. זיין דאקטאראט האט ער אנגעשריבן אויף דער טעמע אנ־סקיס „דיבוק‟. דאס בוך זיינס „אני בדרכי אלך‟ (כ׳וועל גיין מיין אייגענעם וועג), וואס איז ארויס אין העברעיש, איז א יורידישע און פסיכאלאגישע באהאנדלונג פון 6 יידישע פיעסן.
יידיש האט יניב גערעדט מיט זיין באבען, אבער זי איז, צום באדויערן, פרי געשטארבן. האט ער מיט דער צייט פארגעסן די שפראך. מיטן זיידן און די עלטערן האט ער גערעדט נאר עברית; ביים זיידן איז צו רעדן מיט די קינדער עברית געמיינט, חינוך; אבער יניב האב געבענקט נאך זיין באבען. טאקע די בענקשאפט האט אים געבראכט צו פירן אין בר־אילן־אוניווערסיטעט זיך לערנען יידיש.
ד״ר יניב גאלדבערג קומט פון א פרומער משפחה און, ווען ער פלעגט גיין דאוונען, איז ער געזעסן לעבן דעם זיידן, און דעם זיידנס חברים האבן גערעדט יידיש. דער טעם פון זייערע רייד איז אים איינגעבאקן געווארן אין הארצן.
שפעטער נאכן אפדינען אין דער ארמיי האט גאלדבערג זיך געלערנט אין א ישיבה. צו זיינע 23 יאר האט ער באקומען רבנות־סמיכה פון הרב לאו. הרב לאו האט זיך ביים אנהייב איינגעשפארט און נישט געוואלט אים ארויסגעבן דעם דאקומענט פון א רב־השכונה, דערציילט ד״ר גאלדבערג, געזאגט: „אז ד׳וועסט האבן א שכונה, וועל איך דיר געבן דעם דאקומענט‟. האט אים גאלדבערג געענטפערט: „כ׳האב געהאט א זיידע, וואס ער איז געווען צוזאמען מיט אייך אין בוכענוואלד. ער האט זיך געלערנט ביי חפץ חיים אין ליטע, און דער זיידע האט מיך אויסגעלערנט, אז ווען מ׳גיט, נעמט מען. איך האב אפגעגעבן דעם עקזאמען און עס קומט מיר, איז גיט מיר. ווער ווייסט, וואס ס׳וועט זיין מארגן. אפשר וועל איך… ווער ווייסט?‟
און אזוי האט ד״ר יניב גאלדבערג באקומען סמיכות און האט אנגעהויבן לערנען יוריספרודענץ אין בר־אילן־אוניווערסיטעט, צו ווערן אן אדוואקאט. ער האט נישט געוואלט האבן פרנסה פון רבנות, און זיך געלאזט אויפן וועג פון אדוואקאטור.
שוין ארבעטנדיק ווי אן אדוואקאט, איז ער אויפגעטראטן מיט א רעפעראט אין דער הויך־שול פון סאציאלער ארבעט אין אשקלון וועגן משפחה־געזעץ. צווישן דעם עולם איז געזעסן דער אנפירער פון דער שול. נאך זיין פארטראג האט ער אים פארגעלייגט צו ווערן א לעקטאר אין דער שול. דער פרעזידענט אבער פון דער שול האט געהאלטן, אז מע מוז האבן א דאקטאראט. דעמאלט האט גאלדבערג זיך געוואנדן צו ד״ר אביבה טל, די יידיש־לערערין פונעם „צענטער פאר יידיש־לימודים אויף רענא קאסטאס נאמען‟ ביים בר־אילן־אוניווערסיטעט.
„איך האלט, אז מע דארף זיך לערנען עפעס אויך פאר דער נשמה‟, — זאגט יניב גאלדבערג, און ד״ר אביבה טל האט אים פארגעלייגט צו נעמען א יורידישע טעמע אין שייכות מיט יידיש — דעם „דיבוק‟. אזוי האט ער אנגעהויבן פארשן אנ־סקיס „דיבוק‟. ער האט די פיעסע אנאליזירט אין זיין בוך „אני בדרכי אלך‟.
אין אט דעם בוך אנאליזירט ד״ר גאלדבערג נישט בלויז דעם „דיבוק‟, נאר פינף אנדערע יידישע פיעסן: „מירעלע אפרת‟, „צוויי קונילעמל‟, „גאט, מענטש און טייוול‟, „א חתונה אין שטעטל‟, „טביה דער מילכיקער‟. ער באטראכט דארט די יורידישע און פסיכאלאגישע אספעקטן.
דורי פרנס

דורי פרנס איז א תל־אביבי. די מוטער איז א סאברע און דער פאטער איז געבוירן געווארן אין די פאראייניקטע שטאטן.
דורי איז א מוזיקער, איבערזעצער, רעזשיסאר און רעדאקטאר. ער רעדאגירט און שאפט מוזיק פאר טעאטערס און ליטערארישע אוונטן. דורי האט איבערגעזעצט א סך פיעסן פון באקאנטע וועלט־דראמאטורגן. מע האלט ביי אונדז, אז ער איז צווישן די בעסטע איבערזעצערס פון וויליאם שייקספירס פיעסן. ער האט אויך רעדאגירט דאס בוך וועגן „הבימה‟, וואס איז ארויס צום 80סטן יוביליי פונעם טעאטער.
זיין ארבעט אין פארשיידענע געביטן איז נישט איין מאל באלוינט געווארן מיט פרעמיעס און אויסצייכענונגען.
דורי פרנס איז א מענטש, וואס פארשט און זוכט כסדר צווישן ביכער. ביכער איז זיין שוואכקייט. נאך אין א גאר יונגן עלטער פלעגט דורי גיין איבער די ביכער־קראמען און אויסזוכן דארט מציאות.
„אויף אזא אופן האב איך זיך באקענט מיט אהרון קושניר ז״ל, א ייד פון ליטע, וואס האט געהאט א ביכער־געשעפט פונקט אינעם זעלבן הויז, ווו איך האב געוווינט, — דערמאנט זיך פרנס, — אזוי האט זיך פארקניפט אונדזער פריינדשאפט…‟.
ס׳איז געווען, קאן מען זאגן, א באשערטע טרעפונג. אהרון קושניר, אליין א בוך־מענטש, האט געלעבט אויך אין דער יידיש־וועלט און אים צוגעשטעלט יידישע ביכער. דורי איז דערצויגן געווארן אין קושנירס ביכער־געשעפט. דער אמת איז, זאגט דורי, אז מיט יידיש האט ער זיך באקענט, א דאנק זיין פריינד אהרון קושניר ז״ל.
„ס׳איז מיר איינגעפאלן א געדאנק, — זאגט דורי, — צו באקענען זיך מיט יידיש. האב איך געבעטן אהרונען, ער זאל מיך אויסלערנען די שפראך. כ׳האב געקויפט וויינרייכס בוך און פון דאן אן פלעג איך קומען צו אים פיר מאל אין דער וואך. מיר פלעגן לייענען ביכער נישט לויט א געוויסער סיסטעם, נישט אקאדעמיש, נאר דורכן לייענען ליטעראטור. ער האט מיר געגעבן צו לייענען י. ל. פרצן, שלום־עליכמען, י. י. זינגערן, איציק מאנגערן און דוד בערגעלסאנען, אויך פיעסן… מיר פלעגן פארברענגען אין איינעם שעהען לאנג‟.
דורי דערציילט, אז ער האט אנטדעקט אן אוצר און איז פון דעם אליין נתפעל געווארן.
דורי איז געווען דער ערשטער פיאנע־באגלייטער אויף מיינע קאנצערטן, און ס׳איז אוממעגלעך איבערצוגעבן מיט וואס פארא כבוד, ליבשאפט, קענטעניש און פארשטענדעניש רעדט ער וועגן דעם יידישן קולטור־אוצר. ער פרעגט זיך אליין: ווי איז דאס מעגלעך, אז ער האט עס נישט אנטדעקט פריער, נישט באקענט זיך מיט דער רייכער יידישער קלאסיק, מיט די יידישע שרייבערס, דיכטערס, מיט דער קולטור בכלל, וואס איז סיי פאלקסטימלעך און סיי מאדערן, מיטן יידישן ביכער־צענטער אין אמהערסט.
פאראיארן האט דורי פרנס איבערגעזעצט אויף העברעיש פרצעס 40 קורצע דערציילונגען, וואס זיינען ארויס אין א בוך־פארעם. די לעצטע צייט האט ער זיך גענומען איבערזעצן פרצעס פיעסן, כאטש, ווי ער זאגט, איז א ספק צי עמעצער וועט עס ארייננעמען אין זיין טעאטער־רעפערטואר.
„די פיעסן זיינען אויסערגעווענטלעך אינטערעסאנט, — זאגט ער, — ׳אין פאליש אויף דער קייט׳, למשל, האט געהאט א גרויסע השפעה אויף אנ־סקיס ׳דיבוק׳. ער האט פון דארט געשעפט א סך זאכן.‟
אויף מיין פראגע, צי האט ער א דערקלערונג, הלמאי שפילט מען נישט אין אונדזערע טעאטערס פיעסן פון יידישע שרייבערס, האט ער געענטפערט, אז דער מצב בייט זיך צום גוטן; עס איז א דערוואכונג אן אויפלעב אויף דער גאנצער וועלט פון יוגנטלעכע און נישט נאר יידן.
דורי האט אנגעהויבן שרייבן מוזיק צו מאנגערס און פרצעס לידער. די ווערק וועט מען זינגען אויף יידיש, באגלייט מיט אן ארקעסטער. ער האט אויך בדעה צו מאכן עפעס אויף יידיש וועגן דער דיכטערין אנא מארגאלין און איר אינטערעסאנט לעבן.
„זייער שפאנענדיק זעט מיר אויס דאס יידיש לעבן פאר דער צווייטער וועלט־מלחמה…‟
ער האלט, אז ס׳וואלט געווען זייער וויכטיק מע זאל וואס מער איבערזעצן אויף העברעיש פון יידיש, „כדי צו באקענען די מענטשן מיטן יידישן קולטור־אוצר — מיט פאעזיע, פראזע מיט שרייבער, דיכטער, און נישט נאר מיט פיעסן. מ׳דארף עס מאכן צוטריטלעך צו דער ישראלדיקער יוגנט.
„ווי עס זעט אויס די צוקונפט פון יידיש איז מיר שווער פארויסצוזאגן. יידיש לעבט היינט ביי די חרדים, אבער דער ליטעראטור־אוצר וועט בלייבן. מ׳דארף געפינען דעם וועג, ווי אזוי דערגיין צום עולם.‟
פראפ׳ נתי כהן

נתי כהן איז היינט דער אנפירער פון צענטער פאר יידיש־לימודים ביים בר־אילן־אוניווערסיטעט, וועלכער עקזיסטירט שוין 30 יאר. זיין דאקטאראט האט ער געמאכט אין העברעישן אוניווערסיטעט, געווען דער לעצטער סטודענט, וואס פרופ׳ חנא שמערוק איז געווען זיין מדריך. די טעמע פונעם דאקטאראט איז געווען פארבונדן מיט דער יידישער קולטור אין ווארשע צווישן ביידע וועלט־מלחמות, ווו עס ווערט א ביסל אויך באהאנדלט דער חורבן. דער צענטראלער טייל פון דער ארבעט איז געווען די יידיש־יידישע קולטור, (וואס א קליינעם טייל דערפון איז געווען אויך די העברעישע קולטור, און די יידישע קולטור אויף פויליש, ס׳הייסט, די יידישע שרייבערס און זשורנאליסטן, וואס האבן געשריבן אויף פויליש וועגן יידן)
פונעם פאטערס צד איז נתי דער 6טער דור א ירושלמי. ער קומט פון א טראדיציאנעלער היים, ווו מ׳האט גערעדט עברית, אבער מיט די קרובים און מיט דער באבען — אויף יידיש. ס׳הייסט, אז נתי האט געהערט יידיש פון קליינערהייט אן. מ׳קאן זאגן, אז יידיש איז פאר אים קיינמאל נישט געווען א פרעמדע שפראך.
ביי זיינע 16 יאר האט ער צום ערשטן מאל באזוכט „שבוע ספר‟, די וואך פון בוך. דעמאלט איז דאס יידישע בוך פארגעשטעלט געווארן בלויז מיט איין סטענד פון י. ל. פרץ־פארלאג. ס׳האט אים געצויגן אהין, דערמאנט זיך כהן, — „וואס איז דאס עפעס אזוינס?‟. אהיים האט ער זיך אומגעקערט מיט א בוך פון פרצעס חסידישע מעשיות. מיט א יאר שפעטער, בעת דער קומענדיקער בוך־וואך האט ער שוין געקויפט שלום־עליכמס א בוך. ס׳איז אים געווען נישט לייכט צו לייענען און צו פארשטייען, ס׳האט נאך אבער געלעבט זיין באבע. שפעטער מיט א יאר האט ער געזאגט אלעמען, אז ווען ער וועט זיין גרויס, וויל ער לערנען אין אוניווערסיטעט יידיש, ליטעראטור און קולטור.
ווי געזאגט, פירט כהן היינט אן מיטן יידיש־צענטער אין בר־אילן־אוניווערסיטעט, גיט לעקציעס — א טייל אויף עברית און א טייל אויף יידיש. אויף די יידישע לעקציעס איז דער דורכשניטלעכער עלטער פון זיינע תלמידים 70 פלוס. דאס זיינען פרייע סטודענטן, אבער פיייקע. צו די לימודים קומען זיי מיט אן אינטערעס, עס אינטערעסירט זיי די ליטעראטור און קולטור, ווייניקער — די שפראך. זייער ווילן צו לערנען זיך אין זייער עלטער, קומט פון א בענקשאפט נאך דעם, וואס זיי האבן נישט באקומען אין דער יוגנט. די טאטע־מאמע האבן גערעדט ענגליש אדער פראנצייזיש, אדער עברית, כדי צו פארגעסן די גלות־שפראך, אבער צווישן זיך האט מען דאך יא גערעדט יידיש. וואס זשע איז עס עפעס א סודותדיקע שפראך אזא? ווו שטעקט דער סוד? קומען זיי צו אנטדעקן דעם דאזיקן סוד, און נישט מיט א געוויסן ציל. די פראבלעם איז, אז זיי זיינען נישט גענוג יונג, כדי אנצוהייבן אן אקאדעמישע קאריערע, זאגט פראפ׳ כהן.
אין יאר 1984 האט דער ווארשעווער אוניווערסיטעט צום ערשטן מאל אפיציעל איינגעלאדן א גרופע פראפעסארן פון העברעישן אוניווערסיטעט. א חוץ די פראפעסארן, זיינען אויך געפארן עטלעכע סטודענטן. דעמאלט האט פראפ׳ שמערוק רעקאמענדירט פאר דער נסיעה זיין סטודענט נתי כהן. דאס באזוכן פוילן איז פאר אים געווען ממש א קולטורעלער שאק, דערציילט נתי, אבער ס׳האט אים אויך אנגעוויזן א וועג צו זיין מייסטער־דיפלאם אויף דער טעמע „טאגביכער, וואס זיינען געשריבן געווארן אויף יידיש אין ליטע בעתן חורבן, — דערקלערט כהן, — ווי אויך טאגביכער, כתב־ידן און ביכער, וואס זיינען ארויס גלייך נאך דער מלחמה — א טייל אריגינעל אויף יידיש און א טייל איבערגעזעצט פון יידיש.‟
אין בר־אילן אוניווערסיטעט איז דא אן אפטיילונג פון ליטעראטור ביים יידישן פאלק, ס׳רוב איז פארשטייט זיך, עברית, אבער עס נעמט אריין אויך יידיש און לאדינא; ס׳איז דא אויך א קורס וועגן דער ליטעראטור אויף אראביש אין מיטל־עלטער…
פראפ׳ נתי כהן גלייבט, אז יידיש וועט בלייבן מערסטן טייל אין דער אקאדעמיע, אויך צווישן די ליבהאבערס, אין טעאטער און קאנצערט־פראגראמען; ס׳וועט האבן א ברייטערן פאלקלאריסטישן אויסדרוק. ער גלייב נישט, אז א מענטש וועט פירן פארהאנדלונגען אויף יידיש אין באנק און נישט אין סופער־מארקעט; אבער ס׳וועט אויך, חלילה, נישט זיין אזא באציונג צו יידיש, ווי ס׳איז געווען אין ישראל אין די 1950ער און 1960ער יארן.
יוני אילת
יוני איז אן אקטיאר, רעזשיסאר, זינגער; ער זעצט איבער אויף יידיש לידער פון העברעיש פאר זיינע קאנצערטן. געבוירן אין טיבעון, האט יידיש גערעדט נאר די באבע פון זיין מוטערס צד, אן אפשטאמיקע פון אוקראינע. יוני איז געווען זייער נאענט מיט איר, זי האט גערעדט יידיש בסוד, אז דאס קינד זאל נישט פארשטיין. זיין פארכאפט ווערן מיט יידיש האט יוני צו באדאנקען דער זינגערין חוה אלבערשטיין. ער איז געגאנגען אויף אירע קאנצערטן, אין וועלכע זי האט אריינגעפלאכטן אויך יידישע לידער. אויף איינעם אזא קאנצערט האט עמעצער פונעם עולם אויסגעשריען: „גענוג שוין מיט יידיש!‟. זינט דעמאלט האט אים פאראינטערעסירט דער גאנצער קאמף צווישן העברעיש און יידיש.
טעאטער האט יוני געלערנט אין איינער פון אונדזערע טעאטער־שולן. די באבע איז בפירוש נישט געווען נתפעל פון איר אייניקלס אויסוואל. „נו גוט, — האט זי אים דערקלערט, — אבער אקטיאר איז נישט קיין פאך און בינע איז נישט פרנסה… דערצו נאך יידיש‟. ווען זי האט שוין געוווינט אין הויז פאר אלטע־לייט, איז זי געקומען אויף זיין קאנצערט מיט א חברטע. נאכן קאנצערט האט די חברטע צעפויקט וועגן דעם קאנצערט אלע אירע חברטעס. איז שוין צום צווייטן קאנצערט געקומען דאס גאנצע עלטער־הויז…
יוני האט לכבוד זיין מוטער און באבע ארויסגעלאזט דעם דיסק זיינעם „ציגיינער־נשמה‟, לידער אויף יידיש. ער אליין זאגט: „פאר מיר איז יידיש געווארן א רעטונג. א דאנק יידיש, בין איך אויפגעטראטן אין פיל לענדער. יידיש האט מיר געבראכט א ברכה און פרנסה. יוני האט 13 יאר געשפילט אין „יידישפיל‟־טעאטער, אויך רעזשיסירט דארט 3 דערפאלגרייכע פארשטעלונגען מיט יידישע לידער און טעקסטן אויף העברעיש. „א דאנק יידיש, — זאגט ער, — האב איך געמאכט א טעאטער־קאריערע. היינט איז יידיש א צענטראלער חלק פון מיין וועזן. יידיש האט מיך צוריק געבראכט צו די פערזענלעכע און היסטארישע ווארצלען.‟
יא, וואס קאן מען דא זאגן: פאר איינעם איז יידיש פרנסה, פאר א צווייטן — א גייסטיקע דערפינדונג, און פאר א דריטן — ווער ווייסט וואס נאך. די צוקונפט וועט עס מעגלעך אנטפלעקן. ווי עס זאל נישט זיין, זיינען די עטלעכע סאברעס, מיט וועלכע כ׳האב אייך באקענט, בלויז א קליינער טייל פון די הי־געבוירענע יונגע־לייט, וואס זיינען פארכישופט געווארן מיטן סוד פון יידיש.

Share this:TwitterFacebookPrintLike this:Like Loading...

Related
 


Tagged: fasadjewsliteraturemusicYiddish 
Post navigation


Previous Post
שפיאן ליאשקע וואלקאוו 

Next Post
די געשיכטע פון יידן אין בעמען און מערן (10) 



