

פון אונדזער עזבון: מאטל סאקציער (1907־1988) 



 by באריס סאנדלער 
February 1, 2020February 1, 2020 Filed under:
ליטעראטור
ליטעראטור־עזבון
פערזענלעכקייטן 


דער דיכטער, פראזאיקער און דראמאטורג איז געבוירן געווארן אין שטעטל לעאווא, בעסאראביע, אין א משפחה פון דורותדיקע שניידערס. פארענדיקט די גימנאזיע, קומט סאקציער קיין בוקארעשט, ווו ער ארבעט ווי אן ארבעטער. אין 1928 הייבט ער אן זיך לערנען אין דעם ווינער פעדאגאגישן סעמינאריום, אבער אין א יאר ארום פארלאזט ער ווין און קומט קיין פאריז. אויך אין פאריז פארהאלט ער זיך נישט און אין יאר 1931 קערט ער זיך אום קיין רומעניע. פון דער צייט הייבט זיך אן זיין ליטערארישע טעטיקייט, עס ערשטע, ביים זשורנאל „שויבן‟ (רעדאקטאר יעקב שטערנבערג) און דערנאך, ווי א סעקרעטאר, אין „די וואך‟ (בוקארעשט). אין 1931 דערשיינט זיין ערשטע זאמלונג לידער „דערפער‟.
סוף 1936 פארט סאקציער אוועק קיין ראטן־פארבאנד. מיט דער „פרייער‟ לופט האט ער לאנג נישט געאטעמט; גאר אין גיכן פאלט ער אריין אינעם ווירבל פון די פראצעסן און ווערט רעפרעסירט און פארשיקט אין א לאגער. באפרייט האט מען אים אין 1940, אקוראט נאכן קאאפטירן בעסאראביע צום ראטן־פארבאנד. ער קערט זיך אום קיין בעלץ, ווו עס הייבט אן ארבעט אינעם ניי־געעפנטן יידישן מלוכה־טעאטער. דארט ארבעטער ווי דער ליטערארישער אנפירער, שרייבט פאר אים אן די פיעסע „רויטע פאמעראנצן‟. ווען דייטשלאנד פאלט אן אויפן ראטן־פארבאנד, ווערט דער טעאטער עוואקוירט קיין מיטל־אזיע. שוין דארט מאביליזירט מען סאקציערן און איבער א יאר דינט ער אין א בוי־באטאליאן. נאך דער דעמאביליזאציע ארבעט ער אינעם טעאטער־אנסאמבל פון דער יידישער אקטריסע סידי טאל, שרייבט פיעסעס און אנדערע בינע־ווערק.
אין 1947 קערט סאקציער זיך אום קיין קעשענעוו. זיין ביטער מזל גייט אים נאך און שוין אין א יאר ארום ארעסטירט מען אים, אין שייכות מיטן ענין פון „יידישן אנטי־פאשיסטישן קאמיטעט‟. כמעט ניין יאר שמאכט ער אפ אין „גולאג‟ און קערט זיך אום אהיים אין 1957. ביז זיין ארויספארן קיין ישראל אין 1972 שאפט סאקציער פיעסן און פאעטישע ווערק, דער עיקר, פאר סידי טאלס קאנצערט־אנסאמבל.
אין 1986, ביים „ה. לייוויק־פארלאג‟ גייט ארויס מאטל סאקציערס לידער־זאמלונג „א שפור אויפן וועג‟. עטלעכע לידער פון דער זאמלונג.
מיר זענען יונג געווען
מיר זענען יונג געווען, יונג אומפאשעמט,
אונדז האט ניט געארט וואס א העמד
ניט געהאט האבן אפט מיר צו טוישן,
און קיין שיסעלע שיטערן זופ אנצופוישן
דעם איינגעפאלענעם בויך.
מיר זענען יונג געווען און ס׳האט הויך
אונדז געטראגן איין ברעניקער ווילן,
געשטויסן איין פלאמיקער דראנג,
מוטיק די ראלן צו שפילן
וואס צוגעטיילט אונדז
ס׳האט דאס לעבן אין גאנג,
און דורך אלע צייט־באריערן,
מעג דער וועג זיין ווי לאנג
און פארדרייט,
זיך דערשלאגן זיין גרייט
ביז דער גרענעץ דער חלום,
פון ווארט און פון לאנד
וואס אויך אונדז וועט געהערן,
ווו מיר וועלן א טייל
פון דער אייביקייט ווערן,
וואס פלאטערט איבער דער בארגיקער קייט,
און איבער די לאנען די גרינע,
און א טייל אויך פון דער פרייד
וואס טוט דא אלץ א פארכלינע,
די פרייד וואס נישט לייכט
האט דעם מענטש זיך געגעבן,
און א טייל אויך פון וויי
וואס איז מיט דער ערד אומצושיידט —
און לעבן! און לעבן!
דראקאנען
קינדווייז מעשיות כ׳האב דערציילן
פון די עלטערע געהערט,
אז דראקאנען אין די היילן
לעבן היינט נאך אויף דער ערד,
שלענג מיט פליגל מוראדיקע,
ס׳נעמט קיין פייל זיי ניט, קיין פיקע,
זייער פעל — מעטאל,
זיבן קעפ און פיסקעס — פייער,
פונקען־שפריצער, פייער־שפייער,
זייער רעווען — אומגעהייער,
טרייסלט אויף דעם אל.
האב א מוטיקער באשיצער
זיין די מענטשן איך געוואלט,
און א שווערד כ׳האב מיר געשטאלט,
אז געגעבן זאל פון בליץ איר
זיין די שארפקייט, כ׳האב געמאלט
זיך אליין א סאגא־גיבור,
וואס די פאלקסמענטשן איז ליב ער,
פאר זיין גרויסמוט טיף פארערט…
און אויף ברענענדיקן פערד
פלי איך, פלי פון זייער נאקן
אלע זיבן קעפ אפהאקן
פון איין פאכע פון מיין שווערד,
ס׳זאל קיין שפור פון זיי ניט בלייבן
אויף דער ערד.
פרעגט איר דאך, וואס איז דערמאנען
פלוצעם איינגעפאלן מיר
יענע מעשיות פון לאנגאנען —
ס׳איז דערפאר, ווייל ווו א טיר
הער איך ריידן, אז דראקאנען
לעבן היינט נאך אן א שיעור.
זיי די צורות נאר געביטן,
צוגעאייגנט זיך די זיטן
און די מענטשן־שפראך,
און זיי אומעטום זיך מישן,
אויבן אן ביי אלע טישן,
און אין תוך — פארזעענישן
אין דער מידסטער זאך,
זיי די גרענדע פירן, שאלטן
איבער אלץ מיט כוח וואלטן,
ווי דאס זיי געפעלט.
ניין, מיט זיי מלחמה האלטן
כ׳בין שוין ניט קיין העלד.
קינדהייט־זעונג
כ׳האב היינט ווידער דערהערט די גלאקן,
וואס האבן מיך קינדווייז געשראקן
מיט זעונגען פינצטערע פון אפאקאליפס,
ווען מיין פיצעלע הארץ,
פון אנגסט און יסורים
פארגליווערט פלעג ווערן ווי גיפס
ביים קינסטלער אין פורעם.
כ׳האב ווידער דערהערט זייער טויבן
בראנדזענעם קלאנג,
אזוי ווי ער פלעג אין די שויבן
א זעץ טאן אמאל אין אונדזער געצעלט,
די קלאנגען באסאווע; —
זיי זענען, איך ווייס ניט
אין שותפות מיט וועלכער מחשבה
אויפגעגאנגען אין מיר
פון מיין קינדערשער וועלט.
דאס הייסט, אז ס׳איז אין די בלוטן
ניט אויסגעוועפט געווארן לחלוטין
די קינדהייט, ווי באלד ס׳טוט א טריף
פון געדעכטעניש נאך מיט א זעונג א בלאסער,
ווען מיר דאכטן זיך פלעג קינדיש־נאיוו,
אז אומגליקן זענען די גלאקן מבשר
אז זיי קלינגען צו נויט,
צו הונגער צו שרפות, צו טויט,
און וויי, — צו פאגראמען,
און מיט דער האק — מיט זיין הייליקן נאמען —
אין גרויל כ׳האב געזען שוין
דעם שיכורן קוילער
קריכן צו אונדז אריבער דעם פלויט…
זעונגען פינצטערע פון דער קינדהייט
איך ניט גרינג זיי איבערגעווינדעט.
די אטלעס־שווארצע קרא
איידער ס׳האט די וועלט זיך אויסגעטשוכעט
פון דעם אומגליק־שאק,
האט אין פנים מיר אריינגעשמוכעט
מיט שאנדפרייד א כניאק
אין שווארצן הוט, אין שווארצן ראק —
א שווארצע אטלעס־גלאנציקע וואראנע.
נו? וואס איז דיין מסכנה
נאר דער בייזער שעה?
ס׳איז דא, צי ס׳איז ניטא
אן אל־נקמות אין די הייכן?
איז דאס דיר ניט קיין צייכן,
אז יענע וואס פון גליק פארבלענדט,
צום הימל־מלכות שטרעקן זייערע הענט,
ווען אלע מאל די שטראף די געטלעכע זיי גרייכן?
דאס וואס מיט דער חלל־שיף
האט ערשט געטראפן זיך
און זי אויף שטויב האט זיך צעשאטן,
א ווארנונג איז דעם מענטש: ניט קריך
צום כביכולס סודות־וועלט,
דאס איז פארבאטן!
און איך האב הערנדיק געקלערט,
אז אט די אטלעס־שווארצע קרא
אין ווייסן לייבצודעקל,
מיין ענטפער איז ניט ווערט,
און פון אים איך האב זיך אפגעקערט
מיט עקל.
מיינע גוטע פריינד
די גוטע פריינד, וואס זענען געווען תמיד גרייט
צו באשיצן מיך פון די בלאטע
נשמות געשמדטע,
פון יענע, וואס גיפט מיר געטראגן אין שייד
פון גוטענקע רייד,
און געזוכט ביי מיר די אכילעס־פיאטע;
די גוטע פריינד, זיי זענען דאך מיר
אין ייאש־טעג סומנע געווען א באלוינונג,
ווען שרעקן עס פלעג יעדער שארך, יעדער ריר
הינטער מיין בלינד פארריגלטער טיר
פון מיין טויבנשלאק־וווינונג.
אין וווינונג האט נאר א גראטע געפעלט,
כאטש אויך אן דעם פרט
איז גענוג געווען דווקא,
כ׳זאל פילן זיך ווי דער פארצווייפלטער העלד
אין א פארקריפלט מטורפער וועלט,
וועלכע געשילדערט ס׳האט קאפקע;
אט פאלן אריין זיי מיט פריילעכן רעש
ווי זיי וואלטן אנטדעקט א געהיימפולע ניי־ערד,
און אונטער דער פאלע — משקה א פלאש
פון יענע וואס נאר דער קאנט־בוליבאש
מיט איר האט דעם גארגל געשייערט…
און נעמענדיק די גלעזער צום מויל,
מיט די בליקן געמאכט שטיל א ברכה;
ווי יידן אמאל — בין קודש לחול;
אז אפגעשיידט ווערן פון אונדז זאל דער גרויל
פון דער חשכות־עפאכע.
א, יענע צייט, ווען איבערן לאנד
געשפרייט האט א פינצטערער דעמאן זיין פליגל,
וועמעס שאטן געפרעסט אויפן הארץ און געדאנק,
איך וואלט זי, כ׳לעבן, איצט ניט דערמאנט,
כאטש זי טאר אויך ניט זיין מיט פארגעסונג פארזיגלט.
און אויב איך דאך אצינד זי דערמאן
איז ווייל אין געפעכט פאר מענטשנגליק ווארן,
האבן זיי, וואס געשפאנט מיר אונטער איין פאן,
אויף איר טראגיש־פינצטערן פאן
זיך איינגעגראבן אין ליים פון זכרון.
אין טאג פון 12טן אויגוסט
אין אט דעם ווען דערשטיקט
ס׳האט דער קאט מיט זיין שטאלענעם ארעם
יענע, וואס האבן א דור
מיט זייער זינגען געקוויקט,
און אין הערצער די גרויסע האפנונג געוויגט,
אין אט דעם טאג וועק איך זיי פון די קברים
וואס קיינער ניט ווייסט זייער ארט,
און איך רוף זיי פון דארט —
ערנגעסט אויף אונדזער אכפערונגס־פארום.
קומט, פארנעמט ביים טיש אייער ארט
וואס פארנעמען ס׳האט קיינער די העזה,
קומט, צינדט אן מיט באגייסטערטן ווארט
אין וועלכן ס׳איז בליציקע חכמה
מיט שיינקייט געפארט
אין גראם און אין פראזע.
קומט און זעט: די צייט ניט פארשיט
האט די סטעזשקע צו אייך
מיט פארגעסעניש שטויבן;
אייערע קוואלן דאס פאלק
מיט ליבשאפט פארהיט —
יניקה פארן געמיט
פון ליבשאפט, האפענונג, גלויבן.
אין אייערע קוואלנס לויטערן פלוס
טוען מיר די קעפ א פארנורע,
שווענקען אויס די נשמות אין אייער העלן מהות,
ווערדיק צו זיין ווייטער צו טראגן
אייער מענטשלעך־צעזינגענע בשורה.

Share this:TwitterFacebookPrintLike this:Like Loading...

Related
 


Tagged: jewsliteraturepoetryYiddish 
Post navigation


Previous Post
לאפסוס־קאקטוס — 29 

Next Post
אין געיעג נאך א שמעטערלינג 



