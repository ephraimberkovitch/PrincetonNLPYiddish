

יצחק לודען, ז״ל 



 by באריס סאנדלער 
November 8, 2017September 1, 2021 Filed under:
נאטיצן פונעם רעדאקטאר 


דעם 4טן נאוועמבער איז געשטארבן יצחק לודען. די טרויעריקע בשורה איז זיך אין איין אויגנבליק צעפלויגן איבער אלע יידישע עלעקטראנישע קאנאלן. אויף דער יידישער גאס — סיי ווירטועלער און סיי רעאלער — האט מען יצחקן גוט געקענט. ער איז פאר יעדן געווען א נאשבראט.
די נאשבראטישקייט איז געלעגן אין תוך פון זיין נאטור. ער איז געווען א גוטער חבר. ער האט קיינעם נישט אנגעבונדן זיין אידעאלאגיע, פונקט ווי ער האט קיינעם נישט געגעבן זי אנרירן מיט א קרום און פוסט ווארט. איך וויל נישט זאגן, אז דער „בונד‟ און אלץ וואס האט צום „בונד‟ א שייכות, איז געווען פאר אים א הייליקע איקאנע; די אידעען פון „בונד‟ זיינען אין אים איינגעווארצלט געווארן פון קינדווייז אן, דערנאך, אין די יוגנט־יארן האבן זיי זיך פארשטארקט אין די לאגערן פון „גולאג‟, און שוין שפעטער, קומענדיק אין מדינת־ישראל, האט ער דעם בונדישן גייסט אריינגעקלאפט אין יעדן אות פון זיין זשורנאליסטישער און רעדאקטארישער ארבעט אין „די לעצטע נייעס‟ און באזונדערס — אין „לעבנס־פראגן‟.
אין מיין ארטיקל לכבוד זיין 90סטן געבוירן־טאג האב איך געשריבן:
„מיר קענען זיך שוין א פערטל יארהונדערט. ווי זאגט מען: ס׳האט זיך צווישן אונדז באלד געשאפן א כעמיע. יצחק האט געקאנט זיין גערעכט אדער נישט גערעכט אין זיינע וויכוחים, אבער קיין מאל נישט גלייכגילטיק. ער אליין פלעגט וועגן זיך זאגן: ׳כ׳ווייס, כ׳בין א שייגעץ…׳. אזא קריטיש ׳סעלפי׳ האט אים דערמעגלעכט צו זאגן און אריינזאגן קורץ און שארף א צווייטן…‟
בשעתן וווינען אין ישראל, אין ירושלים, פלעג איך כמעט יעדן פרייטיק קומען צו פארן אין תל־אביב, אין לייוויק־הויז, זיך א ביסל דערווארעמען אין דער שרייבערישער סביבה. אנגעשפיצט די אויערן, האב איך זיך צוגעהערט צו די פארכאפנדיקע געשיכטעס, וואס יעדער שטאמגאסט האט ארויסגעטראגן און געבראכט קיין ישראל פון דער פארברענטער אלטער היים.
דער פרייטיק, ווי באקאנט, איז ביי יידן קורץ. האב איך געמוזט פארלאזן דאס גאסטפריינדלעכע הויז פריער. און שטענדיק פלעגט יצחק פארלייגן מיך אפפירן צו דער אויטאבוס־סטאנציע אין זיין אויטא. פארשטייט זיך, אז דער שמועס, אנגעהויבן אין לייוויק־הויז, איז אנגעגאנגען ווייטער אינעם אויטא מיטן זעלבן ברען. אין א מאמענט, פלעגט זיך מיין „איזוואזשטשיק‟ כאפן: „אוי, כ׳בין שוין ווידער נישט אהין פארפארן!‟
דאס איז געווען יצחק לודען — צו ווערן פארכאפט פון א מחשבה און זיך לאזן אין געיעג נאך איר מיט לייב און לעבן.

אן עפיזאד פונעם דאקומענטאר ״א פרייטיק אין לייוויק־הויז״ פון דער סעריע: ״מאנאלאגן פון יידישע שרייבערס״
ווען כ׳האב איבערגענומען די רעדאקציע פון „פארווערטס‟, איז יצחק געווען צווישן די ערשטע שרייבערס, וועמען כ׳האב פארבעטן מיטצוארבעטן און ווערן א ספעציעלער קארעספאנדענט פון דער צייטונג. יעדע וואך, במשך פון יארן, האב איך ארויסגעקוקט אויף זיינע ארטיקלען סיי מיט אינטערעס און סיי מיט א ציטער. זיין פובליציסטיק און אפשאצונג האט נישט דערלאזט קיין שום קאמפראמיסן. אים איז וויכטיק געווען עס זאל זיין ׳א דראמע׳, ווי כ׳פלעג פון אים אפט הערן; און קיין דראמעס, ווי איר פארשטייט, האבן אין דער מדינה פון יידן קיין מאל נישט אויסגעפעלט. נישט אלע זיינע „דראמעס‟ פלעגן ארויסרופן ביים לייענער פאזיטיווע אפרופן…
לודען איז געווען א זשורנאליסט פון גאט מיט א גוואלדיקער דערפארונג. זיינע פובליציסטישע ווערק האבן אויסגעפורעמט דעם בוך „פון חלום צו שלום‟ (1979), ווו ער גיט איבער אויף א שפאנענדיקן אופן די דראמאטישע פארהאנדלונגען צווישן ירושלים און קאיר; און די צוויי מאנאליטע בענד „אין געיעג נאך מאמענטן‟ (2009) — זיינען א מין סך־הכל פון זיין זשורנאליסטישער פראצע.
מערסטנס איז דער דויער פון א צייטונגס־ארטיקל אדער רעפארטאזש נישט מער ווי א מאמענט. דער פאראדאקס אבער שטעקט אין דעם, אז א סך פון לודענס ארטיקלען האבן ביז היינט נישט אנגעוווירן זייער אקטואליטעט. זיי זיינען טיף איינגעווארצלט אין געשיכטע און קולטור. זיי רופן ארויס ברייטע אסאציאציעס, ווייל זייער מחבר איז אליין געווען אן אינטעלעקטואל; א מענטש, איינגעטונקען אין דער נאציאנאלער און וועלט־קולטור. אנדערש וואלט זיך נישט געקאנט באווייזן אזא ווונדערלעך ווערק ווי זיין בוך־אלבאם „פערל פון גן־עדן: וועגן קונסט און וועגן קינסטלער‟ (1987).
איך האב עס באקומען פון יצחקן בעת אונדזער ערשטער טרעפונג, דעם 9טן מיי 1991. פון דעמאלט אן זיינען מיר געווארן חברים…
מיין באגריסונג צום יובילאר האב איך דעמאלט פארענדיקט מיט די ווערטער: „איך ווייס, אז דיין האנט וועט נישט ארויסלאזן דאס קאמפיוטער־מייזל כל־זמן אין דיינע שלייפן קלאפט דאס בלוט אין איין ריטעם פון דער צייט…‟
אין פינף יאר ארום עס איז געשען… אבער די צייט שטעלט זיך נישט אפ. דער נעכטן פארבלייבט אין זכרון, צוזאמען מיט די געשעענישן און געשטאלטן. אויך יצחק לודענס געשטאלט וועט פארבלייבן אין זכרון פון זיין פאלק און ביי יעדן, ווער ס׳האט אים געקענט.
כבוד זיין אנדענק!
באריס סאנדלער

Share this:TwitterFacebookPrintLike this:Like Loading...

Related
 



Post navigation


Previous Post
לידער פון דער זאמלונג „אנגעצויגענע סטרונע‟ 

Next Post
אנטיקלעך פונעם סאקוואיאזש 



