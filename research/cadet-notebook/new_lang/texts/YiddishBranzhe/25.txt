

לאפסוס־קאקטוס — 46 



 by באריס סאנדלער 
July 1, 2021July 2, 2021 Filed under:
באריס סאנדלער
שפראך 

א פלאקאט פון 14טן צוזאמענפאר, אויף וועלכן ס׳איז פראקלאמירט געווארן דער וועג פון אינדוסטריאליזאציע 
אין פאריקן נומער (45) האבן מיר ארומגערעדט אייניקע „סאוועטיזמען‟, פארבונדן מיטן „קאלווירט־לעקסיקאן‟. לאמיר היינט זען, ווי ס׳האט זיך אנטוויקלט דער סאוועטישער ווערטער־אוצר אין געביט פון אינדוסטריע.
זאוואד
אנהייבן וועלן מיר פונעם רוסישן ווארט „זאוואד‟. אין רוסיש מיינט עס אריינפירן, איינשטעלן — איינשטעלן א גוראלניע, א זייף־קאכעריי, א פוטער־פאבריק…
פינפיאר־פלאן
אין דער צייט פון סאוועטישער „אינדוסטריאליזאציע פון גאנצן לאנד‟, אין די יארן פון די ערשטע „פינפיאר‟ האט דאס ווארט און אלץ, וואס מיט דעם אינדוסטריאליזיר־פראצעס פארבונדן געווען, פארנומען אין דער פרעסע, בתוכם יידישער, דעם אויבנאן.
אויב מיר האבן שוין דערמאנט דאס ווארט „פינפיאר‟, לאמיר דעם סאוועטישן באגריף באטראכטן. ווי באוווסט, איז די גאנצע ווירטשאפט אין סאוועטן־פארבאנד געווען א פלאנירטע. פלאנירן האט מען אנגעהויבן אין 1928, ווי אן אינסטרומענט פון א פארגיכערטן עקאנאמישן וווקס. אזוי ווי אלץ איז געווען צענטראליזירט און אויפגעבויט ווערטיקאליש פון אויבן אראפ, זיינען אויך די עקאנאמישע פלענער ״אראפגעלאזט״ געווארן פון דער ספעציעל־געשאפענער אינסטאנץ „מלוכה־פלאן‟, איבער וועלכער עס איז געשטאנען דער צענטראל־קאמיטעט פון דער קאמוניסטישער פארטיי. דער הויפט־לאזונג פון דער דאזיקער אינסטאנץ איז געווען: „די פארטיי־פלענער זיינען די פלענער פון פאלק‟, קלארער געזאגט, די פארטיי זאגט, און דאס פאלק פירט עס אויס!
אין די סאוועטישע צייטן איז ארומגעגאנגען א וויץ. איינעם א סאוועטישן גענעראל פרעגט מען אין אויסלאנד: „וואס איז אייער שטארקסטער וואפן אין לאנד?‟ האט ער געענטפערט: „ס׳איז א גרויסער סוד, כ׳וועל אייך אבער זאגן — די אינסטאנץ „מלוכה־פלאן‟. זי מאכט חרוב אלץ!‟
פארשריטלער און פילווערקשטעלניק
דאס געיעג נאך איבערשטייגן דעם פלאן און זיך דורכשלאגן צו רופן זיך „פארשריטלער‟, פלעגט צווינגען צו ברעכן אלע ראמען פון א נארמאלער ארבעט. אזוי האט זיך באוויזן דער טערמין „פילווערקשטעלניק‟. דאס האט געמיינט, אז איין ארבעטער אדער ארבעטארין האט זיך אונטערגענומען צו באדינען נישט איין ווערקשטעל אדער וועבשטול, נאר פינף, צען און מער אין דער זעלבער צייט. אזא פראפעסיאנעלער שגעון פלעגט, פארשטייט זיך, ברענגען צו הויכע אפילו פאנטאסטישע רעזולטאטן, אבער בלויז ביי געציילטע מענטשן, און נישט ווי א מאסן־שיטה. פיל ביכער און באזונדערס פילמען זיינען געמאכט געווארן וועגן אזעלכע פילווערקשטעלניקעס און „שלאגלערס פון סאציאליסטישער מי‟…
ראבפאק
צו העכערן די בילדונג ביי די ארבעטער־מאסן זיי זאלן דערנאך קאנען זיך לערנען אין די אוניווערסיטעטן, האבן צווישן די יארן 1919 און 1930 עקזיסטירט די אזוי גערופענע „ראבפאק/ן‟ — א דירעקטע קאפיע פון רוסיש — „ראבאטשי פאקולטעט‟ — ארבעטער פאקולטעט. לויט די איינגעפירטע כללים פלעגט מען די גראדואנטן פון „ראבפאק‟ אננעמען אין די העכערע לערן־אנשטאלטן אן עקזאמענס. נישט ווייניק יידישע שרייבערס, איידער זיי זיינען אנגעקומען אין אוניווערסיטעט אדער פעדאגאגישן אינסטיטוט האבן פארענדיקט א יידישן „ראבפאק‟.
פילטיראזשקע
צו באשרייבן די „שלאגלעכע סאציאליסטישע מי‟ אויף די ריזיקע בויונגען, זאוואדן און פאבריקן, זיינען ביי אט די אונטערנעמונגען געשאפן געווארן ארטיקע צייטונגען, א מין פעריאדישע אויסגאבע, געצילט נאר פאר די מיטארבעטער. אין די 1920־1930ער יארן האבן אויף די ריזיקע בויונגען און זאוואדן געארבעט א סך יידישע יאטן און מיידלעך, וואס האבן פארלאזט זייערע שטעטלעך. פאר זיי פלעגן אויך ארויסגיין „פילטיראזשקעס‟ אויף יידיש.
המשך קומט
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 45 

Next Post
פון אונדזער עזבון: יאנקל יאקיר (1908־1980) 



