

צוויי קליינע דערציילונגען 



 by באריס סאנדלער 
March 1, 2019March 4, 2019 Filed under:
פראזע 


עמיל קאלין
פליגלען
איך האב דערזען שטיין א יונגער־מאן ביי א רונדיק טישל פון א קאווע־הויז: א שלאנקער, א הויכער, מיט א קאפ שווארצע האר. געווען איז ער אנגעטאן אין א ווייס העמד מיט קורצע ארבל, קורצע מיליטעריש־גרינע הויזן און די פיס — בארעמלט מיט צוויי פינקלענדיקע שווארצע סאנדאלן.
זיינע הענט האבן געפלאטערט און פון זיין מויל האבן זיך ארויסגעריסן עטלעכע הברות — מעגלעך, שטיקער רייד, מעגלעך, א פאר צעקאליעטשעטע ווערטער, ווי איינער רעדט פון שלאף.
א מאן מיט א פארקנייטשט פנים און א קאפ זילבערדיקע האר, וואס איך האב אים ביז אצינד נישט באמערקט, איז אויפגעשפרונגען פון זיין בענקל, צוגעגאנגען צום יונגער־מאן מיט זיכערע טריט און א כאפ געטאן די פלאטערדיקע הענט.
„קום, זיץ‟ — האט ער רויק באפוילן און דער יונגער־מאן האט געפאלגט, נישט ארויסלאזנדיק מער קיין ווארט.
איך האב געקוקט אויף זיי: א טאטע און א זון.
דער טאטע האט צוגעטראגן דאס טעפעלע קאווע צום מויל, אנגערירט עס מיט די ליפן. איך האב באטראכט זיינע הענט: זיי ראטעווען אדער דרוקן אונטער? צי האט דעם זונס פלאטערן מיט די הענט געזאלט מיינען דאס פאכען מיט די הענט פון א מענטש, וואס ווערט דערטרונקען און פרוווט זיך האלטן אויפן אויבערפלאך? און אפשר זענען די הענט זיינע גאר פליגלען פון א פויגל, וואס קלייבט זיך פליען העט ווייט? און אפשר איז אים באשערט זיך טאפטשען צווישן אונדז אויף דער ערד?
איך האב געקוקט אויף דעם יונגער־מאן און געווינטשט אים, ער זאל געפינען זיינע אמתע פליגלען און אליין באשליסן, וואס מיט זיי צו טאן.

גלית
גלית — דעם נאמען פונעם פלישתישן ריז, וואס האט געקעמפט מיט דוד־המלך, האב איך געגעבן דעם מאגער הינטעלע. כ׳האב עס געפונען אויף דער שכנותדיקער גאס.
לכתחילה, האב איך בכלל נישט געוואלט האבן צו טאן מיט אים. איך האב גראד דעמאלט געהאט נישט קיין קליין פעקל צרות און, נאטירלעך, זיך ניט געריסן צוצוגעבן צו דעם נאך א פעקעלע.
נאר מיינע זינדיקע אויגן אדער גיכער דער שכל, וואס איך פארמאג נישט, האבן מיך אריינגעצויגן אין א נייער פאסטקע. איך האב ממש נישט געקאנט אפרייסן אן אויג פון גליתן: איך האב באטראכט זיין שטויביקע פעל, די שטארצנדיקע ריפן, די פארבלאטיקטע קרומע פיסעלעך, די ווייסע פלעקן ארום דער מארדע…
דאס אלץ, ווי עס זאל נישט זיין, איז געווען נאך צו דערליידן. אין יענער צייט האבן זיך אויף די בוקארעשטער גאסן ארומגעדרייט איבערגענוג היימלאזע הינט. אבער די טרויערדיקע שווארצע אויגן פון גליתן האבן געקוקט אויף מיר אנגעפילט מיט חכמה און רחמנות. דעם צער־בעלי־חיים איז נישט בייצושטיין.
בין איך צוגעגאנגען צו אים און ער האט זיך תיכף געגעבן א לאז צו מיר.
איך האב אים א גלעט געטאן איבערן קאפ און געפרעגט: „ווי קומסטו אהער? פון וועמען ביסטו אנטלאפן? פון דער סעקורעטאטע*?‟
דאס ווארט „סעקורעטאטע‟ האב איך שוין נישט ארויסגערעדט, עס איז געבליבן שטעקן ערגעץ צווישן דעם מוח און די ליפן. בעסער אזוי, ווייל ווי מע זאגט: יעדער מויער האט אן אויער.
געווען איז דאס א שטיקל צייט נאך דער רעוואלוציע. די ארמיי האט שוין געפאקט טשאושעסקו אין איינעם מיט זיין פלוניתטע, אים געמישפט און שנעל אריינגעשאסן א קויל אין קאפ. דאס האט געזאלט מאכן א סוף צו דער „סעקורעטאטע‟, און דאך, איז די מורא נישט אפגעטראטן.
איך האב גענומען גליתן צו זיך אהיים, געקארמעט אים מיט וואס עס איז מיר נאר געקומען צו דער האנט: א שטיקעלע ברינזע, א זויערע אוגערקע, א ריפטל מאמעליגע. גולית האט אלץ אריינגעשלונגען אין איין אויגנבליק און זיך צעלייגט אויפן אלטן קיליעמל, וואס איך האב אים אויסגעשפרייט לעבן דעם טעלעוויזאר.
נאך מיטאג האב איך ארויסגעטראגן פון דער שטוב א בענקל און עס געשטעלט אין דעם גערטנדל, וואס האט זיך ווילד צעוואקסן צווישן די ארומיקע הייזער.
גולית איז געלעגן לעבן מיר, געלעקט מיט אימפעט די לאפעס זיינע און צומאל ארויסגעלאזט א קוויטשיק האווקעניש מעה בעל־הבית. איך האב געפרוווט צו לייענען א צייטונג, אבער דער קאפ איז מיר נישט געלעגן דערצו. האב איך גענומען דערציילן גליתן וועגן מיין ווייב פערל, וואס איז מסוכן קראנק. זי האט געקראגן יענע־מחלה, א ראק, און זי ראנגלט זיך מיטן מלאך־המוות. זי ליגט אין א זייער שלעכטן שפיטאל. טאמער קלאגט זיך עמעצער, אז ס׳איז שמוציק, גיט מען אים באלד א בעזען אין דער האנט און גיי רוים און וואש אליין. געהערט נאך אזוינס אין אייער לעבן?
די קראנקן־שוועסטער זיצן מיט פארלייגטע הענט, געבן נישט קיין אכט אויף די קראנקע, בעטן נישט איבער די בעטן. דארף מען זיי גיבן אין האנט אריין, כדי זיי זאלן מאכן א גרויסע טובה און איבערבעטן דעם געלעגער.
און גלית האט אלץ אויסגעהערט און געקוקט אויף מיר מיט קלוגע אויגן. ר׳האט אלץ פארשטאנען, כאטש נישט ארויסגעלאזט קיין פיפס. אויף אים קען מען זיך פארלאזן מיט פארמאכטע אויגן.
צו מארגנס האב איך אים גענומען אויף א שפאציר אין פארק. ער האט זיך צוגעשמעקט צו די ביימער, און איך האב אים שטיל דערציילט וועגן דעם טאג, ווען מע האט מיך דעמאסקירט ביי דער ארבעט. ס׳איז געווען א גרויסע זיצונג, אלע ארבעטער האבן זיך באטייליקט. מ׳האט געמוזט.
דער שעף איז אויפגעשטאנען און מיך אפן באשולדיקט אין סאבאטאזש, דערמאנט מיין „נישט געזונטן‟ אפשטאם, די שוועסטער, וואס לעבט אין ישראל, דעם פעטער אין אמעריקע… הלוואי וואלט ער כאטש געשיקט פעקלעך. וואס האב איך געקאנט טאן? האב איך געמוזט דאס אלץ איבערקומען. בין איך געשטאנען, ווי א בליץ וואלט אין מיר געטראפן, נישט געקענט און נישט געטארט פארלירן קיין ווארט ניט.
כ׳קום צוריק אהיים און זאג פערלען, אז מ׳האט מיר אפגעזאגט פון דער ארבעט. טוט זי זיך א כאפ פארן הארץ; זאגט, אז ס׳טוט איר וויי, ס׳דריקט. איז געקומען צו אונדז דער דאקטער, א ווייטער קרוב און געזאגט, אז זי האט גארנישט, נאר זי דארף זיך אפרוען א פאר טעג.
שפעטער, אז איך האב אים דערציילט וועגן איר ראק, האט ער מיר דערקלערט, אז פון אזא פסיכאלאגישן שאק נעמען זיך טאקע די געפערלעכע קרענק. גיי ווייס, אפשר איז עס טאקע אזוי ווי ער זאגט.
איך בין געווען פארטיפט אין די אייגענע מחשבות און נישט אכטונג געגעבן אויף גליתן. פלוצעם קוק איך זיך ארום — גלית איז נישטא. איך רוף אים — „גולית, גלית!‟ — גארנישט. ווו קען דאס הינטעלע פארשווונדן ווערן אין אזא קליינעם פארק?
איך גיי ארויס אויף דער גאס, שריי אויס זיין נאמען. א פרוי שטעלט מיך אפ: „דאס איז אייער הונט דארט?‟ — און זי טייטלט אויפן ארט, ווו ס׳איז געלעגן אין מיטן דער גאס א הינטל. בלוט האט גערונען פון זיין מויל…
„אן אויטא האט אים איבערגעפארן‟ — זאגט זי.
דאס איז זיכער א שטיקל ארבעט פון דער סעקוריטאטע, בנאמנות…
ינואר 2019, תל־אביב
*סעקורעטאטע (רומ׳) — רומענישע זיכערהייט־אגענטור

Share this:TwitterFacebookPrintLike this:Like Loading...

Related
 


Tagged: fasadstoryYiddish 
Post navigation


Previous Post
אזיאטישער טאגבוך (3) 

Next Post
יצחק באשעוויס׳ „קנעכט‟ קערט זיך אום אין „גשר‟־טעאטער 



