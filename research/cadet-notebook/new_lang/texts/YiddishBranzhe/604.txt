

מכוח סאוועטישע ״חורבות״ פון יידישער קולטור 



 by באריס סאנדלער 
October 16, 2017November 14, 2017 Filed under:
ארכיוו
געשיכטע 

אין דער רעדאקציע פונעם זשורנאל ״סאוועטיש היימלאנד״, מאסקווע, 1961
פון גענאדי עסטרייך
מיט א קורצער צייט צוריק האב איך פון מארק קאפלאנס ארטיקל (זען http://yiddish.forward.com/articles/205373/three־cities-of־yiddish-st־petersburg-warsaw־and/) זיך דערוווסט וועגן א טראגיש־קלינגענדיקן פאקט פון מיין ביאגראפיע: אז איך און מיכאל קרוטיקאוו האבן זיך באקענט ״צווישן די חורבות״ פון סאוועטיש־יידישער קולטור. די רייד גייט דא, ווי איך פארשטיי, וועגן אונדזער ביידנס ארבעט אין דעם מאסקווער זשורנאל ״סאוועטיש היימלאנד״. אמת, צו יענער צייט זיינען מיר שוין געווען גוט באקאנט מחוץ די ״חורבות״ — ווי מיטגלידער פון דער מאסקווער גרופע, וואס האט זיך גערופן ״די יידישע היסטארישע און עטנאגראפישע קאמיסיע״. אבער מילא, פריינד קאפלאן איז נישט קיין היסטאריקער און קען זיך דערלויבן דעם לוקסוס צו געבן דער געשיכטע אן אייגענעם שאפערישן טייטש.
מע מוז זאגן, אז אין די 1980ער יארן האט א מענטש, וואס איז געקומען אין באריר מיט ״סאוועטיש היימלאנד״, לחלוטין נישט געפילט, אז ער צי זי געפינט זיך אין א חורבה. די רעדאקציע האט געהאט א גרויסן לאקאל אין צענטער מאסקווע (היינט איז דארטן אן אפטייל פון א באנק). אדמיניסטראטיוו איז זי געווען פארבונדן מיטן ״סאוועטסקי פיסאטעל״ (״סאוועטישער שרייבער״), דעם מעכטיקן פארלאג פונעם שרייבער־פאראיין. דער זעלבער פארלאג האט געדרוקט ביכער אויף יידיש און איבערזעצונגען פון יידיש, און געצאלט גוט אי די מיטארבעטער פונעם זשורנאל, אי די מחברים. ס׳איז וויכטיק אויך צו באטאנען, אז די צאל טעטיקע פראפעסיאנעלע יידישע שרייבער איז געווען גאר נישט קליין, בלי־ספק גרעסער איידער אין די פאראייניקטע שטאטן אין די זעלבע יארן.
דאס איז א באזונדערע טעמע: די סטרוקטור פון דעם יידישן ליטערארישן לעבן אין פארשיידענע יארן פון דער סאוועטישער תקופה. די סטרוקטור פאר די לעצטע סאוועטישע דריי יארצענדליק איז אויפגעבויט געווארן אין 1959—1961, ווען אין די הויכע פענצטער האט מען זיך סוף־כל־סוף אפגעזאגט פון דער סטראטעגיע, לויט וועלכער מע האט אין גאנצן נישט דערלויבן צו דרוקן קיין פובליקאציעס אויף יידיש. פארמאכט האט מען די רעשטלעך אויסגאבעס סוף 1940ער יארן, בעת די טרויעריק באקאנטע גזירות קעגן די יידישע אינסטיטוציעס און מענטשן, וועלכע זיינען געווען מיט די דאזיקע אינסטיטוציעס אזוי אדער אנדערש פארבונדן. מע האט געלאזט ארויסגיין נאר די נעבעכדיקע צייטונג ״ביראבידזשאנער שטערן״, וועלכע מע האט, מחוץ ביראבידזשאן, כמעט נישט געזען.
ס׳איז שוין נישט ווייניק אנגעשריבן געווארן, ווי אנהייב 1959 איז אין מאסקווע ארויס א זאמלונג פון שלום־עליכמס דערציילונגען, און ווי דאס דאזיקע בוך האט דורכגעבראכן די וואנט: עס האט זיך אנגעהויבן א נייע תקופה פארן יידישן ליטערארישן ווארט — תחילת ביכער, און שפעטער, פון 1961, דער זשורנאל ״סאוועטיש היימלאנד״. דאס איז שוין גאנץ גוט איבערגעקייט געווארן אין פארשיידענע פובליקאציעס. אבער ווייניק איז דערווייל אנגעשריבן וועגן דער ראלע, וועלכע עס האט אין אט דער געשיכטע אפגעשפילט אנאסטאס מיקאיאן, א מענטש מיט זייער א קנאפן שייכות צו יידן (ער איז געווען אן ארמענער), יידיש און דער יידישער קולטור.
אנאסטאס מיקאיאן (1895—1978) פארנעמט א באזונדער ארט אין דער סאוועטישער געשיכטע — ווי א מענטש, וועלכן עס האט זיך איינגעגעבן צו דינען אויף הויכע מלוכישע שטעלעס אין די יארן, ווען בראש דער מדינה זיינען געשטאנען לענין, סטאלין, כרושטשאוו און ברעזשנעוו. א שטיקל מזל האט אים, בלי־ספק, צוגעהאלפן זיך איינצוהאלטן אויף דער אייבערפלאך און בלייבן לעבן בעת די סטאליניסטישע ״רייניקונגען״; אבער דערצו — צי אפילו דער עיקר — איז ער געווען א פעיקער טוער, אויף וועלכן מע האט זיך געקענט פארלאזן, און האט געהאט א גוטן פאליטישן און מענטשלעכן חוש.
אין יאנואר 1959 האט ער, דעמאלט דער ערשטער פארטרעטער פון דעם פרעמיער־מיניסטער, זיך באוויזן אין די פאראייניקטע שטאטן. געווען איז עס כלומרשט נישט קיין אפיציעלער וויזיט, כאטש ער האט זיך געטראפן מיט פירנדיקע אמעריקאנער מלוכה־לייט, אריינגערעכנט דעם פרעזידענט אייזענהאווער. דער ציל פון זיין שליחות איז געווען צו ווייזן, אז מיט מאסקווע קען מען נישט בלויז רעדן, נאר אויך זיך צונויפרעדן. פאקטיש, האט עס געלייגט א יסוד פאר ניקיטא כרושטשאווס אמעריקאנער נסיעה אין הארבסט פון דעם זעלבן יאר. קיין שום ״יידישע ענינים״ בשעתן צוגרייטן זיין סדר־היום, האט דער סאוועטישער גאסט נישט געהאט.
אבער עס האט זיך אזוי געמאכט, אז פונקט אין יענער צייט האט זיך אין דער מערבדיקער פרעסע פארשפרייט א קלאנג, אז די סאוועטישע רעגירונג האט צוגעגרייט א פלאן פון ארויסשיקן א גרויסע צאל יידן קיין ביראבידזשאן. ס׳איז נישט קיין סוד, אז דער דאזיקער קלאנג האט געשטאמט פון ישראל, פון די אגענטן, וועלכע האבן זיך באשעפטיקט מיט צונויפקלייבן און אנאליזירן אינפארמאציע וועגן דעם מצב פון די סאוועטישע יידן. עס בלייבט אבער נישט קלאר, צוליב וואס האט מען באשלאסן די דאזיקע ״אנטפלעקונג״ צו פארשפרייטן: איז עס געווען א שטיקל פראוואקאציע צי פשוט א טעות?
איך שרייב איצט א פארש־ארבעט, אין וועלכער איך פרווו זיך פאנאנדערקלייבן אין דעם ענין. דער פולער ענטפער ליגט ערגעץ אין אזעלכע ישראלדיקע און סאוועטישע ארכיוון, צו וועלכע איך האב נישט קיין צוטריט. דערפאר מוז איך זוכן אנדערע אופנים, ווי אזוי אויסצוקלארן דעם ענין.
אזוי צי אזוי, האט די נייעס אויפגערעגט די יידישע וועלט, בפרט אין אמעריקע. קיין חידוש נישט, אז פארשטייער פון פארשיידענע ארגאניזאציעס האבן גענומען זיך רייסן זיך טרעפן מיט מיקאיאנען, ער זאל זיי זאגן, צי עס גרייט זיך טאקע אזא גזירה. בינו־לבינו, האט דער גאסט געמוזט ענטפערן אויף פראגעס פון דער פרעסע, וועלכע האט זיך אויך געוואלט דערוויסן, וואס די סאוועטישע רעגירונג האט אין זינען מכוח די יידן. דער סוף איז געווען, אז מיקאיאן האט זיך געטראפן מיט די פירער פון דעם אמעריקאנער יידישן קאמיטעט. מע האט געגעסן און גערעדט, און פון דעם איז ארויס א בשורה, אז די אלע רייד ארום ״ביראבידזשאן״ איז אן אויסגעטראכטע מעשה — קיינער קלייבט זיך נישט די יידן צו שיקן בגוואלד אין דער ווייט־מיזרחדיקער אויסרייסעניש.
אזוי האט זיך פאקטיש פארענדיקט דער עפיזאד פון דעם כלומרשט פארפלאנירטן גירוש. פון דעסטוועגן, האט די דאזיקע מעשה געהאט א וויכטיקן המשך, דהיינו: די מאסקווער פאליטישע חכמים, וועלכע האבן באשטימט די סטראטעגיע בנוגע די יידן, איז קלאר געווארן, אז מע מוז עפעס טאן, כדי צו ווייזן דער וועלט, אז די יידישע קולטור־סביבה ״לעקט האניק״ אין סאוועטן־פארבאנד. בפרט נאך, אז וועגן דעם האבן שוין לאנג געטענהט די אויסלענדישע קאמוניסטן.
דער סאוועטישער שרייבער־פאראיין האט אויך געהאלטן אין איין דערמאנען, אז ער האט נאך בערך 70 מיטגלידער, וואס קענען און ווילן שרייבן אויף יידיש. פונקט אין יענער צייט האט זיך אויך אונטערגערוקט שלום־עליכמס 100־יאריקער יוביליי. אין די פעיקע הענט פון די סאוועטישע אידעאלאגן איז שלום־עליכם געווארן שיער נישט קיין פראלעטארישער שרייבער. דאס אלץ האט א שטופ געטאן צום ארויסלאזן — און טאקע דרינגענדיק — שלום־עליכמס זאמלונג און שפעטער אויפצושטעלן די ״חורבות״, אין וועלכע עס האבן זיך געטראפן נישט בלויז מיכאל קרוטיקאוו אין אני־הקטן, נאר אויך צענדליקער אנדערע פען־מענטשן, יידישע קולטור־טוער און סתם ליבהאבער פון מאמע־לשון.
גענאדי עסרייך — היסטאריקער, פראזאיקער און זשורנאליסט. אין די יארן 1988־1991 געארבעט אינעם זשורנאל ״סאוועטיש היימלאנד״ ווי פאראנטווארטלעכער סעקרעטאר. אנגעהויבן זיך דרוקן אין יידיש אין 1986. אין 1996 פארטיידיקט ער זיין דאקטאר־דיסערטאציע (אקספארד, ענגלאנד). רעדאגירט דעם ליטערארישן זשורנאל ״די פען״ (1994־1998, אקספארד). אין די יארן 1999־2016 — ספעציעלער קארעספאנדענט פון ״פארווערטס״. זינט 2003 ארבעט גענאדי עסטרייך ווי פראפעסאר פון יידישע שטודיעס אין ניו־יארקער אוניווערסיטעט. מחבר פון א צאל ביכער אויף יידיש און ענגליש. 

Share this:TwitterFacebookPrintLike this:Like Loading...

Related
 


Tagged: fasad 
Post navigation


Previous Post
ווו זיינען די קינדער דיינע, גאטעניו? 

Next Post
פון דער חסידישער פאלקס־מעשה אויף ייִדיש ביז ש״י עגנונס ״הכנסת כלה״ 



