

נאטיצן פונעם רעדאקטאר — 10 



 by באריס סאנדלער 
July 2, 2018July 7, 2018 Filed under:
ליטעראטור־עזבון
נאטיצן פונעם רעדאקטאר 

צוויי לעקציעס אינעם יידישן ביכער־צענטער
דער חודש יוני — סיי לויטן אייראפעישן און סיי לויטן אמעריקאנער קאלענדאר האט געבראכט דעם לאנג דערווארטן זומער. איך האב זיך מיין אייגענעם קאלענדאר, ווו ס׳איז געווען בפירוש פארשריבן, אז אין יוני האב איך צוויי לעקציעס אינעם נאציאנאלן יידישן ביכער־צענטער און, אז אין ביראבידזשאן, וואס האלט נאך אלץ דעם סטאטוס פון א יידישער אויטאנאמער געגנט, דארף דערשיינען מיין ביכל פאר קינדער „העלפאנד עלי און קלעפטשיק־בעבטשיק‟.
צו מיין בושה בין איך ביז אהער אינעם יידישן ביכער־צענטער נישט געווען, כאטש כ׳בין פערזענלעך באקאנט מיט זיין גרינדער און דירעקטאר אהרן לאנסקי. איז עס אוודאי געווען פאר מיר א כבוד צו זיין פארבעטן און זען מיט מיינע אייגענע אויגן דאס מעשהדיקע ווינקעלע אויפן גרינעם שויס פון דער פרעכטיקער ארומיקער נאטור, מיט ברייטע פארם־פעלדער און יאדלעס־וועלדלעך.
 
דער בנין אליין פונעם ביכער־צענטער האט מיר דערמאנט א קליין הוצוליש דערפל, פארווארפן ערגעץ אין די קארפאטן־בערג, ווו ס׳איז אמאל געשטאנען דאס וויגעלע פון חסידישן קיום. ס׳האט באגייסטערט, אז אויך אהער, אין דעם ווייט ניט־יידישן אמהערסט, האט די יידישע ציג, די עמבלעם פונעם ביכער־צענטער, געבראכט די תורה פון יידישן בוך.
מיין באשיידענע אויפגאבע איז געווען צו באקענען די עלף סטודענטן פון מיין קלאס מיטן זשאנער פון ליטעראטור־מיניאטורן אין דער שאפונג פון צוויי זעלטענע פראזע־מייסטערס, שירה גארשמאן און יחיאל שרייבמאן. ווער זיינען זיי, די יונגע מיידלעך און יינגלעך? לויט מיין באקאנטשאפט על־רגל־אחת לערנען זיי זיך אין פארשיידענע אמעריקאנער אוניווערסיטעטן און קאלעדזשן — נישט יידיש און נישט יידישע ליטעראטור. זיי זיינען נאך נישט זיכער, וואס זיי ווילן טאן אין זייער לעבן, אבער אויפן ברייטן וועג פון זוכן זייער אייגענע פאך־סטעזשקע, האבן זיי זיך אנגעטראפן אויף דער „יידישער ציג‟, וואס פאשעט זיך ביים אריינגאנג אינעם ביכער־צענטער.
איך וויל נישט אריינפאלן אין התפעלות פון א טוריסט, אבער דער בנין פונעם ביכער־צענטער פארכאפט דאס אויג נישט בלויז פון דרויסן, נאר ממש גלייך נאכן איבערטרעטן די שוועל. מיין וועגווייזער איבערן בנין איז געווען דער ארכיוואר רחמיאל האלף.
גענויער וועגן דער היייאריקער זומער־פראגראם ביים ביכער־צענטער האב איך געבעטן צו דערציילן איר אנפירערין, ד״ר אסיע ווייסמאן־שולמאן:

„העלפאנד עלי און קלעפטשיק־בעבטשיק‟ אין ביראבידזשאן
ווי כ׳האב שוין געזאגט, איז אין ביראבידזשאן דערשינען מיין ביכל פאר קינדער „העלפאנד עלי און קלעפטשיק־בעבטשיק‟ אויף צוויי שפראכן: יידיש און רוסיש. די רוסישע איבערזעצונג האט געמאכט די הויפט־רעדאקטארין פון דער צייטונג „ביראבידזשאנער שטערן‟ יעלענא סאראשעווסקאיא. אין דעם בשותפותדיקן פראיעקט האבן זיך באטייליקט סיי די צייטונג „ביראבידזשאנער שטערן‟, סיי דער אינטערנעץ־זשורנאל „יידיש־בראנזשע‟ און סיי דער געגנטלעכער „צענטער פון קינדער־שאפונג‟. דווקא דעם „צענטער‟ קומט דער גרעסטער יישר־כוח, ווייל זיינע תלמידים האבן געמאכט אלע אילוסטראציעס צו דעם ביכל.
די לערער און תלמידים פון דער קונסט־שול מיטן ערשט דערשינענעם ביכל ״העלפאנד עלי און קלעפטשיק־בעבטשיק״
איך בין, צום באדויערן, ביי דער פרעזענטאציע נישט געווען, אבער אינעם באריכט, אפגעדרוקט אין „ביראבידזשאנער שטערן‟, האב איך געפונען די פינקטלעכע און טרעפלעכע ווערטער, געזאגט פון יעלענא סאראשעווסקאיא: „איינע פון די הויפט־אויפגאבעס, וואס איז געשטאנען פאר אונדז, בשעתן ארויסגעבן דאס בוך, איז געווען צוציען דעם אויפמערק צו יידיש. די וויכטיקייט פון דעם ביכל באשטייט נאך אין דעם, אז די יונגע קינסטלער האבן בעת זייער ארבעט אנגעהויבן גלייבן אין זייער טאלאנט און אוניקאלקייט. אנדערש וואלטן זייערע בילדער נישט אויסגעזען אזוי פילפארביק, זאפטיק, פול מיט פאנטאזיע און איינפאלערישקייט. איך האב זיך אין די מעשהדיקע העלדן פונעם ביכל ממש פארליבט…‟
יעלענא סאראשעווסקאיא טרעט אויס אויף דער פרעזענטאציע
זייער מי און מייסטערשאפט ביים צוגרייטן מיין ביכל האבן אריינגעלייגט די גראפיקערין טאטיאנא איסטאמינא און די לערערס פונעם „צענטער‟. איך זאג זיי אלע — א הארציקן דאנק!
צום סוף פון מיינע יוני־נאטיצן וויל איך אויך פערזענלעך באדאנקען סיי אסיע ווייסמאן־שולמאן, וואס האט מיך פארבעטן צו דער זומער־פראגראם, סיי פיניקס ווייעט, וואס האט אזוי ברייטהארציק ארגאניזירט מיין קומען קיין אמהערסט.
יוני 29, 2018
 

Share this:TwitterFacebookPrintLike this:Like Loading...

Related
 


Tagged: fasadjewsliteratureresearchYiddish 
Post navigation


Previous Post
אוי, דאס פינטעלע ייד… 

Next Post
לאפסוס־קאקטוס — 11 



