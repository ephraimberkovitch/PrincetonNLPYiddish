

לאפסוס־קאקטוס — 8 



 by באריס סאנדלער 
May 1, 2018May 3, 2018 Filed under:
נאטיצן פונעם רעדאקטאר
שפראך 

יידיש — אויף דער צונג און אין ווערטערבוך
ווי מיר ווייסן, איז יידיש זייער א בייגעוודיקע און נאכגיביקע שפראך. צוליב דער גרויסער צעשפרייטקייט פון יידן איבער פארשיידענע לענדער, און זייער פענאמענאלער טבע איינצוזאפן די ארומיקע לאנד־ און סביבה־אייגנשאפטן, בתוכם די ארטיקע שפראכן, האט עס זיי דערמעגלעכט רעלאטיוו גיך זיך צוצופאסן צו א ניי ארט און אן אנדער לעבן.
צוריק גערעדט, האבן די יידן די נייע אומשטאנדן „דורכגעזיפט‟ דורך זייער אייגענעם שכל און געפילן, באזיניקט אויף אן אייגענעם יידישלעכן אופן. אזוי אויך האט יידיש, וואנדערנדיק איבער דער וועלט צוזאמען מיט זיינע שפראכטרעגערס, כסדר איינגעזאפט אין זיך לאקאלע ווערטער, אויסדרוקן, אינטאנאציעס וכדומה און זיי פאריידישט אויפן סמך פון דער יידישער שפראך־פאקטור און סטרוקטור.

דווקא יידיש טראגט אין זיין יאדער אלע גייסטלעכע און גייסטיקע אוצרות, געשאפן פון יידן אין גאנג פון זייער געשיכטע — פון תנך אן…

און דאך האט דער ייד פון א גאנץ יאר כסדר געטראגן אין זיך — באוווסטזיניק צי אונטערבאוווסטזיניק — די גייסטיקע מחיצה צווישן „זיי‟ און „מיר‟. די אפווענדונג פון אט דער דורותדיקער גרענעץ האט געבראכט אדער צו נאציאנאליזם, אדער צו אסימילאציע.
דווקא יידיש — אין אלע זיינע אספעקטן און דערשיינונגען, טראגט אין זיין יאדער אלע גייסטלעכע און גייסטיקע אוצרות, געשאפן פון יידן אין גאנג פון זייער געשיכטע — פון תנך אן. אט דער יידיש־יאדער קאנצענטרירט אין זיך דעם גאנצן מאקרא־ און מיקראקאסמאס, קודם־כל, פון דער אשכנזישער יידישקייט.
די יידישע שפראך — אזוי ווי מיר האבן זי געירשנט פונעם פאריקן דור האט אויך אירע מחיצות, וואס אונדזערע שפראך־מומחים האבן זיי דעפינירט ווי „העבעריזמען‟, „דייטשמעריזמען‟ און „סלאוויזמען‟.
דאס אפווענדן זיך פון די דריי אנגענומענע „זיילן‟ קאן ברענגען אדער צו א שפראכלעכער מיסט־קופע, אדער צו א שפראכלעכער פוריטאנישקייט. אנדערש געזאגט, וואס איז צו — איז איבעריק.
אין די לעצטע הונדערט יאר, זינט אינעם לעבן פונעם וועלט־יידנטום האט די אקטאבער־רעוואלוציע אריינגעבראכט א גורלדיקע מחיצה, האט אויך יידיש דערפילט אויף זיך דעם היסטארישן שפאלט. אונטער די קאמוניסטישע רייניקונגען איז ארונטערגעפאלן נישט בלויז די געזעלשאפט, נאר אויך די נאציאנאלע קולטורן און שפראכן. די אזוי גערופענע יידן־סעקציע האט געהאלטן א שטרענג אידעאלאגיש אויג אויף אלע דערשיינונגען פון יידישן לעבן; קיין מינדסט „ווילדגרעזל‟ האט אויף דעם פעלד פון דערציען און אויסבילדן א „נייעם סאוועטישן ייד‟ נישט געטארט אויסוואקסן.

אידעאלאגיזאציע פון דער סאוועטישער געזעלשאפט איז אנגעגאנגען האנט ביי האנט מיט דער אידעאלאגיזאציע פון קולטור און שפראך…

דאס ווארט „אויסראטן‟ איז געווארן א דאמינירנדיק אינעם טאג־טעגלעכן לעבן אין ראטן־פארבאנד און אויך אינעם תחום פון קולטור, ליטעראטור און שפראך. מענטשן פלעגן פארשווונדן ווערן, און קיינער האט שוין נישט געפרעגט — פאר וואס? די אידעאלאגיזאציע פון דער סאוועטישער געזעלשאפט איז אנגעגאנגען האנט ביי האנט מיט דער אידעאלאגיזאציע פון קולטור און שפראך.
קודם־כל, האט געליטן דער שפראך־זייל פון „העברעיזמען‟. די יידן־סעקציע האט אויף אים אויפגעהאנגען דאס סכנהדיקע שילדל „בורזשואזער נאציאנאליזם‟. דערפאר אבער האט זיך פארפעסטיקט דער זייל פון „סלאוויזמען‟. די נייע ווערטער און באגריפן, גענומען גלייך פון די סאוועטישע ציינטונגס־שפאלטן און דעם נייעם לעבנס־שטייגער האבן גיך פארכאפט דעם שטח פון די יידישע פובליקאציעס און ביכער. אזוי איז געשאפן געווארן א נייער שפראך־באגריף, „סאוועטיזמען‟.
כ׳וועל ברענגען ווייטער בלויז אייניקע פון די „סאוועטיזמען‟ צו דערפילן דעם טעם פון יענער שטורעמדיקער תקופה: „אגיטקע‟ (פראפאגאנדע־בלעטל), „אודארניק‟ (א גוטער ארבעטער), „אגעפעו‟ (סאוועטישע געהיים־פאליציי), „איבערגעבורטלער‟ (דעגענעראט), „צוזאמענוווינונג‟ (אינטערנאט), „ארטעלניק‟ (אן ארבעטער אין קאאפעראציע־געשעפט), „קאלווירט‟, (קאלעקטיווע ווירטשאפט), „באלעגוף‟ (א פארמעגלעכער פויער), „דעבאש‟ (רעש, אויפרודער), „פיאנער־וואזשאטע‟ (א יונגער פיאנער־לידער) „וועדאמאסט‟ (אדמיניסטראטיוו־ליסטע) און הונדערטער אנדערע ווערטער — אדער געמאכט ווי א בוכשטעבלעכע קאפיע פון רוסיש, אדער בוכשטעבלעך איבערגעזעצט.
ווי א מוסטער פון אזוי מייסטעריש צונויפשמעלצן ווארט־און־צייט קאן דינען דער באגריף „שאבעסניק‟. לויט דער איינגעפירטער קאמוניסטישער טראדיציע, פלעגט מען אפט דעם זעקסטן טאג פון דער וואך (אויף רוסיש, „סובאטא‟) אפארבעטן בחינם (סובאטניק). דערמיט האט מען ארויסגעוויזן די איבערגעגעבנקייט פון די ארבעטער־מאסן דער מאכט און לאנד. געמאכט אויפן סמך פון אנדערע „סאוועטיזמען‟, שטעקט אויך אין דעם נעאלאגיזם „שאבעסניק‟ א געוויסע אידעאלאגישע איזדיעווקע: אויף צולהכעיס דעם פארשימלטן הייליקער שבת וועלן מיר יא ארבעטן!
דער טראגישער פאראדאקס פון יידיש באשטייט אין דעם, אז דער שפראך־אוצר פונעם אשכנזישן יידנטום איז מיט יארן נאך רייכער געווארן, אבער אין דער זעלבער צייט איז די שפראך געבליבן אן מיליאנען אירע טרעגערס…
נישט ווייניק פון די „סאוועטיזמען‟, זיינען אנערקענט געווארן אויף דער יידישער וועלט־גאס און אריין אין יידישע ווערטערביכער, ארויסגעלאזט אויסער ראטן־פארבאנד; זיי זיינען געווארן א טייל פונעם אלגעמיינעם יידישן ווארט־אוצר.
דער טראגישער פאראדאקס פון יידיש באשטייט אין דעם, אז דער שפראך־אוצר פונעם אשכנזישן יידנטום איז מיט יארן נאך רייכער געווארן; עס האבן זיך באוויזן א סך נייע ווערטער און טערמינען, קודם־כל, מיליטערישע, וואס האבן ביז אהער אויסגעפעלט. און אין דער זעלבער צייט איז די שפראך געבליבן אן מיליאנען אירע טרעגערס, בפרט פון יינגערן דור…
אויך היינט גייט אן אן אקטיווע ארבעט צו פארגרעסערן און אנזעטיקן דעם שפראך־וואקאבולאר פון יידיש מיט ווערטער און טערמינאלאגיע, באזונדערס פארבונדן מיט מאדערנער טעכנאלאגיע, קאמפיוטעריי און אזוי ווייטער. בדרך־כלל איז דער צוגאנג פון שאפן אזעלכע ווערטער כמעט דער זעלבער, וואס ביי די אמאליקע מומחים פון דער סאוועטישער שפראך־אקאדעמיע: אדער מע מאכט א בוכשטעבלעכע קאפיע, נאר שוין פון ענגליש („פלעשבעק‟, „צעלקע‟, „דראן‟, „קאמפיוטער‟…) אדער ס׳איז בוכשטעבלעך איבערגעזעצט, ווי למשל, „פנים־בוך‟, אדער „שויס־קאמפיוטער‟… אמאל געלינגט עס, און אמאל רופט עס ארויס א שמייכל.
כ׳האב אמאל געהערט פון אן עברית־קענער, אז די נייע העברעישע ווערטער, וואס די צייט פאדערט זיי צו שאפן, „ווארפט‟ די שפראך־אקאדעמיע פריער ארויס פאר דער עפנטלעכקייט, און אויב די דאזיקע ווערטער פארבלייבן דארט אויף דער צונג, ברענגט מען זיי אפיציעל אריין אינעם שפראך־וואקאבולאר. כ׳ווייס נישט, צי אזוי קומט עס טאקע פאר, צי ס׳איז נאר א שיינע באבע־מעשה. דער עיקר איז, אז ס׳רוב פון די יידישע ווערטער, וואס ווערן היינט געשאפן, בדרך־כלל, פון איינגעשפארטע יחידים, איז נישטא פאר וועמען „ארויסווארפן‟. בלייבן זיי קאנסערווירט אין א שפאגל־נייעם ווערטערבוך, ווי א באווייז, אז אויך יידיש גייט טראט ביי טראט מיט דער צייט און מיטן לעבן.
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
נאטיצן פונעם רעדאקטאר — 7 

Next Post
פון אונדזער עזבון: שמואל גארדאן (1909־1998) 



