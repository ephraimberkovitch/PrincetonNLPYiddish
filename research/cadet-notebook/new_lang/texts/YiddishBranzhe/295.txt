

דער מייסטער פון בינע — יוסף בולאף 



 by באריס סאנדלער 
May 1, 2019June 2, 2019 Filed under:
טעאטער
פערזענלעכקייטן 

 צו זיין 120סטן געבוירן־טאג (1899—1985)
לאה שלאנגער
בולאף איז איינער פון די גרעסטע און באגאבסטע אקטיארן אויף דער וועלט. ער פארמאגט אלע קוואליטעטן פון טעאטראלישקייט אין זיין עצם־פערזענלעכקייט. ער פארמאגט די טראדיציע פון דער בארימטער קלאסישער „קאמעדיא דעל ארטע‟, זיין שפילן איז פולקאם ריטמיש. אלץ אין אים שפילט — זיין קערפער, זיין פנים, זיין קול. די באשרענקטע שטים זיינע ברענגט ארויס דעם טיפסטן געדאנק פונעם ווארט, וואס דארף ווערן ארויסגעזאגט און ווערט פארוואנדלט אין א זעלטענער קאמבינאציע פון מוזיק און באוועגונג. ער איז געבענטשט געווארן מיט דער ווונדערלעכער אייגנשאפט צו באצויבערן דעם עולם. ער האט א שאגאלישע קוואליטעט צו שאפן פון רעאליטעט און פאנטאזיע אן אייגנארטיקן בולאף־סטיל. בולאף איז אין פולן זין פון ווארט א קינסטלער. א זעלטנהייט אין דער טעאטראלער וועלט.
האראלד קלורמאן [1]
נאך די ווערטער פון דעם גרעסטן און וויכטיקסטן טעאטער־קריטיקער פון The Nation אין ניו־יארק, וואלט איך אפשר באדארפט שווייגן, ווייל אין די פאר שורות האט האראלד קלורמאן אויסגעדריקט אלץ, און ס׳א שאד יעדעס איבעריק ווארט. פון דעסטוועגן, ווי איינע צווישן די אקטיארן, וואס האבן געשפילט מיט יוסף בולאפן אין ישראל — און איך האב געשפילט אין אלע פארשטעלונגען, וואס ער האט אויפגעפירט אין ישראל, די פירנדיקע פרויען־ראלן — דערלויבט מיר איבערצוגעבן א ריי וויכטיקע פרטים, וואס איז ווערט צו וויסן וועגן דעם גרעסטן יידישן שוישפילער, וואס איז אייגנטלעך אליין די געשיכטע פונעם בעסטן יידישן טעאטער.
יוסף בולאף, געבוירן דעם 6סטן פעברואר 1899, איז געווען א קינד פון א יידישער משפחה, וואס האט געלעבט אין דעם ארעמסטן שטאט־טייל פון ווילנע, נאווע־גאראד. דער קליינער יוסף איז געגאנגען אין חדר, ווי אלע יידישע קינדער, ער באשרייבט אפילו זיין רבי, וואס האט אים צוגעזאגט, אז אויב ער וועט זיין א גוט קינד, לערנען תורה, וועט ער ווערן א גאון און אויפלעבן דעם גולם. אבער אין דער ווירקלעכקייט איז ער געווען א קלוג, אינטעליגענט קינד, א זייער נייגעריקער, און געזוכט ענטפערס אויף זיינע פראגן, וואס קיינער האט אים נישט געקאנט ענטפערן.
שוין פון קינדווייז אן, איז יוסף געווען א שטיפער, מיט א רייכער פאנטאזיע, זיך געחברט מיט קינדער פון הויף אויפן אלטן מארק־פלאץ אין ווילנע — אן ארט, ווו מ׳האט זיך געקאנט דערוויסן וועגן אלץ און וועגן אלעמען. ער איז געווען א געבוירענער קינסטלער מיט א רייכן דמיון.
פון רעכטס: לייב קאדיסאן, יעקב שטערנבערג, חנה קאדיסאן, יוסף בולאף, לובא קאדיסאן א. סאנדאוו. רומעניע 1930ער יארן
אין 1915, בעת דער ערשטער וועלט־מלחמה, ווען די דייטשן זיינען אריין אין ווילנע, האבן זיי דערמעגלעכט צו שאפן א יידישן טעאטער. אין דער דייטשישער ארמיי האבן דאן געדינט נישט ווייניק יידישע אפיצירן, און מרדכי מאזא און יעקב שערמאן, די גרינדער פונעם טעאטער, האבן זיך באקענט מיט די דאזיקע אפיצירן, וואס האבן זיי געהאלפן דעם טעאטער שאפן.
פונקט דאן האט די משפחה קאדיסאן, מיט די קינדער געמוזסט אין משך פון 24 שעה פארלאזן קאוונע, זיינען זיי געקומען קיין ווילנע נאקעט און בארוועס. מאזא און שערמאן זיינען געקומען צו לייב קאדיסאן און אים פארגעלייגט די אידעע, צו שאפן א טעאטער. אזוי איז געבוירן געווארן די „ווילנער טרופע‟.
לובא קאדיסאן־בולאף, די טאכטער פון לייב קאדיסאן און די פרוי פון יוסף בולאף האט מיר אמאל דערציילט, אז די ערשטע רעפעטיציעס פון דער „ווילנער טרופע‟ זיינען פארגעקומען אויפן בוידעם פון זייער שטוב אין נאווע גארעד און אינעם הויף, וואס מ׳האט גערופן קרומע־קאפס הויף.
לייב קאדיסאן איז געווארן דער דירעקטאר, רעזשיסאר און אקטיאר פונעם טעאטער. די גאנצע משפחה קאדיסאן האט געשפילט: דער זון איציק, די טאכטער לובא און אז מ׳האט געדארפט — אויך לייבס פרוי חנה. „מיין מאמע, — האט לובא זיך דערמאנט, איז געווען די מוטער פון דער טרופע — געקאכט, געטיילט זיך מיט אלץ מיט די אקטיארן, געווען די קאסירשע, דער באנק פאר די אקטיארן‟.
מער ווייניקער אין יאר 1918 איז בולאף אריין אין טעאטער. וועדליק דעם ווי לובא האט עס מיר דערציילט, איז עס פארגעקומען אזוי:
אין א געוויסן טאג איז אין טעאטער געקומען א בחור. לייב קאדיסאן האט אים געפרעגט: „יונגער־מאן, ווער זענט איר?‟ — האט אים בולאף געענטפערט: „איך בין אן אקטיאר!‟ — „ווו שפילט איר?‟ — „אין ערגעץ נישט…‟ — „ווו וווינט איר‟ „דא…‟ (ער האט טאקע געוווינט אויף דער זעלבער גאס) — „וואס ווילט איר?‟ — „כ׳וויל שפילן טעאטער?‟ — „איז קומט צו מיר אין אוונט, — האט געזאגט קאדיסאן, — וועלן מיר זען.‟
בולאף האט זיך אריינגעשטעלט צו דער צייט, און די, וואס האט אים געעפנט די טיר, איז געווען לובא. זי איז דאן געווען 14 יאר אלט, און בולאף — מיט 7 יאר עלטער. דאס איז געווען זייער ערשטע באגעגעניש, און פונעם ערשטן בליק האט לובא פארשטאנען, אז דאס איז איר באשערטער.
בולאף איז אנגענומען געווארן אין דער טרופע. נאך „דיבוק‟ איז פאר אלע געווארן קלאר, אז דאס איז א גאט געבענטשטער טאלאנט. די „ווילנער טרופע‟ האט געשפילט דעם בעסטן רעפערטואר: אנ־סקי, שלום־עליכם, ש. אש, מ. גארקי, מאליער, איבסען און דאס גלייכן. צווישן די אקטיארן זיינען געווען יוסף גרין, חנה בראף, לובא קאדיסאן, יוסף בולאף, שמואל אייריס, יעקב ראטבאום, מרים ארלעסקא און אנדערע.
אין רומעניע האט בולאף געשפילט יוסף דימאפס „דער זינגער פון זיין טרויער‟
בולאפס בינע־טעטיקייט קאן צעטיילט ווערן אויף 4 פעריאדן, אין וועלכע ער האט געלעבט און געשאפן: די תקופה פון דער „ווילנער טרופע‟, אין וועלכער ער איז געווארן דער פירנדיקער אקטיאר. שפעטער — די יארן פון בולאפס גאסטראלן אין רומעניע מיט א טייל פון דער „ווילנער טרופע‟. אין רומעניע האט בולאף געשפילט יוסף דימאפס „דעם זינגער פון זיין טרויער‟. דער קעניג קאראל מיט זיין ווייב, זיינען געקומען זען דעם ווונדער, ווי א יידישער אקטיאר שפילט אויס די ראלע. זיי זיינען פארכישופט געווארן, פונקט ווי דער גאנצער עולם, (אגב, איז דאס געווען די ערשטע פארשטעלונג, אין וועלכער איך האב מיט בולאפן געשפילט אין תל־אביב). רומעניע האט אים הייס אויפגענומען, אבער נאך מער — ישראל (תל־אביב).
טאמאשעווסקי איז געקומען זיי צורעדן פארלאזן רומעניע און פארן קיין אמעריקע, אבער בולאף האט עס אפגעווארפן; ער האט נישט געגלייבט, אז דער ניווא פון דער טרופע איז פאסיק פאר אמעריקע. די „ווילנער טרופע‟ האט געהאט איר אייגענעם סטיל, די שפראך איז געווען אויסגעהאלטן אין וואלינער דיאלעקט, דער רעפערטואר איז געווען אויף א הויכן ניווא.
לובא איז געווען קנאפע 17 יאר אלט, ווען זיי האבן אין רומעניע געשפילט „די גרינע פעלדער‟ פון פרץ הירשביין. אין דער דאזיקער פיעסע האבן יוסף און לובא געשפילט א פארליבט פארל, וואס האט חתונה; און טאקע אין דער פיעסע האבן זיי חתונה געהאט אויף אן אמתן. אויף דער כתובה האבן זיך אונטערגעשריבן אלע אקטיארן פון דער „ווילנער טרופע‟.
מאריס שווארץ, וואס האט אין 1927 געעפנט אין ניו־יארק זיין „ארט־טעאטער‟ אויף דער 12טער גאס און 2טע אוועניו און געזוכט יונגע מענטשן, האט זיך דערוווסט פון מאלי פיקאן און צילע אדלער וועגן בולאפן, וועלכן זיי האבן געזען אין רומעניע. פאול מוני האט פונקט דאן פארלאזט דעם יידישן טעאטער און איז ארויף אויף דער ענגלישער בינע. האט שווארץ אנגעהויבן שיקן בריוו צו בולאפן ער זאל קומען קיין אמעריקע. בולאף האט נישט געוואלט, אבער ער האט געפילט, אז די פאר מענטשן, וואס זיינען געבליבן מיט אים, ארלעסקא, מאזא, קוקן אויך אין יענער זייט. דערצו האבן לובאס עלטערן און די שוועסטער שוין געהאט געוווינט אין אמעריקע; שוין אפגערעדט, אז די לאגע אין רומעניע איז מיט דער צייט געווארן אלץ ערגער און ערגער. בולאף האט נאכגעגעבן. צווישן 1927 און 1928 האבן יוסף און לובא פארלאזט אייראפע.
געפארן זיינען זיי מיט דער שיף. כדי אראפצוגיין פון דער שיף, האט מען געמוזט באצאלן 50 דאלאר. זיי האבן נישט געהאט קיין גראשן. שווארץ מיט חיים ערענרייכן, דעם קריטיקער אין „פארווערטס‟, האבן זיי אפגעווארט. אלע פאסאזשירן זיינען אראפ פון דער שיף, אבער מ׳זעט נישט די אקטיארן. ערענרייך איז ארויף אויף דער שיף צו זען, וואס ס׳איז געשען? (ווען לובא האט מיר דאס דערציילט, האט זי שטארק געלאכט). ער האט באצאלט די 50 דאלאר און אלץ איז דערליידיקט געווארן. מאריס שווארץ, א הויכער שיינער מאן, האט דערזען די צוויי באשיידענע קליינוווקסיקע פארשוינען, האט ער זיי אנגעקוקט און געזאגט: „דאס האב איך אראפגעבראכט מיינע סטארס, וואס האבן נישט אפילו 50 דאלאר אראפצוגיין פון דער שיף?! אזעלכע צוויי קליינינקע מענטשעלעך…‟.
 
די געשטאלטן פון יוסף בולאף 
בולאף און לובא זיינען געבליבן אין שווארצס טעאטער א פאר יאר. בולאף איז נישט געווען צופרידן. ער האט געוואלט שפילן זיין רעפערטואר, אויך די שפראך האט אים געקלונגען פאלש. ער האט זיך נישט געקאנט צופאסן.
איין מאל, אין דער פארשטעלונג „כישוף־מאכערין פון קאסטיליע‟ פון שלום אש, האט בולאף געשפילט דעם פויפס. אויך אין דער ראלע האט ער דורך זיין לעבנס־ווירדיקייט און ליבשאפט דערוועקט ביים עולם סימפאטיע. נאכן לאנגן מאנאלאג זיינעם, ווו דער פויפס רעדט צו די צוויי געפאנגענע פאראורטיילטע יידן (געשפילט האבן די ראלעס מאריס שווארץ און צילע אדלער), האט בולאף, אראפגייענדיק פון דער בינע געמאכט א באוועגונג, ווי ער וואלט געצלמט און געבענטשט נישט בלויז די פארפאלגטע יידן, נאר די גאנצע מענטשהייט. דער עולם האט עס דערפילט און שטורמיש אפלאדירט. דאס איז, זעט אויס, נישט געפעלן געווארן שווארצן.
אין טשיקאגע איז געווען א געזעלשאפט מיט אן קרייז טעאטער־אמאטארן, האבן זיי אנגעשריבן צו בולאפן, און בולאף האט באשלאסן צו פארן און אויפפירן מיט זיי וואס ער וויל און פארשטייט. די בולאפס האבן דארט געוווינט ביי עמעצן אין א קליינעם צימער, זיך געמאטערט, אבער בולאף האט געשפילט זיין רעפערטואר: „שבתי צבי‟ פון זשולאווסקי, דימאווס „דעם זינגער פון זיין טרויער‟, דעם „קארגער‟ פון מאליער וכדומה. דריי יאר האבן זיי דארט געארבעט.
דערנאך פלעגן זיי פארן קיין בוענאס־איירעס, ווו בולאף האט געהאט א גאר גרויסן דערפאלג. א באזונדער קאפיטל אין בולאווס טעאטער־קאריערע פארנעמען זיינע גאסטראלן אין ישראל. ער האט ליב געהאט צו קומען קיין תל־אביב אויף א סעזאן. דא האט ער געפונען דעם יידיש־רעדנדיקן עולם, וועלכער האט נאך געוווסט, וואס איז גוט טעאטער און האט ליב געהאט אזא טעאטער.
בולאף איז אין זיין לאנג־יאריקער קינסטלערישער קאריערע געווען דער איינציקער יידישער אקטיאר, וואס האט געשפילט טעאטער אזוי, ווי מע שפילט ביי די אומות־העולם. ער איז געווען א יידישער און גלייכצייטיק אן אוניווערסאלער שוישפילער. זיין סצענישן טאלאנט כאראקטעריזירט גרויסע מייסטערשאפט פון קינסטלערישן ווארט און א קאלאסאלע בינע־טעכניק, וואס האט דערגרייכט ביז פערפעקציאניזם. ער איז געווען א ווירטואז.
יוסף בולאף אין דער ראלע פון ווילי לאמאן. ארטור מילער, „דער טויט פון א קאמיוואיאזשער‟
איך דערמאן זיך אין דער גרויסער פארשטעלונג פון ארטור מילערס „דער טויט פון א קאמיוואיאזשער‟. ביי אים איז די געשטאלט פון ווילי לאמאן פארוואנדלט געווארן אין א טראגי־קאמישער פיגור, וואס האט, ווי עס שטייט אין דער פיעסע: „אפגעלעבט 60 יאר אין דער קאפיטאליסטישער אמעריקע און נישט באמערקט, אז צווישן די מעכטיקע ווענט קאן מען אפילו א בלימל נישט פארפלאנצן…‟ ארטור מילער אליין האט געזאגט, אז „קיינער פון די אקטיארן אויף אלע בינעס פון דער וועלט, האט זיך נישט געקענט גלייכן צו בולאפן, אזוי ווי ער האט ארויסגעבראכט די געשטאלט פון ווילי לאמאן.
בולאף האט אין ישראל אויפגעפירט אויך די פיעסן: „דער זינגער פון זיין טרויער‟, „דער קיביצער‟, „אנא פראנק‟, „די ברידער אשכנזי‟, „א גאסט אין שטאט‟, „דער פינפטער סעזאן‟, טשעכאווס איינאקטערס, ווו ער האט באוויזן, ווי מען שפילט טשעכאוון אויף יידיש, „טביה דער מילכיקער‟. בולאפס טביה איז א ייד, וואס פראטעסטירט קעגן גאט און קעגן דעם גאנצן סדר־העולם (אין די אלע פארשטעלונגען האב איך געשפילט די פירנדיקע פרויען־ראלעס); די מוזיק צו דער פארשטעלונג „טביה‟ האט אנגעשריבן יוסף קאמינסקי.
אויף ענגליש האט בולאף צום ערשטן מאל געשפילט אין יאר 1936, אינעם ענגלישן טעאטער אויף בראדוויי, דעם פעדלער אין „אקלהאמא‟; דערנאך אויך אין דעם פילם, ווי אויך אין אנדערע פילמען. אויף בראדוויי האט בולאף געשפילט אין ארטור מילערס פיעסע „דער פרייז‟. ווען איך בין געווען צוגאסט ביי לובא אין ניו־יארק (זי איז געשטארבן אין 2006), האט זי מיר דערציילט, אז מ׳שפילט אויף בראדוויי דעם „פרייז‟, און די צייטונגען שרייבן נישט אזוי וועגן דעם אקטיאר, וואס שפילט איצט, נאר זיי דערמאנען בולאפן, זיין פארטייטשן די הויפט־קאלע.
This slideshow requires JavaScript.
אין די פארשטעלונגען, אויפגעפירט אין ישראל האט לאה שלאנגער געשפילט די פירנדיקע פרויען־ראלעס
א באזונדער קאפיטל איז בולאפס רעציטאציע־אוונטן. ער האט נישט דעקלאמירט; דאס איז געווען א גאנצע פיעסע. ער פלעגט אויסשפילן א ליד, א דערציילונג. ביי אים איז א ליד געווארן א גרויסע סצענישע שאפונג.
בולאף איז געווען נישט בלויז א געניאלער מייסטער אויף דער בינע, נאר אויך א טאלאנטפולער שרייבער. זיין בוך „פון אלטן מארק־פלאץ‟, וואס איז דערשינען אין יידיש מיט 10 יאר נאך זיין פתירה (פריער איז עס ארויס אויף ענגליש, פראנצייזיש, שפאניש, רוסיש, אבער אויף יידיש האט עס אברהם סוצקעווער געדרוקט אין „די גאלדענע קייט‟ מיט המשכים.
דאס בוך איז פון א באזונדערן זשאנער און ווערט. עס נעמט ארום די תקופה פון זיינע קינדער־יארן, ווען ער האט זיך נאך געשפילט אויפן מארק־פלאץ ביים מיסט־קאסטן מיט קנעפ, שטיינער, קארטן, און ענדיקט זיך בערך אין יאר 1919.
ער האט געהאט א פאנטאסטיש רייכן כוח־הדמיון, א מויל אויף שרויפן, שנעלע אריענטאציע און דעציזיע, א געבענטשטן זכרון; ער פלעגט איינזאפן און פארגעדענקען אלץ (אויף דער עלטער האט אים דער זכרון פארראטן. ער פלעגט מיר זאגן: „זעסט, אט די שורה האב איך איבערגעחזרט טויזנט מאל‟).
ווען בולאף איז געשטארבן אין 1985, האט לובא געפונען פארשריבענע צעטעלעך. ווייזט אויס, ער האט געהאלטן ביים אנשרייבן א צווייט בוך.
ער איז געווען א ציכטיקער ארבעטער ביזן לעצטן טאג. נישט ארויסגעווארפן גארנישט — אפגעהיט יעדע רעצענזיע, יעדעס ווארט. ער האט געהאט א סך פריינד אין ישראל — רעצענזענטן, זשורנאליסטן, רעדאקטארן פון ראדיא און צייטונגען, אקטיארן, מיניסטארן… ער האט באקומען דעם מאנגער־פרייז און אנדערע אויסצייכענונגען.
אין 1993 איז אין בית־התפוצות, תל־אביב, פארגעקומען א פארטיילונג פונעם פרייז אויפן נאמען פון יוסף בולאף. לובא איז געקומען פון ניו־יארק, עס זיינען בייגעווען וויכטיקע פערזאנען פון דער קולטור־ און קונסט־וועלט, ווי אויך פאליטיקער און פריינד. דעם פרייז האט באקומען דער טעאטער־קריטיקער פון דער צייטונג „הארץ‟ מיכאל האנדעלזאלץ. איך האב דעם אוונט געפירט.
זיין קאפ האט זיך אים קיינמאל נישט פארדרייט פון די גרויסע דערפאלגן. ער האט פיינט געהאט, אז מ׳האט אים גערופן „סטאר‟. „איך בין אן אקטיאר, — פלעגט ער זאגן, — נישט קיין ׳סטאר׳‟.
איך מיט מיין מאן פלעגן נאך דער פארשטעלונג באגלייטן בולאפן אין א קאפע־הויז. ער האט נישט געקאנט שלאפן, פלעגן מיר אפזיצן א האלבע נאכט, און הערן ווי ער דערציילט. אבער קיינמאל האט ער נישט גערעדט וועגן זיין קינדהייט און יוגנט; דאס האט ער געהאלטן טיף אין זיין נשמה, אפגעהיט יענע תקופה אינעם זכרון, ווי אן אוצר. קיינעם איז נישט איינגעפאלן, אז דער גרויסער בינע־קינסטלער וועט זיך אמאל אוועקזעצן און ארויסברענגען אויף פאפיר די דראמע פון זיין לעבן מיט אזא רייפער שרייבערישער פען, אויסשפילן שטיקער זכרונות פון יידישן לעבן. זיין בוך „פון אלטן מארק־פלאץ‟ איז א דענקמאל פאר ווילנע.
און צום סוף ברענג איך ווערטער, וואס בולאף האט געזאגט וועגן זיך אליין:
„כ׳האב געשפילט אין 226 פיעסעס, אין אן צאל לענדער. ווען כ׳גיי ארויס אויף דער בינע, ווייס איך, ווער איז דער מענטש, וואס זיצט אין דער לעצטער ריי, איך פיל אים… כ׳האב געהאט א סך עגמת־נפש, א סך שימחה און א סך לעבנס…‟
אין 1964 איז אין תל־אביב אין „בית־התפוצות‟ ארויס זיינס א קאסעטע מיט רעציטאציעס און פראגמענטן פון פיעסעס. נאך זיין פתירה דעם 27סטן פעברואר 1985 האט לובא צונויפגענומען אלע זיינע שריפטן, רעצענזיעס, פיעסעס און אוועקגעשענקט אין הארווארד־אוניווערסיטעט, אין העברעישן אוניווערסיטעט אין ירושלים און אין ייווא.

[1] האראלד קלורמאן (1901־1980) — באקאנטער אמעריקאנער רעזשיסאר און טעאטער־קריטיקער


Share this:TwitterFacebookPrintLike this:Like Loading...

Related
 


Tagged: jewstheatreYiddish 
Post navigation


Previous Post
מצות אויף פסח און וואגאן 

Next Post
נאטיצן פונעם רעדאקטאר — 20 



