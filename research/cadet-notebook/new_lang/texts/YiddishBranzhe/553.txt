

מיין גוטער פריינד אהרן שווארצמאן ז״ל 



 by באריס סאנדלער 
January 7, 2018January 9, 2018 Filed under:
נאטיצן פונעם רעדאקטאר 

פון ירושלים איז אנגעקומען א טרויעריקע בשורה: אין עלטער פון 94 יאר איז געשטארבן מיין חבר אהרן שווארצמאן. א בעסאראבער ייד פון א גאנץ יאר.
מיר האבן זיך נישט געקענט אין קעשענעוו, ווו ער האט אפגעלעבט ביי די פערציק יאר. זיין נאמען איז געווארן באקאנט אין שטאט נאך דעם, ווי ער און זיין פאמיליע־פריינד, דוד, האבן זיך איינגעשפארט און איינגעשפאנט דורכצוברעכן די וואנט פון דער ארטיקער מאכט, כדי ארויסצובאקומען א דערלויבעניש צו שאפן אין קעשענעוו א יידישן טעאטער. זאל זיין אן אמאטארישער — נאר א יידישער, ווו פון דער בינע זאל קלינגען א יידיש ווארט און ניגון.
אהרן שווארצמאן אין יאר 1965
זיי האבן עס אויסגעפועלט, וואס איז אין יענער צייט געווען א שטיקל נס. אין 1966 האט די יידישע גאס אין קעשענעוו געראשט און אנגעקוולעט: אז מע לעבט, דערלעבט מען! מיט דער פארשטעלונג „ניי כתריאלעווקע‟ האט אנגעהויבן זיין קורצע און זייער אנגעזעטיקטע טעטיקייט דער יידישער פאלקס־טעאטער.
דער טעאטער איז געווארן א צענטער, וואס האט צוגעצויגן קליין און גרויס — די געבליבענע רעשטלעך יידישע אקטיארן און די פרישע כוחות פון דער ארטיקער יידישער יוגנט. יידיש האט דער נאך־מלחמהדיקער דור געקענט אויפן שפיץ־מעסער, האט מען די יינגלעך און מיידלעך געלערנט סיי שפילן טעאטער און סיי די שפראך, אויף וועלכער זיי האבן געשפילט זייערע ראלעס.
דער הויפט־רעזשיסאר איז געווארן ראובן לוין, א תלמיד פון שלמה מיכאעלסן; די פיעסע צו דער עפענונג, אויפן סמך פון שלום־עליכמס „כתריאלעווקער געשיכטעס‟, האט אנגעשריבן דער דיכטער מאטל סאקציער. אין א קורצער צייט האט דער טעאטער צונויפגענומען ארום זיך ביי די הונדערט באטייליקטע, בתוכם אן ארקעסטער, כאר און באלעט־גרופע. נאך פינף יאר קעמפן מיט דער מאכט, וואס האט, פון איין זייט, דערלויבט צו שפילן יידיש־טעאטער, און פון דער אנדערער זייט, געשטערט און אויפגעשטעלט ביוראקראטישע ווענט־און־ווענטלעך, — איז דער טעאטער געשלאסן געווארן.
עס איז געקומען אן אנדער צייט: די יידישע יוגנט, באגייסטערט מיטן ישראל־נצחון אין דער זעקס־טאגיקער מלחמה, האט אנגעהויבן אלץ אפטער זיך פרעגן — מאין יבא עזרי — פון וואנען וועט קומען מיין הילף? דער יידישער טעאטער איז בפירוש געווען דאס נאציאנאלע גייסט־פענצטערל אין א קאלעמוטנער סאוועטישער תקופה, וואס האט געבראכט דערצו, אז אין די אנהייב 1970ער זאלן זיך עפענען די טיר פון א נייער עליה קיין מדינת־ישראל. די מאכט האט זיך געביסן די ליפן, ס׳איז שוין אבער געווען צו שפעט; ס׳רוב באטייליקטע אינעם יידישן פאלקס־טעאטער זיינען ארויסגעפארן, און אין 1971 האט דער טעאטער אויפגעהערט צו עקזיסטירן. אינעם זעלבן יאר זיינען אהרן און זיין פרוי בראניע, צוזאמען מיט אירע עלטערן עולה געווען קיין ישראל.
 א סצענע פון דער פארשטעלונג ״ניי כתריאלעווקע״ די אפישע צו דער פארשטעלונג ״הערשעלע אסטראפאליער״, מאלער יא. אווערבוך 
דער טעאטער און די דערמאנונגען ארום זיין בליענדיקער טעטיקייט זיינען פארבליבן מיט אים. אהרן האט שטענדיק, ביי יעדער געלעגנהייט, ליב געהאט צו דערמאנען יענע גליקלעכע צייט. געוווסט, ווער און ווו פון די געוועזענע טעאטער־אנטיילנעמער וווינט און ווי אזוי עס לעבט זיך אים. א פארברענטער פאטאגראף האט ער פארמאגט א גאנצן פאטא־ארכיוו מיט הונדערטער פאטאגראפיעס, געמאכט בעת אלע פארשטעלונגען פון „זיין טעאטער‟. זיי זיינען זייער צוניץ געקומען אויך מיר, ווען כ׳האב וועגן דעם טעאטער אנגעשריבן אן ארטיקל פאר דער רוסישער „קורצער יידישער ענציקלאפעדיע‟ (ירושלים, 1996, ב׳ 8) און אוודאי, שפעטער אין „פארווערטס‟.
די שווארצמאנס האבן געחלומט זיך צו באזעצן אין דער יידישער קרוינשטאט, נאר געפארן זיינען זיי ארבעטן קיין צפת אין ארטיקן שפיטאל — ביידע לויט זייער פאך — ער ווי א טעכניקער רעטגענאלאג, און זי ווי א ביאלאג אין דער שפיטאל־לאבאראטאריע. דארט האבן זיי שוין אפגעארבעט ביז דער פענסיע. ס׳איז געקומען די צייט צו פארווירקלעכן זייער חלום.
ווי א פעניסאנער, איז אהרן ליידיק נישט געזעסן. אין די סוף 1980ער, אנהייב 1990ער האט די יידישע אגענץ ממש ארויסגעקוקט אויף אזעלכע וואלונטירן, ווי אהרן און בראניע. אויף זיין אלטן רויטן „פארד‟ האט ער זיך יעדן טאג געטראגן פון גילה, א געגנט אין ירושלים, ווו זיי האבן זיך געקויפט א דירה, אין שטאט־צענטער צו „דער ארבעט‟.
אהרן און איך אין ירושלים, בעת מיין ערשטן באזוך אין יאר 1989
איך און מיין משפחה האבן זיך באזונדערס דערנענטערט באלד נאך אונדזער קומען קיין ישראל. אהרן און בראניע זיינען געווארן אונדזערע וועגווייזערס און עצה־געבערס אינעם נייעם לעבן. קיין איין וויכטיקער באשלוס, בתוכם דאס קויפן זיך א וווינונג, איז זיך נישט באגאנגען אן זייער הסכמה. האט זיך אזוי אויסגעדרייט, אז מיר האבן זיך געקויפט א דירה אויך אין גילה. נישט סתם אין גילה, נאר ממש אין איין הויף. נישט איין שימחה האבן מיר געפייערט ביי איין טיש; און אוודאי אויך אין די שווערע טרויער־טעג געווען אין איינעם, ווען בראניעס עלטערן זיינען אוועק און בראניע אליין איז אויסגעגאנגען פון א שווערער אנקאלאגישער שלאפקייט.
אין די יארן פון זיין לעבן אין ישראל איז אהרן, מיט לייב־און־נפש, צוגעזאטן געווארן צו דער העברעישער קולטור. באהערשט גוט עברית, געלייענט העברעישע ליטעראטור און נישט דורכגעלאזט קיין איין טעאטער־פארשטעלונג, וואס מע פלעגט שפילן אין ירושלים. אין אונדזערע שמועסן פלעגט ער זיך ארויפזעצן אויף מיר, כ׳זאל מיט אים רעדן רק עברית. דער סוף איז געווען, אז ער איז ווידער געווארן א הייסער חסיד פון מאמע־לשון.
אין די מיט־1990ער, בין איך געפאלן אויפן געדאנק צו פילמירן די יידישע שרייבערס. כ׳האב זיך מיט מיין איינפאל געטיילט מיט אהרנען. צו יענער צייט האט ער גראד זיך געקויפט א ווידעא־אפאראט. דערהערט וועגן מיין פלאן, האט ער אויף קיין רגע נישט געצווייפלט. נאך מער: ער האט שוין מיך אנגעהויבן צו שטורקען, געשלעפט כמעט יעדן פרייטיק קיין תל־אביב, אינעם פאראיין פון יידישע שרייבערס און זשורנאליסטן, צו טרעפן זיך דארט מיט די קומענדיקע „פערסאנאזשן‟ פון אונדזערע פילמען; צו אנדערע זיינען מיר געפארן גלייך אהיים, ווייל זיי איז שוין שווער געווען צו קומען אין בית־לייוויק. ס׳האט אים די ארבעט אזוי פארכאפט, אז ער, א מענטש מיט צוויי גאלדענע הענט, וואס טויג זיך אויס אין טעכניק, האט אליין אנגעהויבן פארפולקומען די ליכט־ און קלאנג־מכשירים.
קיין שקל האבן מיר אויף דעם פראיעקט נישט געהאט, און אז כ׳האב זיך שוין צו א יידיש־ארגאניזאציע געוואנדן, ארויסצוהעלפן אונדז, נישט חלילה באצאלן פאר דער ארבעט, נאר צוליב פארבעסערן די אפאראטור, איז דער ענטפער שטענדיק געווען דער זעלבער: „נישטא קיין געלט!‟ ווי עס זאל נישט זיין, איז דער פראיעקט אנגעגאנגען כמעט ביז מיין אוועקפארן קיין ניו־יארק, פאקטיש אויף אהרנס חשבון.
א לחיים״ ביי די שווארצמאנס אין דער היים, 1989″
און יעדעס מאל, ביי מיין קומען פון ניו־יארק קיין ירושלים, פלעג איך פון אהרנען הערן: „נו, וואס זשע וועט זיין מיט אונדזער גאנצער ארבעט‟ — און ווונקען אויף דער פאליצע, אויף וועלכער עס זיינען אויסגעשטעלט געווארן צענדליקער פילמירטע ווידעא־טאשמעס, א פועל יוצא פון „אונדזער ארבעט‟.
סוף־כל־סוף, האט אהרן דערלעבט צו זען אלע צען פילמען, וואס איך האב פאראייניקט אין דער סעריע „מאנאלאגן פון יידישע שרייבערס‟. אינעם יסוד פון 9 פילמען ליגט זיין ריזיקע ענטוזיאסטישע מי.
(YuTube: Yiddish writers monologues)
אהרן שווארצמאן האט דורכגעלעבט א לאנג לעבן. געדינט מענטשן מיט זיין פאך און מיט זיין איבערגעגעבנקייט דעם פאלק. א מענטש מיט א פארלאזלעכער פלייצע, ווי מע זאגט, פלעגט ער זי תמיד אונטערשטעלן, ווען ס׳איז אין דעם געקומען א נייטיקע צייט.
כבוד זיין אנדענק!
באריס סאנדלער
 

Share this:TwitterFacebookPrintLike this:Like Loading...

Related
 


Tagged: jews 
Post navigation


Previous Post
לאפסוס־קאקטוס — 4 

Next Post
פון אונדזער עזבון: בער האלפערן (1902־1984) 



