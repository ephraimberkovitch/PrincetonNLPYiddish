

אויך אין חשכות פארגייט נישט די לבנה 



 by באריס סאנדלער 
October 2, 2019October 6, 2019 Filed under:
באריס סאנדלער
ליטעראטור
פראזע 

באריס סאנדלער
די לבנה קוקט דורך א בריל, ווען די פינצטערניש איז אזוי געדיכט, אז מע קען זי שניידן מיט א מעסער.
יאנקל יאקיר
1
דער עלטערער לייטענאנט פאפאוו איז געזעסן ביים שווערן קאנצעלארסקיע טיש, אויסגעדרייט צו אים באקעם. מיטן לינקן עלנבויגן האט ער זיך אנגעשפארט אינעם ראנד, אונטערשטעלנדיק זיין האנטפלאך מיט דינע לאנגע פינגער דעם שפיץ פון א פעדערמעסערל. ער איז איצט פארטיפט געווען אינעם רייניקן זיך די נעגל. געטאן עס פלייסיק און געניט, מיט אן ערנסטער צורה, ווי זיך געהאלטן ביי געוויסע אינסטרוקציעס, באשטעטיקט אין די העכסטע אינסטאנצן, — אזוי, ווי ער איז געוווינט צו טאן אלץ, וואס האט א שייכות צו זיין דינסט.
ארומגעלעקט די אויסגערייניקטע נעגל אויף די פינגער, האט ער לייכט אפגעשפיגן אין א זייט, זיך איינגעקוקט אין זיין ארבעט, און עפעס אומצופרידן זיך א מורמל געטאן אונטער דער נאז. זיין קאפ האט זיך פויל אויסגעדרייט צום פארשוין, וואס איז געזעסן אנטקעגן טיש און עס נאך א מאל איבערגעחזרט, העכער:
— שווייגסט שוין ווידער…
דער פארשוין, וואס איז ביז אהער געזעסן אויף דער טאבורעטקע ווי געוואלט זיך אין איר אריינקוועטשן גאנצערהייט, ענלעך צו אן אנגעשראקענעם קראליק אין פושקע ביי א קונצנמאכער, — האט שווער אויסגעגלייכט דעם רוקן, האלטנדיק דעם קאפ נאך אלץ אריינגעצויגן אינעם קאלנער פונעם שווארצן סוועטער. א פיר געטאן מיט דער דלאניע איבערן פארשוויצטן קאפ, הויל אפגעשוירן, האט ער טרוקן געענטפערט:
— כ׳האב אייך שוין אלץ געזאגט… וואס ווילט איר נאך?
דער עלטערער לייטענאנט איז א רגע געזעסן פארחידושט. א פיר געטאן מיטן קאפ אויף „ניין‟, און זיך עטלעכע מאל צוגעסמאטשקעט מיט דער צונג, ווי דערמיט געווארנט דעם פארשוין אויף דער טאבורעטקע, אז יענער רעדט עפעס נישט צו דער זאך, — האט ער זיך אנגערופן:
— דו שטעלסט מיר פראגעס? — ער האט זיך צעלאכט. צונויפגעלייגט דאס פעדערמעסערל, האט ער ארויסגערוקט פונעם טיש א קעסטעלע און עס אהין אריינגעלייגט.
איצט האט ער זיך שוין מיט ביידע הענט אנגעשפארט אינעם טיש, זיך איינגעקלאמערט מיטן בליק אין דעם פארוואקסענעם פנים אנטקעגן און געזאגט:
— ביסט שוין דא אט א חודש צייט, און האסט נאך נישט פארשטאנען, ווער סע שטעלט דא פראגעס, און ווער מוז אויף זיי ענטפערן…
ער האט נערוועז א טייט געטאן עטלעכע מאל מיטן פינגער אין דער אייבערשטער קארטאן־פאפקיע מיטן אויפשריפט „ענין נומ׳ 5390‟.
— אט ליגן זיי דא אלע פיר בענד… דיינע געזאמלטע ווערק… ביסט דאך א מייסטער אויסצוטראכטן מעשיות, אמת, בירגער זאק?!
דערהערט זיין פאמיליע־נאמען, האט דער פארשוין אויפגעציטערט, ווי אלץ, וואס ער האט געהערט און גערעדט ביז אהער, וואלט געטאן עמעצער אן אנדערער, נישט ער, דער יידישער שרייבער יאנקל זאק. טאקע אזוי, כמעט א חודש איז אוועק זינט יענער נאכט… זיי האבן אפילו נישט געדארפט נאך אים פארן; דער „מקום‟, ווי די ארטיקע יידן האבן גערופן דעם „עמגעבע‟־הויז [1], האט זיך געפונען אויף דער זעלבער גאס, אנטקעגן דעם הויף, ווו יאנקל מיט זיין פרוי און טעכטערל האבן זיך באזעצט נאכן אומקערן זיך פון דער עוואקואציע. דער סטארשינא, דער עלטערער צווישן די דריי שליחים־מיוחדים, וואס זיינען נאך אים געקומען, האט געהייסן יאנקלען האלטן די הענט הינטן און פלוצעם בייז אויסגעשריען: „אן פאקוסן! מיטן פנים צו דער וואנט!‟ — א הארבער געשטאנק האט א שלאג געטאן אין פנים נאך איידער דער ארעסטירטער האט זיך אנגעשפארט מיט דער נאז אין דער וואנט…
דער גלעזערנער גראפין, האלב אנגעפילט מיט וואסער, האט גערייצט דעם בליק. יאנקל האט מער גארנישט ניט געזען אויף דער ברייטער אויבערפלאך פון דעם מגושמדיקן טיש — נישט די פיר בענד, אין וועלכע ס׳האט איינגעשפארטערהייט געפיקט דער לאנגער פינגער פונעם אויספארשער, ווי א שווארצע קרא פיקט א פגירה מיטן שנאבל; נישט די עטלעכע בייגעלעך פארגעלט פאפיר, גרייט איינצוזאפן אין זיך די אקוראט אויסגעטינטלטע ווערטער — א שורה נאך א שורה פון יאנקל זאקס ענטפערס; נישט דער איינגעהויקערטער טישלאמפ — ערשט עטלעכע מינוט צוריק אויסגעלאשן געווארן; די היץ פון אים האט יאנקל נאך אלץ געפילט אויף די איבערגעטריקנטע ליפן. זי, די היץ, איז אריינגעקראכן דורך די נאזלעכלעך אין גארגל אריין, אז יאנקל האט נישט געקאנט אפרייסן די צונג פונעם אפגעבריטן גומען.
דער אויספארשער פאפאוו האט דעם דורשטיקן בליק יאנקלס איבערגעכאפט. אראפגענומען דאס גלעזערנע פארשטעקל פונעם גראפין, האט ער פאוואליע, אז קיין טראפן זאל חלילה נישט פארלוירן גיין אויסער דער גלאז, זי אנגעפילט ביזן סאמע ראנד מיט וואסער. אוועקגעשטעלט דעם גראפין און פארשטעקט אים צוריק, האט ער זיך אנגערופן, טייטנדיק מיטן פינגער אין דער גלאז:
— וואסער, ברודערל, איז זייער א וויכטיקער לעבנס־פראדוקט. דו דארפסט עס גוט וויסן, ביסט דאך געווען דריי מיט א האלב יאר אין א קישלאק… [2] — ער האט פאמעלעך אונטערגעהויבן די גלאז וואסער, ווי ער וואלט זיך געקליבן זאגן א טאסט, — מיר האבן זיך געשלאגן מיט די פאשיסטן, און אזעלכע ווי דו האבן זיך דארט געפונען א ווארעם סידעלע…
יאנקל האט נישט אפגעפירט קיין אויג פון דער גלאז. ס׳האט אים פארלייגט די אויערן, ווי די ווערטער וואלטן זיך געקאנט צעשמעלצן אין דער אנגעגליטער שטיקנדיקער היץ ארום אים…
— אין פאלעסטינע, וווהין דו האסט זיך געקליבן אנטלויפן מיט דיינע פריינדלעך, איז אויך אן אויסכאפעניש אויף וואסער…
די זון האט געברענט, אויסגעזען ווי א מאמעליגע, ערשט ארויסגעווארפן פון דעם פארשרפטן טשוהון־טעפל גלייך אויפן טיש. פון הימל האט אויפן טאל געשיט פריסיק, און ער, יאנקל זאק, א גמרא־ און רש״י־יינגל, דערלעבט צו זען א שפראציקל פון א וואנצע אויף דער ליפ, לויפט צו דער קערניצע מיטן סקריפענדיקן זשוראוול לעבן איר, ווי א ניקאלייעווסקער סאלדאט אויף דער וואך מיט א לאנגער ביקס ארויפגעלייגט אויפן אקסל. ער כאפט זיך אן פארן לאנגן דראנג מיטן הילצערנעם עמער, ענלעך צו א דייזשקע און צוגעטשעפעט מיט א קורץ שטיקל קייט צום עק דראנג, און שטופט אים אריין אינעם ברייטן שווארצן גארגל פון דער קערניצע — טיפער און טיפער ביז עס הערט זיך א הילכיקער פליעסק. לאנג נישט געווארט, שלעפט ער שוין דעם דראנג ארויף, דער זשוראוול גלייכט זיך פאמעלעך אויס און ברענגט דעם עמער צוריק אויפן ראנד פון דער קערניצע. די וואסער גיסט זיך איבערן שווערן הילצערנעם עמער. די זון־שטראלן שפיגלען זיך אין אים אפ, באדן זיך און פליעסקען זיך אינעם קאלטן וואסער. יאנקל איז שוין גרייט צוצופאלן צום ראנד פון עמער. נאר פלוצעם וואקסט לעבן אים אויס גערטרודע. זי לאכט און טינקט איין דאס פנים אינעם עמער… און מיט א מאל גיט גערטרודע א שפרינג אונטער. ווי א מאלפע כאפט זי זיך אן פארן דראנג מיט הענט און פיס. דער עמער גליטשט זיך ארויס פון יאנקלס הענט און פאלט צוריק אין דער קערניצע אריין, נאכשלעפנדיק נאך זיך דאס מיידל. גערטרודע קוועלט און איר קלינגעוודיקער געלעכטער ווערט איינגעשלונגען אין דעם זומפיקן פינצטערניש… ער הייבט אן שרייען, רופן: „גערטרודע… גערטרודעעעע…‟
יאנקל האט דערפילט ווי א ווארעמע פליסיקייט רינט אים אראפ פונעם קאפ איבערן שטערן, נאז, באקן. עטלעכע טראפנס האבן זיך פארפלאנטערט אינעם געדיכטן בערשטעלע וואנצעס. ער האט א פיר געטאן מיט דער צונג איבער דער אייבערשטער ליפ… ס׳איז נישט שווייס און נישט בלוט… וואסער…
— היי, בירגער זאק…
דער אויספארשער פאפאוו איז געשטאנען לעבן אים. די גלאז האט ער נאך אלץ געהאלטן אין דער האנט, אבער קיין וואסער איז שוין דארט נישט געווען.
— ניט שלאפן!..
יאנקל האט ווידער דורכגעפירט מיט דער דלאניע איבערן קאפ און פנים. מיט דער פייכטער האנט זיך א רייב געטאן ארום דעם האלדז. צי האט ער איינגעדרעמלט, צי געחלשט… נאר פארט פונעם טאבורעטל נישט אראפגעפאלן. די ערשטע צייט, בעת די פארהערן, פלעגט ער זיך איבערקערן און בלייבן ליגן אויפן צעמענטענעם דיל. צו מאל, זיך צעשלאגן דעם שטערן, די נאז…
פאפאוו האט זיך אנגעבויגן צו אים, ווי געוואלט זיך איבערצייגן, אז די וואסער פון דער גלאז האט ער נישט אומזיסט אויסגעגאסן יאנקלען אויפן קאפ. אריינקוקנדיק אים אין די אויגן, האט ער א פרעג געטאן:
— ווער איז די גערטרודע?
א קאלטער גרויל איז זיך משונה־גיך צעלאפן איבערן לייב און א שלאג געטאן אין די שלייפן: „פון וואנען ווייסט ער דעם נאמען?‟
פאפאוו איז געווען גענוג געניט אין זיין פאך ער זאל נישט געווען באלד באמערקן, אז זיין פראגע האט געטראפן פונקט אין ציל אריין. זיין בליק איז געווארן שארפער און דינער, זיך אריינגעשטאכן אין יאנקלס שווארצאפלען. יאנקל האט געפרוווט אפצופירן דעם קאפ. ער איז צו שוואך אויסהאלטן דעם ווייטיק פון עקבערן אים דעם מוח… שוין זשע האט זיך עס דעם אויספארשער איינגעגעבן?
יענער איז גיך צוגעגאנגען צום טיש און פארנומען זיין ארט. איינגעטונקען די פען אינעם טינטערל, איז זיין האנט געבליבן הענגען אין דער לופטן, ווי געווארט א קאמאנדע. יאנקל האט טיף אפגעאטעמט, געפרוווט אפהאלטן דאס הארצקלאפעניש. אזוי פלעגט מיט אים שטענדיק געשען אין די קורצע רגעס, איידער די פען האט זיך צוגערירט צום ווייסן בייגעלע פאפיר און אים אוועקגעטראגן נאך זיך — אן אות נאך אן אות, א ווארט נאך א ווארט — א ווירבל. אין די געשטריקטע שורות האבן זיך פארווירקלעכט זיינע געדאנקען, אדער פארקערט, די שורות האבן ארויסגעצויגן פון זיין מוח די מחשבות, וואס ער, דער שרייבער יאנקל זאק, איז שוין נישט געווען בכוח איינהאלטן און טראגן אין זיך. אזוי, אפנים, איז דער באשאפער שוין נישט מסוגל געווען מער צו טראגן אין זיך די וועלט און האט זיך באפרייט פון איר…
— איך ווארט, זאק! — האט זיך געהערט פון יענער זייט טיש, — ווער איז די גערטרודע, א דייטשקע? פון ווען אן קענסטו זי?.. רעד, שווייג נישט!…
— זי… גערטרודע… — האט יאנקל אנגעהויבן שטאמלען. שווייס און פחד האבן זיך צונויפגעשמאלצן און גיך צעגאסן זיך איבער זיין פלייצע מיט דינע ריטשקעלעך אראפ צום געזעס… — זי האט געהייסן גיטעלע…
דער אויספארשער האט אים איבערגעשלאגן:
— דו הייבסט שוין ווידער אן צו דרייען זיך מיטן תחת אויף אן אל?!
— ניין, בירגער אויספארשער… איך זאג דעם אמת. איר יידישער נאמען איז גיטעלע…
— וואס פארבינדט דיך מיט דער דייטשקע גערטרודע? ענטפער! — האט דער אויספארשער זיך איינגעקלאמערט אין דעם נאמען, שוין ווי אין א פאקט, — דיינע פריינדלעך, וואלטמאן, מאווציער, בריווקין און שטערן האבן מיט איר אויך געהאט קאנטאקטן?
— ניין… איך האב זיך מיט איר געטראפן נאך לאנג פאר דעם ווי כ׳האב מיט זיי זיך באקענט…
— איז עס געווען נאך פאר דער מלחמה? ווען פינקטלעך און אויף וועלכער טעריטאריע? ענטפער, זאק, אן פאקוסן!
יא… טאקע פון די פאקוסן האט זיך אלץ אנגעהויבן…
די ציגיינערישע צירק־קיביטקע, א פור מיט א געצעלט פון אויבן, פארלאטעוועט מיט קאלירפולע שטיקלעך שטאף, איז אריינגעפארן אין זייער שטעטל מיט רעש און זשום. די קיביטקע האט באגלייט א הויכער יונגאטש מיט א צעקנייטשטער הוט אויפן קאפ און א גרויס אוירינגל אין רעכטן אויער. אויף דער לינקער באק איז ביי אים ווי אויסגעצופט געווארן א שטיק פלייש. ער האט געפירט אויף א קייט דעם בער — א מאגערע חיה, די פעל ערטערווייז אפגעריבן, האט דער בער אומצופרידן געברומט און דאך זיך געהארכיק נאכגעשלעפט. דער ציגיינער האט געשענקט אין אלע זייטן א ברייטן שמייכל, אבער צוליב דעם שראם, האט דאס פנים זיינס זיך פארקרימט אין א גרימאסע. פונעם אויפגעהיצטן עולם איז ארויס א קלאנג, אז דאס האט זיך צום ציגיינער צוגעלייגט דער בער.
דער קנאק, דאס אייבערשטע פון שטייסל פון דעם אומדערווארטן צירק־אריינפאר איז געווען נישט דער ציגיינער און אפילו נישט דער בער, נאר דאס מיידל, וואס איז געשטאנען אויפן פערדס רוקן, איבערגעדעקט מיט א רויט פליושן קיליעמל אנשטאט דעם זאטל…
יאנקל האט איצט דאס מיידל קלאר געזען פאר זיך און איז גרייט געווען עס צו באשרייבן מיט אלע פיטשעווקעס. אראפגעלאזט די אויגן צום דיל, האט ער אנגעהויבן צו פירן מיטן אנווייז־פינגער אין דער געדיכטער פייכטער לופט, און זיך אונטערמרוקען מיט די צעטרעשטשעטע ליפן: „א גרינגפיסיקע מיט א קליין פארטעכל, וואס האט אן אויסגעהעפט בלימל און צוויי גרויסע קעשענעס, האט דאס מיידל געטראגן גרינע אקסלבענדער איבער א קורץ קליידל מיט א טוניקל…‟ — יאנקל האט שווער אראפגעשלונגען און געמרוקעט ווייטער: „מיט א פארשנורעוועט מיילעכל, ווי א גראשעלע די גרייס. אויגן שווארצע, סמאליענדיקע, אין וועלכע עס ברענען בענקשאפט־פייערלעך…‟
— וואס מוקעסטו דארט, ווי א בהמה?! — האט אויסגעשריען פאפאוו, — ענטפער קלאר און דייטלעך אויף די געשטעלטע פראגעס!..
די וואנדערנדיקע צירק־טרויקע האט זיך אפגעשטעלט אין מיטן דעם מארק. דארט איז געווען א מין פריי פלעצל אויפן פאל, אויב אין שטעטל וועט זיך ארייניאווען א יידישער טעאטער מיט א פאר פארשטעלונגען; אדער פאר די ארטיקע לצנים, וואס פלעגן אויף פורים פארשטעלן דא זייער פורים־שפיל; אדער ווי איצט — די ציגיינערישע צירק־קיביטקע.
דער עולם איז זיך זשעדנע צונויפגעלאפן, פארכאפנדיק מיט זיך פון שטוב א קליין בענקעלע, א טאבורעטל, א בענקל. גרויס און קליין האבן זיך געאיילט צו זען די מאדנע שטיק און קונצן, די „פאקוסטן‟ פון דער אנגעפארענער „כאפטע וואגאבונדן‟.
דער ציגיינער מיטן שראם האט פארבעטן דעם עולם אויף זיין האצע־קלאצע יידיש: „ווער א געשענקע גיט, דעם גאט פון צער באהיט!‟ פון יענער זייט פלעצל, ווו די ארטיקע יונגאטשעס האבן זיך ארויפגעדראפעט אויפן איינציקן בוים אין מארק, ווי אויף א גאליארקע, האט זיך געטראגן: „באהיט זאל מען זיין פון צאר און פון א קיניג אויך!‟ — „פון אזא בער, נעבעך, קאן מען אפילו קיין פעלץ נישט מאכן!‟ — „און דאס מיידל איז דאך א וועווריקל מיט נאקעטע פולקעס!‟…
און דאס „וועווריקל‟ האט פלוצעם אונטערגעשפרונגען אויפן ארט, עטלעכע מאל זיך איבערגעקולקעט אין דער לופטן און אט שטעלט זי זיך שוין אויף די פיס, אבער נישט אויף דער ערד, נאר אויף די ברייטע און שטייפע אקסלען פונעם יונגן ציגיינער. יענער הירזשעט אזש פאר פרייד. ער ווארפט דעם מיידל מיטן קורצן קליידל א פאר שטיינדלעך אין פארטעכל, פון די שטיינדלעך ווערן בלויע בלימעלעך, און די בלימעלעך הייבן זיך אויף אין דער לופטן און ווערן מיט א מאל טראפנדלעך וואסער… דער עולם פאטשט „בראווא‟, נאר דעם ציגיינער איז עס ווייניק. ער כאפט, נעבעך, אן דאס מיידל פאר די קנעכלעך און גיט זי א שליידער גלייך אין די אונטערגעשטעלטע אייבערשטע לאפעס פונעם בער. דער עולם ווערט פארציטערט. א פארחלשטער ווייבערישער געשריי רייסט זיך ארויס פונעם עולמס טראכט: „ראטעוועט א יידישע יתומה!‟…
— גראזשדאנין [3] זאק! — שניידט זיך אריין אין יאנקלס פארנעפלטער ניט־דאיקייט א פרעמדע שטים. דער אויספארשער הערט אויף צו פארשרייבן. ער פארזשמורעט כיטרע איין אויג און רופט זיך אן: — איצט פארשטיי איך שוין, וווהין די פירסט…
— וווהין?.. — האט יאנקל פארלוירן געפרעגט און זיך באלד געכאפט, אז ער טאר דא ניט שטעלן קיין פראגעס.
דער אויספארשער האט עס אבער ווי נישט באמערקט. אין זיין קאפ האט זיך עפעס געדרייט און אויסגעדרייט א נייער „אומבאשטרייטלעכער באווייז‟. די צוויי ווערטער איז יאנקלען שוין נישט איין מאל אויסגעקומען פון אים הערן, און יעדעס מאל בשעת דער אויספארשער פאפאוו פלעגט זיי ארויסברענגען, האט זיין גרוי געזיכט אויפגעלויכטן פון א געבענטשטער שיין…
— די האסט ספעציעל צוגעטראכט די גאנצע מעשה מיטן צירק, — זיינען די ווערטער געפאלן אויפן דיל, ווי האגל אויף א ברוק, — אז דער בער זאל סוף־כל־סוף צערייסן די דייטשקע אויף שטיקער, כדי דו זאלסט זיך קאנען ארויסדרייען פון זאגן וועגן איר דעם גאנצן אמת! אזוי?! ענטפער!
אזא קער פונעם סוזשעט וואלט דעם שרייבער זאק קיין מאל נישט איינגעפאלן, אפילו אין קיין בייזן חלום נישט. בפרט, אז דער בער איז דאך קיין אמתער בער נישט געווען. ס׳האט זיך גיך אנטדעקט, אז ס׳איז געווען אן אנדער ציגיינער, וואס האט זיך פארשטעלט פאר א בער…
— אהא! — האט שיער נישט אויסגעזונגען דער אויספארשער, — איז עס געווען א גאנצע גרופע דייטשישע דיווערסאנטן!
— איך ווייס נישט… כ׳האב קיינעם פון זיי נישט געקענט, א חוץ גיטעלען…
— גיטעלע־שמיטעלע… דערצייל, זאק, גענוי וואס דו ווייסט וועגן דער דייטשקע גערטרודע…
קום, וועלן מיר זיך אומקערן אין גן־עדן! מאלער: מיכאל גלייזער
2
יאנקל זאק איז געלעגן אויפן אייזערנעם בעטל אין טורמע־קאמער און געקוועטשט די הארטע ברעטער מיט די זייטן, באמיענדיק זיך איינשלאפן. דאס קליינע פארגראטעוועטע פענצערל, כמעט אונטער דער סטעליע, האט אים צו וויסן געגעבן, אז פון יענער זייט איז א ליכטיקע לבנה־נאכט. זיין מאמע, עליה־השלום, פלעגט אין אזעלכע נעכט זיפצן: די לבנה פארגייט קיין מאל ניט. די לבנה לעשט זיך אויס ווי א זקנה. איי, ווי די לבנה קען מקנא זיין דער זון! יענע גייט אויף און פארגייט אזוי שארלעך־רויט. אזוי בלוטיק־פארביק… יאנקל איז איצט מקנא געווען א פליג אויף דער פריי. עטלעכע צענדליק טריט טיילן אים אפ פון דער שטוב, ווו עס ווארטן אויף אים זיינע טייערסטע צוויי נפשות, זיין פרוי אסתרקע און בלימעלע, זייער קליין טעכטערל. וואס וועט זיין מיט זיי? אין דעם ווייטן קישלאק, אין אוזבעקיסטאן, האט ער באגעגנט א פרוי, וואס איר מאן איז ארעסטירט געווארן אין 1937 ווי א „שונא פון פאלק‟. שפעטער האט מען זי מיט צוויי קליינע קינדער אויך פארנומען און ארויסגעשיקט. די קינדער זיינע געשטארבן פאר הונגער, און זי האלט אין איין ווארטן כאטש א ידיעה פונעם מאן…
די אלע טעג און נעכט בשעת די פארהערן האט יאנקל נישט געקאנט נעמען אין טאלק אריין, וואס ווילן זיי פון אים? וואס פאר א „קרימינעלע פארברעכנס‟ איז ער באגאנגען?… יא, ער פלעגט שיקן זיינע ארטיקלען קיין מאסקווע, צו איציק פעפערן. איז עס א קרימינעלע פארברעכונג צו שרייבן, ווי ענטוזיאסטיש עס ארבעטן די „שלאגלערישע יידישע בריגאדעס‟ אויף די בוימוואל־פעלדער?! „אלץ פארן פראנט! אלץ פארן זיג!‟ — יעדער ארטיקל זיינער פלעגט זיך פארענדיקן מיט אט די ווערטער.
נישט באלד האט יאנקל פארשטאנען, אז פון דעם „פינפטל יידן‟ — אזוי האבן די צוויי אויספארשערס, פאפאוו און סמירנאוו, גערופן די ארעסטירטע פינעף יידישע שרייבערס, — האט מען אים, יאנקל זאק, ארעסטירט דעם ערשטן. פון אים האט זיך דער „ענין נומ׳ 5390‟ אנגעהויבן… יא, די אויספארשערס האבן גוט געקענט די מלאכה, באזונדערס פאפאוו. א גרויסער בריהק… עס ערשטע שלאגט ער ביז בלוט און פארלירן דעם באוווסטזיין, און דערנאך רייניקט ער זיך פלייסיק אויס די נעגל מיט זיין פעדערמעסערל… יאנקל האט גערעדט. דערציילט אלץ, וואס ביי פאפאוון האט עס געהייסן, „געזאמלטע ווערק…‟
די געדאנקען האבן זיך געפלאנטערט. דער שפליטער לבנה־שיין האט אריינגעבראכט אין דער קלעפיקער פייכטקייט אין קאמער א פארגעסן געפיל… נישט אומזיסט זאגט מען דאך, אז א דרעמל איז א גנב. יאנקל האט זיך היינט אריינגעכאפט מיט זיין פארפייניקטן דרעמל… גערטרודע… גיטעלע — זיין ערשטע ליבע. ער האט עס דערפילט גלייך נאך איר גראצירנדיקן אריינפאר אין שטעטל. זיין יינגלש הארץ האט זיך געריסן אנטקעגן איר יעדער באוועגונג. ער האט געזען נאר זי, און כאטש ארום איז געשטאנען א רעש און פילדער, האט ער געהערט דעם שארך פון איר טוניקל… ממש ווי דער יונגער ארנאלד אין שאמערס ראמאן, וואס זיין מאמע האט געלייענט.
דערנאך איז געווען די נאכט. די לבנה האט אים געפירט און געבראכט צו דער קיביטקע אין טאל, ווו זי און די צוויי צירק־לייט האבן גענעכטיקט. דער קליינער שייטער האט אויסגעשיילט פון דעם פינצטערניש צוויי מענערישע פיגורן. דערזען יאנקלען צוגיין צום שייטער, האט איינער פון זיי א רוף געטאן: „גערטרודע…‟ — און דאס מיידל האט זיך גלייך אפגערופן, ארויסקוקנדיק פון דער קיביטקע…
זי האט אים אנגענומען פאר דער האנט און א שלעפ געטאן נאך זיך.
— קום, וועלן מיר זיך אומקערן אין גן־עדן!
ער האט זיך נאכגעגעבן, ווי פארכישופט, געלאפן נאך דעם גרינגפיסיק מיידל. ער וואלט נאך איר נישט בלויז געלאפן, נאר געפלויגן צו די שטערן, אבי זי זאל אים אזוי האלטן, און ער וועט זיך צוהערן צו איר אטעם. די לבנה־שיין האט אנגעמאלט אין דער נאכט א סטויג פון פריש־אנגעקאסיעטע גרעזער. זייער דופטיקער ריח האט געשלאגן אין פנים אריין, געמאכט בגילופינדיק. זיי זיינען אויפן סטויג געפאלן, זיך אריינגעווארפן ווי אין א פינענדיקע פארעווע ים־כוואליע.
דער בחור האט זיך דערמאנט אין עפעס. אריינגעקראכן אין דער קעשענע פון זיין רעקל, האט ער ארויסגעשלעפט א פוטער־בולקע, איבערגעשיט מיט מעלעץ. די מאמע האט אים אהין די בולקע אריינגעשטופט שוין ביי דער שוועל — „נעם, ביי נאכט גלוסט זיך א ביסן…‟
— עס, גערטרודע, — האט ער אויסגעשטרעקט צו איר די האנט און צוגעגעבן: — דערקוויק זיך דאס הארץ.
זי האט דאס געבעקס צוגעטראגן צום פנים. איינגעאטעמט מיט פארמאכטע אויגן. ער האט קוים דערהערט ווי זי שעפטשעט: „גאט מיינער, עס שמעקט מיט היים… מיט מיין מאמעס הענט…‟ — זי האט אים ארומגעכאפט און אנגעהויבן קושן. ער האט זיך געצויגן מיט די ליפן אנטקעגן און זיך אומגעלומפערט אנגעשטויסן אט אין א ברעם, אט אין אן אויער, אין א באק… א גרעזעלע האט אים געקיצלט די נאז… יאנקל האט זיך ווידער דערמאנט אין די ווערטער פון שאמערס ראמאן: „זי, איזאבעלע, האט אים געלערנט זיך קושן, ווי אונדזער פאטער יעקב האט זיך געקושט מיט דער מוטער רחל…‟
— גערטרודע, — האט ער דערהערט זיין הייזעריק קול, — גערטרודע…
— רוף מיך נישט אזוי… מיין יידישער נאמען איז גיטעלע.
זי האט אראפגעשלעפט פון אים דאס רעקל און צעשפיליעט דאס העמד. איצט האט נאר דער טלית־קטן פארדעקט זיין לייב, אבער די היץ האט זיך דורכגעשלאגן דורך דעם שטאף אויך. ער האט דערפילט, אז זיינע הענט הערן אים אויף צו פאלגן. זיי זיינען געווארן מענעריש שטייף און פעסט, ארומכאפנדיק דעם צאפלדיקן מיידלשן קערפער. און דאך האט זי זיך ארויסגעריסן פון זיינע ארעמס. איבערגעקערט אים אויף דער פלייצע, איז זי אויף אים ארויף. איר קאפ האט פארשטעלט פון אים די לבנה, ווי ס׳וואלט פלוצעם געשען א לקוי־לבנה, אבער נישט אין גאנצן זי פארטונקלט… א יונגער מולד האט ווי א זילבערדיקע קרוין באדעקט איר קאפ און זיך לייכט געשיפלט — אראפ און ארויף, אראפ און ארויף…
יאנקל זאק האט זיך שווער איבערגעדרייט פון איין זייט אויף דער צווייטער, ווי געלאזט דעם אנגעקוועטשטן אקסל א ביסל אפגיין פון די הארטע ברעטער. פון דער וואנט האט געצויגן מיט ניליע. ס׳איז אים מיט א מאל קאלט געווארן, הגם דאס גאנצע לייב האט געברענט און גענאגט. ס׳האט אים איצט אויסגעפעלט נאר קראנק צו ווערן. דער טראסק אין די אויער האט זיך פאמעלעך איינגעשטילט, און דורך אים, ווי אין א טעלעפאן־טרייבל, האט זיך דערהערט אן אומעטיק לידל:
די לבנה מיט די שטערן
האבן אונדז געטאן צו הערן,
ווען מיר האבן זיך ביידע פארליבט…
דאס האט גיטעלע געזונגען. זיי זיינען געלעגן, נאזנדיק, אויפן סטויג אין מיטן טאל. ס׳וואלט געפאסט, אז דער אויסגעשטערנטער הימל זאל זיין פאר זיי א ריזיקער צירק־קופאל. יאנקל און גיטעלע וועלן זיך האלטן ביי די הענט און פליען פון איין שטערנדל צו אן אנדער שטערנדל… יאנקל האט זיך לייכט אונטערגעהויבן. נישט אפרייסנדיק זיין בליק פון גיטעלען האט ער געזאגט:
— דו ווייסט… אזוינס איז מיט מיר געשען צום ערשטן מאל… — ער האט זיך געאיילט איר דאס צו זאגן, הגם געפילט ווי דאס פנים זיינס באדעקט זיך מיט רויטע ברענענדיקע פלעקן. — כ׳האב געלייענט אין א בוך, אז ווען צוויי געליבטע טרינקען פון איין עמער וואסער, ווערט דאס וואסער זיסער. עס איז געבענטשט וואסער. און אז מע גיסט עס אויס אויף דער ערד, ווערט די ערד באפרוכפערט. און אלע געוויקסן, וואס שפראצן ארויס פון איר, זיינען דופטיקע, ווייל זיי האבן דעם גערוך פון ליבע…
— שיינע ווערטער… — האט אים צו זיך צוגעדריקט גיטעלע און א קוש געטאן אין די ליפן, — אין די ביכער קלינגט עס שיין, נאר אין לעבן…
— איז לאמיר אונדזער לעבן מאכן שענער ווי עס ווערט באשריבן אין די ביכער. לאמיר חתונה האבן און זיך באזעצן אין אונדזער שטעטל… מיין מאמע וועט נישט זיין קעגן…
דאס מיידל האט געשוויגן; צי ארומגעטראכט דעם בחורס אומדערווארטן פארלייג, צי געזוכט פאסיקע ווערטער אים צו ענטפערן. די לבנה האט אויך געשוויגן און געווארט.
— נעם א ווערעמל… — האט זיך סוף־כל־סוף דערהערט דאס שטילע מיידלשע קול, — עס לעבט, עס קריכט אין דער פינצטערניש צענדליקער יארן. און גארנישט. עס מיינט אויך, אז סע לעבט. און אט א שמעטערלינג, עס האפקעט ארום אזא זוניקס פון בלום צו בלום. און ווו עס הו־האוועט אזוי פריילעך מיט די צארטע סאמעטענע פליגעלעך און לעבט בסך־הכל אפ איין מעת־לעת. איך וויל זיך זיין א שמעטערלינג און פליען פון שטעטל צו שטעטל… טו א טראכט — אזוי פיל אומעטיקע און טרויעריקע שטעטלעך זיינען פאראן ביי אונדז. איז דאך א מיצווה צו ברענגען זיי א ביסעלע פרייד…
יאנקל האט זיך אויפגעכאפט פון דעם פארזשאווערטן גרילצעניש. די קאמער־טיר האט זיך שווער נאכגעגעבן און עס האט זיך דערהערט דעם וואכמאנס אויסגעשריי: „ארעסטירטער זאק — צום פארהער!‟
פונעם „דייטשישן סליד‟, אין וועלכן עס האט זיך געהאט אנגעכאפט דער אויספארשער פאפאוו, האט זיך אויסגעלאזט א רויך. אוודאי, וואלט ער געקאנט ארויסקוועטשן פון דעם „פלאפלער זאק‟ אלע באווייזן סיי וועגן זיינע פערזענלעכע פארבינדונגען מיט דער דייטשקע גערטרודע און סיי וועגן איר „צירק־טעטיקייט‟… ער האט וועגן דעם אלעמען דערציילט זיין קאלעגע, דעם אויספארשער סמירנאוו, אבער יענער האט אים אנגעהויבן אפרעדן:
— צוליב וואס דארפן מיר דעם קאפדרייעניש. די באווייזן פון דעם „פינפטל יידן‟ איז איבערגענוג מע זאל זיי אלע צוזאמען פארמישפטן בסך־הכל אויף פופציק יאר…
פאפאוו האט נאכגעגעבן. מעגלעך, אז שפעטער האט עס אים באנג געטאן — ס׳וואלט, געוויס, געקאנט זיין א בארימטער געריכט־פראצעס. צוריק גערעדט, האט אים זיין ווייטערדיקע איבערגעגעבענע ארבעט דערמעגלעכט צו מאכן א שיינע קאריערע אין די זיכערהייט־ארגאנען.
יאנקל זאק נאכן אפשמאכן אין די „גולאג‟־לאגערן זיבן יאר, האט זיך אומגעקערט אהיים. ער האט ווייטער געארבעט ווי א שרייבער אין א צייטונג, אבער געשריבן שוין נאר אויף מאלדאוויש; איצט האט ער געשריבן אין זיינע ארטיקלען וועגן דער ענטוזיאסטישער ארבעט פון די „שלאגלערישע קאלווירט־בריגאדעס‟ אויף די פעלדער און אין וויינגערטנער פון דער זוניקער סאוועטישער מאלדאוויע. צי האט ער זיך א מאל דערמאנט אין יענעם שווארץ־חנעוודיקן גרינגפיסיקן מיידל גיטעלע? צי אפשר פארקערט, געוואלט אלץ פארגעסן, ארויסווארפן פונעם אנגעפלאגטן זכרון, אז אפילו אין א דרעמל זיך מער נישט ארויסכאפן מיט א ווארט.
און דאך, אין א הארבסטיקן שיינעם טאג, בעת איינער פון זיינע ארבעטס־רייזעס נאך אן אקטועלן מאטעריאל „אין קאמף פאר דעם גערעטעניש‟, האט יאנקל אין א דארף זיך אנגעשטויסן אין א פויער, וואס האט אים עמעצן דערמאנט. אין די אויגן האט זיך געווארפן א טיפער שראם אויף דער לינקער באק. זייערע בליקן האבן זיך אנגעטראפן, און ווי עס פירט זיך אין די דערפער, האט יענער זיך מיט יאנקלען באגריסט און דערביי זיך צעשמייכלט. דער פארקריפלטער שמייכל האט ווי א בליץ געטאן, ארויסרייסנדיק פון א ווייטער פינצטערער נאכט א סטויג פון פריש אנגעקאסיעטע גרעזער אין מיטן דעם טאל…
דער פויער איז טאקע געווען יענער ציגיינער מיטן „בער‟ אויף דער קייט, וואס האבן באגלייט די צירק־קיביטקע. זיין מעשה איז נישט געווען קיין לאנגע. אפשר האט ער זי אויך געוואלט פארגעסן, נאר דער שרייבער פון דער גרויסער שטאט האט פארט געוואלט וויסן, וואס איז געשען מיט דעם יידישן מיידל. ס׳איז אלץ געשען אין די ערשטע מלחמה־טעג. זיי, זאלבע דריט, צוזאמען מיט זייער קיביטקע, האבן זיך געדארפט אריבערפעקלען אויפן פאראם איבערן טייך נעסטער אויפן אנדערן ברעג. עס ערשטע האט זיך דערהערט א זשום, דערנאך איז אנגעפלויגן דער עראפלאן און האט אראפגעווארפן א באמבע. ס׳האט דעם פאראם אונטערגעווארפן, ווי א שטיק האלץ… דווקא אים האט דאס מזל צוגעשפילט. ער איז געבליבן לעבן. מע זאגט דאך, אז ווען מע שפייט דעם ציגיינער אין פנים, טענהט ער — עס רעגנט!..
אין די אנהייב זיבעציקער איז יאנקל זאק עולה געווען מיט זיין משפחה קיין ישראל. אין זיין בוך זכרונות האט ער אנגעשריבן: „גוט וואלט געווען, ווען מע קען דאס לעבן איבערניצעווען ווי א מלבוש מיטן צעריסענעם אראפ און מיטן גאנצן ארויף… אלע פארגייען מיר אין פלאמען. א גרעסער פלעמל, א קלענער פלעמל. אלץ איינס ברענט מען אויס. און ווי דאס מזל שפילט צו — נאך איינעם בלייבט א הרודעלע אש, און נאכן צווייטן — א פאר פונקען אין א הרודעלע אש.‟

[1] „עמגעבע‟־הויז (רוס.) — מיניסטעריום פון מלוכישער זיכערהייט. שפעטער ״קאגעבע״
[2] קישלאק — אוזבעקיש דערפל
[3] גראזשדאנין (רוס.) — בירגער. אפיציעלע ווענדונג צו א מאנספארשוין

יוני 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
דער טראנזיסטאר 

Next Post
נאטיצן פונעם רעדאקטאר — 25 



