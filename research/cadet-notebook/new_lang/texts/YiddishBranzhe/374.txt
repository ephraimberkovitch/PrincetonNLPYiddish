

א גאסט אויף א ווייל… 



 by באריס סאנדלער 
October 1, 2018November 7, 2018 Filed under:
פון דא און דארט 

לאה שלאנגער
כ׳בין אריינגעפארן דעם זומער קיין פוילן, אין א לאנד, וואס איז איבער 800 יאר געווען אן ארט, ווו יידן האבן געוווינט און געמאכט א לעבן. די גרעסטע יידישע שרייבערס, דיכטערס, קינסטלערס זיינען געבוירן געווארן און געשאפן אין פוילן. אזוי האבן די יידן דאס לאנד גערופן — „פוילן‟, אויף העברעיש: פולין, פולניה — און פארטייטשט: פה־לן־יה, דא רוט גאט…
דער העלד פון דער פארשטעלונג „יאקובס געשיכטע‟ פון דעם גרעסטן היינטצייטיקן דראמאטורג אין פוילן טאדעוש סלאבאדזיאנעק [זע: „יידיש־בראנזשע‟, סעפטעמבער, 2018 — רעד.] זאגט: „יא, דאס לאנד איז פאריידישט [ZAZYDZONE]
און ס׳וועט אויף אייביק בלייבן פאריידישט, ווייל אין דער ערד געפינען זיך מיליאנען יידישע מתים‟.
אמת, עס ווערן געמאכט באמיונגען אנצוהאלטן דאס, וואס איז פארבליבן, אויפלעבן די רייכע קולטור, אבער די פראגע איז — פאר וועמען? אויף דער פראגע האט מיר קיינער נישט געענטפערט.
דער פלאקאט פונען ווארשעווער פעסטיוואל ״ווארשעווער זינגערס״
היייאר, פון דעם 25סטן ביזן 29סטן אויגוסט איז פארגעקומען אין ווארשע דער 15טער, יערלעכער פעסטיוואל „זינגערס ווארשע‟, אונטער דער אנפירונג פון דער דירעקטארין פון יידישן טעאטער און „פונדאציע שלום‟ אין ווארשע, פרוי גאלדע טענצער. אויך זי האט אויף מיר א קוק געטאן, ווי כ׳וואלט אראפגעפאלן פון הימל, ווען כ׳האב זי געפרעגט, צי ס׳קומען יידן אויפן פעסטיוואל. „ווי אזוי? פון וואנען?‟ — האט זי מיר געענטפערט.
ווי גאלדע טענצער גיט אונדז איבער, נעמען אנטייל אין דעם פעסטיוואל איבער 250 ארטיסטן, וואס זיינען געקומען פון ישראל, אמעריקע, דייטשלאנד, דענמארק, בעלגיע, שפאניען און יאפאן.
מ׳האט אויך געקאנט זען זיגמונט טורקאווס א פילם פון 1924 און א סך מוזיקאלישע אנסאמבלען, אבער גאר, גאר ווייניק הערן יידיש. פון דעסטוועגן, זאג איך: „א יישר־כוח, גאלדע טענצער!‟. זי האט ארומגעקלעפט גאנץ ווארשע מיט פלאקאטן, גערעדט אויף דער טעלעוויזיע און ראדיא, געשריבן אין די צייטונגען וועגן דעם יידישן פעסטיוואל. די אונטערנעמונגען זיינען פארגעקומען אין פארשידענע זאלן פון דער שטאט, ווייל דער יידישער טעאטער אליין האט היינט א קליינעם בנין אן א בינע נאך דעם, ווי מ׳האט דעם גרויסן בנין, ווו עס האט זיך איבער 50 יאר געפונען דער יידישער טעאטער, ווי אויך די רעדאקציע פון דער צייטונג „דאס יידישע ווארט‟ און דער TSKZ, צעשטערט. אויף דעם ארט בויט מען א וואלקן־קראצער. די שטאט האט צוגעזאגט אויפצובויען א נייעם טעאטער אויף דער אמאליקער יידישער גאס אין ווארשע, אויף דער פרוזשנע־גאס.
בעת א קאנצערט פונעם יידישן פעסטיוואל אין קראקע
דער אזוי גערופענער „יידישער פעסטיוואל‟ אין ווארשע איז נישט דער איינציקער, וואס קומט פאר אין פוילן; אויך אין קראקע איז אין חודש יוני פארגעקומען א פעסטיוואל פון יידישער קולטור אונטערן נאמען „ציון‟, געווידמעט 70 יאר זינט ס׳איז אנטשטאנען מדינת־ישראל, און 100 יאר פון פוילישער אומאפהענגיקייט. דעם פעסטיוואל האט געשאפן יאנוש מאקוך צוזאמען מיט קשישטאף געראט אין 1988 אויפן קאזשימיעזש (די קראקעווער יידישע געגנט פון פאר דער מלחמה).
אויך איך האב געהאט דעם כבוד אויפטרעטן אויף איינעם פון די קראקעווער פעסטיוואלן.
היינט איז דער 58־יאריקער יאנוש מאקוך דער אנפירער פונעם פעסטיוואל. „ביידע לענדער‟, — זאגט ער, — „איינע נאך 2000 יאר, די צווייטע נאך 123 יאר האבן באקומען זייער ׳ציון׳. כ׳וואלט נישט געוואלט, אז איינע פון זיי זאל עס ווידער פארלירן. אן ירושלים וואלט מיין לעבן געווען ארעמער‟. „א גוי, וואס האט אן אמתע יידישע נשמה‟, — שרייבט מען וועגן אים. אגב, צו זיין נאמען יאנוש האט ער זיך צוגעגעבן דעם נאמען יונה. ער געפינט אויס און פובליקירט דעם אמת וועגן דעם חורבן און וועגן דער געשיכטע פונעם אויפשטאנד אין ווארשעווער געטא. דער איינציקער פאלאק, וואס האט אין 2018 באקומען פון דעם ישראל־אמבאסאדאר אין פוילן, פרוי אננא עזרי, דעם טיטל „פריינד פון ישראל‟.
„דעם פעסטיוואל, — זאגט מאקוך, — באזוכן יעדעס יאר ארום 30 טויזנט מענטשן, קליין און גרויס. די הויפט־טעמע היייאר איז ׳ציון׳. ס׳איז אן ארט, נאך וועלכן מע בענקט. ס׳איז דער סימבאל פון שטאלץ!‟ — אזוי דריקט יאנוש זיך אויס.
דער פעסטיוואל קומט פאר אונטערן דאך פון דעם „יודאיקא־פונדאציע־צענטער פאר יידישער קולטור אין קראקע‟, אנגעפירט פון יאאכים רוסעק. אין צענטער קומען פאר א גאנץ יאר פארלעזונגען, רעפעראטן אויף פארשידענע טעמעס, פארבונדן מיט יידן. עס איז אויך פאראן א קאפע־הויז „חדר‟, ווו עס קומען פאר טרעפונגען, קאנצערטן, ווארשטאטן, א צענטער, ווו מען קאן זיך לערנען העברעיש א גאנץ יאר.
די רביצין טאניא סגל
און נאך א רעטעניש אין קראקע — די רביצין טאניא סגל. אן אקטריסע, געקומען פון מאסקווע קיין ישראל, געוואלט זיך אנשליסן אין דער טעאטער־סביבה, אפילו פארגעשטעלט ווי א מאנאדראמע, אנ־סקיס „דער דיבוק‟; אבער, ווייזט אויס, נישט געפונען איר ארט. נאך 18 יאר וווינען אין ישראל האט זי דאס לאנד פארלאזט, געפארן קיין פוילן, געווארן א רביצין און אין קראקע געשאפן א „יידישן‟ טעאטער. זי פירט מיט אים אן שוין 10 יאר. „דער טעאטער שפילט אויף פויליש א מאל מיט יידישער, א מאל מיט העברעישער מוזיק און לידער‟, — זאגט טאניא סגל.
צום 75סטן יארצייט נאכן אויפשטאנד אין דער ביאליסטאקער געטא (16טער אויגוסט, 1943) האט מען געקאנט הערן און זען אויף דער טעלעוויזיע, ווי די פויערים אין די שטעטלעך דערציילן וועגן „זייערע יידן‟; אז „יעדער האט געהאט זיין ייד‟, — האט זיך אויסגעדריקט א פויער; און אן אנדערער האט דערציילט, אז יעדע פוילישע משפחה האט געהאט איר „יידישע משפחה‟, מיט וועלכער זי איז געווען באפריינדעט.
דאס אלץ, מיינע ליבע פריינד, וועגן דעם לאנד, וואס איז אויסגערייניקט געווארן פון לעבעדיקע יידן, און „פאריידישט‟ געבליבן מיט קרבנות.
און נאך: דעם 1טן מיי האבן ארום 100 נאציאנאליסטן אין ווארשע אויף קראקאווסקיע פשעדמיעשטשיע (קראקעווער פארשטאט), און פריער אין ביאליסטאק, דעמאנסטרירט מיט סימבאלן פון דער „עס. עס.‟ אויף זייערע קליידער, העמדלעך און שאליקעס. צווישן זיי זיינען אויך געווען סטודענטן פונעם ווארשעווער אוניווערסיטעט, אייניקע מיט פארשטעלטע פנימער. זיי האבן מארשירט און געשריגן: „פרייהייט פארן ווארט פון נאציאנאליסטן!‟. כאטש די נאציאנאליסטן האבן געטראגן די צייכנס פון „עס. עס.‟, האבן די מאניפעסטאציע אפגעהיט 200 פאליציאנטן. אנשטאט צו רעאגירן אויף דער פאשיסטישער פראפאגאנדע, האבן זיי ארעסטירט די קעגנער, וואס האבן זיי געשטערט, טענהנדיק, אז דווקא זיי, די קעגנער, פרובירן צעשטערן די דערלויבטע מאניפעסטאציע.
אזוי טוט זיך היינט אויף דער „פוילישער גאס‟. מ׳דארף זיין א גאון צו פארשטיין דאס הייפל יידן, וואס וויל דווקא דארט ממשיך זיין זייער לעבן.
פוילן, יולי־אויגוסט, 2018

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
דער אקטיאר באריס קרייטשמאן אין „גאסעט‟ 

Next Post
נאטיצן פונעם רעדאקטאר — 13 



