

עראטישע דערמאנונגען 



 by באריס סאנדלער 
November 1, 2018November 29, 2018 Filed under:
לידער
ליטעראטור 

אין מאלדאווישן דארף קאסטעשט, צווישן די מאלדאוואנען האבן געוווינט בלויז צוויי יידישע משפחות — אונדזער משפחה און נאך איינע פון א קירזשנער, יאסל. ער האט גענייט פון שאפענע שמיישלעך: אויער־היטלען, קוטשמעס, היטלעך פאר קריסטן פון קאסטעשט און די ארומיקע דערפער. יאסל און זיין פרוי ראזע האבן געהאט א טאכטער אין מיינע יארן. איר נאמען איז געווען רייע. אין די פריע קינדער־יארן מיינע פלעג איך ניט ארויסרעדן דעם „ר‟. ווען איך בין שוין אלט געווען ארום 6 יאר, איז דאס ערשטע ווארט, וואס איך האב ארויסגערעדט מיט א הארטן „ריש‟, געווען — רייע!..
רייע וווינט איצט אין ישראל, אין אילת. ניט לאנג צוריק האבן מיר זיך געטראפן. מיר האבן זיך ניט געזען כמעט 50 יאר… א פאר יאר צוריק האט מען איר געמאכן א געלונגענע הארץ־אפעראציע. דער כירורג האט געהאלטן אין זיינע געבענטשטע הענט איר הארץ, וואס איז א מאל, מיט א סך יאר צוריק, געווען פארליבט אין מיר, ווי אויך איך, בין געווען פארליבט אין איר.
רייען…
די ערשטע קושן
זומער. מיר זיצן אין סאד
אונטער א שאטנדיקן בוים
איך גיב איר א קוש…
מיין ערשטער קוש,
ווי דער ערשטער פלי פון א פלאטערל,
צו א זיס בלימעלע אין פעלד…
מיין צווייטער קוש
איז געווען ווי דער פלי פון א טייבעלע
נאכן פרילינג־פלאטערל,
וואס פליט צום זיסן בלימעלע אין פעלד…
מיין דריטער קוש
איז געווען ווי דער פלי פון אן אדלער
נאכן טייבעלע, וואס וויל כאפן דאס פרילינג־פלאטערל,
וואס איילט צום זיסן בלימעלע אין פעלד…
אונטערן עפלבוים
איך ליג אויף דער ערד אונטערן עפלבוים
זי לעבן מיר — אויפן זומערדיקן גראז,
איר קאפ אויף מיין ברוסט. זי דרעמלט…
מיין האנט גלעט איידל אירע ברוינע פיס
הייבט זיך אויף אלץ העכער און העכער…
און זי פונעם שלאף טרייבט אוועק מיין האנט,
ווי זי וואלט געטריבן א פארעקשנטע פליג…
איר בלימל
זי פארמאגט א בלימעלע,
מסתמא א צארטס,
ווי א בלימל אין פעלד,
נאר זי באהאלט עס פון מיר,
פון מיינע ברייקע הענט.
ווי איר בלימל זעט אויס? —
בלויז וועגן דעם איך טראכט,
כ׳זע עס אין חלום,
כמעט יעדע נאכט:
ווי א געלע ראמאשקע?
צי ווי א פוכקער פיאן,
צי ווי דאס בלימעלע „קוש מיך‟
צי ווי דאס בלימל — „ריר מיך ניט אן?…‟
כ׳האב זי געגלעט און געצערטלט
און פלוצעם איר בלימל בארירט,
זי האט א טרער געלאזט,
וואס ווי א טראפן טוי
האט זיך געקייקלט צו איר בלימל אראפ…
ביי דער קערניצע
זי שטייט ביי דער קערניצע
אויף איר בלויז דאס ציצענע קליידל.
זי שפיגלט זיך אין וואסער
און האט הנאה פון דעם וואס זי זעט…
איך גיי צו פון הינטן
שטעל זיך אויף די קני
נעם ארום אירע פיס
און קוש זיי אלץ העכער און העכער…
דאס קערניצע־וואסער
שפיגלט אפ איר פנים…
איצט ווייס איך דעם סוד
פון מאנא־ליזעס שמייכל…
ליגנדיק אויף די געלע בלעטער פון א נוסנבוים
איך קוש אירע יונגע בריסטלעך.
צוערשט, דאס לינקע,
נאך דעם — דאס רעכטע…
איך זאג:
— דיינע בריסטלעך, ווי צוויי ניסלעך
זי ענטפערט:
— ניין, ניס האבן יאדערן הארטע.
איך קוש זיי ווידער:
— דיינע בריסטלעך, ווי צוויי ווייסע קארשן
— ניין, קארשן האבן דאך קערלעך הארטע.
נאך א קוש:
— דיינע בריסטלעך, ווי צוויי עפעלעך זיסע
— ניין, אין אן עפעלע כאפט זיך א מאל אריין א ווערעמל.
א דויערדיקער קוש:
— ניטא אזא פרוכט אויף דער ערד
זאל זיין געשמאקער פון דיינע בריסטלעך…
זי צעלאכט זיך צופרידן און זאגט:
— ליבער גערטנער מיינער…
צווישן גראזן פארן פארלאזן דאס דארף
מיר ליגן אין פעלד
צווישן הויכע גראזן און בלימלעך,
נעמען זיך ארום און קושן זיך
זי שעפטשעט: טו מיט מיר וואס נאר דו ווילסט,
נאר איך האב נאך ניט געוווסט
ווי אזוי זאל איך טאן דאס וואס איך וויל…
איך מיט אלע מיינע כוחות דריק זי צו צו מיין ברוסט
מיר זענען געווארן גלייך ווי איין לייב…
זי שעפטשעט: ניט דאס, ניט דאס, ניט דאס…
צווישן בלימל־בלעטלעך פון א בלום
אויף א פלאטערל איז א פלאטער געזעסן
און זייערע פליגלען האבן געציטערט,
געציטערט,
געציטערט,
גלייך ווי זיי האבן מיר עפעס אונטערגעזאגט…
געזעגענונג
זי איז אוועקגעפארן.
מארגן פאר איך אוועק,
פארלאז איך דאס דארף, דעם סאד…
איך געזעגן זיך מיטן אבריקאסן־בוים,
קוש און גלעט די פאר אבריקאסן,
וואס הענגען נאך אויף א צווייגל,
ווי כ׳וואלט געקושט אירע בריסטלעך…
איך דריק זיך צו צום פלוימענבוים,
קוש און גלעט די פאר פלוימען,
וואס וויגן זיך אויף א צווייגל.
ווי כ׳וואלט געגלעט אירע בריסטלעך…
כ׳נעם ארום דעם שטאם פונעם עפלבוים,
קוש און גלעט די אייניקע עפל,
וואס זענען נאך געבליבן אויף א צווייגל,
ווי כ׳וואלט געצערטלט אירע בריסטלעך…
אדיע, מיין קינדהייט!
אדיע, מיין ערשטע ליבע!
די ערשטע ליבע —
די שענסטע פרוכט אויפן בוים פון מיין לעבן…
 

Share this:TwitterFacebookPrintLike this:Like Loading...

Related
 


Tagged: poetryYiddish 
Post navigation


Previous Post
די מתנה פונעם ליטווישן מלוכה־ארכיוו 

Next Post
נאטיצן פונעם רעדאקטאר — 14 



