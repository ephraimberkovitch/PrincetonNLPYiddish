

„אקסימאראנען‟ פון סאוועטישער ווירקלעכקייט 



 by באריס סאנדלער 
April 1, 2019May 2, 2019 Filed under:
באריס סאנדלער
ביכער און קאמפאקטלעך
ליטעראטור
עסייען 

באריס סאנדלער
די דערשיינונג פונעם וועלט־בארימטן פיאניסט יעווגעני קיסין אין דער יידישער ליטעראטור איז נישט קיין קאפריז פון א גאון. אין יענעם לאנד, ווו ער איז געבוירן געווארן, האט מען זיך מיטן יידישן ייחוס נישט ארומגעטראגן. שוין גיכער, געמאכט א שווייג.
מעגלעך, אז קיסין האט זיין נאציאנאלע „אנדערשקייט‟ דערפילט אפילו פריער, ווי זיין מוזיקאלישע אוניקאלקייט. זומער אויף זיין זיידע־באבעס דאטשע אונטער מאסקווע פלעגט דאס יינגעלע הערן, אז דער זיידע מיט דער באבען רעדן צווישן זיך אנדערש, נישט ווי די טאטע־מאמע רעדן אין דער היים — אויף א מאדנעם לשון. שפעטער, אין דער שטוב־ביבליאטעק, געפינט דער יונגער יעווגעני ביכער פון איינעם א שלום־עליכם. ווידער א מאדנער נאמען! ער לייענט די ביכער פארכאפטערהייט, פארשטייט זיך, אויף רוסיש; אבער זיין מוזיקאליש אויער כאפט אין די רוסישע זאצן אויף די אינטאנאציעס, וואס ער האט אמאל געהאט געהערט אויף דער זיידע־באבעס דאטשע.
איך מיין, אז די מוזיק פון יידיש־לשון האט געבראכט קיסינען צום דערלערנען די שפראך גופא. נאך לאנג פאר דעם, וואס קיסין האט אנגעהויבן שאפן זיינע אייגענע לידער, האט ער שוין געקענט און דעקלאמירט אויף אויסנווייניק צענדליקער לידער פון יידישע פאעטן. פון אט דעם ציכטיקן יידישן פאעטישן קוואל האט ער געשעפט בשפע סיי דעם ניגון און סיי די נשמהדיקייט.
קיסינס אייגענער פאעטישער קוואל הייבט אן שלאגן נישט אבי ווו, נאר גראדע דארט, ווו ער האט דערפילט זיין „אנדערשקייט‟: „אויף דער דאטשע איז ווי ביי שוקשין*,/ אבער פארט שלום־עליכמיש…‟ (מיין באבע־לשון). ער פאלט צו אט דעם קוואל גיריק צו, ווי נאך א לאנגן נע־ונד איבער א נאציאנאלן מידבר. אפגעפרישט די נשמה אין דער מיקווה פון צייט, אן אנגעזעטיקטער מיט דער „אנדערשקייט‟, הייבט פאר אים אן זיך אנטפלעקן דער נעכטן און דער היינט שוין גאר אויף אן אנדער אופן:
אין מיין נשמה, כל־זמן איך וועל אטעמען, וועט זיך אלץ ציען
יענע דערמאנונג, ווי פריילעכע יינגעלעך פון אונדזער געסקע
האבן געפונען אן אייזערנעם שטעקל און לוסטיק געשריען
האבן צו מיר: „מירן מאכן פון דיר א שאשליק פא־יעוורייסקי!‟.
(די סימפעראפאלסקי צווישנגאס, 8)
יידיש איז א שפראך, וואס ליגט נישט אין די ביינער; יידיש פארכאפט די גאנצע נשמה. אזוי איז אויך געשען מיט יעווגעני קיסין. יידיש איז שטענדיק אין אים. דאס באזיניקן און פרווון צו באנעמען יידיש אין זיך געפינען מיר אין א ריי זיינע לידער: „שלום־עליכם אויף רוסיש‟, „יידישע ווערטער‟, „יידיש‟. יידיש און יידישע אוצרות, זיינען ווי א מין צייט־מכשיר, וואס שניידט דורך די שיכטן פון היסטארישע תקופות און פארבינדט דעם פאעט מיט זיין פאלק.
ווי שומרים, מיט מיר תמיד זיינען
די אותיות פירקאנטיקע מיינע./  ווי א פייערזייל איז יעדער אות  אין/ דעם וועלטישן מידבר און נאכט.
(אורבי עט ארבי)
עס איז דא אזא אויסדרוק: קוקן אויף דער וועלט מיט יידישע אויגן. פון קיסינס לידער, באזונדערס, פון די ערשטע, שיינט ארויס די „פאריידישטע‟ וועלט מיט אלע אירע פארבן, קלאנגען, ריחות, ווערטן… צו מאל פעלן אים אויס ווערטער, נאר נישט ליבע…
פון דער יידישער שפראכס אומגעהייערע אוצרות/  נאר א טייל גאר א קליינעם באהערש איך. / און פונדעסטוועגן, איז דארט אן אוצר פאר מיר יעדעס ווארט… / און עס ווילט זיך מיר פילן זיי מיט אלע חושים: / זיי ארויסריידן, הערן, פארזוכן און קושן.
(יידישע ווערטער)
יידישע אסאציאציעס פלעכטן זיך אריין אינעם פייסאזש, אין דער מוזיק, וואס ער שפילט און שאפט:
עס דרייט זיך א ווארט נאך א ווארט —
און צוזאמען מיט די יאדלעס,
די בערג און דער לופט, / מיט דעם מורמלען / פונעם וואסערפאל קליינעם דערנעבן/  פילן אן מיין גאנץ וועזן/  די ווערטער פון יידישער ליבע.
(א בארג־שפאציר אין שווייץ)
אין זיין בוך „זכרונות און מחשבות‟** ברענגט קיסין עטלעכע ביישפילן, ווען מוזיקאלישע טעמעס ביי בראמס, שובערט, מוסארגסקי, שומאן רופן ביי אים ארויס געוויסע פארבינדונגען מיט דער וועלט־ליטעראטור בכלל און יידישן ווארט בפרט. איך ברענג א קליינעם אויסצוג פון דעם בוך: „איין מאל בשעתן רעפעטירן אין טולוז דעם צווייטן פיאנע־קאנצערט פון בראמס, האט ביי מיר אין קאפ פלוצעם אנגעהויבן אויפצוקומען א יידישער טעקסט צו דער מוזיק פונעם ארקעסטער־אריינפיר צום דריטן טייל פונעם ווערק. זיך אומקערנדיק נאך דער רעפעטיציע אין האטעל אריין, האב איך דעם טעקסט פארענדיקט און פארשריבן.‟ (זז׳ 116־117)
און אט איז דער טעקסט:
פונעם הויכן הימל
קולער פון מלאכים
האבן זיך דערטראגן שטיל…
ווי שיין!
געזונגען האבן זיי פון אדוני
און פון זיין וועלט,
פון אונדזער לעבן און
פון צרות זיינע,
און פון מזל, און פון ליבע…
בראמס האט זיי דערהערט —
און זייער שיינעם ניגון
האט ער גלייך פארשריבן,
אלע זאלן הערן עס און
טראגן אייביק אין די הערצער…
ביסט געבענטשט,
הער גאט אונדזערער,
מלך פון דער וועלט!
גאט—מלאכים—בראמס—קיסין… זעט אויס, אז די יידישע נשמה מאכט נישט קיין פשרות; דעמאלט געשעט דער געבענטשטער צונויפשמאלץ פון ניגון און ווארט.
זיין מוזיקאלישע וועלט־אנערקענונג, דערמעגלעכט ארויסצוברענגען יידיש און די אוצרות פון יידישער פאעזיע צו דער וועלט. די יידישע אנגעקניפטקייט זיינע געפינען מיר אין די לידער, אנגעשריבן אין אנדענק פון פערזענלעכקייטן, וואס זייער יידישן אפשטאם האבן זיי אליין, אויב נישט פארשוויגן, איז פאר א גרויסער מעלה נישט געהאלטן. קיסין דערמאנט עס זייער איידל און דעליקאט:
אך, ווי מוטיק און שטארק איז דיין יידישע מאמע:/  אי אין אנהייב זי האט דיך באגייסטערט / גיין אן פחד אויף יענעם געפערלעכן וועג,/  אי אצינד, נאך דיין מארד,/  דורך דעם טרויער־וועג האט זי געשפאנט אן שום טרערן.
(אויפן טויט פון באריס ניעמצאוו)
אדער די צוויי שורות פונעם ליד אויפן טויט פון דער גרויסער באלערינע מייע פליסעצקאיא:
און ס׳טראכט זיך: וואס וואלט מארקיש אנגעשריבן,
ווען ער וואלט כאטשבי איין מאל זי דערזען?..
זיי ברענגען דאך אונדז גלייך צו מארקישעס פאעמע „צו דער יידישער טענצערין‟. זיי פארבינדן דעם גורל פון דער גרויסער טענצערין מייע פליסעצקאיא מיטן גורל פון יידישן פאלק.
אויפן וועג צו זיינע אייגענע פאעטישע שאפונגען האט קיסין איבערגעדיכטעט אויף יידיש פאפולערע סאוועטישע זינגלידער פון זיין יוגנט. ס׳האט אויסגעזען ווי א מין שפיל, א פארוויילונג. אגב, האט יעווגעני ליב בשעת א קערמישל צווישן אייגענע און פריינד צו זינגען זיינע באליבטע לידער, באגלייטנדיק זיך אליין אויף דער פיאנע. דער יידישער טעקסט צו די באקאנטע מעלאדיעס האט זיי צוגעגעבן א באזונדערן חן, אנגעפילט מיט אט דער יידישער „אנדערשקייט‟.
אבער איין זאך, זינגלידער, און גאר אן אנדער זאך איז צו פארמעסטן זיך איבערזעצן פון דער קלאסישער וועלט־ליטעראטור. קיסינען האט עס נישט אפגעשטעלט; אדרבה, אויפגערייצט זיין שאפערישן אזארט, וואס איז אזוי אייגנטימלעך פאר קיסינס נאטור.
אויף יידיש, ווי באוווסט, זיינען איבערגעזעצט די בעסטע מוסטערן פון דער וועלט־ליטעראטור — פון „שיר־השירים‟ און „תהילים‟ ביז וולאדימיר וויסאצקי, די בארד־איקאנע פון דער סאוועטישער יוגנט אין די 1960־1970ער יארן. קיסין האט אויף דעם פעלד אויך פארפלאנצט זיינע געראטענע זוימען: פון וו. שעקספיר, ש. רוסטאוועלי און וו. וויסאצקי.
*
אין איינער פון זיינע ליטערארישע מיניאטורן שרייבט יחיאל שרייבמאן: „פראזע, זאגט די וועלט, איז אויך פאעזיע. איך מיין, אז פראזע איז עפעס מערער. אויב ניט מערער, איז על־כל־פנים, הויך־פאעזיע.‟
איך וואלט צו יחיאל שרייבמאנס ווערטער, איינעם פון די ראפינירסטע סטיליסטן אין אונדזער יידישער ליטעראטור, צוגעגעבן, אז פראזע איז דער המשך פון פאעזיע. פראזע איז א גרויס פעלד, ווו מע קען פארזייען אלץ. מע דארף אבער געדענקען, אז כדי דאס פעלד זאל געבן א גערעטעניש, מוז דער פראזע־שרייבער, נישט ווייניקער פון א פויער, פארגיסן שווייס און אריינלייגן הארעוואניע.
אין דעם זין קאן די הארעוואניע פון א פראזע־שרייבער פארגלייכט ווערן מיט דער הארעוואניע פון א מוזיקער. אויפן פראזע־פעלד, א חוץ טאלאנט, קומט מען מיט דער אייגענער לעבנס־דערפארונג. קיסין איז געבוירן געווארן אין א מאסקווער יידישער היים. מאסקווער יידן — איז א באזונדערע עדה, וואלט איך געזאגט, וואס האט נאך פון די צארישע צייטן אן, אלע גזירות אויף יידן מצד דער מאכט, אויסגעפרוווט די ערשטע. די סאוועטישע מאכט, וואס שייך יידן, האט דעם צארישן מינהג געירשנט. אוודאי, נישט אזוי אפן און בולט, צוגעדעקט מיט דער פארלאטעוועטער דעק פון „ברידערלעכער פריינדשאפט פון אלע סאוועטישע פעלקער‟.
די פוילע אידעאלאגישע שטיק האבן געצווונגען ס׳רוב סאוועטישע יידן בכלל און די מאסקווער יידן בפרט צו לעבן מיט א טאפלטער לאיאליטעט. דאס מיינט חלילה נישט, אז די יידן אין סאוועטן־פארבאנד האבן געפירט א לעבן, ענלעך צו די שפאנישע מאראנען. פונקט ווי ס׳וואלט געווען נאריש צו טראכטן, אז אלע סאוועטישע יידן זיינען געווען קאמוניסטן. דער פאראדאקס פון דעם סאוועטישן ייד, ווי א מין פאראלגעמיינערטע געשטאלט, באשטייט אין דעם, אז ביי זיין כמעט גאנץ רעליגיעז און נאציאנאל־קולטורעל עם־הארצות, האט ער געטראגן טיף אין זיך דאס איינגעפרוירענע „פינטעלע ייד‟. און ס׳איז גענוג געווען עס זאל געשען א שטארקער אל־נאציאנאלער אויפברויז, ווי דאס דאזיקע „פינטעלע ייד‟ האט באלד זיך אנגעהויבן צעשמעלצן און זיך צעגיסן און „פארסמען‟ דעם גאנצן גוף.
אין גיכן נאך דער מלחמה איז אזא „אויפברויז‟ געשען נאכן שאפן מדינת־ישראל און דאס אנערקענען די יידישע מלוכישקייט מצד סטאלינס רעגירונג. אן אנדער אזא „אויפברויז‟, נאר שוין אויפן שטח פון יידישער קולטור, זיינען געווען די אויפטרעטן אין מאסקווע פון די אמעריקאנער שוועסטער בערי. די קאפירטע פלאטן מיט זייערע לידער, קאפירט אין סאוועטן־פארבאנד אויף אן אומלעגאלן אמאטארישן אופן, האבן זיך פארשפרייט איבערן גאנצן לאנד, פונקט ווי שפעטער — די פארווערטע „סאמאיזדאט‟־ליטעראטור. נאך די שרעקלעכע אנטיסעמיטישע קאמפאניעס: די ארעסטן און טייטלעכע אורטיילן פון 1952, די אבלאוועס אויף די קאסמאפאליטן און „מערדער אין ווייסע כאלאטן‟, — האבן די פאפולערע יידישע לידער, געזונגען פון די שוועסטער בערי, געעפנט א קליין פענצטערל אין דער פרייער וועלט אריין.
דווקא פון דער מאסקווער יידישער עדה זיינען ארויס די ערשטע דיסידענטן און „רעפוזניקעס‟; און מיטן דערשיינען פונעם זשורנאל „סאוועטיש היימלאנד‟ — די ערשטע שפראצלינגען פון א נייעם דור יידישע שרייבערס.
נישט צופעליק איז איינער פון קיסינס העלדן, דער מאסקווער „אקסימאראן‟ סטאסיק עטלער, פאראינטערעסירנדיק זיך מיט יידיש, איז געקומען נאך הילף דווקא אין רעדאקציע פון „סאוועטיש היימלאנד‟ (יידישער שייגעץ).
קיסינס ערשטע לעבנס־דערפארונגען זיינען קודם־כל פארבונדן מיט דער מוזיקאלישער סביבה, אין וועלכער ער איז געוואקסן: די לערער און תלמידים פון דער ספעציעלער מוזיק־שול אויף גנעסינס נאמען. די אטמאספער אין אזא ספעציאליזירטער שול פאר באזונדערס־טאלאנטירטע קינדער איז אויף עטלעכע גראד העכער, ווי אין א „נארמאלער‟ שול; טאקע ווייל די תלמידים אליין טראגן שוין פון קליינערהייט אן דעם גאב פון אן אוניקאלער „אנדערשקייט‟. זייער „איך‟ איז זייער פילעוודיק און פארווונדלעך; זייער אויפנעמען דעם ארום קומט פאר דורך אנדערע פסיכאלאגישע קאנאלן און אסאציאציעס.
אזא באזונדערס־טאלאנטירט יינגעלע שילדערט קיסין אין זיין נאוועלע „אין דער לייבלעכער פרעמד‟. שוין דער נאמען אליין טראגט אין זיך צוויי היפוכדיקע באגריפן פון „לייבלעכקייט‟ און „פרעמדקייט‟; א צונויפשטויס פון נאענטשאפט און ווארעמקייט, פון איין זייט, און פון דער אנדערער זייט, פרעמדקייט און קאלטקייט. דער הויפט־העלד, דאס יידישע יינגעלע סאשע, וואס האט זיך אנגעהויבן לערנען פיאנע ביי דער לערערין נינע ניקאלאיעוונע, האט עס באלד דערפילט:
„בעת זיין ערשטן לימוד מיט נינע ניקאלאיעוונא האבן סאשען באהערשט געמישטע און אפילו סתירהדיקע געפילן. פון איין זייט, איז אים גלייך געפעלן געווארן איר קלינגעוודיקע שטים און אירע שלאנקע פיס, וואס האבן ארויסגערופן אין אים עפעס אן אומפארשטענדלעך, נאר אנגענעם געפיל; פון דער אנדערער זייט, האט ער באלד דערפילט, אז דאס איז טאקע א זאך אן ערנסטע, אז די לערערין זיינע איז זייער א שטרענגע און פאר קונדסערייען וועט אין איר קלאס בשום אופן קיין ארט ניט זיין.‟ (ז׳ 36)
די קאלטע „פרעמדקייט‟ צעוואקסט זיך און פארשטארקט זיך בשעתן לערנען זיך אין דער שול. אין די פראבלעמען פון דערוואקסענע ווערן אריינגעשלעפט די קינדער; די מחיצה צווישן „לייבלעכע‟ און „פרעמדע‟ ווערט גרעסער און בולטער. פרי הייבט דער העלד אן צו פארשטיין, אז נישט יעדער אמת, וואס מע לערנט אין שול און וואס מע הערט פון עלטערן און לערער, איז אמתדיק, בפרט ווען עס קומט צו יידן. דווקא אין שול באקומען די תלמידים די ערשטע לימודים פון א טאפלטער לאיאליטעט.
„אז אייניקע מענטשן האבן פיינט יידן — דאס יא. נישט איין מאל, נאך א קינד, האבן אים אנדערע קינדער געגעבן צו פארשטיין, ווער ער איז; נאר אז יידן ווערן ניט אויפגענומען אין אייניקע הויכשולן און בכלל, אז ניט אלץ, וואס מ׳שרייבט אין די צייטונגען איז אמת…‟ (אין דער לייבלעכער פרעמד, ז׳ 39)
פארשטייט זיך, אז וועגן וואס קיסין זאל נישט שרייבן אין זיינע פראזע־ווערק, בפרט אויב ס׳איז פארבונדן מיט מוזיק, רופט עס ביים לייענער ארויס דירעקטע אסאציאציעס מיט זיין אייגענעם לעבן. צו גרויס איז קיסין ווי א מוזיקאלישע פערזענלעכקייט, אז זיין טאלאנט פון א שרייבער זאל זיין אפגעשאצט אומאפהענגיק דערפון.
פון דעסטוועגן, נישט אלץ, וואס ווערט באשריבן אין דער דערציילונג „אין דער לייבלעכער פרעמד‟, איז געשען מיטן מחבר; ס׳איז נישט קיין אויטאביאגראפיש ווערק, אבער דער מחבר קען די סביבה פון אינעווייניק, פרטימדיק; און דאס גיט אים די מעגלעכקייט צו זען דאס גאנצע בילד, געפינענדיק זיך אליין ביי דער זייט. אויפן ראנד פון צייט און געשעענישן.
אן אנדער לירישע נאוועלע, וואס טראגט דעם אלגעמיינעם נאמען „דער כישופדיקער קרייז‟, באשטייט פון פיר מעשיות, וואס קומען פאר אין אן אנדער צייט פון יאר: ווינטער („און אין דרויסן איז געפאלן א שניי‟), וועסנע („פרילינגדיקע שטורעמס‟), זומער („אויף דער פרייער לופט‟) און הארבסט („און דער קרייז האט זיך געשלאסן‟). אין הארבסט ווערט דער סעזאן־ציקל און „דער כישופדיקער קרייז‟ פון די צוויי פארליבטע נשמות בשלום געשלאסן. דער געבוי, די פארמע פון דער נאוועלע גיט אונדז א רמז אויף די באוווסטע מוזיקאלישע ווערק פון אנטאניא וויוואלדיס און פיאטר טשייקאווסקיס „פיר צייטן פון יאר‟. אבער נישט נאר: די שטימונג, די פסיכאלאגישע קאנווע, די עמאציאנעלע אנגעזעטיקטקייט פונעם פראזע־טעקסט רופט זיך איבער מיט די בארימטע מוזיקאלישע ווערק.
די באקאנטשאפט פון די צוויי העלדן, וועניע און מארינע, קומט פאר אין א שניייקן
קאלטן ווינטער. מארינע לעבט איבער א פערזענלעכע דראמע, און וועניע, באזארגט מיט זיינע סעקסועלע באדערפענישן, קומט צו איר, ווי צו א פראסטיטוטקע… איך וויל זיך ווייטער נישט אריינלאזן אינעם איבערדערציילן דעם אינהאלט פון דער ראמאנטישער געשיכטע, אבער אויך אין דעם ווערק איז קיסין געטריי זיין „אנדערשקייט‟; אויך אין דער קאלעמוטנער אומרויקער צייט פון דער ארומיקער ווירקלעכקייט, באמיט ער זיך אויסצוזוכן א טראפן טרייסט און האפענונג. אייגנטלעך, איז עס דאך זיין שליחות אין לעבן — צי ער טוט עס מיט זיין שפילן, צי מיט זיין שרייבן.
דאס צענטראלע ווערק אינעם בוך הייסט „א יידישער שייגעץ‟ — אזוי איז אויך אנגערופן געווארן דאס גאנצע בוך. נאך פאר דעם, ווי דער הויפט־העלד פון דער נאוועלע איז געבוירן געווארן, האט מען אין דער משפחה באהאנדלט זיין נאמען. ניין, די אשכנזישע טראדיציע צו געבן א נאמען נאך דעם פארשטארבענעם קרוב, סאמויל, ווערט נישט צעשטערט; אבער דאס צופאסן דעם יידישן נאמען (כאטש סאמויל איז דאך אויך אדאפטירט געווארן פונעם יידישן נאמען שמואל) צו דער סאוועטישער ווירקלעכקייט מיינט דאך, צו „פארדעקן‟ דעם יידישן ייחוס, ער זאל חלילה נישט שניידן דעם אויער.
„אזוי האט זיך באוויזן אויף דער וועלט א נייער אקסימאראן, איינער פון כמה־וכמה אקסימאראנען אין לעבן בכלל און אינעם סאוועטישן לעבן בפרט: ׳סטאניסלאוו איזראילעוויטש עטלער׳.‟ (ז׳ 54)
וואס זשע מיינט עס, דאס מאדנע ווארט, „אקסימאראן‟? א פאראדאקס, א צונויפפאר פון היפוכדיקע באגריפן… אט האט דער פאראדאקס פון צונויפפארן זאכן, וואס פארן זיך נישט, באגלייטן סטאניסלאוו (סטאסיק) איזראילעוויטש עטלער פון זיינע ערשטע טעג אן. ער איז געבוירן געווארן און וואקסט אין א סאוועטיש לאנד, ווו פון אבסורדישע פאראדאקסן באשטייט די גאנצע סיסטעם — פון דער מאכט ביז די עלעמנטארע מענטשלעכע צווישן־באציונגען.
אין דעם ווערק האט זיך אויף א בולטן אופן אנטפלעקט קיסינס טאלאנט פון גראטעסק און פסיכאלאגישער איראניע, אינטאנאציעס פון פראקאפיעווס סארקאסטישן נוסח. קיסין שילדערט דעם פראצעס פון ווערן אן עכטער בירגער אין סאוועטן־פארבאנד. נישט סתם א בירגער, נאר א בירגער א ייד. סטאסיק הייבט פרי אן פארשטיין דעם דאזיקן פאראדאקסאלן צונויפפאר. נאך מער: ער ניצט אים הצלחהדיק אויס פאר זיינע אייגענע צילן. בפירוש זיין יידישע „אנדערשקייט‟ און איינגעבוירענע איינפאלערישקייט דערמעגלעכט אים זיך „אויסדרייען‟ פון צווייפלהאפטיקע און אומאנגענעמע סיטואציעס — פון קלענערהייט אן ביז זיין אויסרייפן און ווערן א יונגער־מאן.
הגם סטאסיק עטלער איז עלטער פון זיין מחבר, האט קיסין געשענקט זיין העלד נישט ווייניק שטייגער־פרטים און שטריכן פון כאראקטער, אייגנטימלעך פארן דור יוגנטלעכע פון די 1960ער־1970ער יארן. אייגנטלעך, האבן א סך יידישע משפחות אין מאסקווע געווינט צוזאמען — די חתונה־געהאטע קינדער מיט זייערע עלטערן; פארבראכט דעם זומער אויף א דאטשע, ווו די אייניקלעך האבן נישט ווייניק גענאשט פון זייערע באבע־זיידעס סיי פון יידיש און יידישקייט, סיי פון יידישע מאכלים און סיי דעם ביטערן פארשטאנד פון זייער יידישער אנדערשקייט; פון געפינען אין דער שטוב־ביבליאטעק די 6 בענד פון שלום־עליכמס געזאמלטע ווערק, איבערגעזעצט אין רוסיש… פונקט ווי קיסין א קינד, קומט סטאסיקן אויך אויס צו באקומען און אפענטפערן מיט ווערטער און מעשים אויף די אנטיסעמיטישע באליידיקונגען, וואס עס קומט אים אויס אויסצוהערן אין הויף, אין שול און אין זיין ווייטערדיק לעבן.
קיסין האט פינקטלעך געטראפן, שאפנדיק די געשטאלט פון זיין הויפט־העלד, אז פון אזעלכע סטאסיק עטלערס זיינען אין סוף 20סטן, אנהייב 21סטן יארהונדערט ארויס סיי די קעמפער פאר א ניי דעמאקראטיש רוסלאנד און סיי די חברה יידישע אליגארכן.
אין סאוועטן־פארבאנד, כדי צו פירן א „נארמאל‟ לעבן, האט מען געזאלט געבוירן ווערן אן אקסימאראן, און כדי נישט צו פארלירן דעם אייגענעם „איך‟, צו זיין א „יידישער שייגעץ‟.
דער יידישער שרייבער יעווגעני קיסין קומט אריין אין דער מאדערנער יידישער ליטעראטור מיט פעסטע פראפעסיאנעלע טריט און מיט זיין אייגענעם סטיל און טעמע. דאס ערשטע ביכל זיינס איז דערצו א ממשותדיקער עדות.
געבענטשט זאלן זיין זיינע טריט און מעשים אויף דעם נישט גרינגן וועג.
סעפטעמבער, 2018, ברוקלין, ניו־יארק

*וואסילי שוקשין (1929־1974) — סאוועטישער רעזשיסאר, אקטיאר, שרייבער
**Евгений Кисин, Воспоминания и размышления. М.: Арт Волхонка


Share this:TwitterFacebookPrintLike this:Like Loading...

Related
 


Tagged: Evgeny KissinjewsmusicresearchYiddish 
Post navigation


Previous Post
יאנטשע־שווייג 

Next Post
נאטיצן פונעם רעדאקטאר — 19 



