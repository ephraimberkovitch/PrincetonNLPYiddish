

בוקארעשטער שריפטן (12) 



 by באריס סאנדלער 
November 1, 2020October 31, 2020 Filed under:
ליטעראטור
פראזע 

עמיל קאלין
קאפיטל צוועלף
דער צימער, וואס איך האב פארנומען ביי דאמנע [1] פאפא, איז נישט געווען איבעריק גרויס אדער שיין און דאך, איז עס געווען א פיינע וווינונג פאר עמעצן ווי איך, וואס שלעפט נישט נאך זיך קיין סך בעבעכעס.
דאס מעבל אין צימער: א בעט, א טיש, וואס האט געקענט דינען סיי ווי אן עס־טיש, סיי ווי א שרייבטיש, א שמאלע שאפע, וואס איז געווען פונקט לויט דער מאס פון מיין באשיידענער „גארדעראבע‟: א פאר אויסגעטראגענע, גרויע „לאדענס‟ [2], א רעגן־מאנטל, עטלעכע פאר הויזן, צוויי פאר שיך, א קוטשמע, געמאכט פון ביליקן, קינסטלעכן פוטער, עטלעכע העמדער, צוויי פולאווערס.
איך האב אריינגעקלאפט אין דער טיר פון דער שאפע א טשוואק, אויפצוהענגען אויף אים מיין געקעסטלט היטל, כאטש דאמנע פאפא האט מיר אנגעזאגט, אז עס איז לחלוטין פארווערט צו ענדערן עפעס אינעם מעבל — נישט אין מיין צימער און, פארשטייט זיך, נישט אין דער גאנצער דירה.
נאר איין זאך איז אפמאכן, און גאר אן אנדער זאך איז דאס לעבן. אויב זי וועט באמערקן דעם ווידערשפעניקן טשוואק, וועל איך זיך שווערן ביים „אפענעם ארון־קודש‟, אז דעם טשוואק האט מען אריינגעקלאפט נאך אין ששת־ימי-בראשית און פארלשאגן ארויסצושלעפן דעם ממזר מיט די אייגענע הענט.
דאס פענצטער האט פארצויגן א לייכטער, ראזעווער פארהאנג. ער און א פארצייטיק פארפום־פלעשעלע, וואס האט זיך געוואלגערט אונטער דער בעט, זענען די איינציקע רעשטלעך פונעם מיידלישן צימער, וואס דער דאזיקער צימער איז געווען אין זיין פריערדיקן גילגול.
איך וועל נישט פאלן חלשות, אז כ׳וועל געפינען א הייס ליבע־בריוועלע, פארשטעקט ערגעץ הינטן אין א שופלאד. צי דאס מיידל, וואס איז שוין איצט א פרוי, געדענקט אט די אומשולדיקע ליבע? אפשר איז די שיינע ליבע מגולגל געווארן אין א מיאוסן מאן און א לאנגווייליק זיווג־לעבן?
צומאל, באטראכטנדיק דאס פארגעסענע פארפום־פלעשעלע, דאכט זיך מיר, אז עס גיט זיך מיך איין זיך פארשטעלן די איצטיקע פרוי, כאטש איך האב קיינמאל נישט געזען איר פאטאגראפיע און האב נישט קיין אנונג, וואס איז איר אויסזען. איך דערפיל א פארלאנג איר מודיע זיין, אז אירע ראזעווע טרוימען, דער הארציקער געלעכטער און די שעפטשענדיקע, אומשולדיקע רייד וועגן שיינע בחורים, זענען פארוואנדלט געווארן דורך א בייזן, כמעט קאפקאישן כישוף אין אן אלטן בחור מיט אן אויסדרוקלאזער מינע, א קופע שיטערע האר אויפן פליך, וואס גרויט זיך לאנגזאם, אבער זיכער.
יעדן אינדערפרי שרעקט ער זיך פון זיין אייגענעם פנים: ער זעט אויס ווי אן איבערגעשראקענער פויגל מיט א ביסל צו־גרויסע אויגן, פון וועלכע עס קוקט ארויס א חשכותדיקער אומעט פון א באשעפעניש, וואס פארברענגט זיינע טעג אין געפאנגענשאפט — עס מעג זיין אן אינערלעכע אדער א דרויסנדיקע געפאנגענשאפט.יעדן אינדערפרי מאכט ער דעם זעלבן חשבון און דער רעזולטאט ווערט נישט בעסער: אן אויסגעוועפטע פארגאנגענהייט, שמאלע האריזאנטן, גאר באשיידענע טרוימען, פשוטע ווונטשן, און א צווייפלהאפטיקע צוקונפט. ראזעווע טרוימען? גליק? פרייד? רעאליזירונג? אן איינזאמער שמייכל מיט געלע ציין, א פארץ, וואס קיינער הערט נישט…
דער פענצטער קוקט ארויס אויף א טיפישער בערטשענער גאס, מיט בנינים, געבויט לויטן נייעם שניט, העל־ברוינע, אומבאחנטע קאסטנס פון זעקס צי אכט עטאזשן, פול מיט מענטשן, וואס שטעלן מיט זיך פאר, אזוי דאכט זיך מיר, דעם צוגעזאגטן, נישט איבעריק שיינעם מארגן — איין גרויסער גענעץ.
אויף די זייטיקע גאסן, דארט, ווו מע האט נאך נישט אויפגעשטעלט די העל־ברוינע קאסטנס, שטייען נאך די עלטערע געבייען, איין־ און צוויי־שטאקיקע הייזער, וואס פארמאגן נישט קיין באשטימטע פארעם; יעדער האט געבויט, צוגעבויט און צעבויט זיין שטוב לויט זיין אייגענעם געשמאק, השגחות, קענטעניש און מעגלעכקייט. צוריק מיט יארן האט די פרימעריע דורכגעצויגן צווישן די שטיבער שמאלע גאסן מיט נאך שמעלערע טראטוארן און נאט אייך — א מאהאלע!
די בערטשענער גאסן, קליין און גרויס, זענען געפלייסטערט מיט א שלעכטן אספאלט, פול מיט שפאלטן און גריבער. זיי זאגן אן ווערטער דעם, וואס באטרעט זיי מיט די פיס, אז בערטשען איז געווען און פארבליבן א מאהאלע, א זייטיקע באמערקונג אינעם קאנטעקסט פון שטאט. דער פאקט, וואס בערטשען איז פאררוקט אויף א זייט און א נסיעה אין שטאט־צענטער מיטן טראמוויי אדער אויטאבוס קאסט אפ, א חוץ געלט און צייט, אויכעט א שטיק געזונט, איז געווען ביי מיר א געוויסע מעלה און נישט קיין חסרון.
דא, ווייט פון דעם שטאטישן הארמידער, וועל איך אפשר זוכה זיין אויף א תיקון, נעמען דיכטעווען אויף ס׳ניי (אזעלכע איינרעדענישן האב איך געהאט די ערשטע טעג נאכן זיך אריינציען). די האוועניש איז דאך ווי סם פארן שעפערישן מענטש.די גרעסטע שרייבער האבן אנגעשריבן זייערע מייסטערווערק דווקא אין פארווארפענע דערפער, אפרו־הייזער, ווארעמבעדער און זעלטן־באטראטענע וועלדער.
די דירה איז געווען טאקע א שטילע. שטיל און ליידיק. דאמנע פאפא, ביי וועמען איך בין געווען א סובלאקאטאר, האט ס׳רוב צייט פארבראכט ביי אירע קינדער אין דארף בערטשען, וואס געפינט זיך טאקע נישט ווייט פון אונדזער מאהאלע. א פארברוינטער יונגער־מאן, אפשר איר זון, פלעג ער ווארטן אויף איר אונטן, אנשפארנדיק זיך אויף א פראנצויזישער מאשין „רענא‟, א פיינע צאצקע, וואס מע טרעפט זעלטן אויף אונדזערע גאסן. די פארבייגייערס האבן זיך באגריסט מיט אים און געווארפן זייטיקע בליקן אויף זיין אויטא. דער יונגער־מאן האט געענטפערט אויף די באגריסונגען מיט א סודותפולן שמייכל און א לייכטן שאקל מיטן קאפ. די סצענעס מיטן יונגן־מאן, וואס האבן זיך איבערגעחזרט יעדעס מאל, ווען פרוי פאפא פלעגט פארן אין דארף, האבן מיך איבערצייגט, אז מיט איר דארף מען זיין אפגעהיט מיט א ווארט. עס קען גריילעך זיין, אז איר זון איז א קנאקער אין די הויכע פענצטער.
פרוי פאפא איז נישט געווען באריידעוודיק, זיך נישט ארויסגעכאפט מיט אן איבעריק ווארט און אויך מיך האט זי נישט געצויגן ביי דער צונג. איך האב ארויסגערופן ביי איר א קנאפן אינטערעס. זי האט מיך קיינמאל נישט אויסגעפרעגט וועגן מיין פאמיליע, פאר וואס איך בין נישט פארהייראט, וואס איז מיין באשעפטיקונג? אלע אונדזערע רייד זענען געווען תכליתדיקע: וואס און וויפל מע דארף צאלן. טיילמאל האב איך איר געמאכט א טובה און איינגעקויפט פאר איר אין מארק. עטלעכע מאל האט זיך געמאכט, אז זי האט אויפגערוימט מיין צימער — אן אפצאל פאר מיין טירחה. מיר האבן בדרך־כל אויסגעמיטן איינער דעם אנדערן. אז מיין בליק האט זיך אנגעשטויסן אין איר רונדיק פנים מיטן מערקווערדיקן גוידער און די גרויע, קורץ־געשוירענע האר, פלעג איך זי באגריסן: „א גוט מארגן‟ אדער „א גוטן אוונט‟, —ס׳ווענדט זיך פון דער פארב, וואס דער הימל האט געהאט אין דעם דאזיקן מאמענט. זי פלעגט אפענטפערן אויף מיין באגריסונג — און שוין; מער האבן מיר זיך נישט אויסגעטוישט מיט א ווארט.
דאס לעבן ביי פרוי פאפא איז געווען א שטילס, באקוועמס, מאנאטאנישס, אויסגעטרוקנטס, אן א טראפן חיות. מיר ביידע זענען ארומגעגאנגען איבער דער דירה ווי צוויי געשפענסער; איך בין געגאנגען „אין די זאקן‟, זיך געסטארעט, אז פרוי פאפא זאל וואס ווייניקער זיך מטריח זיין צוליב מיין עקזיסטענץ, זיך געמאכט פאר א רואה־ולא-נראה און אפשר בין איך טאקע געווארן דורכזיכטיק? ווען נישט דער שפיגל אין באדצימער וואלט געווען שווער צו באשטעטיקן מיין זיין. איך האב זיך באמיט נישט וויסן, זיך נישט אינטערעסירן, אויסלעשן אדער כאטש רעדוצירן די ארבעט אין די טיילן פון מוח, וואס זענען נישט אומבאדינגט נייטיק. הערן וואס ווייניקער און זען וואס ווייניקער.
אין איינעם אן אוונט האב איך דערזען פרוי פאפא קניען פאר דער בתולה. ביז אהער האב איך נישט באמערקט, אז די איקאנע געפינט זיך אין וווינצימער. דאמנע פאפא האט עפעס געמורמלט, אלע מאל אפגעווישט די אויגן און זיך אויסגעשנייצט די נאז. די בתולה האט געשוויגן. איר שמאל גרינלעך פנים האט פארצויגן א טיף־עוואנגעליש עצבות. זי האט געהאלטן אן פולבלעך עופעלע אויף די דארע ארעמס. אירע מילדע, שווארצע אויגן האבן באטראכט די כליפענדיקע דאמנע פאפא מיט מיטלייד און רחמנות, אבער זי האט נישט געקענט א ריר טאן מיט קיין אבר צו בארויקן די פארדאגהטע פרוי.
וואס זאל די דאזיקע סצענע הייסן? כאטש מיר האבן קיינמאל נישט ארומגערעדט רעליגיעזע טעמעס, האב איך זי געהאלטן פאר אן אומגלויביקער. אזוי צי אנדערש, בין איך נישט געווען בדעה צו קאמענטירן. איך האב גלייך פארקערעוועט דעם דישל און מארש — צוריק אין מיין צימער אריין, ביז זי וועט ענדיקן אירע תפילות.צומארגנס, זאל דאס זיין א ריינער צופאל אדער א גאט־זאך, האב איך געפונען דעם „נייעם טעסטאמענט‟ הינטערן שופלאד לעבן איר בעט; יעזוס, אן אונדזעריקער נאך אלע מיינונגען, האט גערעדט א פיינעם רומעניש. פונקט אזא געשליפענעם רומעניש האבן גערעדט פאנטוס פילאטוס, דער גובערנאטאר פון „פראוויניקיא יודעא‟, די כהנים, וואס דינען דעם אייבערשטן אין בית־המיקדש און די צוועלף אפאסטאלן.
איך האב אדורכגעבלעטערט על־רגל-אחת דעם בריוו וואס פאולוס, דער שליח, האט געשיקט צו די רוימער. „גאט האט אראפגעשיקט זיין בן־יחיד, איסוס קריסטאס, כדי צו ליידן אויף אונדזער וועלט און שטארבן אנשטאט אונדז…‟.„מיר אלע זינדיקן. יעדער מענטש איז געקומען אויף דער וועלט א זינדיקער. אדם־הראשון איז באגאנגען א שווערע זינד; ער האט זיך נישט צוגעהערט צום אייבערשטנס פארווערונג, פארזוכט דעם פרוכט פון עץ־הדעת. דער געטלעכער שטראף פאר דער הארבער עבירה איז געווען א טויט־אורטייל — נישט נאר פאר אים נייערט פארן גאנצן מענטשלעכן מין. איין דין האבן מיר — מיתה!‟ — א שיינער יושר, בנאמנות!
נו, און ביי אונדז איז בעסער? עס שטייט דען נישט ביי אונדז, אז עלטערן זינדיקן און קינדער קומען אפ? עס איז נישט בעסער אויף א האר! יא, דער טויט איז א שטראף, אבער דאס לעבן קען זיין א מאל א הארבערער שטראף.
די נאכט איז א שטראף, און דער טאג — א שטראף.דאס געדיכטע פינצטערניש — אן אומגליק, די ליכטיקייט — צען מאל ערגער.א הייסער אטעם איז א שטראף, א קילער גלעט — א שטראף.פריילעכע רייד — א פאטש אין פנים,פארצווייפלטע שווייגעניש איז א זעץ אין קאפ.עלנטקייט איז א פסק, געזעלשאפט — אן אפקומעניש.די אייגענע צורה אין שפיגל איז די פייניקונג אליין.גוט, וואס איך האב נישט קיין שפיגל אין צימער.
איין מאל, אויף מיין טעגלעכן שפאציר, בשעת איך האב באגלייט דעם זון־אונטערגאנג, האבן מיך געבראכט די פיס אין „בעלו‟־צווינטער. דאס ארט איז מיר בפירוש געפעלן, א שטיקל גן־עדן: שטאלצע צעצווייגטע ביימער מיט טיף־גרינע קרוינען, שיינע ברוקירטע אלעען; די מתים ליגן דא אין רחבות, בעסער ווי ביים לעבן אין דער היים. די פייגעלעך, וואס פליען פראנק־און-פריי, מיט זייערע שיינע צוויטשענישן, זעצן זיך א ווייל אויף די מצבות און גריבלען זיך מיט די שנאבלען אין די פעדערן.
דאס ערשטע מאל האבן זיך מיר די צלמס מיט אויסגעקריצטע נעמען געווארפן אין די אויגן. איך האב נישט געקענט פון זיי אפרייסן דעם בליק; א חידוש א גרויסער! דארט, ווו עס שטייט ביי אונדז דער „פה־ניטמנס‟, וואקסן פלוצעם ווייסע צלמס. איצט האבן זיך מיינע אויגן אין גאנצן צוגעוווינט צו זייער שטילער אנוועזנהייט. זיי זענען מיר אזש געווארן ליב, די צלמס. איצט קומען זיי אויס נאטירלעך, ווי די ביימער, די טרוקענע בלעטער אויף די אלעען, די פייגל און דער טויט אליין. אויך די סטאטועס זענען שטיל. זיי באוואכן איבער די קברים, פארזיכערן די אייביקע רו פון די בר־מיננס.
איך האב א ביסל אריינגעקוקט אין די קונסט־ביכער, געפרוווט געווויר ווערן, וועמען האט מען מטריח געווען אין „בעלו‟־צווינטער, זאל דאס זיין די בתולה? איר זון, יעזוס אליין? אנדערע הייליקע? פיגורן פון דער רומענישער געשיכטע? שטעפאן דער גרויסער? גאנץ שנעל האב איך אויפגעגעבן און שלום געמאכט מיט מיין אומוויסן.איך פלעג באטראכטן זייערע שטרענגע פנימער א לענגערע וויילע, ביז זייער שטרענגקייט איז מיר דערעסן געווארן.
איך האב אויסגעטראכט פאר זיי יידישע צונעמען: דער מיט דער יופע און שווערד — איציק שוחט, די דארע פרוי מיטן שמאלן פנים און אראפגעלאזטע אויגן — גיטל מיט די אייגעלעך און אזוי ווייטער. אין דעם באטאשאנער חדר האט קיינער נישט געלערנט מיט אונדז וועגן „זייערע‟ הייליקע. קריסטלעכקייט איז שטענדיק פארבליבן פאר מיר א רעטעניש, אן אומבאטראטענע ערד, א פארשלאסענער גארטן, אבער גייענדיק אין צווינטער, באקומט זיך דער רושם, אז אין לעצטן סך־הכל איז עס אלץ איינס.
די מתים, וואס האבן געטראגן אומבאקאנטע נעמען, אין גאנצן פרעמדע זענען אין פארלויף פון טעג און וואכן, געווארן מיר כמעט באקאנט, היימיש. אויב נישט בשעת זיי האבן געלעבט, איז כאטש איצט נאך זייער טויט. דא ליגט „טודאר וואסילעסקו‟, דארט — דער פרי־פארשטארבענער „יאן דומיטרו‟, א ביסל ווייטער ליגט „סאפיא באטעזאטו‟. איך האב שוין געקענט דעם אויפשריפט אויף געוויסע שטיינער אויף אויסווייניק: „אונדזער טייערער טאטע‟, „געטרייע מאמע. מיר וועלן דיך קיינמאל נישט פארגעסן‟, „אונדזער טייערער ברודער‟, „מיר בענקען נאך דיר‟. די מער מאדערנע מצבות האבן געהאט אויבן אויך א רונדיק רעמל, ווו די קרובים האבן אריינגעשטעלט קליינע פאטאגראפיעס פון די פארשטארבענע.
איך האב צומאל געהאט דעם איינדרוק, אז שמייכלענדיקע פנימער ווילן מיר עפעס זאגן, די גלאנצנדיקע אויגן קוקן מיר נאך אויף די פוסטע אלעען. די פאטאגראפיעס האבן אויסגעזען לעבעדיקער ווי די לעבעדיקע. אזא גורל האבן מיר אלע: איינער ליגט אונטער א צלם, א צווייטער אונטער א מגן־דוד, א דריטער, גיי ווייס ווו, ערגעץ אויף אן אומבאקאנט פעלד. אלץ איינס וויפל געלט זיי האבן פארמאגט און ווי שטארק זיי האבן געגלייבט אין גאט: צניעותדיקע פרויען, בתולות, אויסגעלאסענע ווייבער, בכבודיקע בעל־הביתטעס, גלחים, שיכורים, הולטייען, הוילע אפיקורסים, וואס האבן קיינמאל נישט געמאכט א גרויסן צימעס פון גאט. אלע שלאפן דא געשמאק.
דער וועכטער פון דעם צווינטער, אן אלטיטשקער מיט קיילעכדיקע העל־בלויע אויגן, א געלן און אויסגעטריקנט פנים, ווי א קליפה, און בערשטיקע וואנצעס, ביי וועלכע די שפיצן זענען פארדרייט ארויף, ווי ביי דעם קייזער פראנץ־יאזעף, — קען מיך שוין גאנץ גוט. דאס הייסט, ער דערקענט מיין פנים. ביים אנהייב האט ער נישט געווענדט דעם העל־בלויען בליק צו מיר, אבער איצט, יעדעס מאל, ווען איך גיי דורך דעם טויער, שיקט ער מיר א באגריסונג אונטער דער נאז מיט א סקריפענדיק קול ווי זאמד, די אויגן אראפגעלאזט, כדי ארויסצוווייזן מיטגעפיל און כבוד. איך וואלט געוואלט אים געבן צו פארשטיין, אז איך האב דא קיינעם נישט. איך קום אהער סתם אזוי, אנפילן די לונגען מיט פרישער לופט, אפפרישן די געהירן. דאס וועט אבער אויסזען פארדעכטיקט: סארא סארט מענטש שפאצירט אין בית־עולם ווי אין פארק? מע מוז זיין גערירט ביי דעם קאסטן.
איך האף, אז קיינער שפירט נישט נאך מיר. לחיים! אלטער וועכטער! לאמיר איבערקערן א כוסע אין גארגל אריין! היינט שטייען מיר דא, אויף דער ערד — מארגן וועלן מיר ליגט אונטן. דאגה נישט! אויב נישט מארגן איז איבערמארגן.
פרימארגנדיקע שווארצע מילך טרינקען מיר אויף דער נאכט,מיר טרינקען זי מיטאג, אין דער פרי מיר טרינקען זי, ביי נאכט.טרינקען און טרינקען…
פאול צעלאן, דער רוח זאל אים נעמען, האט געוווסט זייער גוט, וואס ער שרייבט, און מאריס האט ווויל געוווסט, וואס ער לייענט פאר. א ליכטיקן גן־עדן זאל ער האבן!
אמאל טרעף איך אויף א לוויה — אלע לוויות האבן איין פנים: א גלח, אנגעטאן אין שווארצן, שטייט ביים גראב און זינגט אריין אין דער געדיכטקייט פון זיין בארד א טרויעריקן ניגון. די אלמנה איז אויך אנגעטאן אין שווארץ. געוויינטלעך, טאקע אן אלמנה, נישט קיין אלמן. די קרובים פון דעם פארשטארבענעם שנייצן זיך די נעזער, ברעכן זיך די פינגער און ווישן זיך די אויגן. א מאל הערט זיך א דערשטיקטער געוויין. דער טויט איז אויך א פאבריק. אלץ קומט פאר לויט א פארויסבאשטימטן פראטאקאל. מע גייט צו צו דער אלמנה. מע רעדט צו איר שטיל. זי שאקלט מיטן קאפ. די לוויה דויערט נישט קיין סך. דער עולם צעגייט זיך נאך א קורצער צייט.עטלעכע אבלים ברענגען מיט זיך „קאליווע‟ און א ברויט אזא, וואס סאמעוועט מיט אונדזער חלה ווי פון איין טייג געקנאטן. אפשר טאקע קנעט מען זיי פון איין טייג?
די אבלים שטייען צו צו מיר, איך זאל אפרייסן א שטיקעלע פון דעם ברויט און פארזוכן פון דער „קאליווע‟. עס גייט זיי ממש אין לעבן. מע קען שוין מיינען, אז דער פארשטארבענער וועט נישט קענען האבן קיין רו ביז ער וועט מיך ניט זען קייען אויף ביידע באקן. אויב מיין טאטע וואלט אויפגעשטאנען פון זיין קבר און דערזען זיין זינדיק קינד אריינלייגן אין מויל אזא טמאדיקן מאכל, וואלט געווען חושך.
גוט און ווויל איז די מתים, וואס זיי שטייען נישט אויף תחית־המתים. אחרית־הימים וועט זיין, ווייזט אויס, איין גרויסער אומגליק — א נישט דערבאקענער געדאנק.
ביים טויער שטייט, געוויינטלעך, א מחנה אלטע און מיאוסע פרויען, די קעפ זייערע איינגעוויקלט מיט שווארצע פאטשיילעס, רומענערינס און ציגיינערטעס. זיי באפאלן די ארויסגייענדיקע אבלים, בעטן ביי זיי א שטיקעלע ברויט מיט א הארץ־רייסנדיקן ניגון און ווינטשן זיי „גליק, לאנגע יארן, פרייד, הצלחה און פרנסה‟.
„גוטע מענטשן, גיט מיר נאך א שטיקעלע. איך בין אן ארעמע אלמנה‟. — די גוטע מענטשן רייסן אפ א שטיקל און לייגן עס אריין אין דער אויסגעשטרעקטער האנט. און די גליקלעכע פרוי, וואס האט געכאפט דעם ביסן, ווינטשט: „גוטע מענטשן, זייט געזונט, גוטע מענטשן, אייך און אייערע קינדער‟.
איך גיב די פרויען אוועק מיין שטיקל ברויט, און זיי באצייכענען מיך ווי א „הייליקער מענטש‟, אדער א „גוטער קריסט‟. א קריסט… עס איז מיר קיינמאל נישט איינגעפאלן, אז איך דארף זיך טויפן. פארוואס נישט? עס איז אלץ איינס. וואס איז שוין דער חילוק צווישן א ייד און א קריסט? גאט זשאלעוועט קיינעם נישט. ער בוצקעט אלע זיינע ברואים, איינעם נאכן צווייטן, איעדעס ביינדעלע באזונדער…
המשך קומט
[1] דאמנע (רומ.) — מאדאם, פרוי[2] לאדען (רומ.) — א מין לאנגער מאנטל

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: אלי גארדאן (1907־1989) 

Next Post
דוד דער בערדיטשעווער (דריטע מעשה) 



