

נעכטן און היינט 



 by באריס סאנדלער 
July 1, 2020July 1, 2020 Filed under:
לידער
ליטעראטור 

משה לעמסטער
ביז אין דער פרי
זי האט ניט געשפאסט, ניט געלאכט
איר בליק האט געפינקלט, געבריט:
— זאלסט קומען צו מיר אויף דער נאכט,
וועסט אוועקגיין פון מיר אין דער פרי.
פיל בלימלעך איידעלע, צארטע
רייס איך אן אין א פעלד א צעבליטן
זיי אויף איר בעט צו צעווארפן
און איר לייב דאס הייסע באשיטן.
אויפן וואלקן פון בלימלעך און ריחות
שוועב איך ווי קיין מאל ניט פריער
צו איר שטוב, ווו מיר׳ן זיין ביידע —
ביז אין דער פרי, אין דער פרי, אין דער פרי…
—————————————–
צווישן זייטלעך פון מיין גרויען זכרון,
וועלכע איך בלעטער אלץ אפטער איבער,
עס וועלקט ניט שוין אזוי פיל יארן
יענע בלומיקע נאכט פון ליבע.
פלוצעם היינט צווישן רוישן פון קראמען,
האב איך באגעגנט מיין חלום פון דעמלט
זי האט מיך ניט דערקענט מסתמא
צי ניט געוואלט איך זאל זי דערקענען.
און איך האב זיך אויכעט געמאכט,
אז ניט איר בליק האט א מאל מיך געבריט…
— זאלסט קומען צו מיר אויף דער נאכט,
וועסט אוועקגיין פון מיר אין דער פרי…
מיי 27, 2020
דער רעגן
אין דער יוגנט ווייטער,
ווען עס האט גערעגנט,
געווען זענען די טראפנס,
ווי פון מיין לעבן — רגעס.
איצטער אויף א רעגן
קוק איך שטיל, פארצרהט —
די רעגנדלעך פון אויבן,
ווי פון מיין לעבן — יארן…
מיי 31, 2020
כ׳האב דער מאמען געבראכט א שניר*
(פאלקס־מאטיוו)
כ׳האב דיר, מאמע, געבראכט א שניר,
א שניר מיט זיבן חנען
זי — די טייערסטע איז פאר מיר,
פאר מיר די סאמע שיינע.
און איך בעט דיך מאמע־ליכט
איר א געטרייע ווערן.
האב זי ליב אזוי ווי מיך,
און אויב דו קאנסט — נאך מערער.
נעם אין הארצן זי אריין,
אונטער דיינע פליגל,
ווער פאר איר טאקע פון היינט
א מאמע, ניט קיין שוויגער.
ווען אין קעלערס שפילט דער וויין,
שפילט אין פעסער גרויסע,
שענקען וועט מיין ליבע ווייב
דיר אן אייניקל, אן אוצר…
כ׳האב דיר, מאמע, געבראכט א שניר,
א שניר מיט חן און ווערדע.
עפן ברייט פאר איר די טיר —
פון גאט איז מיין באשערטע.

* שנור

יוני 6, 2020

Share this:TwitterFacebookPrintLike this:Like Loading...

Related
 


Tagged: fasadpoetryresearchYiddish 
Post navigation


Previous Post
פרוי, ליבע, לעבן 

Next Post
נאטיצן פונעם רעדאקטאר — 34 



