

דאס מאריענבאדער טאגבוך 



 by באריס סאנדלער 
November 1, 2019November 2, 2019 Filed under:
מוזיק
עסייען 

יעווגעני קיסין
אויגוסט 12
 היינט האט זיך מיר געחלומט, אז איך באטייליק זיך אין א דעמאנסטראציע אדער א בונט קעגן פוטינען. מיט א המון יונגע־לייט בין איך צוגעגאנגען צום רויטן פלאץ. פלוצעם איז צו אונדז אנטקעגן ארויסגעגאנגען פעסקאוו [1]. ער האט ארויסגערופן איינע אן אקטיוויסטקע, כדי דורכצופירן מיט איר אונטערהאנדלונגען אין לענין–מאווזאליי. ס׳האט זיך ארויסגעוויזן, אז פוטין איז גרייט צו טרעפן זיך מיט אונדז אין דעצעמבער און… איך האב זיך אויפגעכאפט און פארשטאנען, אז דאס איז געווען ניט פעסקאוו, ווייל פעסקאוו זעט אויס גאר אנדערש…
סיי אין פראג, סיי אין אנהייב וועג פון פראג קיין מאריאנסקע לאזנע, איז היינט געווען כמארנע און ס׳האט גערעגנט. מיט 67 יאר צוריק איז אין דער זעלבער צייט אין מאסקווע געשטאנען א געוויינטלעכער זומערדיקער טאג, און קיינער, א חוץ די תליונים, האבן ניט געוווסט, וואס איז געשען אין יענעם טאג… [2] און במשך פון נאך עטלעכע יאר האבן אפילו די קרובים פון די קרבנות גארנישט ניט געוווסט.
אויפן וועג האבן מיר געהערט סמעכאווס [3] רעקארדירונג פון „די צוועלף בענקלעך‟ [4]. א מין שעדעווער איז עס פארט! יעדער זאץ — א פערל!
נו, האפנטלעך, דא, אין מאריאנסקע לאזנע, וועט זיך מיר כאטש אויף א וואסער–ניט–איז צייט איינגעבן ברענגען מיין שלאף אין ארדענונג, ווי מיט א יאר צוריק אין לא באל… [5] ס׳גלייבט זיך אפילו ניט, אז ס׳איז שוין פארביי א גאנץ יאר…
ווי נאר מיר זיינען צוגעפארן צום האטעל, זיינען פון דארטן ארויס צוויי באיארטע רוסיש–ריידנדיקע יידישע פארלעך. אין גיכן זיינען זיי ווידער אריין אהינצו, און בעת מע האט אונדז רעגיסטרירט, זיינען זיי געזעסן/געשטאנען אינעם וועסטיביול און געשמועסט. אינעם רעסטאראן ביי דער וועטשערע און אין דרויסן זיינען אויך געווען א סך רוסן, בתוכם יידן (איינע א פרוי, דערזען מיך, האט געזאגט אויף רוסיש: „ווי אנגענעם איז צו טרעפן דא וועלט–בארימטע פערזענלעכקייטן!‟. אינטערעסאנט, צי די דאזיקע יידן ווייסן, וואס פאר א דאטע איז היינט…
צוזאמען מיט געטע
דער האטעל אונדזערער געפינט זיך אויפן פלאץ, ווו געטע האט זיך באקענט מיט אולריקען. די לופט איז דא זייער פריש, ווונדערשיינע אלטע בנינים, גרויסע פארקן… דאס שטעטל איז אבער אין גאנצן געבערגלט. ווי אזוי זשע וועט אנע פאוולאוונא [6] דא קאנען שפאצירן? מ׳וועט דארפן געפינען פאר איר א „פאסיקן‟ מארשרוט. דערווייל איז זי גאר צופרידן. אבי די מאמע זאל דא קאנען כאטש א ביסל זיך אפרוען; היינט האט זי נעבעך די גאנצע נאכט ניט געקאנט איינשלאפן…
נאך דער וועטשערע האט זיך מיר עפעס פארגלוסט זיך צולייגן, און כאטש ס׳איז נאך ניט געווען 8 אזייגער, בין איך אויף א פאר מינוט איינגעשלאפן. נאך דעם זיינען מיר מיט קארינאטשקען [7] און דער מאמען געגאנגען אויף א שפאציר. געזען דאס הויז, ווו שאפען האט געהאט געוווינט אין יאר 1836, דעם „זינגענדיקן פאנטאן‟…
ווען מיר האבן זיך אומגעקערט צוריק אין האטעל, איז צו אונדז צוגעגאנגען א פרוי פון די מיטעלע יארן און געזאגט, אז זי האט זיך געהאט געלערנט ביי יעווגעני יאקאוולעוויטשן [8] און געדענקט קארינאטשקען ווי א קליין מיידעלע (זי האט זיך אויך אפגעשטעלט אין אונדזער האטעל)!
היינט לייענט מען דברים 22:38. „אויך אויף מיר האט גאט געצערנט איבער אייך, אזוי צו זאגן: אויך דו וועסט אהין ניט קומען…‟. אין די סאנטשינא־קאמענטארן ווערט עס דערקלערט דערמיט, וואס משה, זייענדיק דער פירער פונעם פאלק, האט עס ניט אויפגעהויבן אויף דער געהעריקער גייסטיקער הייך, כדי עס זאל זיך לאזן אן ספקות קיין ארץ־ישראל; און דער פירער איז פאראנטווארטלעך פאר די חסרונות פון זיין פאלק. רש״י אבער האט קיין דערקלערונגען ניט געגעבן. הייסט עס, אז אזש ביזן מיט־20טן יארהונדערט איז עס ניט איינגעפאלן די פרומע (וואס ביזן 19סטן יארהונדערט זיינען זיי געווען די מערהייט) צו פארטראכטן זיך: פאר וואס זשע איז משה געווען שולדיק, אז דער דערבארעמדיקער גאט זאל אים געווען באשטראפט פאר דער זינד פון זיין פאלק? ווען האבן די גלויביקע קריסטן אנגעהויבן זיך פארטראכטן וועגן דעם — ווייס איך ניט. צוריק גערעדט, א סך פון זיי, ווי באוווסט, איגנארירן שוין לאנג „דעם אלטן טעסטאמענט‟ בכלל, גלייך ווי ער וואלט צו זיי קיין שייכות ניט געהאט, — כאטש לויט דער אידעע, איז ער פאר די קריסטן אויך א הייליקע שריפט…
אויגוסט 13
נעכטן האב איך זיך געלייגט 10.20, געשלאפן א ביסעלע, אויפגעכאפט זיך און דערנאך ניט געקאנט ווידער איינשלאפן. האלבע נאכט איינגענומען א שלאפמיטל — און קארינאטשקע האט מיך אויפגעוואכט 1.30 ביי טאג! בעת איך בין געשלאפן, איז זי געגאנגען צום דאקטער, דערקלערט אים מיינע פראבלעמען, און מ׳האט מיר צוגעשריבן פארשיידענע פראצעדורן. 5.30 אויף דער נאכט בין איך געגאנגען אויף הידראמאסאזש: אנגענעם, נאר דעם אמת געזאגט, בין איך ניט זיכער, אז עס ברענגט וועזנטלעכע נוץ דעם געזונט, סיידן פאר אלטע מענטשן (כאטש איך האב געבעטן, מע זאל עס מאכן שטארקער). פאר דעם זיינען מיר מיט קארינאטשקען געגאנגען בארג־ארויף אין וואלד. ווי שיין איז דארטן! א חוץ די ביימער, זיינען דא א סך זייער בילדערישע שטיינער. נאכן מאסאזש בין איך גלאט געפאלן אויף דער בעט און געשלאפן א ביסעלע… אזוינס איז מיט מיר נאך קיין מאל ניט געווען. אפשר איז פון מיר ארויס מיין גאנצע מידקייט, וואס האט זיך אנגעזאמלט פארן פאריקן יאר.
אין אוונט האבן מיר מיט קארינאטשקען שפאצירט איבער דער שטאט. ביי דער מאמען האט אנגעהויבן וויי טאן די מילץ, דעריבער איז זי ניט געגאנגען מיט אונדז; זי האט שפאצירט אליין ביי טאג. די מאמע האט אויך געהאט א הידראמאסאזש, און איר איז עס זייער געפעלן געווארן. אנע פאוולאוונא איז צופרידן און דערווייל ווייזט ניט ארויס קיין חשק ארויסצוגיין פונעם האטעל. אלאטשקען [9], דוכט זיך, איז דא אויך גוט.
יא, מיר רוען דא אפ — און אין מאסקווע שלאגן פאליציאנטן די פרויען אין ברוסט… אין עטלעכע טעג ארום וועט זיין דער יארטאג פון דער אויגוסט־רעוואלוציע. אויף דער לעצטער דעמאנסטראציע אין מאסקווע זיינען ארויסגעגאנגען כמעט 50 טויזנט מענטשן (לויט Daily Mail — אפילו ביי 60 טויזנט) — שוין א סך מער, ווי פריער. אבי נאר דער מאכטס אכזריותן זאלן ניט אפנעמען ביי זיי דעם מוט, נאר פארקערט, דערמונטערן און צוגעבן זיי נאך מער חשק צו קעמפן!
יורע [10] האט צעשיקט זיין נייעם ארטיקל וועגן „דעם 5טן אינטערנאציאנאל‟, פוטינס פאשיסטישן אינטערנאציאנאל. איך האב אים געבעטן, ער זאל אנשרייבן וועגן דעם אויף ענגליש, כדי איך זאל קאנען צעשיקן עס צו מענטשן, וואס פארשטייען נאך ניט, ווי ערנסט און סכנותדיק איז די מאכט אין רוסלאנד.
ד. האט צעשיקט זיינע פריינד און באקאנטע (בתוכם מיר) זיין נאטיץ, פון וועלכער ס׳איז קלאר, אז ער איז קעגן דעם ארויסגיין אפילו פון סיני און דרום–לבנון. ער האט געבעטן, מ׳זאל שרייבן קאמענטארן. מיר האט זיך זייער געוואלט אים אנשרייבן, נאר כ׳האב עס ניט געטאן. צו וואס? עס וועט אים סיי ווי ניט איבערצייגן. ער וווינט אין ישראל שוין ארום פערציק יאר, און דאס, וואס ער איז א סך רעכטער פונעם ישראלדיקן מיינסטרים, ברענגט אים ניט אריין אין פארלעגנהייט. איינער פון זייער פיל טיפישע „רוסן‟…
Newsweek האט פארעפנטלעכט זייער א גוטן ארטיקל פונעם ישראלדיקן מולטימעדיא דעם היסטאריקער מארק שולמאן „חשובע פארשטייער טלאיב און אמאר: ווען איר וועט באזוכן ישראל, רעדט אויך מיט ישראלים […]. די אראבער און יידן האבן באמת געלעבט בשכנות און בשלום — ווי זיי לעבן היינט אין חיפה, תל–אביב און אין אנדערע ערטער. נאר די געשיכטע פונעם קאנפליקט איז א קאמפליצירטע און איז אפט מאל א מעשה פון איין צד, וואס איז געווען גרייט איינצוגיין אויף קאמפראמיסן, בעת דער אנדער צד, האט כסדר ניט געוואלט עס טאן […]. מיר האבן אויך עקסטרעמיסטן, אייניקע פון זיי געפינען זיך אין אונדזער רעגירונג, און זיי גלייבן, אז איינהאלטן דעם גאנצן ארץ־ישראל איז וויכטיקער, ווי דערגרייכן שלום […] נאר ווען די ישראלים וואלטן געגלייבט, אז ס׳איז דא אן אמתע מעגלעכקייט פון שלום, וואלטן די דאזיקע עקסטרעמיסטן אין גיכן מארגינאליזירט געווארן[…]. ס׳רוב ישראלים ווילן ניט אקופירן אן אנדער פאלק. זיי ווייסן פשוט ניט, ווי אזוי צו מאכן א סוף צו דער אקופאציע אן שטעלן אין סכנה זייער לעבן און דאס לעבן פון זייערע קינדער…‟ דווקא אזוי! און טראמפ וויל, מע זאל ניט אריינלאזן טלאיב און אמאר אין ישראל! נו, א שיינע מעשה! ער וויל, אפנים, ווייזן, אז ער איז א גרעסערער קאטויל, ווי דער פויפסט אליין.
אויגוסט 14
געשלאפן בערך צוויי–דריי שעה, אויפגעכאפט זיך און ניט געקאנט ווידער איינשלאפן, ביז כ׳האב ניט איינגענומען א פיל מעלאטאנין. ביים סוף פון יענעם קורצן שלאף האב איך אין מיין חלום פאנטאזירט וועגן דעם, ווי מיר, א המון רעוואלוציאנערן וואלטן צוגעגאנגען צום „רויטן פלאץ‟. א מחנה סאלדאטן מיט ביקסן וואלט אונדז געגאנגען אנטקעגן, און איך וואלט זיך געוואנדן צו זיי: „ברידער! מיר אלע, סיי איר סיי מיר, זיינען דאך דאס רוסלענדישע פאלק! שיסט ניט אין אייערע ברידער! קומט מיט אונדז!‟ — און אזוי ווייטער. נאכן אייננעמען מעלאטאנין בין איך געשלאפן ביז 11.50. נאר די מאמע, נעבעך, האט זיך ווידער, ווי נעכטן, אויפגעוואכט פינף א זייגער אין דער פרי…
אין דער פרי איז קארינאטשקע אוועק קיין פראג: וואליע [11] האט זייער געבעטן, זי זאל קומען, כאטש געוויינטלעך שטרעבט ער צו פארברענגען וואס מער צייט מיט די קינדער.
היינט האב איך געהאט דריי פראצעדורן: אינטערפערענציאנעלע שטראמען (אינטערעסאנט, צי דאס דאזיקע ווארט איז פריער באניצט געווארן אין יידיש!), גאז–איניעקציעס און א מינעראל–וואנע. צוערשט, האט מען מיר צוגעשריבן א פאראפין–קאמפרעס, נאר אי קארינאטשקע, אי די מאמע האבן מיר געזאגט, אז ס׳איז א נארישקייט: פשוט האלטן די הענט אין פאראפין (אלאטשקע האט עס שוין געהאט). איך האב געבעטן, מע זאל עס פארבייטן אויף עפעס אנדערש, און אנשטאט פאראפין האט מען מיך געלייגט אונטער שטראמען (איבער די אקסלבלעטער) אויף צען מינוט. די איניעקציעס זיינען געווען גאנץ ווייטיקלעכע, כאטש אויף א קורצער רגע, ווייל מע האט געשטאכן גלייך אין די ווייטיק–פונקטן: צוויי אינעם נאקן, צוויי אין די קריזשעס און צוויי אין די קניעס. נאך דעם בין איך געזעסן במשך פון צוואנציק מינוט אין א מינעראל–וואנע, הערנדיק א שטילע, „אנטשפאנענדיקע‟ מוזיק און קוקנדיק אויף מיינע האר אויפן בויך, וואס האבן ארויסגעשטעקט פונעם בולבענדיקן וואסער, ווי עפעס עקזאטישע געוויקסן. דערנאך איז די מעדיצינישע שוועסטער אריין און האט מיר געהייסן לייגן זיך נאך דער וואנע אויף א ספעציעלן טיש זיך אפצורוען צען מינוט. „אויפן רוקן?‟ — האב איך געפרעגט, — „ווי איר ווילט,‟ — איז געווען איר ענטפער. דערביי האט זי אפילו ניט געהאלטן פאר נייטיק אפצוקערעווען זיך — און איך, גאר א נאקעטער, בין ארויס פונעם וואסער גלייך פאר אירע אויגן און האב זיך גיך געלייגט אויפן טיש אויפן בויך. זי האט מיך באדעקט און איז ארויסגעגאנגען פונעם צימער. „זייערע זיטן!‟ — פלעג מען זאגן אין געוועזענעם סאוועטן־פארבאנד.
נאך די פראצעדורן האב איך „אויסשפאצירט‟ די מאמע. אויף דער הויפט–גאס האבן מיר געטראפן רובען אגאראניאנען [12] מיט זיין פרוי. ער האט אויסגעזען ניט גוט, אפנים איבערגעטראגן עפעס א קראנקהייט (צום לעצטן מאל האב איך אים געזען אין דעצעמבער 2017 אין טביליסי, און דעמאלט האט ער אויסגעזען א סך בעסער). שפעטער האבן מיך אויף דער זעלבער גאס דערקענט עטלעכע אומבאקאנטע מענטשן. איינער פון זיי, א ייד מיט א שקיפער–בערדעלע, האט מיך באגריסט מיטן הויכן רייטינג. „איר זייט דער צווייטער נאך מארטע ארגעריך!‟ — האט ער מיך אינפארמירט. „טאקע? און ווער האט געמאכט דעם רייטינג?‟ — בין איך פאראינטערעסירט געווארן. „די חברה, וואס מאכן עס…‟ — „און ווו?‟ — „אויף דער אינטערנעץ.‟ — „נאר ווו אויף דער אינטערנעץ, אויף וואסער וועבזייט?‟ — „נו, טוט א קוק top classical pianists. איר האט ניט געוווסט וועגן דעם?‟ — „ניין…‟ — „איז א טאפלטן מזל–טוב אייך!‟. יא, אייניקע קורארטניקעס דא זיינען ממש פערסאנאזשן פאר שלום–עליכמען!
דערנאך בין איך געגאנגען אליין אויפן זעלבן בארג הינטער אונדזער האטעל, ווו מיר זיינען נעכטן געווען מיט קארינאטשקען. אין אוונט בין איך ארומגעגאנגען כמעט די גאנצע שטאט ארום, געזען א דענקמאל געטען און אולריקען (דער דיכטער קוקט פארויס און האלט א בויגן פאפיר אין די הענט, די געליבטע זיינע קוקט אויפן פאפיר); א פראוואסלאוונע קירך (בפירוש ניט קיין אלטע, כאטש אויפגעבויט, אין אלגעמיין, אין אן אלטן סטיל) און אנדערע זאכן. ס׳האט זיך ארויסגעוויזן, אז די שטאט דא איז ארומגערינגלט מיט בערג, באדעקט מיט וועלדער. אומעטום איז אזוי שיין! דערצו איז היינט א פולע לבנה…
א סך ידיעות פון רוסלאנד, פון ישראל, ווי אויך די, וואס האבן א שייכות צו ישראל. גארנישט איז ניי אונטער דער זון: אומעטום ראנגלט זיך דאס גוטס מיטן שלעכטס, ערגעץ–ווו באקומט די אויבערהאנט דאס גוטס, ערגעץ–ווו דאס שלעכטס — און אלץ איז איבערגענגלעך, און דער קאמף ענדיקט זיך קיין מאל ניט…
אינטערעסאנט, לויט וועלכן פרינציפ האט מען באשטעטיקט די פסוקים פאר יעדן טאג. נעכטן האט מען געלייענט בלויז 9 פסוקים, און היינט — אזש 29.
רש״י דערציילט, פאררופנדיק זיך אויפן תלמוד, אז גאט האט פארווערט די יידן בלויז פארפירן א מלחמה מיט מואב, נאר זיי האבן געמעגט סטראשען מואב מיט געווער און פלעגן פארכאפן זאק–רויב ביי זיי. וואס שייך אבער די קינדער פון עמון, האט גאט פארווערט די יידן ניט בלויז פארפירן מיט זיי א מלחמה, נאר בכלל אפילו „אנהייבן מיט זיי‟. דאס איז געווען א באלוינונג פאר דער באשיידנקייט פון זייער אורמוטער, לוטס יינגערער טאכטער, וואס האט ניט פארשפרייט דעם מיאוסן שם וועגן איר פאטער, אין אונטערשייד פון איר עלטערער שוועסטער, וואס האט אנגערופן איר זון מואב (פונעם פאטער). נו יא, סיי מיט 2000, סיי מיט 1000 יאר צוריק (און אויך שפעטער) איז עס געווען א נארמע אין אלע אמונות צו מיינען, אז דער באשעפער פון דער אלוועלט באגייט זיך מיט מענטשן און פעלקער לויט די מעשים פון זייערע אבות. נאר אויב אזוי שטייט אין תלמוד, הייסט עס, אז אונדזערע פרומע גלייבן אין דעם עד–היום?
ווען מיט עפעס און דרייסיק יאר צוריק האט אסטאפיעוו [13] געמאלדן איידעלמאנען [14], אז יענעמס טאטע איז געזעסן אין לאגער לויט א באפעל פונעם „העכסטן ריכטער‟ דערפאר, ווייל דער ייד יוראווסקי האט געהאט אנגעפירט מיטן צעשיסן ניקאליי דעם 2טן און זיין פאמיליע, — האט איידעלמאן עס אנגערופן „מיין קאמפפס לאגיק‟.
„אבער סיחון דער מלך פון חשבון האט אונדז ניט געוואלט דורכלאזן דורך אים, ווייל יהוה דיין גאט האט הארט געמאכט זיין געמיט, און פעסט געמאכט זיין הארץ, כדי אים צו געבן אין דיין האנט, אזוי ווי היינטיקן טאג.‟ דא אין סאנטשינא ווערט ציטירט עפעס איינער א הארפער: „דער אייבערשטער מאכט קיין מאל ניט פעסט די הערצער פון גוטע מענטשן. דאס געשעט בלויז מיט יענע, וואס האבן געטאן א סך שלעכטס.‟ אינטערעסאנט, ווער איז אט דער הארפער געווען (א קריסטלעכער טעאלאג? דער נאמען זיינער קלינגט גאר ניט יידישלעך…) און ווען ער האט געלעבט. יעדנפאלס איז עס א מער איבערצייגעוודיקע דערקלערונג, ווי יענע וועגן דער זעלבער פאסירונג מיט פרעהן (שמות 3:21). דארטן ציטירט דער מחבר פון די סאנטשינא־קאמענטארן קיינעם ניט און גיט זיין אייגענע דערקלערונג, א לאנגע און ביז גאר א פארנעפלטע.

[1] פעסקאוו, דמיטרי — פרעסע־סעקרעטאר ביים רוסלענדישן פרעזידענט וו. פוטין
[2] 12טער אויגוסט, 1952 — די דאטע פון דערשיסן 13 מיטגלידער פונעם יידישן אנטיפאשיסטישן קאמיטעט
[3] סמעכאוו, בנימין (1940) — סאוועטישער, רוסלענדישער אקטיאר און רעזשיסאר
[4] „די צוועלף בענקלעך‟ — באקאנט סאטיריש פראזע־ווערק פון די סאוועטישע שרייבערס אילף און פיעטראוו
[5] לא באל (La Baule) — א קורארט אין פראנקרייך
[6] אנע פאוולאוונא קאנטאר — קיסינס פיאנע־לערערין
[7] קארינאטשקע (קארינע) — קיסינס פרוי
[8] יעווגעני יאקאוולעוויטש ליבערמאן — קארינעס טאטע
[9] אלאטשקע — קיסינס עלטערע שוועסטער
[10] יורע פעלשטינסקי — א בארימטער היסטאריקער
[11] וואליע — קארינעס ערשטער מאן.
[12] רובען אגאראניאן — א פידלער, דער ערשטער פידלער פונעם באראדין־קווארטעט
[13] וויקטאר אסטאפיעוו (1924־2001) — סאוועטישער שרייבער
 [14] נתן איידעלמאן (1930־1989) — ליטעראטור־היסטאריקער, שרייבער
המשך קומט

 

Share this:TwitterFacebookPrintLike this:Like Loading...

Related
 


Tagged: Evgeny KissinfasadjewsmusicYiddish 
Post navigation


Previous Post
גרויסער 

Next Post
א מאל בין איך אויך געווען גאט 



