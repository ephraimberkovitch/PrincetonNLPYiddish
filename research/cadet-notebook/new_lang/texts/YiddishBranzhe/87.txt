

פון אונדזער עזבון: חנה לעווין (1900־1969) 



 by באריס סאנדלער 
January 1, 2021January 2, 2021 Filed under:
לידער
ליטעראטור
ליטעראטור־עזבון
פערזענלעכקייטן 

די דיכטערין און פראזאיקערין חנה לעווין איז געבוירן געווארן אין יעקאטערינאסלאוו, אוקראינע. אנגעהויבן לידלען אין רוסיש, אבער אונטער דער ווירקונג פונעם דיכטער לייב ניידוס, וועלכער האט זיך אין 1915 געפונען אין יעקאטערינאסלאוו, אריבער צו יידיש. אירע ערשטע יידישע לידער האט זי אפגעדרוקט אין 1918, און אין יאר 1929 דערשיינט איר ערשטע לידער־זאמלונג „צושטייער‟, ווו די הויפט־מאטיוון קען מען צורעכענען צו די בעסטע מוסטערן פון פרויען־ליריק. שפעטער שאפט זי אין אירע לידער אייגנארטיקע מוטער־געשטאלטן. זי האט די ערשטע אין דער יידישער סאוועטישער ליטעראטור אנגעהויבן זוכן דעם אייגענעם באדן פאר דער אנטוויקלונג פון דער פרויען־דיכטונג. אירע לידער נעמען אויס מיט זייער לירישער אויפריכטיקייט, מיט דער קלארער שפראך פון עכט־מענטשלעכן געפיל.
די צווייטע גרויסע שיכט פון איר שאפונג שטעלן מיט זיך פאר די קינדער־לידער, וואס זי האט געשריבן דאס גאנצע לעבן. אין איר לעצטן פאעטישן בוך, וואס האט געהייסן „אין א גוטער שעה‟ (1940), איז איינגעשלאסן כמעט דאס בעסטע, וואס זי האט אין משך פון לאנגע יארן געשריבן פאר קינדער: וועגן חיות, נאטור־דערשיינונגען, קינדער־שטייגער. ברייט זיינען אין זיי פארגעשטעלט מאטיוון פון קינדערישער שפילעוודיקייט — שטריכן, וואס רופן ארויס א שמייכל.
אין יאר 1943, בעת דער מלחמה, איז דערשינען איר פראזע־זאמלונג „אויף שריט און טריט‟, וווהין עס זיינען אריין דערציילונגען פון דער מלחמה־צייט.

מיר לייגן פאר זיך באקענען מיט געציילטע מוסטערן פון חנה לעווינס פאעטישער ליריק, געשאפן אין די 1960ער יארן.
פרילינג
1איר הערט,איר הערט,איר הערט? —די ערשטע דונערן… זיי שאלן?און ווידער הערשט די זון,זי פויקט אין טיר און שויב.פאר שרעק דער ווינטעראיז פון דאך אראפגעפאלןאון רעשיק זיך א שאט געטאן פון רינווע־טרויב.
אין ריטשקעס זיך צעגאסן,אין א טייכל,און אויסגעלאזט האט זיךא מונטער שטראם פון אים.א שפערלאויסגעסטארטשעט האט דאס בייכל,פון קאלטן וואסער א שלונג געטאןאון גלייך געפרוווט די שטים.טשיריק…טשיריק…ער פייפט מיט פארגעניגן,אים דאכט זיין שטימעלע —עס דונערט גאר!טשיריק…טשיריק…און א צופרידענער ער נעמט זיךאויף א צווייגל וויגן,און ס׳קומט צו אים זיין חברטע —זיין פרילינגדיקע פאר.
2אין הויכע וואפנע־שטיוועלעךדי יונגע ביימלעך ציען זיך צום רוים,אויף די בערעזעס חנדלעך זיךדי ערשטע בלעטלעך גרינע,דאס יונגע ביימל, עס גוידערט זיך,פונקט ווי אויף אן אמתן געווען עס וואלטא גוואר א בוים,אז בסך־הכל גארדעם שטאם מע קאן ארומכאפןבלויז מיט צוויי פינגער.
נאר זויגלינגען… א יאר קוים אלט.ס׳איז אלץ פאר זיי א נייס —די זון איז ניי, דער רעגן ניי,צו פייגל ערשט זיך צוגעלאזט.אין הויכע וואפנע־שטיוועלעךזיי שיינען ווייס,פון שטורעם ניט געפרוווט,נאך ניט געפאקט, געמאזלט.
און דאך, ווי ווונדערלעךאיז דער בעריאזקעס חן, ווי רייף!ניט ווייט א דעמבל — א געפאקטער יאט,עס דאכט: ער איילט זיך גאר ניט וואקסן.עס רוישט א שטארקער ווינטאון פרוווט, צי דאס בעריאזקעלע איז שטייף,און ער — דאס דעמבל — טוט קיין ריר זיך ניט:נאך קליין — און שוין אן עקשן.
1964
ביים דענקמאל
אין מארמאר אנגעטאן, אין סאד א מוטער שטייט,די שאטנס פון די ביימער אויף איר פנים צאפלען.ווי טרויעריק זי קוקט מיט אויגן אן שווארצאפלען,און יעדערן איר בליק באגעגנט און באגלייט.
צי קאן דען זען אן אויג אן דעם שווארצאפל, וואס איז הייס?צי פילן קאן א הארץ, אריינגעפאסט אין מארמאר?געפרוווט מע זאל ניט זיין, וואס אויסשטיין קאן א מאמע,איר קראפט און איר געדולד האט דען א מאס, — ווער ווייסט?
זי שטעט אין מארמאר אנגעטאן, און זי דערמאנט דעם גורל,דעם וויי־געשריי פון די געפאלענע פון דער מלחמה.זי שווייגט.נאר שפאלט דעם שטיין — איר בלוט וועט נעמען שטראמען,ווייל אין דער מאמעס הארץ עס טרעפט די ערשטע קויל,נאך פריער —ווי זי נעמט דעם קרבן זוכן אין די פעלדער,נאך פריער —ווי זי טרעפט אין הארץ דעם זעלנער.
1964
 קאיאר האט די בערעזקעזיך פלוצעם איינגעבויגן:א ווינט האט זי פארטשעפעטמיט שארפן עלנבויגן.
און ניט באמערקט אין לופטן,ווי זי האט זיך פארשעמט,דער ווינט האט זי געטראפן,דערזען זי אין איין העמד.
פון שלאף און ערשט געוואשן,פון זון קוים אפגעברענט,עס קייקלען זיך נאך טויעןפון איר הוילע הענט.
די טויען אויף די קנאספן,זיי ווערן פול אזוי,פארשעמט זיך די בערעזקע —א גרויסע שוין, א פרוי.
קאיאר האט די בערעזקעזיך פלוצעם איינגעבויגן…ווער ווייסט, פאר וואס זי שעמט זיךצו אויפהייבן די אויגן…
1960
די זון איז שלאפלאז
מאיאווע זון איז שלאפלאז,וויל אייננעמען די וועלט.דער נאכט כמעט דערלאזט ניטאריבערגיין די שוועל.
דו קוקסט זיך נאך ארום ניט:די נאכט —ניט הי,ניטא.דער טוי, וואס שפילט אויף בלומען,זאגט צו א גוטן טאג.
מיט ווירדע נעגן קעפלעךדי טויבן אויפן ראג,זיי ווארקען, ווארקען העפלעך:„א גוטעררר, גוטעררר טאג!‟
אין פעלד דער טאג צעוואקסט זיךכמעט אויף א מעת־לעת,עס קלאפט אין ווייט א טראקטאר,אין הימל רוישן געסט:
די בלאנדזשענדיקע קינדער,די פויגלען — גרויס און קליין —פון ווייטער ווייט אצינדערמע יאגט אהיים, אהיים.
1960
דאס בכבודיקסטע ארט
ארום דעם קיילעכדיקן טיש פון אונדזער ערדבכבודיק עס זיינען אלע ערטער.לייג צו דיין האנט, טו דאס, וואס ס׳איז פון דיר געווענדט,דאס לעבן ווארט אויף נייע שאפונגען און ווערטן.אויב האסט כאטש עפעס פאר דיין ברודער אויפגעטאן,ביסטו, דער פשוטער, — „דאס אייבערשטע פון שטייסל‟,אויף אונדזער ערד איז אומעטוט אן אויבנאןאון יעדער מענטש פארמאגט עפעס,מיט וואס ער קאן זיך גרויסן.

פארשטייט זיך, ס׳מעג די ערד די אלטיטשקע שטאלצירן,זי האט די רעכט דערויף, קיין ספק ניט, פארדינט,עס שטייען אויפגעפראלט דעם הימלס בלויע טירן,עס האבן דורכגעלייגט א וועג זיך אירע זין.
נאר ווידער טוט דאס הארץ דער מאמע־ערד פארקלעמעןאון מיט א בענקשאפט קוקט צום מילכוועג, צו דער הייך:ווי ווייט עס זאלן זיך ניט אירע זין פארנעמען,וועט אלץ נאך איבערבלייבן עפעס ניט דערגרייכט.
1962
א פרילינג־פרימארגן
עס קומען די בלעטעלעך ערשט פון דעם „איי‟ —די קנאספן — אט נארוואס פארלאזט,ביז העלפט נאך אין טרייבעלעך זיינען פארדרייטאון עטוואס נאך שמעקן מיט פראסט…
ווי קינדעריש־צארט איז פון בלעטל די הויט,א צווייגל א טערפקע פארזוךאון ערד נעם א הויפן, — כאטש שמיר עס אויף ברויט,אזוי איז באטעמט איר גערוך.
1960

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
לאפסוס־קאקטוס — 40 

Next Post
בוקארעשטער שריפטן (סוף) 



