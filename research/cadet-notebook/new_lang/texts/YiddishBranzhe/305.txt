

נאטיצן פונעם רעדאקטאר — 19 



 by באריס סאנדלער 
April 1, 2019May 2, 2019 Filed under:
באריס סאנדלער
עסייען 

מיין ערשטער ארבעטס־טאג אין „פארווערטס‟
מע זאגט, אז די ערשטע איינדרוקן זיינען די שטארקסטע, הגם נישט תמיד — די פינקטלעכסטע. במשך פון די 18 יאר ארבעטן אין „פארווערטס‟ ווי דער שעף־רעדאקטאר, איז מיר אויסגעקומען איבערצולעבן נישט ווייניק איינדרוקספולע מאמענטן; אבער מיין ערשטער ארבעטס־טאג האט זיך אפגעזעצט אין מיין זכרון מיט אלע פיטשעווקעס.
 
 Forverts, 2005 אינעם אפיס אין ״רויטן בנין״ 
דעמאלט, אין יאנואר 1998, ווען די „פארווערטס‟־רעדאקציע האט זיך געפונען אינעם „רויטן‟ ציגל־בנין נומ׳ 45 אויף דער איסט 33סטער גאס, האט מען יעדע וואך „אפגעבאקן‟ א פאפירענע צייטונג פון 32 „פעידזשן‟. אין יענעם געבענטשטן פאר מיר טאג האט די יידישע רעדאקציע געקאכט… „פארווערטס‟ האט געשמט אויף דער יידישער גאס ווי א לעגענדארע צייטונג און נישט נאר דערפאר, ווייל זי איז געווען די עלטסטע, איבער 100 יאר אלט; אירע פריינד און שונאים האבן זיך געחידושט, וואס זי גייט בכלל יעדע וואך ארויס, און אז עמעצער לייענט זי נאך.
שוין לאנגע יארן, ווי קיין נייע קאדרען האט מען אין „פארווערטס‟ נישט אנגעשטעלט. די אלגעמיינע שטימונג צווישן די געציילטע מיטארבעטער אין דער רעדאקציע איז געווען, אז ערשטנס, איז נישטא וועמען אנצושטעלן — אויס יידישע שרייבערס; צווייטנס, האט נישט קיין זינען עס צו טאן — די גאנצע מעשה מיט יידיש גייט סיי־ווי אונטער. וויפל ס׳איז באשערט, זאל זיך עס שלעפן. ווי זאגט מען: א פארשלעפטע קרענק איז א געוויסער טויט.
די מרה־שחורה און געפאלנקייט זיינען ווי צוויי אפגעברענטע פאנען געבליבן שטעקן אויף דער צעקלאפטער באריקאדע פון יידישיסטישער קעמפערישקייט. די „אלטע גווארדיע‟ האט געהאלטן אין איין באוויינען דעם נעכטן אי ווייל דארטן, אינעם נעכטן, זיינען טאקע געבליבן די יידיש־רעדנדיקע מאסן, אי ווייל די לעבנגעבליבענע יחידים זיינען שוין אליין אלט און קראנק געווען, און אויסגעמאטערט פון די קאמפן מיט פרעמדע און קעגן אייגענע.
מרדכי שטריגלער
אויף דער יידישער גאס אין ישראל, פון וואנען כ׳בין געקומען קיין ניו־יארק, האט דאס אמעריקאנער בלאט צווישן די יידישע שרייבערס און זשורנאליסטן קיין גרויס חשיבות נישט פארדינט. וואס איז? וועגן דעם שעף־רעדאקטאר פון „פארווערטס‟, מרדכי שטריגלער, איז אומגעגאנגען א וויץ, אז צו יעדן צייטונגס־נומער שרייבט ער אן א לאנגן ארטיקל, וואס דערנאך צעטיילט ער אים אויף באזונדערע טיילן; יעדן טייל גיט ער א קעפל און שרייבט אונטער מיט אן אנדער פסעוודאנים.
א געוויסער אמת האט אין דעם וויץ געשטעקט. מרדכי שטריגלער איז געווען א גלענצנדיקער שרייבער און א קנאפער פארגינער, אז אויך א צווייטער מחבר זאל עפעס אפדרוקן אין „פארווערטס‟. ער האט יעדע וואך אויסגעפילט כמעט די גאנצע צייטונג מיט זיינע אייגענע ארטיקלען, נאטיצן, פאלעמישע רעפליקעס, איבערזיכטן. ער איז געווען אזוי גיריק צום שרייבן, אז אפילו די געציילטע מיטארבעטער פון דער רעדאקציע, האבן קוים געקענט זיך דורכרייסן מיט אן ארטיקל אויף איינער פון די 32 זייטן.
דעם ערשטן טאג פונעם קומען צו דער ארבעט האב איך דעם רעדאקטאר אין זיין ביורא נישט געטראפן. אויך אינעם צווייטן און אין די ווייטערדיקע דריי־פיר טעג האב איך אים נישט געזען. די רעדאקציע האט געקאכט: עס האט אויסגעזען, אז דווקא איבער מיין קומען צו דער ארבעט, איז דער רעדאקטאר פלוצעם קראנק געווארן…
דער נייעס־רעדאקטאר יעקב גאלדשטיין
דער רעדאקטאר פון דעם נייעס־אפטייל, יעקב גאלדשטיין, א סימפאטישער ייד אין זיינע אכציקער, נאר מיט א גלייכן פעסטן רוקן און א געדיכטן קאפ האר, האט מיך באגעגנט מיט א ברייטן שמייכל. ער האט עפעס א דריי געטאן אין זיין הער־אפאראטל, אריינגערוקט טיף אין אויער אריין און הויך א פרעג געטאן, ווי עס פאסט, פאר א נייעס־רעדאקטאר: „נו, ווי גייט עס דארט?‟ — פארשטייט זיך, כ׳בין דאך ערשט געקומען פון ישראל, ווו עס פעלן קיין מאל נישט אויס קיין פרישע נייעס, וויל ער זיי הערן פון מיין מויל. האב איך אים אנגעהויבן דערציילן. פריינד גאלדשטיין האט מיך מיט געדולד געהערט. אין א מאמענט האט ער זיך א פארע געטאן ביים אויער, עפעס ווידער א דריי געטאן און זיך פלוצעם אנטשולדיקט: „קיין ווארט הערט מען נישט… מע דארף שוין ווידער פארבייטן די באטעריעס‟. ער האט מיך חבריש א פאטש געטאן איבערן אקסל און הויך צוגעגעבן: „גוט, גוט… יידיש נייטיקט זיך אין יונגע קאדרען!‟
אינעם נייעס־אפטייל האבן געארבעט נאך צוויי מיטארבעטער. זיי האבן איבערגעזעצט פון ענגליש די טעקסטן, וואס גאלדשטיין פלעגט זיי צוטראגן, ארויסשלעפנדיק פון דער קופע פארשווארצטע זייטלעך, אנגעקומען מיטן פאקס פון דער יידישער טעלעגראפן־אגענטור. אין תל־אביב, אינעם פאראיין פון יידישע שרייבערס און זשורנאליסטן האט מען נישט געקארגט אויף שפילקעס: „פון וואנען ווייסט מען אין דער רעדאקציע פון ׳ניו־יארק טיימס׳, וואס פאר א פרישע נייעס וועלן אפגעדרוקט ווערן אין ׳פארווערטס׳ מיט א וואך שפעטער?‟
גאלדשטיין האט מיך צוגעפירט צום ייד, וואס איז געזעסן איינגעבויגן איבערן שמאלן טיש און גיך, דאס פאסיקע ווארט זאל חלילה נישט אנטלויפן, צוגענאגלט עס צום בייגעלע פאפיר. די שפיץ־צונג האט אים ארויסגעשטעקט פון מויל, פארקוועטשט אינעם ווינקעלע פון זיינע דינע ליפן, ווי ביי א פלייסיקן תלמיד. דער אלטיטשקער האט אויפגעהויבן דעם קאפ ערשט ווען גאלדשטיין האט אים הויך אנגערופן ביים נאמען: „חבר ראק, אונדזער עלטסטער מיטארבעטער. איך בין קעגן אים א יינגעלע…‟
שפעטער האב איך זיך דערוווסט, אז דעם וועטעראן מאיר ראק האט אויסגעפעלט בלויז א יאר צו ווערן א בן־תישעים. פון דעסטוועגן, האט ער זיך גוט געהאלטן און א חוץ די נייעס־איבירזעצונגען, געשריבן יעדע וואך אן ארטיקל, וואס שטריגלער פלעגט פארקירצן אויף האלב און ביים אומקערן דעם מחבר באמערקן: „דאס מאל האט איר זיך שוין צעגאסן צו פיל. אין דעם נומער איז שוין מער קיין פלאץ נישטא‟…
חבר ראק האט אויפגעהויבן צו מיר דעם קאפ. אויף זיין אסקעטיש־אויסגעצויגענעם פנים האט זיך א רגע געהאלטן א קאלטער שמייכל, וואס איז באלד פארשווונדן געווארן. „זייט איר אויף לאנג געקומען?‟, — האט געפרעגט דער וועטעראן, ווי כ׳וואלט געווען א גאסט, וואס ס׳האט זיך אים, זייענדיק אין ניו־יארק, פארגלוסט אריינצוקוקן אין דער רעדאקציע פון א יידישער צייטונג. זעט אויס, אז דעם ענטפער האט ער שוין געוווסט פון פריער. זיין ליסע קאפ האט זיך אראפגעלאזט און זיך ווייטער איינגעטונקען אין דער ארבעט.
חנה און יאסל מלאטעק — לאנג־יאריקע מיטארבעטער
הינטער זיין פלייצע האט אויפגעהערט צו קלאפן די שרייב־מאשינקע. בכלל זיינען אין דער רעדאקציע געווען צוויי שרייב־מאשינקעס: איינע איז געשטאנען אויפן טיש ביים שעף־רעדאקטאר, און די צווייטע — דא, אינעם נייעס־אפטייל. ביידע שרייב־מאשינקעס זיינען געווען אזוי אלט, אז אויף זייערע קנעפלעך מיט יידישע אותיות האט זיך געקאנט אפשטעמפלען די הונדערט־יאריקע געשיכטע פון „פארווערטס‟. די פינגער פון צענדליקער יידישע זשורנאליסטן האבן „אריינגעקלאפט‟ אין איר זייערע געדאנקען און געפילן. איצט האבן עס געטאן דער שעף־רעדאקטאר און דער יונגער־מאן מיטן אלטמאדישן נאמען ירחמיאל, וואס וואלט געפאסט מער פאר דער שרייב־מאשינקע, נישט פאר דעם עקסטראוואגאנטן פארשוין.
ירחמיאל פישביין, אזוי האט ער זיך פארגעשטעלט, איז געווען אנגעטאן אין א רויטן צווייבארטיקן לאנגן ראק מיט גאלדענע קנעפ. פונעם אייבערשטן קעשענקעלע האט ארויסגעקוקט א געלער שפיץ פון א טיכעלע. זיין בלייך פנים האט א שמייכל געטאן מיטן סטאנדארט־שמייכל פון א טאג־טעגלעכן אמעריקאנער, אבער אין די אויגן זיינע האט זיך באזעצט א קאלט־אפשאצערישער בליק.
פאר די עטלעכע מינוט, וואס כ׳בין געשטאנען לעבן אים, האב איך זיך דערוווסט, אז ער קען פינף שפראכן און איז א דאקטער־האמעאפאט…
— איר ווייסט, וואס עס הייסט האמעאפאטיע? — האט ירחמיאל געפרעגט און צוגעגעבן: — די ענגלישע קעניגין עליזאבעט איז א גרויסע אנהענגערין פון האמעאפאטיע. איך האב באקומען פון איר גופא א ספעציעלן ארדן!
פריינד גאלדשטיין האט זיך פלוצען אויסגעדרייט, א מאך געטאן מיט דער האנט, ווי געמיינט צו זאגן: „פארפאלן!‟ — און זיך געלאזט צו זיין שרייבטיש, וואס איז געשטאנען ביים פענצטער, אפגעטיילט פון זיינע מיטארבעטער מיט א פאניר־ווענטל.
ירחמיאל האט זיך צעלאכט, טייטנדיק מיטן פינגער אין גאלדשטיינס גלייכן רוקן:
— ער האט מיך נישט ליב, אונדזער נאטשאלניק.
— ס׳איז דא פאר וואס דיך ליב האבן? — האט זיך בייז אנגערופן חבר ראק, נישט אפרייסנדיק זיך פונעם שרייבן, — א משוגענער!..
— איך וועל אייך בעטן, אויפהערן ארויסצושטעלן מיך אין א קרומען שפיגל פאר אונדזער נייעם מיטארבעטער… איר זייט א פראוואקאטאר…
א וואכן־ארטיקל פון מרים האפמאן
אין יענער ווייטער צייט פון די סוף 1990ער איז נאך שווער געווען זיך פארצושטעלן, אז די ווירטועלע וועלט גרייט שוין אירע אטאקעס און איר עקספאנסיע אויף דער פאפירענער פרעסע־אימפעריע. די טעכנאלאגיע פון ארויסלאזן דעם „פארווערטס‟ האט אין די אנהייב 1990ער געמאכט א שפרונג — דאס הייפל זעצערס איז ארויס פונעם קעלער, ווו ס׳זיינען געשטאנען די ריזיקע לינאטיפן, און ארויף אויפן פינפטן שטאק, ווו ס׳האט זיך געפונען די רעדאקציע, צו באהערשן די קאמפיוטערס מיט א יידישער פראגראם. אלע מיטארבעטער און די געציילטע מחברים, פלעגן אריינשיקן זייערע מאטעריאלן אדער געשריבן פון דער האנט, אדער אויסגעקלאפט אויף א שרייב־מאשינקע.
אינעם צווייטן, גרעסערן צימער, אבער שוין אן א פענצטער, האבן געארבעט די דריי כסדרדיקע זעצערס: לאזער (אלעזר) קאץ, שלמה רובינשטיין און בן־עמי פערלאוו. אז מ׳האט געדארפט עמעצן פון זיי פארבייטן אויף א קורצער צייט, פלעגט מען פארבעטן דעם זעצער יאסל דורשמאן. בכלל איז א צימער מיט א פענצטער, ווי כ׳האב פארשטאנען, געווען א לוקסוס־זאך און א פריווילעגיע פון דער נאטשאלסטווע. וואס גרעסער דער נאטשאלניק איז, אלץ מער פענצטער זיינען אין זיין ביורא.
דער עיקר איז, וואס דער לייענער מיינט…
ווי באוווסט, איז דער באגריף „א בחור־הזעצער‟ פארבונדן מיט א שלימזלדיקן געשטאלט, וואס ווו א גרייז אינעם טעקסט, איז ער שולדיק. „קאמפאזינג־רום‟ — אזוי האט געהייסן דער צימער אויף ענגליש, און די זעצערס — „קאמפאזיטארס‟. מיין אויער, נאך נישט צוגעוווינט צו די ענגלישע ווערטער און טערמינען, אבער א שפירעוודיקער צו די מוזיקאלישע באגריפן, האט ביים אנהייב מאדנע רעאגירט אויף דעם „קאמפאזיטאר‟.
די זעצערס פון „פארווערטס‟ זיינען געווען די לעצטע שפליטערס, פארבליבן פון דער אמאליקער חברה יידישע זעצערס. דאס האבן זיי זיך ארויסגענומען די אויגן אין די האלב־פינצטערע דושנע קעלערס ביי די קעסטלעך מיט שריפטן, אדער ביי די רעשיקע, אנגעהיצטע לינאטיפן, פארשטאפנדיק זיך די בראנכן און לונגען מיט שטויב און טויב געווארענע פון דער קלאפעריי און מאשינען־זשום.
איצט זיינען זיי געזעסן אנטקעגן די קאמפיוטער־עקראנען. דער אלטער יידישער פאך האט זיי אלע פאראייגנט — דעם גערער חסיד ר׳ שלמה, דעם אפיקורס בן־עמי און דעם בונדיסט חבר קאץ. א זשוואווער פוילישער ייד, איז ער איבער די זעצערס און דעם קארעקטאר ר׳ יהושע דובראווסקי, א ליובאוויטשער חסיד, געשטעלט געווארן פאר זייער יוניאן־באס.
נאך איין מענטש האט געארבעט אין דעם צווייטן צימער, דער סאטמערער חסיד ר׳ משה דויטש. א גראפיקער, האט ער זיך געהאלטן אפגעזונדערט, ווי ס׳וואלט אים נישט אנגעשטאנען דער ייחוס — ווער איז ער און ווער זיינען די ברידער־זעצערס?! ער איז, דאנקען גאט, נישט קיין מיטגליד פון „זייער יוניאן‟. ר׳ משה איז געווען א באלעבאס פאר זיך. די ארבעט אין דער „טריפער‟ צייטונג איז נאר איינע פון זיינע פרנסות. ער האט געשריבן ארטיקלען פאר א סאטמארער יידישן „פעיפער‟ און געהאנדלט מיט יידישע קאמפיוטער־פראגראמען.
נאך פארן קומען קיין ניו־יארק האט מיר אפט מאל אויסגעזען מאדנע דער גראפישער אויסזען פון „פארווערטס‟ און די שיטה, ווי אזוי עס איז אויסגעשטעלט די צייטונג. כ׳האב נאך קיין מאל אין קיין שום צייטונג נישט געזען, אז אן ארטיקל זאל זיך אנהייבן, למשל, אויף דער זייט 18, און זיין סוף זאל מען געפינען אויף דער זייט 9. שוין אין דער ערשטער וואך פון מיין ארבעט אין דער רעדאקציע האב איך וועגן דעם געפרעגט דעם גראפיקער. אין „קאמפאזינג־רום‟ איז מיט א מאל שטיל געווארן. די זעצערס האבן ווי נאך א קאמאנדע, אויסגעדרייט דעם קאפ אין מיין זייט, א חוץ דעם גראפיקער גופא. ר׳ משה האט ממשיך געווען די ארבעט, ווי ער וואלט בכלל נישט געהערט מיין פראגע. געקוקט האט אויף מיר סטאטיש זיין געקנייטשטער האלדז־און־נאקן. אין א וויילע ארום האב איך דערהערט א שוואכן געברום, פון וועלכן ס׳האבן זיך אפגעטיילט צוויי ווערטער: „רעוואלוציע… טיימס…‟. דער גאנצער ענטפער האט געקלונגען אזוי: „דא דארף מען נישט קיין רעוואלוציעס… גיט א קוק אין ׳ניו־יארק טיימס׳, וועט איר זען דאס זעלבע…‟
ווי עס זאל נישט זיין, איז מיין באקאנטשאפט מיט די רעדאקציע־מיטארבעטער דורכגעגאנגען בשלום. עס זיינען אוועק יארן און מיט זיי אויך — די „אלטע גווארדיע‟. דער לעצטער פון אירע רייען, פריינד קאץ, האט פארלאזט די רעדאקציע אין יאר 2013. די פאפירענע צייטונג האט געביטן איר פנים; זיך פארוואנדלט אין א מאדערנער קאלירפולער צייטונג, מיט א היפשער צאל יינגערע שרייבערס און קארעספאנדענטן פון שטעט און קאנטינענטן, ווו ס׳האט זיך געהערט א יידיש ווארט בסך־הכל אין 25 לענדער.
נייע מיטארבעטער זיינען געקומען אין דער רעדאקציע: איציק גאטעסמאן, רעדאקטאר־פארטרעטער, די זשורנאליסטן שרה־רחל שעכטער, יואל מאטוועיעוו, קאבי ווייצנער, לייזער בורקא, דזשארדן קוציק; די גראפיקער באריס בודיאנסקי און קארינא פאלב. מיט זייערע ארטיקלען האבן בארייכערט די צייטונג מרים האפמאן, שיקל פישמאן, גענאדי עסטרייך און מיכאל קרוטיקאוו. פראדוקטיוו און הויך־פראפעסיאנעל האט געארבעט דער ישראל־ביורא — יצחק לודען, דוב שטולבאך, מרדכי דוניץ, פעסיע פארטנוי, בערל קאטלערמאן. שפעטער האט מען אין ישראל אנגעהויבן דרוקן א באזונדערע אויפלאגע, אנגעפירט פון בעלא בריקס־קליין.
ס׳איז וויכטיק צו דערמאנען, אז אונטערן דאך פון „פארווערטס‟ איז עטלעכע יאר דערשינען די פאפירענע צייטונג „ווייטער‟, וואס פלעגט זיך פארשפרייטן בחינם צווישן די יידיש־סטודענטן, און אנהייבערס איבער דער וועלט. רעדאגירט האט זי גענאדי עסטרייך אונטער מיין אלגעמיינער רעדאקציע.
דער פאפירענער „פארווערטס‟ האט אויסגעפירט זיין היסטארישן שליחות. במשך פון די 122 יאר האבן הונדערטער יידישע שרייבערס געהאט די מעגלעכקייט אפצודרוקן אויף זיינע שפאלטן זייערע ווערק צום ערשטן מאל; נישט ווייניק פון די דאזיקע ווערק זיינען געווארן א טייל פון אונדזער נאציאנאלן קולטור־אוצר. פיר דורות יידיש לייענערס האבן דעם „פארווערטס‟ איבערגעגעבן פון הענט צו הענט. צי קאן נאך א צייטונג אין דער וועלט זיך בארימען מיט אזא אריכות־ימים און מיט אזא שאפערישן סך־הכל.
און צום סוף וויל איך ביי דער געלעגנהייט באגריסן אונדזער פריינד און פען־ברודער יעקב גאלדשטיין מיטן ווערן א בן־מאה! אויך זיין לאנג־יאריקע פראפעסיאנעלע מי און געטריישאפט דעם „פארווערטס‟ האט פארלענגערט דער צייטונג דעם קיום.
מארץ 15, 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
„אקסימאראנען‟ פון סאוועטישער ווירקלעכקייט 

Next Post
לאפסוס־קאקטוס — 20 



