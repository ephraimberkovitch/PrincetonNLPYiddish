

דאס ברענענדיקע הארץ פון דעם יידישיסט יאנקו 



 by באריס סאנדלער 
September 1, 2018September 3, 2018 Filed under:
פראזע 

צום 115טן געבוירן־טאג פון זעליק בארדיטשעווער
משה לעמסטער
געלעבט האבן זיך יידן אינעם קאנט באסאראביע מיט א פריילעך לידל אויף די ליפן, מיט א שפאס, מיט ווערטלעך, מיט חכמות אין טאג־טעגלעכן לעבן. אין די יידישע שטעטלעך האבן געוווינט שניידערס, שוסטערס, סטאליערס, בלעכערס, בעקערס… דאס פשוטע פאלק. אויך אין די דערפער האבן געוווינט יידן. כמעט אין יעדן דארף — עטלעכע משפחות, וועלכע האבן געהאט דארט צי א קרעטשמע, צי געהאלטן שאף אויף צו האנדלען מיט שאפענער ברינדזע, צי וויינגערטנער פאר וויינגעשעפטן…
גערעדט האבן זיי צווישן זיך יידיש, ליב געהאט צו גיין אין א יידישן טעאטער, ווען אקטיארן פלעגן קומען פון גרויסע שטעט, צו הערן א יידישן זינגער. געווען דא אויך שילן, חדרים, ווו ס׳האבן זיך געלערנט יידישע קינדער, געוווינט רבנים, שמשים, לערער, דאקטוירים… פויליאקעס צווישן די יידן זענען ניט געווען, מע האט געארבעט פון פאר טאג אן ביז ביי נאכט און פארדינט א פארהארעוועטע קאפיקע. געלעבט ערלעך, מיט גאט אין הארצן, שבת איז געווען ביי זיי שבת, די יידישע יום־טובים געפראוועט סיי מיט שימחה סיי מיט א טרער אין די אויגן.
איין מאל האבן זיך אנגעהויבן פאר זיי שווערע, ביטערע, אומגליקלעכע צייטן. פון יענער זייט טייך פרוט איז געקומען א בייזער שונא־ישראל און גענומען ראבעווען, הרגענען יידן, פארגוואלדיקן יידישע טעכטער… דערנאך האבן די רוצחים צונויפגעזאמלט אלע לעבן־געבליבענע מענטשן און זיי געטריבן אין אן אנדער קאנט. מיטן וועג האט מען די יידן ניט געגעבן צו עסן און צו טרינקען. מענטשן זיינען געשטארבן פאר הונגער, פאר דארשט. די וואס פלעגן פאלן אן כוחות האט מען דערשאסן…
אין אן אסיען־טאג דערגרייכן זיי צו א גרויסן וואלד. עס זיינען געווען קאלטע צייטן, פונעם הימל האט געמבולט. מע איז געשלאפן, זיצנדיק ביי די שטאמען פון ביימער. די מאמעס האבן געהאלטן זייערע קינדער אויף די הענט, כדי יענע זאלן ניט פאלן אין די לוזשעס און גריבער מיט וואסער. צו די הימלען האט זיך געטראגן א שוידערלעכער געוויין פון די יידן, מענער האבן געדאוונט, געוואנדן זיך צו גאט מיט תפילות, נאר די הימלען זענען געבליבן גלייכגילטיק צו זייערע געבעטן — געשאסן מיט דונערן און בליצן, געגאסן אויף זיי קאלטע שטראמען וואסער…
זיין הארץ האט געפלאמט ווי די זון, ניין! — העלער פון דער זון.
געווען צווישן די יידן א בחור, וואס מע האט אים גערופן יאנקו. הייסט עס, געהייסן האט ער יאנקל, די מאמע און די זיידע־באבע האבן אים גערופן יאנקעלע. די משפחה האט, צוערשט, געוווינט אין א דארף און די דארטיקע איינוווינערס האב אים גערופן אויף זייער שטייגער — יאנקו. יאנקו איז געווען א יידישיסט. זיין הארץ איז געווען פול מיט הייסער, שיינענדיקער ליבע צו יידיש, צו מאמע־לשון פונעם יידישן פאלק. ער האט אין זיין שטעטל, וואס האט זיך געפונען אין צפון־באסאראביע, ארגאניזירט א יידישע „קולטור־ליגע‟, א דאנק אים איז דא געווען א ביבליאטעק. ער פלעג האלטן לעקציעס וועגן דער יידישער ליטעראטור און אירע קלאסיקער, ארומטראגן זיך מיט נייע יידישע ביכער, ווי מע פלעג זיי נאר ברענגען אין שטעטל. צוויי טעג אין דער וואך פלעג ער קנעלן מיט קינדערלעך יידיש, געלערנט זיי שרייבן און לייענען. אויף זיינע לעקציעס האט יאנקו געטענהט, אז די יידן דארפן זיין ניט נאר א יידיש־רעדנדיק און א יידיש־טראכטנדיק פאלק, נאר אויך א פאלק פון יידיש־לייענענדיקע און יידיש־געבילדעטע מענטשן. ניט אלע האבן געוווסט, אז ער האט אויך געשריבן לידער און צוגעפאסט צו זיי מוזיק. מע האט זיי געזונגען אין די יידישע שטעטלעך אפט מאל מיינענדיק, אז דאס זענען פאלקסשאפונגען.
די בעל־מלאכות האבן געזונגען און ניט אלע האבן געוווסט, אז ער, יאנקו, דער מחבר פון די לידער, וווינט לעבן זיי. זיינע לידער האט געזונגען:
א שניידער, וואס האט גענייט עפעס א פאר הויזן:
בין איך מיר א שניידערל*,
רופט מען מיך רב בערל —
ניי איך מיטן נעדעלע,
שנייד איך מיטן שערל…
א סטאליער, וואס האט געהובלעוועט א ברעטל:
…ווערן הענט און פיס מיר שווער,
היקעט צו דער הובל,
און דאס הארץ ס׳קלעמט מיך זייער —
האט נישט קיין פאראיבל…
א שוסטער, וואס האט געלאטעוועט א פאר שיך:
גיסט און גיסט א רעגנדל,
וואקסט און וואקסט די בלאטע –
זיץ איך אויפן בענקעלע,
לאטעווע און לאטע…
די דארפס־יידן האבן אויך געזונגען זיין ליד:
שפילט זשע שטארקער, העי קאפעליע,
שפילט א דוינע, שפילט א זשעליע!**
נישט קיין שאף און נישט קיין רינדער,
נאר א הונגעריק ווייב און קינדער…
אין אלע עקן פונעם קאנט באסאראביע און אויך אין אנדערע מקומות האט מען זיך געטרייסט מיט זיין ליד:
פרייען זיך איז גוט,
פרייען זיך איז גוט.
לאמיר זיך פארגעסן כאטש אויף איין מינוט!…
גייען צרות, קומען ליידן,
און די שימחות מיט די פריידן
איינגעווייקט אין בלוט, אין טרערן —
לאמיר גלעזלעך איבערקערן!…
יאנקו איז אויך געווען צווישן יענע יידן אין דעם שרעקלעכן וואלד…
ניט ווייט פונעם וואלד איז געליגן א דערפל. דא האבן גענעכטיקט די שומרים פון די, וואס מע האט זיי געטריבן. זייער שלאף איז געווען א רויקער, ווייל דער בייזער שונא האט געוווסט: יידן וועלן זיך ניט צעלויפן, אז דעם וואלד איז שווער אדורכצוגיין, באזונדערס אין אזא רעגנדיקן דרויסן.
ביי נאכט ווען די שומרים זיינען שוין געשלאפן און די יידן האבן געציטערט פאר קעלט, די ארומיקע נאסקייט האט זיך איינגעגעסן אין די ביינער אריין, איז יאנקו אויפגעשטאנען פאר זיי און געזאגט: „יידן! וויפל צרות קאנען מיר ליידן פון די מערדער. לאמיר געפינען אן אויסוועג פון דעם שווארצן וואלד. ס׳דארף דאך ערגעץ זיין אן ארויסגאנג, אלץ האט אן עק און דער וואלד האט אים אויכעט. לאמיר זיך לאזן אין וועג אריין, איצט ביי נאכט, ווען די גזלנים שלאפן. מיר זענען דאך מענטשן, ניט שאף, וועלכע מע טרייבט צום קוילען!‟ ס׳האבן א קוק געטאן אויף אים די יידן און געזען, אז ער איז צווישן זיי דער בעסטער און דער שענסטער, אז אין זיינע אויגן ברענט א פייער, אז עס לויכט אין זיי א יונגער כוח, אן עקשנותדיקער ווילן צו לעבן און צו קעמפן. האבן די יידן צו אים געזאגט: „פיר אונדז!‟
און יאנקו האט זיי געפירט אין די טיפענישן פון וואלד און די מענטשן האבן געאיילט נאך אים. יאנקו האט געזונגען זיין נייע ליד און די יידן האבן מיטגעזונגען:
סע זאל דונערן און בליצן,
סע זאלן בייזע רעגנס גיסן
וועלן מיר דווקא לידער זינגען!
עלע בעלע, עלע בעלע…
נאר אלץ געדיכטער איז געווארן דער וואלד. די צווייגן פון ביימער זענען געווארן געדיכט, ווי פאוועטינע, ווי ריזיקע שפינוועבס, און די מענטשן זענען, ווי פליגן, אריינגעפאלן אין זיי און, פארלירנדיק די כוחות, געפאלן אין לוזשעס, אין טייכן וואסער און פארכלינעט זיך… ווען דער הימל איז אויף א רגע אנטשטילט געווארן, האט געזאגט צו יאנקו א באוווסטער אין באסאראביע רב: „יאנקו, קינד מיינס, אומזיסט זענען דיינע באמיונגען. ווייזט אויס, דער רבונו־של־עולם, צוליב אונדזערע זינד, וויל פטורן ווערן פון אונדז, ווי ער האט זיך א מאל געפטרט פון נחס דור. אויב דער אייבערשטער וויל ניט, אז מיר זאלן זיך ראטעווען, וועט שוין קיינער אונדז ניט העלפן‟.
יאנקו האט פארשטאנען, אז נאך דעם רבס ווערטער וועט שוין קיין שום כוח ניט קאנען אויפהייבן די פארפייניקטע יידן צו גיין ווייטער. נאר יאנקו האט ליב געהאט די מענטשן. ער האט געטראכט: „וואס פאר א זינד קאן האבן דאס פשוטע פאלק, דער עמך, וואס האט געהארעוועט טאג און נאכט, כדי צו פארדינען א גראשן פאר דער משפחה, פאר די קינדער, פאר א מער־ווייניק בכבודיק לעבן? וואס זאל איך טאן פאר זיי, פאר די, וועמען איך באזינג אין מיינע לידער?‟
און דעמאלט האט יאנקו, ווי זיין ליבער העלד דאנקא, פון אן אנדער, ניט יידישער מעשה, פון א ניט יידישן שרייבער, צעריסן זיין ברוסט און ארויסגעריסן פון דארט דאס הארץ, עס אויפגעהויבן הויך איבערן קאפ. זיין הארץ האט געפלאמט ווי די זון, ניין! — העלער פון דער זון. און דער וואלד, און דער הימל זענען איינטשטילט און פארגליווערט געווארן, פארשעמט געווארן פון דעם העלן פאקל פון גרויסער ליבע צו מענטשן. די נאכט האט זיך צעפיצלט אויף שטיקלעך, וועלכע זענען אריינגעפאלן אין די לויפנדיקע רעגן־וואסערן. די יידן זענען געזעסן גלייך ווי פארשטיינערט. „קומט!‟ — האט א שריי געטאן יאנקו און זיך א ווארף געטאן פארויס, האלטנדיק הויך זיין שטראלנדיק הארץ און באלויכטנדיק פאר די מענטשן דעם וועג פארויס. ער האט געזונגען:
איי, די נאכט וועט באלד פארפאלן
און די זון וועט זיך צעשטראלן
וועלן מיר ווייטער לידער זינגען
עלע בלע, עלע בעלע…
די פארווונדערטע, דערשטוינטע מענטשן האבן זיך געלאזט נאך אים. מע איז געלאפן גיך, זעענדיק פאר זיך בלויז דעם ווונדער — דאס ברענענדיקע הארץ. פלוצעם ענדיקט זיך דער וואלד. ער בלייבט ערגעץ הינטן. די יידן האבן זיך איינגעטונקען אין א ים פון ליכט, פון זונענשיין. די דונערן און בליצן האבן מיט בייזקייט געשאסן פון הימל ערגעץ איבערן וואלד, וואס איז שוין געווען אין דער ווייטקייט. פאר די אויגן האט זיך געשפרייט א גרינע לאנקע, נאך ווייטער איז גערונען א טייך, און איבערן טייך איז געהאנגען א בריק, וואס האט געפירט צו אן עפלסאד מיט רייפע גאלדענע עפל… דער שיינער, שטאלצער יאנקו האט א קוק געטאן אויף דעם פרייען וועלטל און צופרידן צעלאכט זיך. דערנאך איז ער געפאלן און געשטארבן…
די מענטשן האבן ניט באמערקט יאנקוס טויט, ניט באמערקט, אז לעבן אים פלאמט נאך זיין מוטיק הארץ… זיי זענען געלאפן ווייטער, ווייטער. נאר דער שטעטלדיקער רב, וואס האט זיך פארהאלטן, האט געזאגט צו דעם טויט־ליגנדיקן יונג: „יאנקו, דו ביסט געווען דער בעסטער פון אונדזער דור!‟ דער לעצטער איז ארויס פונעם וואלד א פארשוין. דערזען יאנקוס ברענענדיק הארץ, האט ער זיך דערשראקן און גענומען עס טאפטשען מיט איין פוס, טענהנדיק דערביי: „מיר דארפן אן אייגן לאנד, מיר דארפן אן אייגן לאנד, אן אייגן לאנד…‟ דאס הארץ, וואס איז נאך אלץ געווען פול מיט הייסער, שיינענדיקער ליבע צו יידיש, צום פשוטן פאלק, האט זיך צעשיט אויף הונדערטער פונקען און פארלאשן געווארן…
נאך היינט דערציילן מענטשן פון די ארומיקע דערפער, אז ווען עמעצער פארבלאנדזשעט זיך אין דעם וואלד און בלייבט דארט ביז ביי נאכט, זעט ער אין דער ווייטנס פליענדיקע צום הימל פונקען, וועלכע ווייזן אים אן דעם ריכטיקן וועג אהיים. די מענטשן רופן דאס ארט: „יאנקוס ברענענדיק הארץ‟.
נאך היינט זינגען יידן זיין ליד, די ליד פון יאנקו דעם יידישיסט:
העי, לעבעדיק און פריילעך!
לעבעדיק און פריילעך!
וואס איז דא דער חידוש?
מלאכה־מלוכה,
זינגט במנוחה
א לידעלע א יידישס!..

*אלע לידער פון זעליק בארדיטשעווערן.
**זשעליע (רומ.) — טרויעריקס


Share this:TwitterFacebookPrintLike this:Like Loading...

Related
 


Tagged: fasadjewspoetrystoryYiddish 
Post navigation


Previous Post
אלט־קאנסטאנטינער בית־עולם — אין באסטאן 

Next Post
דער ירושלימער מורה־דרך 



