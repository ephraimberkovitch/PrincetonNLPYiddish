 מאנטיק, דעם 27סטן דעצעמבער וועט די פאלקלאריסטקע, ד״ר בריינדל קירשענבלאט־גימבלעט, האלטן א לעקציע אנליין וועגן דעם ווי מע האט אריינגענומען יידיש ווי איינע פון די שפראכן פונעם „פולין־מוזיי‟ אין ווארשע. 
 די לעקציע, וואס קירשענבלאט־גימבלעט וועט האלטן אויף ענגליש, איז א טייל פונעם וואך־לאנגן פעסטיוואל, „יידיש ניו־יארק‟, וואס וועט פארקומען פונעם 15סטן ביזן 30סטן דעצעמבער 2021. 
 אן אויסשטעלונג פון דער יידישער פרעסע אין פוילן צווישן ביידע וועלט־מלחמות, אין דער אויסשטעלונג, „אויף דער יידישער גאס‟ ביים פולין־מוזיי 
 דער חורבן־מוזיי אין וואשינגטאן גיט דעם טור אויף פערצן לשונות, אריינגערעכנט אונגעריש, יאפאניש, קארעאניש, איטאליעניש, טערקיש און אינדאנעזישע — אבער נישט אויף יידיש. 
 נאך מיט יארן צוריק האט די פעדאגאגין געלע שווייד־פישמאן ז״ל מיר דערציילט אז זי האט זיך נאכגעפרעגט ביי „יד ושם‟, צי מע קען אפשר צוגעבן די אונטערקעפלעך ביי יעדן עקספאנאט נישט בלויז אויף העברעיש און ענגליש, נאר אויף יידיש אויך, נעמענדיק אין באטראכט די קאטאסטראפע וואס די שפראך האט געליטן צוליב דעם גענאציד. האט דער אדמיניסטראטאר איר געענטפערט, אז אזא שריט איז נישט נייטיק ווייל כמעט אלע יידיש־רעדער אויף דער וועלט קענען אויך ענגליש אדער העברעיש. 
 ס׳איז קלאר אז דער אדמיניסטראטאר האט נישט פארשטאנען שווייד־פישמאנס כוונה. דאס אריינשטעלן יידישע אונטערקעפלעך וואלט, אוודאי, נישט געווען צוליב פראקטישקייט, נאר צוליב דעם געוואלדיקן סימבאליזם פון ניצן א לשון וואס די דייטשן האבן מיט אזא רציחה געפרוווט אויסראטן. 
 די לעקציע וועט פארקומען ניין א זייגער אין דער פרי ניו־יארקער צייט. כדי זיך צו פארשרייבן, גיט א קוועטש דא. 
