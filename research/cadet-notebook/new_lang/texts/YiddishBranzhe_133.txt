

נאטיצן פונעם רעדאקטאר — 35 



 by באריס סאנדלער 
August 1, 2020September 1, 2020 Filed under:
באריס סאנדלער
נאטיצן פונעם רעדאקטאר 

אויף דער זום־ארענע אינעם הייסן יולי
דער חודש יולי האט נאך אלץ די טירן פארן הייסן זומער נישט צעפראלט; מע עפנט זי קוים צו מיט גרויס חשד, ווייל די מגפה הערט נישט אויף ארויסצוווייזן סורפריזן.
דערפאר אבער האט די ווירטועלע וועלט געעפנט איר טיר און פענצטער אזוי ברייט, אז מע ווערט שוין א ביסל „זומבירט‟. דעם חודש האב איך געהאט דעם זכות צו זיין פארבעטן דריי מאל אויף דער אינטערנאציאנאלער זום־ארענע, דהיינו: מיינע פריינד מירי קאראל פון לאס־אנדזשעלעס און שיין בייקער פון ניו־יארק האבן צוגעטראכט און דורכגעפירט די פראגראם „טרעפלעך ארויף צו א נס: א סיבה פאר א מסיבה‟ — צום דערשיינען פון מיינע צוויי בענד פראזע און דעם בוך פאר קינדער „א גוט מארגן!‟
This slideshow requires JavaScript.
ס׳איז בפירוש געשען א נס, קודם־כל, פאר מיר אליין, ווייל א חוץ די באטייליקטע אין דער פראגראם, מיינע גוטע פריינד, וואס דערווארעמען מיין לעבן שוין לאנגע יארן מיט זייער טאלאנט און געטריישאפט, האבן א גלאנץ געטאן אויפן קאמפיוטער־עקראן גאר יונגע שטערנדלעך, דינהלע סלעפאוויטש און יאסעלע ניבארסקי, דער מארגן פון אונדזער יידישער גאס. און זאל איך נישט געווען זען די הונדערטער פנימער פון יענער זייט עקראן, האב איך געפילט, אז זיי זיינען דא — פון ביראבידזשאן ביז בוענאס־איירעס און מעלבורן. א הארציקער יישר־כוח אלעמען!
די פראגראם „טרעפלעך ארויף צו א נס: א סיבה פאר א מסיבה‟ — קאן מען זען דא:
https://www\. youtube.com/watch\? v=13MO2VlK5tY&t=3197s
צום צווייטן מאל בין איך געווען פארבעטן דורכצופירן צוויי לעקציעס דורכן „זום‟ פאר די סטודענטן פונעם זומער־קורס ביים יידישן ביכער־צענטער אין אמהערסט. דערציילט האב איך וועגן דער נייער גענעראציע יידישע שרייבערס, געבוירן שוין נאכן חורבן; וועגן די אייגנשאפטן פון דעם דור און זיין אנדערשקייט אינעם אלגעמיינעם קאנטעקסט פון דער יידישער מאדערנער ליטעראטור.
צווישן די פראגעס, וואס די סטודענטן האבן מיר געשטעלט, וואלט איך פארט געוואלט אויסטיילן כאטש איינע, וואס מעגלעך אויך אנדערע שטעלן זיך: „ווען מיר, דער נייער דור יידישיסטן, וועלן פרווון שרייבן און שאפן ליטעראטור אויף יידיש, וואס וואלט עס מיינען, אויב מיר וועלן נישט האבן קיין יידיש־רעדנדיקן עולם? פאר וועמען דארפן מיר שרייבן, לויט אייך?‟
און אט איז מיין ענטפער:
זייער א גוטע פראגע. זי קומט פונקט צו דער צייט, ווייל די צייט גופא גיט איצט אויף איר אן ענטפער.
זינט ס׳האט זיך אין אונדזער לעבן באוויזן די אינטערנעץ, איז געשען א נס אין דער וועלט בכלל, און אין דער יידישער וועלט בפרט. נעמט אפילו דעם „פארווערטס‟, וואס איך האב רעדאגירט 18 יאר. די פאפירענע צייטונג האט געהאט בסך־הכל ארום 2 טויזנט אבאנעמענטן (לייענער זיינען געווען אפשר א ביסל מער); דערצו האט מען כסדר געהאט צרות מיט דער פאסט — סיי ווייל דער לייענער פלעגט לאנג ווארטן ביז די צייטונג וועט צו אים אנקומען און סיי צוליב דער כסדרדיקער העכערונג פון פאסט־הוצאות
ווי נאר ס׳האט זיך באוויזן די מעגלעכקייט ארויסצולאזן די צייטונג עלעקטראניש, האט די צאל לייענערשאפט דערגרייכט טעגלעך ביז 5־7 טויזנט. פאר מיין אוועקגיין איז שוין די צאל געשטיגן ביז 10־15 טויזנט. דערצו איז די צייטונג געווארן א טעגלעכע. א חוץ דעם, איז מעגלעך געווארן איינצופירן א טעגלעכע ראדיא־פראגראם, שאפן א ווידעא־קאנאל מיט אינטערעסאנטע פראגראמען און אינטערוויוען, און א סך אנדערע זאכן, נישט געקוקט דערויף, וואס די באלעבאטים האבן יעדעס יאר אומברחמנותדיק געשניטן דעם ביודזשעט פון דער יידישער אויסגאבע.
איצט גיט א קוק, וואס עס קומט פאר לעצטנס. עס באווייזט זיך דער „זום‟ און פארברייטערט נאך מער די מעגלעכקייטן צו קאמוניקירן אויף יידיש. עס ווערן געשאפן לערן־גרופעס, לעקטאריעס, שמועס־קלאסן, עס שאפן זיך נייע אויסגאבעס, ווי למשל, מיין זשורנאל „יידיש בראנזשע‟.
אויב פריער האט מען זיך געקלאגט, אז ס׳איז ניטא מיט וועמען א יידיש ווארט ארויסצורעדן, קאן מען איצט פריי זיך טרעפן און שמועסן וויפל איר ווילט און וועגן וואס איר ווילט. אבי מע זאל נאר וועלן. די גאנצע ווירטועלע וועלט איז פאר אייך אפן. דווקא דער יונגער דור יידישיסטן דארף אט די וועלט באוווינען און זי באקלאנגען אויף יידיש. אין אייערע הענט ליגט עס, וואס ברייטער און פארכאפנדיקער אט די וועלט צו מאכן, אז אויך אייערע קינדער זאלן וועלן דארט זיך שפילן און פרייען זיך אין יידיש.
וואס שייך שאפן, דארף מען נישט פרעגן, וועגן און מעסטן, צי ס׳איז כדאי צו שאפן אויף יידיש, צי נישט כדאי. צי ס׳וועט זיין ווער ס׳זאל לייענען, צי נישט. ס׳איז דאס זעלבע, וואס קוקן אויף א שיין מיידל און טראכטן, צי ס׳איז כדאי זיך אין איר פארליבן, צי נישט. שאפן איז דאך ווי ליבע — קודם־כל, דארף מען צו דעם האבן טאלאנט! דער טאלאנט וועט אייך שוין אליין אנווייזן, וואס צו טאן ווייטער.
זעצט זיך צום קאמפיוטער, טייערער פריינד, און שאפט. ווען איר וועט זיין פארטיק מיט א דערציילונג, א ליד, אן ארטיקל — שיקט עס אריין אויפן אנדערס yiddishbranzhe\. com
מרים טרין פירט אן מיטן רונדן טיש אויף דער טעמע ״יידיש היינט״
לעצטנס האט מרים טרין, וואס האט צוזאמען מיט איר מאן, אליעזר ניבארסקין, געשאפן א יידיש־צענטער „יא‟ (יידיש־ארט), פארבעטן מיך אין זייער „זום‟־פראגראם אויף דער טעמע „יידיש היינט‟. די טרעפונג וועט פארקומען דעם 30סטן יולי. איך גלייב, אז דער שמועס וועט זיין א פראדוקטיווער, אנגעזעטיקט מיט נייע שאפערישע איינפאלן. אלע ווייסן דאך, אז יעדער מארגן הייבט זיך אן מיטן היינט. איז זאל דער „היינט‟ זיין מיט מזל!
ברוקלין, ניו־יארק, דעם 28סטן יולי, 2020

Share this:TwitterFacebookPrintLike this:Like Loading...

Related
 


Tagged: Yiddish 
Post navigation


Previous Post
וויניצע — „ירושלים ד׳פאדאליע‟ 

Next Post
לאפסוס־קאקטוס — 36 



