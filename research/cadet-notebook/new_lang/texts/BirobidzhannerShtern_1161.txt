
 אין תל־אביב איז ארויס פון דרוק דער 8טער נומער פונעם זשורנאל (קווארטאלניק) ״יידישלאנד״. 
 דאס איז די איינציקע היינט־צו־טאג אין דער וועלט ליטערארישע פעריאדישע אויסגאבע, וועלכע דערשיינט פולקום אויף יידיש. אויף די שפאלטן פון ״יידישלאנד״, וואס פארשפרייט זיך איבער דער גארער וועלט, דרוקן זיך ווערק פון מחברים פון פארשידענע לענדער. 
 דער נומער שליסט אין זיך איין נייע לידער פון יואל מאטווייעוו (פעטערבורג), מארעק טושעוויצקי (קראקע), פעליקס חיימאוויטש (מינסק), באריס קארלאוו (ירושלים – בלומינגטאן, פשא), ירמיהו־אהרן טאוב (וואשינגטאן), חיים סאקאל (ירושלים – מאסקווע) און מיכאל פעלזענבאום (ראמלע, ישראל); דערציילונגען פון וועלוול טשערנין (כפר־אלדד, ישראל), משה לעמסטער (בת־ים), עמיל קאלין (תּל־אבֿיבֿ), ווי אויך איבערגעזעצטע אין יידיש פראגמענטן פונעם ראמאן ״עווארע״ פון באוווּסטן אוקראינישן זשורנאליסט און פראזאיקער פון דער יידישער אפשטאמונג וויטאלי פארטניקאוו. 
 אגבֿ, אין די 80ער יארן איז וויטאלי פארטניקאוו געווען צווישן די מחברים פון ״ביראבידזשאנער שטערן״. אינעם ביראבידזשאנער קאנטעקסט איז כדאי אפצומערקן דעם פאקט, וואס איינער פון פערסאנאזשן פון וועלוול טשערנינס גרעסערער דערציילונג ״שוטים און נבֿיאים״, וועלכע איז אנגעשריבן אינעם זשאנער פון ״אלטערנאטיווער געשיכטע״, איז הירש סוכאריעוו (1900 – 1963), וועלכער איז אין 1937 – 1943 געשטאנען ברוש פון דער יידישער אויטאנאמער געגנט און פארגעלייגט אין פעברואר 1941 איבערצופירן קיין ביראבידזשאן צענדליקער טויזנטער אזוי־גערופענע ״מערבֿדיקע״ יידן, וועלכע האבן זיך באמיט זיך ראטעווען פון די נאציסטן. 
 חוץ די קינסטלערישע ווערק, זיינען אינעם נייעם באנד פארעפנטלעכט אויך אן ארטיקל פונעם קונסט־קענער הילל קאזאווסקי (ירושלים) ״דער אנהייב פונעם יידישן טעאטער״ און אלכּסנדרה פאליאנס (מאסקווע) ביבליאגראפישער איבערזיכט פון איבערזעצונגען פון דער יידישער ליטעראטור, וועלכע זיינען דערשינען במשך פון די לעצטע יארן אינעם מאסקווער פארלאג ״קניזשניקי״ (דער רוסישער וואריאנט פון דעם דאזיקן איבערזיכט קען מען לייענען אינעם לעצטן באנד פונעם אלמאנאך ״ביראיבידזשאן״). אין טראדיציאנעלער רובריק ״א ניי זינגליד״ איז דאס מאל פארעפנטלעכט גרשון לייזערסאנס ליד ״פארנאכט אין ירושלים״ אויף די ווערטער פון זלמן שז״ר, דעם איינציקן ישׂראל־פרעזידענט, וועלכער איז געווען אויך א יידישער דיכטער. 
 אין דער רובריק ״נייע ביכער״ זיינען איבערגערעכנט 22 נייע אויסגאבעס אויף יידיש אדער פארבונדענע מיט דער יידישער שפראך און קולטור. פיר פון זיי זיינען אומפארמיטלעך פארבונדן מיט דער יידישער אויטאנאמער געגנט. דאס זיינען: א ניי פראזע־בוך פונעם געוועזענעם ביראבידזשאנער בערל קאטלערמאן ״די אפגעשטויסענע, א שפאנענדיקע דערציילונג״, וואס איז דערשינען אינעם ניו־יארקער פארלאג ״יידיש בראנזשע״; וועלוול טשערנינס לידער־זאמלונג ״א מאסקע אויף א מאסקע״, וועלכע איז דערשינען אויף רוסיש אינעם פארלאג ״ביראבידזשאן״, וואלערי גורעוויטשעס דאקומענטאלע געשיכטע־פארצייכענונג ״די יידישע אויטאנאמע געגנט: פון דער פארגאנגענהייט צום קעגנווארט״, ווי אויך דער לעצטער באנד פונעם אלמאנאך ״ביראבידזשאן״. 
 אינעם זשורנאל איז פארעפנטלעכט אן אילוסטרירטער קאטאלאג פונעם שוועדישן פארלאג ״אלניאנסקי טעקסט״, וועלכער ספעציאליזירט זיך אויפן ארויסגעבן ביכער אויף יידיש. ער אנטהאלט 14 טיטלען, איבערהויפט ביכער פאר קינדער. 
 
 
 וו . אראנאוו 
 