 
 דער בלוטיקער שפאס: 61: העליאטראפ און יאדאפארם 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס איין־אין־זעכציקסטע קאפיטל
    
 ה ע ל י א ט ר א פ  א ו ן  י א ד א פ א ר ם
    
א נייע נשמה איז געקומען אין בעטין, אז זי האט דערזען,
אז דער נפש מיט די בלויע ברילן און תאווהדיקע ליפן איז נישטא
נעבן איר. איצט מעג זיך זיין וואס עס וויל זיך. איצט לאז מען
זי פירן וווהין זיי ווילן, אבי יענער מענטש אין נישט דערביי.
    
דאס איז אמת, אז דאס חדר, וווהין מע האט זי
אריינגעפירט און באזעצט איינע אליין, איז געווען עפעס נישט אזוי
פויגלדיק. עפעס האט דארט געשמעקט מיט זויערס און מיט שימל; אראפ
אויף טרעפ האט מען זיך באדארפט אראפלאזן; ווי א מין קעלער
האט דאס אויסגעזען. עס איז געשטאנען א גרוי רויכיק
האלב־פינצטערניש. דאס קליינע לעמפעלע, וואס האט געלייכט פון יענער זייט,
איבער דער טיר, האט קוים־קוים אריינגעשטראלט אהער דורך א קליין
פענצטערל און באוויזן, אז אויסער לאנגע שמאלע הילצערנע בענק
הארט ביי די ווענט איז דא נישט פאראן קיין שום אנדער מעבל.
פון שלאפן איז גאר קיין רייד ניט געווען. עס זאל אפילו זיין ווו,
וואלט זי אויך נישט געלענט זיך שלאפן. זי איז געווען גליקלעך,
וואס מע האט זי דא איבערגעלאזט איינע אליין, און איז געזעסן, ווי
מען זיצט אויף דער וואך, און נאר ארויסגעקוקט, ס׳זאל שוין ווערן
טאג ― דאס איז געווען איר איינציקער ווונטש ― און צוגעהערט זיך
צו יעדן שארך. א מייזל איז דורכגעלאפן פארביי, א ווינטל האט
א בלאז געגעבן אין דרויסן ― איז זי שוין געווען גרייט, אז דאס
גייט מען נאך איר, און איז שוין געווען אויף די פיס. און איז
געווארן שטיל ― האט זי זיך צוריק אוועקגעזעצט אויף איר ארט און
ווידער גענומען זיך צוהערן אין דער שטילקייט פון דער דאזיקער
נאכט.
    
מיט א מאל האט זי איבערראשט א טומל פון א סך קולות פון
א סך מענטשן און א טופען פון א סך פיס, און א מאדנער הייזעריקער
קוויטש פון א פרויענשטימע האט זיי איבערגעשריגן אלעמען און
געשאלטן מיט אזעלכע קללות און געשאטן מיט אזעלכע געקליבענע
ווערטער, וואס בעטי האט נאך ביז אהער אזעלכע זיכער נישט
געהערט. די קולות פון די מענטשן, דאס טופען פון די פיס און דער
קוויטש פון דער פרויענשטימע ווערן אלע מאל נעענטער און
נעענטער און קויקלען זיך ווי פון אויבן אראפ, און אט זענען זיי שוין
גאר נאענט. עס האט זיך געעפנט די טיר פונעם חדר, ווו בעטי
איז געזעסן, און עטלעכע פאר מאנסבילשע הענט האבן מיט גוואלד
אריינגעווארפן א מענטשן אינעם געשטאלט פון א נקבה, וואס האט
נישט אויפגעהערט צו קוויטשען און צו שעלטן זיך מיט מאנסבילשע
קללות אין דער מאמען אריין:
    
די טיר האט זיך פארמאכט און צוגעשלאסן פון יענער זייט
און די אריינגעווארפענע נקבה איז געלעגן א וויילע אויף דער ערד
אנגעלענט אויף א נאקעטן עלנבויגן און ארומגעקוקט זיך אויף
אלע זייטן. דערזען, אז זי איז ניט אליין, האט זי זיך
אויפגעהויבן פון דער ערד, פאוואלינקע און שאקלענדיק זיך צוגעגאנגען צו
בעטין און גוט איינגעקוקט זיך אין איר פנים. בעטי פון איר זייט
האט זיך אויך גענומען איינקוקן אין איר פנים, און אויף וויפל
ס׳איז נאר מעגלעך געווען ביי אזא באלייכטונג, האט זי דערזען
פאר זיך א נקבה מיט שטארק אנגעפארבטע באקען, מיט שיטערע נאר
שטארק אנגעשמירטע געגרייזלטע האר אונטער א קלאגעדיק צעקנייטשט
און צעפלאכטן היטעלע, וואס האט פארשטעלט א נידעריקן
פרישטשעוואטן שטערן, פון וואנען עס האבן ארויסגעקוקט קליינע בלויזלעכע
אויגלעך מיט שיטערע קרענקלעכע ברעמען. א הארטער קארסעט האט
ארויסגעסטארטשעט הויך פון פארנט און ארויסבאוויזן שיטערע מיט
וואטען אונטערגעבעטע בריסט. דאס אלעס מיט איר הייזעריקלעכן
קול און מיטן הייזעריקן געלעכטער האבן עדות געזאגט, אז די
נקבה איז נישט פון די איבעריק געזונטע. נישט דאס אבער האט
אונדזער בעטין אזוי איבערראשט, ווי דער בוקעט, וואס האט זיך
געלאזט הערן פון דער דאזיקער דאמע. דאס איז געווען א געמישטער
ריח פון העליאטראפ־פארפומען און פון יאדאפארם. עס איז שווער
געווען צו כאפן, וועלכער פון די ביידע ריחות איז דא שטארקער.
אמאל האבן גובר געווען די פארפומען און אמאל ― דער
יאדאפארם...
    
באטראכט בעטין פון קאפ ביז די פיס, האט זיך די
שמעקנדיקע דאמע אנגערופן צו איר גאר פריינדלעך:
    
― וואס, טייבעלע? אויך פון דער „גאס?״...
    
און נישט ווארטנדיק אויף ענטפער, האט זי זיך פארגאנגען אין
א הייזעריקן געלעכטער, וואס האט זיך געענדיקט ביי איר מיט א
קוויטש. אויסגעשפיגן און אויסגעשאלטן זיך מאנסבילש אין דער
מאמען אריין, האט זי א פרעג געגעבן ביי בעטין, צי האט זי נישט ביי
זיך א פאפיראסל? ניין בעטי האט נישט קיין פאפיראסל. זי רויכערט
ניט. די שמעקנדיקע דאמע צעלאכט זיך אויף איר הייזעריקן
געלעכטער: א שיינע מעשה! וואס איז זי פאר א „גאסנמיידל״, וואס
רויכערט ניט... און זי זעצט זיך צו אויף דער באנק נעבן בעטין און
קלאגט זיך פאר איר, ווי פאר א שוועסטער, אז זי קאן זיך באגיין
אן ברויט און אן שלאפן און אפילו אן בראנפן; נאר אן א
פאפיראסל ― דאס פאר קיין געלט, נאר אפשר מיינט זי, אז זי האט
נישט קיין פאפיראסן? ― האט זי א טעות. אזוי פיל פרישטשעס זיי
אויף דער צונג, וויפל פאפיראסן זי האט ביי זיך אין רידיקול. האט
מען אבער צוגענומען ביי איר דעם רידיקול, אט די שדים, נעמען
זאל זיי ביי דעם בויך.
    
די ברכה ענדיקט זיך ביי איר, ווי געוויינלעך, מיט דער
מאנסבילשער קללה און זי פארגייט זיך אין א הייזעריקן געלעכטער.
דערנאך איז זי מיט א מאל געווארן ערנסט און אוועקגעשטעלט איר
אנגעשמירט פנים אויף בעטין:
    
― שוין לאנג, טייבעלע אינעם ד א ז י ק ן  ב ר וי ט ?... און נישט
ווארטנדיק אויף ענטפער, ווי איר שטייגער אין, הייבט זי אן
רעדן פון זיך, אז זי איז שוין לאנג  א י ן  ד ע ם  ב ר וי ט, פון זעכצן
יאר אן... זי איז נאך קיין זעכצן יאר נישט אלט געווען אפילו...
אויב זי וויל, וועט זי איר דערציילן, ווי אזוי זי איז געקומען
דערצו.
    
און נישט ווארטנדיק אויף ענטפער, ווי איר שטייגער איז,
דערציילט זי בעטין, וו י א ז וי ז י  א י ז  ג ע ק ו מ ע ן  ד ע ר צ ו ― א
לאנגע געשיכטע.
    
דאס איז געווען א געשיכטע ― א געוויינלעכע, איינע פון יענע
אלטעגלעכע געשיכטעס, וואס ווערן איבערגעחזרט אין לעבן אויף
טויזנטער און טויזנטערליי וואריאציעס און פילן אן די וועלט מיט
טויזנטער און טויזנטער קרבנות, אומגליקלעכע קרענקלעכע נפשות,
פארקריפלטע, צעטראטענע, פארלוירענע נשמות.
    
דאס איז געווען א געשיכטע, אדער בעסער געזאגט, א גאנצע
מגילה פון געשיכטעס, א לאנגע קייט פון צרות, רדיפות, אינטריגעס,
מסירות, הינטערפיסלעך און רישעות! א ים, א וועלט מיט רישעות! און
דערציילט האט זי דאס אלעס אין אזא ווולגארן הפקר־טאן,
איבערגעשאטן מיט אזעלכע פיקאנטנע קללות און מיט אזוי פיל
צינישע ווערטער, ניבול־פה, וואס אן אנדערע אויף בעטיס ארט וואלט
זיכער פארברענט געווארן פאר בושה און פארשטעלט זיך די אויערן,
זי זאל נישט הערן. מיין העלדין איז אבער נישט פון די מיידלעך,
וואס מיינען, אדער זיי ווילן, אז יענער זאל מיינען, אז ז יי
וו יי ס ן  נ י ש ט  פ ו ן  ק יי ן  ז א ך , און באקומען דעריבער פארב אין פנים,
אז זיי דערהערן אזעלכע ווערטער, וואס ווערן גערעדט נאר
צווישן מאנסבילן... בעטי, וואס איז אליין אויך נישט אויסגעוואקסן
צווישן מלאכים, האט געוויס אין איר גאנצן לעבן נישט געהערט
קיין הונדערט־חלק פון די מענטשלעכע רישעות, שלעכטיקייט און
בייזוויליקייט, וואס זי האט זיך אנגעהערט אין איין נאכט פון אט דער
דאזיקער פארלוירענער הפקר־פרוי, וועלכע האט זיך נישט באקלאגט,
נאר גלאט איבערגעגעבן מיט אלע תגין און מיט אלע פישטשעווקעס
אלצדינג, וואס זי האט איבערגעטראגן און טראגט איבער נאך ביזן
היינטיקן טאג פון די „רוחות און שדים״ (מיט דעם נאמען הייסט
ביי איר יעדע באשעפעניש, וואס טראגט א בארד), וועלכע יאגן זי
און פלאגן זי, לאזן איר די גאס נישט דורכגיין... וואס האבן
זיי צו איר ― ווייסט זי אליין נישט... אזא רציחה איז דען געהערט
געווארן אין דער וועלט? טויזנטער גנבים, גזלנים און באנדיטן
גייען ארום פראנק און פריי. זי אליין ווייס פון א חברה
„בלאטניקעס״, „כאפיסניקעס״ און „מארוויכערס״, וואס האבן נישט לאנג
דערשטיקט א יינגל פון א יאר דרייצן, מורא געהאט, ער זאל
נישט ארויסגעבן זייערע גנבישע סודות ― עמיצער זאל זיך עס
ארומקוקן, עמיצער זאל עס אפילו געבן א פיפס. און אז אן ארעמע מויד
האט זיך ארויסגעכאפט אויף דער גאס, טאמער וועט זי עפעס
פארדינען, זי וויל פרעסן ― אהא, איז זי שוין ביי זיי גרויס אין די
אויגן!...
    
אזוי הערט נישט אויף די דאזיקע אומגליקלעכע צו באקלאגן
זיך אויף איר וויסט מזל און אויף די אומגערעכטיקייט פון די
מענטשן. און פארשטייט זיך, אז דערביי ווערט נישט פארגעסן א ברכה
אויף זייער מאמעס קאפ, אזוי אז איטלעכער פון די „שדים און רוחות״,
גנבים, גזלנים און באנדיטן, באקומען פון איר יעדער זיין חלק..
    
נאר מער פון אלע האט די דאזיקע פארלוירענע און צעהיצטע
געפייערט אויף איינעם א יונגנמאן מיטן נאמען מאקאר
זשערעבטשיק. דעם דאזיקן נאמען האט זי דערמאנט ― א מאל צוואנציק, אויב
נישט מער. מאקאר זשערעבטשיק ― דאס איז דער העלד פון איר
ראמאן. דאס איז איר געליבטער, צוליב וועלכן זי האט זיך מפקיר
געווען, צוליב וועלכן זי האט זיך פארקויפט אין גאס, בכדי ער
זאל האבן אויף וואס צו הוליען מיט אויסגעלאזענע מיידלעך ― א
חלירע זאל אויף אים קומען מיט זיי אינאיינעם!... פונדעסטוועגן
וואלט זי אים מוחל געווען, כאפט אים דער רוח, לאז ער זיך
ארומשלעפן מיט אויסגעלאזענע מוידן וויפל ער וויל! וואס האט ער
אבער צו שלאגן בלאט מיט פרעמדע ווייבער? און נאך וואסערע
ווייבער! ― וואס זייערע מענער פארנעמען זיך מיט גנבה, גזילה און
עקספראפריאציעס! ער מיינט, אז עס וועט אים אפלויפן גלאט אט
דאס, וואס ער האט צוליב זיי דערשטיקט א יינגל און צעשטאכן
אים דאס לייב, געמאכט ווי א רעשעטע... לאז ער נאר פרווון
ווידער ארומשלעפן זיך מיט פרעמדע ווייבער, וועט זי זיך מיט אים
אפרעכענען! נישקשה, זי האט אויף אים און אויף זיי אלע א
רעכטע בייטש: ביי איר ליגט נאך דאס רענצל פונעם דערשטיקטן
יינגל...
    
בעטי האט מער געטראכט פון דער דאזיקער פארלוירענער, ווי
געהערט אירע מעשיות. זי האט געטראכט וועגן לעבן פון דער
דאזיקער אומגליקלעכער, וואס האט פאר איר אליין קיין ווערט, וועגן
איר גרעסטן ווונטש, וואס באנוגנט זיך מיט א פאפיראסל, און
וועגן די בלוטיקע געשיכטעס, וואס זי דערציילט מיט אזא
קאלטבלוטיקייט. נאר וואס ווייטער האט זי זיך גענומען אלץ מער
צוהארכן צו דער שרעקלעכער געשיכטע מיטן דערשטיקטן יינגל, וואס
האט אין זיך א סך ענלעכקייט מיט דער געשיכטע פונעם
געהרגעטן קיריליכעס זונדל. דא א שטיפקינד ביי זיין פאטער און דארט
א שטיפקינד ביי זיין פאטער. דא איז דער שטיפפאטער א שיכור און
האנדלט מיט גנבישע זאכן און דארט איז דער שטיפפאטער א
שיכור און האנדלט מיט גנבישע זאכן... און עס ווילט זיך איר
זייער א פרעג געבן ביי דער דאזיקער פארלוירענער, ווי אזוי האט
מען גערופן דעם דערשטיקטן יינגל?... נאר אזוי ווי זי האט נאך
מיט איר דורך דער גאנצער נאכט קיין איינציק ווארט גערעדט,
ווייסט זי נישט, ווי אזוי זי זאל מיט איר אריין אין א שמועס. ובפרט,
אז יענע ווערט נישט אנטשוויגן אויף קיין מינוט, דאס מויל מאכט זיך
איר נישט צו. און אזוי קייטלט זיך ביי איר איינס מיטן אנדערן,
אלע מאל אן אנדער געשיכטע, איינע שרעקלעכער און העסלעכער פון
דער אנדערער. בעטי האט זיך גאר נישט ארומגעזען ווו די נאכט
איז אהינגעקומען ― ביז עס האט זיך דערהערט א קלונג פון שליסלען
און א סקריפ פון דער טיר, וואס האט זיך מיט אמאל ברייט
אויפגעעפנט און א העלער פאס פון טאג־ליכטיקייט האט זיך ווי מיט גוואלד
אריינגעריסן פונעם קילן אינדרויסן אהער אין דער דאזיקער גרוב,
און דא האט די שמעקעדיקע פרוי צום ערשטן מאל ערשט
דערזען ווי עס געהער צו זיין דאס מיידל, מיט וועלכער זי האט
פארבראכט כמעט א גאנצע נאכט און פאר וועלכער זי האט אויסדערציילט
אינגאנצן איר הארץ ― און זי איז איבערראשט געווארן: אזוי יונג,
אזוי שיין און אזוי פריש ― אזעלכס האט זי נאך קיינמאל אויף דער
„גאס״ נישט באגעגנט!... און נאך מער איבערראשט איז זי
געווארן, אז זי האט דערהערט אט דאס מיידל רעדן מיט דער
פאליציע.
    
בעטי, אז זי האט דערזען דעם אריינגעקומענעם נאדזיראטעל
און דערהערט, אז מען הייסט איר גיין מיט אים, האט זי זיך
אוועקגעשטעלט און האט געזאגט גאנץ פעסט, אז מיט אים איינעם
אליין וועט זי נישט גיין פון דאנען, דער טויט זאל איר זיין!
    
יענער האט דאס תחילת נישט געקאנט פארשטיין, אייגנטלעך,
וואס דאס הייסט, האט אים בעטי קלאר געמאכט, אז אויב ער וויל,
זי זאל גיין פון דאנען, זאל ער ארויסרופן אהערצו נאך איינעם,
אנישט וועט זי זיך נישט רירן פונעם ארט ― סיידן מיט גוואלד...
    
― בראווא! אט דאס הייסט א מויד! א מאלאדיעץ א מויד! ― האט
זיך אנגערופן די שמעקעדיקע נקבה און פארגאנגען זיך אויף איר
הייזעריקן געלעכטער,― אט אזוי דארף מען מיט זיי האנדלען, מיט
די זשוליקעס! בראווא!...
    
און אז בעטי איז געווען אין דרויסן און געזעסן מיט צוויי
נאדזיראטעלעס אויף דער דראזשקע, האט זיך איר נאך אלץ
אויסגעדאכט, אז זי הערט דעם געמישטן ריח פון העליאטראפ מיט
יאדאפארם, וואס האט זי נישט אפגעלאזט דערנאך דעם גאנצן טאג.
    
דאס צוויי־און־זעכציקסטע קאפיטל
    
ד י  ב ע ר ז ע  ק א כ ט וו י א  ג י ה נ ו ם
    
מיט דער גיכקייט פון א בליץ האבן די טעלעגראפן־דראטן
צעטראגן איבער אלע עקן פון דער וועלט די איבעראשנדע ידיעה,
אז „ענדלעך האט זיך איינגעגעבן צו געפינען דעם מערדער פונעם
געהרגעטן קריסטלעכן יינגל וולאדימיר טשיגירינסקי און אז דער
מערדער איז א ייד, נאך גאר א יונגער מאן, וואס שטודירט אויף
דאנטיסט״...
    
„דער פארברעכער ― איז געשטאנען ווייטער אין דער ידיעה ―
האט זיך דערווייל נאך נישט מודה געווען און זיינע חברים האט ער
דערווייל נאך נישט ארויסגעגעבן, נאר אלע סימנים זענען קעגן
אים און ס׳איז קיין ספק נישט, אז ער האט געהאט צו זיך
מינדסטנס נאך דריי מיטהעלפער און אז דער פארברעכן אין באגאנגען
געווארן צוליב א רעליגיעזן צוועק״...
    
דאס איז געווען די ערשטע באמבע, די ערשטע טעלעגראפישע
ידיעה אין קורצן, וואס די בלעטער פונעם געוויסן מין האבן דאס
אויפגעכאפט, צעשמירט, צעלייגט אויף טעלערלעך און געמאכט דערפון
א גאנצן צימעס.
    
יידן פון דער גאנצער וועלט, אנגעלערנט און געוווינט
געווארן צו דעם בילבול נאך פון פארצייטן, האבן זיך כלומרשט
אויסגעלאכט דערפון, געמאכט חוזק פון דעם גאנצן ענין, געזאגט
ווערטלעך, אז דאס „האבן גאזעטן אויסגעטראכט צוליב פרנסה״,
נאר אינווייניק אין הארצן האט עס פארדראסן. „טאמער איז קארג,
נאט אייך א רעשטל צו די צרות!״...
    
נאר אויב ביי די יידן פון דער גאנצער וועלט האט זיך נאך
 
 