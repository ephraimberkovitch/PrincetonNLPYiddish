
 רות לעווין 
 איז א באקאנטע ישראלדיקע זינגערין און אקטריסע, זי פארנעמט זיך אויך מיטן ליטערארישן איבערזעצן פון יידיש אויף רוסיש און העברעיש, שרייבט פראזע און לידער אויף אט די שפראכן. רות איז א לאורעאט פון דער פרעמיע אויף סעגאלס נאמען פאר א בייטראג אינעם אנטוויקלען יידישע קולטור. רותס פאטער לייבו לעווין ( 1914־1983) איז געווען א באוווסטער יידישער פארלעזער, זינגער און קאמפּאזיטאר. א באדייטנדיקער טייל פון רותס רעפערטואר באשטייט פון לידער, צו וועלכע איר פאטער האט אנגעשריבן מוזיק. מיט איר נאוועלע ״א רייזע פון טשערנאוויץ קיין קיעוו״ איז זי געווארן א לאורעאט פונעם צווייטן קאנקורס פון יידישער דערציילונג, וואס עס פירט אים דורך די ישראלדיקע נאציאנאלע אינסטאנץ פאר יידישער קולטור. 
 
 …אוועקגעפלויגן די שטויביקע פלאטפארמע, די בלייכע פנימער, די פארווארפענע הענט. דער נאכט־שנעלצוג פון פונקט א׳ קיין פונקט ב׳. צי אין מיין היימלאנד, צי אויף דער פרעמד. 
 פון דעם פלאצקארט־וואגאנס דערשטיקעניש, דורך א באטעריע פון פרעמדע פיס, דרינג איך זיך ארויס צום טאמבור, כדי אין דעם געבענטשטן געקנאל, איינע אליין, אויפן ווינט, זיך אפצוגעבן דארטן דעם צער. 
 מיט זיבעצן יאר צוריק, ווען כ׳האב צום ערשטן מאל פארלאזט מיין היים, האב איך נישט דערפילט קיין צער. בלויז א פארקערפערונג פון עפעס א טאטנס נעפלדיקער מעשה און א קינדערשער ברען פון יוצא־וועגן. און איצט האט מיך צעקוועטשט דער צער ווי א בער. איך שטיי אנגעטוליעט צו דעם קאלטן קלאפנדיקן אייזן, שלינג אריין דעם סיגארעטן־רויך און בין מרחם סיי אויף יענע, וואס זיינען געבליבן אויף דער פלאטפארמע, און סיי אויף זיך אליין — אן אייביקע יידענע… כ׳וויל וויינען, אבער כ׳קאן נישט — פאראן א בארג אין מיין ברוסט. און דער געקנאל, דער געקנאל… 
 די טיר גיט א גרילץ, עפעס טונקלס פאלט אויף מיר און כאפט מיך שווייגנדיק ארום, שטופט און טאפט מיין גוף. און פלוצעם פארשטיי איך, א דערשטוינטע, אז מער דארף איך נישט זיך באהערשן. און איך שריי אזוי, ווי כ׳האב נאך קיין מאל ניט געשריגן, אזוי, ווי עס שרייען מונקס אלע צעריסענע מיילער אין איינעם — עקסטאטיש, גליקלעך. דאס ״עפעס״, א צעמישט, שוואכט אפ זיין דראנג: ״וואס איז?״ איך שפאר זיך אן מיט מיינע ביידע הענט און שטופ אים אפ, און — אויף וועלכער שפראך זאל איך…? — יא, יא, אויף מיין אורשפראך, זיי פארשטייען זי! ״ריר זיך ניט צו צו מי־י-יר!!!״ די טיר גיט נאך א גרילץ, עמעצער קומט אריין, דער אנשיקעניש טוט א שאקל און פארשווינדט. א גרילץ. געקנאל און ווינט. ניטא קיין טרערן. מיין אויסלייזער רייכערט א סיגארעטל ביי דער וואנט אקעגן און כאפט צומאל א קוק אויף מיר,חוזקט זיך. און א פולשטענדיקע אויסגעשעפטקייט פאראן אין מיין ברוסט. 
 אין דעם וואגאן האט זיך מיין טשערנאוויצער קאנצערט־מייסטער מאיסיי יעפימאוויטש שוין איינגעארדנט, און איצט פירט ער א שמועס מיט אונדזערע מיטרייזנדע — א גראבן העפלעכן פאליאק און א בלייך צעשויבערט ווייבל מיט אומרויקע אויגן. דער פאליאק פארט קיין קיעוו צוליב א געשעפט; מיט א ווייכן אויסשפראך דערפרעגט ער זיך, אווו איז דא א דוש אויפן וואקזאל: ״ווי אזוי? ניטא?״ דאס ווייבל דערציילט, אז זי פארט צו איר טאכטער: ״זיי ווארטן אויף מיר ניט… גלייך נאך דער ארבעט, אן קיין שום זאכן… א קוק צו טאן אויף די אייניקלעך…״ דערהערט אז מיר פארן קיין קיעוו מיט א פראגראם פון יידישע לידער, פינטלט זי מיט די אויגן און זאגט, שמייכלענדיק בלויז מיט די ליפן, אז זי אויך האלט פון יידישע לידער: די שכנים האבן געזונגען. 
 מאיסיי יעפימאוויטש עפנט א פלעשל קיזילאווקע, און מיר טרינקען אלע פיר לכבוד אונדזער באקאנטשאפט. די קיזילאווקע איז אן אויסערגעוויינטלעכע. מאיסיי יעפימאוויטש האט אליין געקליבן יאגדעס, אליין איינגעשטעלט. דאס בלייכע ווייבל פארדעקט כסדר דעם גלאז מיט איר דלאניע און גיט נאך, פארזשמורעט די אויגן, צמאקעט מיט דער צונג און באלויבט מיין באלעבאטישן קאנצערט־מייסטער. אויך דער פאליאק סמאקעוועט העפלעך מיט. דער שמועס קלעפט זיך. מיר טרינקען א גלעזעלע טיי. דאס ווייבל האט נישט קיין קליינגעלט, באצאל איך דער קאנדוקטארשע פאר איר טיי פיר קאפיקעס. איך בין א רייכע אויסלענדערין. 
 דער עולם ארום אונדז הייבט שוין אן זיך אוועקלייגן שלאפן. אונדזער פאליאק איז שוין אוועק און צוריק מיטן ציין־בערשטל און דעם האנטעך און קריכט ארויף אויף זיין אויבן־פאליצע. מאיסיי יעפימאוויטש און איך, מיר האבן א לייכטן צוזאמענשטויס, ווייל איך האב אין משך פון זיבעצן יאר געחלומט וועגן אן אויבן־פאליצע אין א טונקלן וואגאן און די רעדער, וואס קלאפן זיך איבער… קאן ער נישט, מיט זיין ווינער אויסבילדונג, דערלאזן א פראו… דערקלער איך אים דעם ענין פון די זיבעצן יאר און קלעטער ארויף. גלייך איבער מיין פנים הענגט די באגאזש־פאליצע. ס׳איז הייס און דושנע ווי אין א קבר. איך קערעווע זיך איבער אויפן בויך און שטאר אריין אינעם טינט־טונקל מיט א בלייכן פלעק — מיין אייגן אפשפיגלונג. 
 פון אונטן, די שיך פון מאיסיי יעפימאוויטש שטייען שטרענג פאראלעל, ווי צוויי פיאנע־פעדאלן. דאס צעשויבערטע ווייבל האט זיך אפגעזאגט פונעם בעטגעוואנט און איצט ליגט זי אויף דער נאקעטער פאליצע, דער צונויפגעוויקלטער מאטראץ אונטערן קאפ. זי ליגט אויף דער זייט, אומגעמיטלעך, צונויפגענומען די פיס מיט די שיך. איך האב איר פארגעלייגט צו באצאלן פארן בעטגעוואנט, האט זי געענטפערט, אז סיי ווי סיי קאן זי נישט איינשלאפן אין א באן. 
 אין מיטן דער נאכט דערוועק איך זיך. דער וואגאן איז פול מיט שלעפעריקע אטעמס און כראפן פון אומרויקע מענטשן, וואס יאגן זיך אין דער נאכט ווער ווייס וווהין. דאס ווייבל זיצט א צעקנייטשטע, א צעשויבערטע, און שטארט מיט די אויגן גלייך אין דער וועלט אריין. 
 אין דער פרי גלעט זי צו די האר מיט א קעמל און טשעפעט זיך צו צו מיר: 
 —&nbsp; איז זינגסטו יידישע לידער? אויף וועלכער שפראך? 
 —&nbsp; אויף יידיש. 
 —&nbsp; ביסטו… 
 —&nbsp; וואס? 
 —&nbsp; נו, וואס איז דיין נאציאנאליטעט? 
 —&nbsp; איך בין א יידישקע. 
 זי וואקלט זיך א וויילע, בויגט זיך צו צו מיר איבער דעם וואגאן־טישל און טוט א הייסן, פייפנדיקן שעפטשע: 
 —&nbsp; ווייסט, איך בין אויך א יידישקע. 
 דער קאנדוקטאר גייט פארביי און מעלדעט, אז מיר פארן שוין צו צו קיעוו. 
 &nbsp; 
 https://www.ruthlevin.info/ 
 https://www.facebook.com/RuthLevinYiddishSongs?fref=ts 
 https://www.facebook.com/pages/Leibu־Levin/478542298918888 
 