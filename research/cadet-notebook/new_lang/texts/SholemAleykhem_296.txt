 
 פון כתרילעווקע: זומערדיקע ראמאנען 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
זומערדיקע ראמאנען
  
1
  
„ארץ־ישראל״ און „פאלעסטינא״
    
פון זינט איך געדענק כתרילעווקע איז די שטאט געווען א שטאט,
ווי אלע שטעט. ווינטער איז מען געזעסן בא פארהאקטע פענצטער,
זומער ― בא אראפגעלאזטע פארהענגלעך און פארמאכטע לאדן, און אז
ס׳איז געווען שטארק הייס, און די זון האט שטארק דעקוטשעט, האט
מען זיך באהאלטן אין די קעלערס, באנאכט געשלאפן אין דרויסן, געפאכעט מיט דער נשמה ― און גארנישט. מען איז ניט געשטארבן. דאס
הייסט, שטארבן איז מען געשטארבן, נאר ניט פון דער זון, ניט פון דעם,
וואס ס׳איז הייס אין דרויסן. איצט, זאלט איר אנקוקן, אז עס קומט זומער, איז א בהלה אף די כתרילעווקער יידן. עס ווערט זיי הייס אין שטאט,
הייס און דושנע, און מע רעדט שוין נאר וועגן לופט, וועגן „וואזדוך״,
וועגן ארויספארן אף א „דאטשע״. און פארן דארף מען דארט ניט גאט
ווייס וווהין. זיי, די כתרילעווקער, האבן די דאטשע, ברוד השם, בא זיך
אונטער דער נאז, טאקע אין כתרילעווקע. דאס הייסט, ניט אין שטאט
גופא, נאר נישט ווייט פון שטאט ― אף דער „סלאבאדקע״. דאס איז
די אלטע כתרילעווקער סלאבאדקע, ווו מיר, חדר־יינגלעך, פלעגן אמאל,
אנגעוואפנט מיט הילצערנע שווערדן און מיט געפארבטע ראדביקסלעך,
ארויסגיין מלחמה האלטן, אז ס׳איז געקומען ל″ג־בעומר. היינט איז
די סלאבאדקע גארנישט צו דערקענען. פריער האט דאס געהערט צו די
גויים, היינט געהערט עס שוין צו די יידן. דאס הייסט, געהערן געהערט
דאס היינט אויך צו די גויים, מחמת עס רעכנט זיך שוין מחוץ לעיר, פון
 יענער זייט שטאט, טאר דאך דארט א ייד ניס זיין. נאר וווינען דארט
 זומער באם גוי אף דאטשע ― דאס מעג מען. דאס הייסט, מעגן מעג מען
ניט, נאר אז איר באצאלט דעם פריסטאוו און אז איר נעמט ארויס פון א
דאקטער א פאפיר, אז איר זייט קראנק און אז איר באדארפט האבן
„וואזדוך״, לאזט מען אייך אריין אין דעם פארבאטענעם גן־עדן.
    
געבליבן אין כתרילעווקע איבערן גאנצן זומער און דערזען, ווי דער
עולם פאקט זיך אין וועג אריין, עס שלעפן זיך פורן און פורלעך, גאנצע קאראוואנען, פון אויבן ביז אראפ מיט כל טוב: בענקלעך און טישלעך, בעטן און בעטלעך, טעפלעך און פאקרישקעס, קוימענס פון סאמאווארן, אייבערשטע פון שטויסלעך, קישנס און פערענעס, אלטע ווייבער
און פיצלעך קינדער ― דער גאנצער כתרילעווקער סקארב, ― האט מיך
אויך אנגענומען א יצר־הרע: איך וויל אויך פארן אף דאטשע. האב איך
געדונגען א פורל און בין אוועק אף דער סלאבאדקע.
    
פארנדיק, פרעגט מיך אפרים דער בעל־עגלה, יאנקל בולגאטשעס
אן אייניקל, א בחור מיט א ווייסער מאנישקע און מיט שטיוועלעטן, וווהין
וויל איך פארן: קיין „ארץ־ישראל״, אדער קיין פאלעסטינע״?
    
― פריער קיין „ארץ־ישראל״, דערנאך קיין „פאלעסטינע״...
    
דא מוז איך איבעררייסן און געבן צו דערקלערן דעם לעזער, וואס
איז דאס פאר א מין „ארץ־ישראל״ און וואס פאר א „פאלעסטינע״? ―
דאס איז אזוי פשוט, אז נאכדעם, ווי מען וועט עס אייך נעבן צו פארשטיין און איך וועט דאס צעקייען, וועט איך אליין זאגן, אז אנדערש
האט עס ניט געקאנט הייסן. אזוי איז געווען די מעשה: פריער האבן אנגעהויבן ארויסצופארן אף דער סלאבאדקע זיך באזעצן אפן זומער, געוויינלעך, די רייכערע, די „פני״, די אזוי־גערופענע כתרילעווקער אריסטאקראטן; דערנאך ― די מיטלמעסיקע בעלי־בתים, און דערנאך ― שוין
די ארעמערע, די סאמע היימישע; און ס׳איז געווארן אויס גויישע סלא־באדקע, נאר א יידישער יישוב, און מען האט דאס דעריבער א נאמען געגעבן „ארץ־ישראל״. וואס ווייטער האבן כתרילעווקער יידן אנגעהויבן
פארן שטארקער און שטארקער, „ארץ־ישראל״ איז געוואקסן, און עס
האט אנגעהויבן ווערן ענג. האבן זיך די נגידים גענומען אפרוקן פון דער
סלאבאדקע אלץ ווייטער און ווייטער, טיפער אין דארף אריין, העכער
ארויף, אף יענער זייט בארג, און מיט דער צייט איז פון דער סלאבאדקע
געווארן צוויי סלאבאדקעס: די אלטע סלאבאךקע, ווו די קבצנים זיצן,
„ארץ־ישראל״, און די נייע סלאבאדקע, ווו די אריסטאקראטן, די נגידים
הייסט עס, זיצן, וואס מען האט דאס געקרוינט מיטן נאמען „פאלעסטינע״. דאס הייסט, טאקע ארץ־ישראל, נאר פארט ניט ארץ־ישראל. „פאלעסטינע״ איז מער מאדערן, מער אריסטאקראטיש.
  
פארשטייט זיך, אז אין „פאלעסטינע״ איז א סך שענער, ווי אין
„ארץ־ישראל״. אין „פאלעסטינע״ זעט איר שוין נייע הייזלעך, הויפן
מיט געפארבטע שטאכעטן, רייכע סעדער, גרינע גערטנער, שמעקנדיקע
בלומען ― מעשה דאטשע. אין „ארץ־ישראל״ איז דאס שוין נישטא. א
גוייש שטיבל, מיט שטרוי געדעקט, פון אינעווייניק און פון אויסנווייניק
אויסגעשמירט מיט גרויען ליים, און סע שמעקט מיט מיסט און מיט קו
און מיט זויערטייג, א הייפל, ווי א זשמעניע די גרייס, א שטעלכל פאר
חזירים, א האן שפאצירט ארום מיט הינער, און קראפעווע מיט שטעכלקעס מיט בוריאן, הויך געוואקסן ― אט דאס איז דער גן־עדן פונעם
כתרילעווקער דאטשניק אין „ארץ־ישראל״. און מען איז צופרידן פונדעסטוועגן, ― אבי גאט העלפט, מע קאן באצאלן דעם גוי פאר דער
דאטשע און ס׳איז נאך דא וואס צו עסן אויך, שעפט מען תענוג און מע
טוט זיך אן כל הפארגעניגנס שבעולם: די ווייבער קאכן אפ דעם קאלטן
בארשט, „שטשאוו״ רופט מען עס, און שטעלן דעם סאמאוואר מיט
שטעקלעך, מיט שפענדלעך און מיט פארטריקנטע בוזשיקעס, מע פארשפארט קוילן, און די מאנצבילן ווארפן אראפ די קאפאטעס, זעצן זיך
אוועק גאנץ שיין אף דער הוילער ערד, מע קוקט ארויף אין אנגעגליטן
הייסן הימל אריין און מע פילט עפעס א מאדנעם ריח, א ריח, וואס מע
האט אים קיינמאל אין שטאט ניט געפילט נאך. היינט די קינדער? פון
קינדער שמועסט מען ניט. פאר יידישע קינדער עפנט זיך דאך גאר א
נייע וועלט. אז עס קומט זומער אף דער דאטשע. און נישט איין וועלט,
נאר טאקע אלע דריי הונדערט צען וועלטן! א קלייניקייט גראז! א ווערטעלע קראפעווע! א שפילעכל קנאקלקעס! און בעזעמער? און בוזשי־קעס? און גרינע אגרעסן? און רויטע וויימפערלעך? און געלע סאנישניקעס? און ווייסע פליטערלעך? און וואס איז ווערט אנצוקוקן קליינע
הינדעלעך, נאר־וואס אויסגעפיקטע פון די אייער? און יונגע קאטשקעלעך, א שטייגער, וואס אז זיי גייען קאטשען זיי זיך, ווי א כתרילעווקער נגידיתטע און מיוחסת שבת באטאג, אז זי גייט אפן שפאציר? און
דאס, מיינט איר, איז גארניט, וואס מען קאן אין מיטן גאס אננעמען
פולע זשמעניעס מיט שטויב און מאכן „חושך של מצרים״? און דעם
טעם פון נאכלויפן נאך א פולן וואגן מיט נאר־וואס אפגעשניטן ברויט
און ארויסשלעפן א פאר זאנגען פון הינטן ― א מכה זאל דער גוי וויסן?
היינט די סאזשלקע, וואס מע קאן דארטן טאן עטלעכע זאכן מיט א מאל:
אי פיש כאפן, אי באדן זיך, אי שווימען, אי עפעס נאך?... דער
עיקר איז דאס באדן זיך. מע וואלט זיך געקאנט דארטן באדן און
באדן, פאליאסקען זיך גאנצע טעג, ווען ניט די שקצימלעך, ימח־שמם,
וואס קלייבן זיך צונויף אקוראט דעמאלט, ווען יידישע קינדער האבן
אראפגעווארפן פון זיך די ארבע־כנפותלעך, האלטן שוין כמעט בא די
הייזלעך, ― הייבן אן די שקצימלעך צו לאכן און צו ווארפן מיט שטיינדלעך און הוקען און טיוקען און שרייען: „העי זשידאטשקי! לייבסע־דאקי. ציצעלע! העי!״
  
און יידישע קינדער כאפן זיך אנצוטאן, ציטערן, ווי די אנגעשראקענע שעפעלעך. דער מאמעס מילך ווערט בא זיי פארקילט אינעווייניק
אין די בייכלעך.
  
. . . . . . . . . . . . . . . . . . . . . . . . . . . . . . . . . . .
  
זיצן זומער אף א דאטשע, אחוץ וואס ס׳איז א תענוג, איז דאס נאך
א גדלות אויך: „וווהין רעכנט איר היינטיקן זומער, אם ירצה השם, אז
גאט וועט שענקען דאס לעבן, ארויספארן אף דעך דאטשע, שרה־ברכה
קרוין?״ ― „איך רעכן היינטיקן זומער, אם ירצה השם, אז גאט וועט
שענקען דאס לעבן, זיך באזעצן בא מיקאלע חזיר אין „ארץ־ישראל״.
און איר, חנה־מירל סערצע, זאלט איר מיר געזונט זיין, ווו רעכנט אי־זיך באזעצן היינטיקן זומער, אם ירצה השם, אז גאט וועט שענקען דאס
לעבן?״ ― „איך רעכן, שרה־ברכה קרוין, היינטיקן זומער, אם ירצה
השם, אז גאט וועט שענקען דאס לעבן, זיך באזעצן אויך אין „ארץ־ישראל״, בא האוורילעכע די שיכורטע ― זי האט זייער א וווילע דאטשע״...
    
אט אזוי שמועסן זיך אויס צוויי בעל־הביתטעס אין כתרילעווקע און
טאפן זיך בא די גוידערס און קוקן איינס אף דאס אנדערע מיט גרויס
גדלות, גלייך ווי דאס וואלטן געווען צוויי יעהופעצער דאמעס, וואס האבן
אלצדינג און עס גייט זיי מער ניט אפ נאר א דאטשע.
    
 2
    
 ווער זיינען זיי?
    
פרייטיק איז געווען די געשיכטע, אין סאמע ברען פון דאטשע־סע־זאן. די היץ איז געווען מיט סכנת־נפשות. כתרילעווקער יידן האבן זיך
געאיילט קיין „ארץ־ישראל״ אף שבת, זיך געשטופט און געשפארט און
געקוועטשט און געריסן זיך צו אברהמל דעם קאליישטשיק אין פורגאן
אריין, געקראכן קאפ אף קאפ און ממש געשלאגן זיך פאר די ערטער.
אברהמלס „קאלייקע״ ― דאס איז א פראדוקט פון כתרילעווקער פראגרעס, פון כתרילעווקער מאדערניזם. בעצם אבער איז דאס א פראסטער
וואגן, א געוועזענע בויד, וואס מע האט ארונטערגעריסן דאס ביידל,
אוועקגעשטעלט אין דער לענג בענק און ― ויקרא שמו בישראל „קאלייקע״. דאס איז געווען טאקע אברהמלס אויפטו. ער האט דאס אויסגעטראכט און ער עקספלואטירט עס עד היום הזה ― ביז היינטיקן טאג.
    
אברהמל אליין, דער קאנדוקטאר און דער בעל־הבית פון דער „קאלייקע״, איז זיך געשטאנען תחילת בא דער זייט מיט א פאפיראסל אין
מויל, גאנץ רויק און מיט פארגעניגן צוגעקוקט ווי אזוי יידן שלאגן זיך
איבער זיין „קאלייקע״. פונעם פאררוקטן היטל ארויף האט ארויסגעקוקט
זיין ברייטער, געקנייטשטער, רויטער, שטארק־פארשוויצטער שטערן. איין
האנט האט ער פארלייגט אהינטער, איין אויג איז בא אים געווען צו,
דאס אנדערע האלב געשמייכלט, גלייך ווי ער וואלט וועלן זאגן אף
בעל־עגלה־שפראך:
    
―שטופט זיך יידעלעך, שלאגט זיך רייסט זיך, בייסט זיך. לאפ
איך נאר אקארשט אויסרויכערן אט דאס דאזיקע פאפיראסל, וועט שוין
א רוח אין אייער פארנט און מיטן אריין און ס׳וועט קומען א גוטע
כאלערע אף אייער טאטן!
    
און כך הוה. אויסגעשפיגן דאס לעצטע שטיקל פאפיראס, האט ער
פארקאטשעט די ארבל און א נעם געגעבן זיך צי די פאסאזשירן ―
מאכן א „פאראנדעק״, אין דער „קאלייקע״. שטיל אן ווערטער און גאר
אן שום צערעמאניעס, האט ער גענומען שלעפן וועמען פאר א האנט און
וועמען פאר א פוס פון דעם פורגאן ארויס, ווארפן זיי אראפ פון דער
„קאלייקע״, גלייך ווי דאס וואלטן געווען ניט קיין לעבעדיקע מענטשן,
גאר טויטע זעקלעך קארטאפלעס, כריין אדער מערן. גאר ניט זיין עסק
― איר מעגט אים זידלען, איר מעגט אים שילטן. וואס הערט ער אייך?
דא איז ער בעל־הבית, און ניט נאר בעל־הבית, ער איז דא קייסער. און
ניט נאר קייסער אליין, נאר א „סאמאדערזשעץ״ ― א זעלבסטהערשער.
ווארעם ער איז איינער. די „קאלייקע״ ― דאס איז זיין אידעע. ער האט
דאס צוגעטראכט און דורכגעפירט, און ער האט פאר קאנקורענץ קיין
מורא ניט, ווארעם ― אנו, לאז עמעצער פרווון אים נאכמאכן! קיינער
וועט ניט וואגן זיך זאטשעפען מיט אזא שייגעץ, ווי אברהמל. איז איינס.
און צווייטנס, וואס וועלן טאן צוויי „קאלייקעס״, אז איין „קאלייקע״
גייט אויך א גאנצע וואך ליידיק, אויסער ערב שבת? דעריבער איז זיך
אברהמל פעסט מיט זיין פרנסה, האט פאר קיינעם קיין מורא ניט, סיידן
פאר גאט. נאך א מינוט ― און אברהמל דער קאנדוקטאר איז שוין בא
 זיך אף דער קעלניע. א צי מיט די לייצעס, א שמיץ מיט דער בייטש, א
 קנאק מיט דער צונג ― און די שטארק באזעצטע „קאלייקע״ גייט שוין.
פארפאלן. די איבערגעבליבענע פאסאזשירן נעבעך וועלן מסתמא מוזן
 ווארטן, ביז ער וועט זיך אומקערן צוריק נאך א מאל פון „ארץ־ישראל״
 קיין כתרילעווקע, און די, וואס האבן נישט קיין געדולד צו ווארטן, וועלן
 א ברירה האבן נעמען די פיס אף די פלייצעס און ― מארש צו פוס קיין
 „ארץ־ישראל״ אף שבת.
    
און אט סאמע אין דער מינוט, וואס די שטארק־באזעצטע „קאלייקע״ האט זיך גערירט פון ארט, זיינען אויסגעוואקסן, ווי פון אונטער
דער ערד, נאך א פאר פאסאזשירן, א יידענע מיט א מיידל. די יידענע
 ― אנגעלאדן פון אויבן ביז אראפ מיט קיישלעך און מיט פעקלעך. דאס
 מיידל ― אין א היטעלע מיט א זאנטיקל און מיט אזשורנע הענטשקע־
 לעך אף די הענט. די יידענע ― פארשוויצט און פארשלומפערט, פאר־
 טארעראמט און צעטראגן, מיט א רויט פארברענט פנים, ווייס ניט אף
 וואסער וועלט זי איז. דאס מיידל ― אויסגעפוצט, ווי א פאניענקע,
 גייט שמאלע טריטלעך, איבער איר שמאל קליידל, פון וואנען עס זעען
זיך ארויס די לאקירטע קאמאשן אף אזעלכע הויכע אפצאסן, אז ס׳איז
שווער צו פארשטיין, וויאזוי זי האלט זיך אף די פיס.
    
נישט קוקנדיק דערויף, וואס די „קאלייקע״ האט גערירט פונעם
ארט, האט זיך די פארהאוועטע פארטארעראמטע יידענע מיט איין האנט
אנגעכאפט אינעם גייענדיקן וואגן, און ניט גענוג, וואס זי אליין איז געשטאנען אין א סכנה אף דערהרגעט צו ווערן, האט זי נאך מיטגערופן
דאס אויסגעפוצטע מיידל, נאכגעשריען צו איר פון דער ווייטן:
    
― גיכער, אסתרל, גיכער! כאפ זיך אן מיט דער האנט אן דער
„קאלייקע״, ווארעם מיר קאנען פארשפעטיקן!
    
און צום בעל־עגלה האט זי זיך אנגערופן:
    
― רב אברהמל! גאט איז מיט אייך! וואס פליט איר אזוי? ביז
שבת איז נאך ווייט ― אירט נאך איינפארן!
    
אברהמל דער בעל־קאלייקע האט ניט נאר קיין חשק געהאט אפצושטעלן דעם וואגן ― אדרבה, ער איז נאך אריין אין אמביציע ― בעל־עגלהשע אמביציע איז געפערלעך! ― און ער האט א צי געגעבן בא
די לייצעס, און די יידענע האט ער מכבד געווען מיט א פיינעם יברכך,
אויסגעגאסן כל חמתו אף גאנץ כתרילעווקע:
    
― בראש כאפט זיי אוועק דער רוח, אז עס קומט פרייטיק! א גאנצע וואך קוקט מען ניט אן קיין פארשוין אין די אויגן! א שטאט ―
ברענען זאל זי אפן פייער! וויא, מאאי וואראבייטשיקי, קומען זאל א
גוטע כאלעריע אף אייער טאטן.
    
און ער האט דערלאנגט מיט דער בייטש די „וואראבייטשיקעס״,
זיי זאלן מאכן פיס, און טאקע מיט דער אייגענער בייטש, וואס ער
שמייסט די „וואראבייטשיקעס״, האט ער דערלאנגט דער איינגעגעסענער
יידענע איבער דער האנט, געגעבן איר אנצוהערעניש, זי זאל אפלאזן
דעם „פורגאן״.
    
דערמיט וואלט זיך אפשר דער אינצידענט געווען געענדיקט. האט
זיך אבער אין דער „קאלייקע״ געפונען א „קאוואליר״, א יונגערמאן
אין ווייסע הויזן מיט א ברייטן געלן פאס, פון וועלכן עם האט זיך
ארויסגעבאמבלט א לעדערן קייטל מיט א שטאלענער פאדקעווע; אף
די פיס ווייסע שיך, אפן קאפ א קליין שטרויען קאפעלושל, און דאס
פנים אינגאנצן געראזירט, ווי בא אן ארטיסט, און מוראדיק פארשוויצט.
אין איין כהרף־עין האט דער דאזיקער יונגערמאן בריהש געגעבן א
שפרינג־ארויס פון דער „קאלייקע״, מיט גרויס מסירת־נפש ארויפגעשטופט אף דער „קאלייקע״, גלייך צו די איבעריקע פאסאזשירן אף די פיס,
פריער די יידענע, דערנאך דאס מיידל. דערנאך האט ער אליין אויך גע־וואלט ארויפזעצן זיך, האט אברהמל דער בעל־הקאלייקע אים אפגעהאלטן.
דער בעל־עגלה איז געווען אזוי אויפגערעגט אף דער עובדה פונעם געגאלטן קאוואליר מיט די ווייסע הויזן און מיט דער שטאלענער פאדקעווע, אז ער האט נישט געקאנט איינזיצן מער אף דער קעלניע. האט ער
מיט א שטארקן „טפרררו״ אפגעשטעלט די פערדלעך, האסטיק אראפגעשפרונגען פון דער „קאלייקע״ און איז צוגעגאנגען גלייך צום יונגנמאן
מיט דער שטאלענער פאדקעווע, און בשעת מעשה האבן אים די אויגן
געברענט, דאס פנים געפייערט און דער פארשוויצטער שטערן איז געווארן נאך מער פארשוויצט.
    
דער יונגערמאן, דער העלד, האט, אפנים, פארשטאנען, אז דאס
וועט אים גלאט ניט אפלויפן, האט ער זיך גייציק אוועקגעשטעלט אקעגן
דעם בעל־הקאלייקע, גרייט אנצונעמען דעם ארויסרוף. אויך די פארשוינען פון דער „קאלייקע״ האבן ארויסגעזען, אז דא וועט עפעס פארקומען א שיינע זאך, האבן זיי זיך צוגעגרייט צו אלצדינג און
דערווייל באטראכט די צוויי העלדן, דעם בעל־עגלה מיט דער בייטש
און דעם יונגנמאן מיט דער פאדקעווע, ווי זיי שטייען דאס אזוי אננע־דרודלט איינס אף דאס אנדערע, ווי די הענער, און שמועסן זיך אויס
אין קורצע, נאר שארפע ווערטער.
    
דער דאזיקער שמועס איז אזוי הויך־אינטערעסאנט און פאסט זיך
שטארק צו א ראמאן, אז דער גאנצער דיאלאג מוז איבערגעגעבן ווערן
פינקטלעך, סטענאגראפיש:
    
אברהמל בעל־הקאלייקע: זאג מיר נאר, יונגערמאן פון דער ציג,
ווער ביסטו דאס, וואס איך קען דיך ניט?
    
יונגערמאן פון דער פאדקעווע: וואס גייט עס אייך אן, ווער איך בין?
    
אברהמל בעל־הקאלייקע: וואס הייסט, וואס גייט עס מיך אן? דו
ווייסט, מיט וועמען דו רעדסט?
    
יונגערמאן פון דער פאדקעווע: פארוואס זאל איך ניט וויסן?
    
אברהמל בעל־הקאלייקע: וויבאלד אז דו וויסט יא, ווער איך בין,
פרעג איך דיך, וואס ביסטו דא פאר א מונדערפעצער, וואס דו נעמסט
מיר ארויף פארשוינדלעך אף דער „קאלייקע״ אן מיין וויסן? און
וואס פאר א מחותן ביסטו מיט אט די ווייבער?
    
יונגערמאן פון דער פאדקאווע: וואס פאר א מחותן איך בין ―
איז ניט אייער עסק. איר זעצט זיך אוועק אף אייער ארט טוט א שמייס
די פערדלעך און פארט קיין „ארץ־ישראל״!
    
אברהמל בעל־הקאלייקע: אזוי זאגסטו? און איך זאג דיר, אז איך
וועל ניט רירן פונעם ארט, ביז אט די דאזיקע יידענע מיט אט דעם דאזיקן מיידל וועלן מיר ניט אראפ פון דער „קאלייקע״!
    
יונגערמאן פון דער פאדקאווע: וואס רעדט איר?
    
אברהמל בעל־הקאלייקע: אט דאס, וואס דו הערסט! אניט זאל איך
אייננעמען א מיתה משונה אט דא אפן ארט, אדער ס׳זאל קומען א גוטע
כאלעריע אף דיין טאטן!
    
יונגערמאן פון דער פאדקאווע: בשום אופן וועט איר ניט רירן פון
דעם ארט, זאגט איר?
    
אברהמל בעל־הקאלייקע: בשום אופן ואופן!
    
יונגערמאן פון דער פאדקאווע: פאר קיין געלט אין דער וועלט?
    
אברהמל בעל־הקאלייקע: אפילו פאר קיין מיליאן.
    
יונגערמאן פון דער פאדקאווע: און פאר צוויי מיליאן?
    
אברהמל בעל־הקאלייקע: אפילו ניט פאר קיין צען מיליאן!
    
יונגערמאן פון דער פאדקאווע: פאר קיין צען מיליאן אויך ניט? זייט
זשע געזונט און שרייבט בריוולעך!
    
און איידער דער בעל־הקאלייקע האט באוויזן צו עפענען דאס מויל,
איז שוין דער יונגער מאן פון דער פאדקעווע געזעסן אף דער קעלניע פון
דער „קאלייקע״, געגעבן א נעם די לייצעס צו זיך אין די הענט אריין
און מיט א הוק און מיט א פייף און מיט אן אויסרוף: „וויא, ווארא־בייטשיקי, פאשאל, פאשאל!״ האט די „קאלייקע״ זיך געגעבן א טראג
פון כתרילעווקע קיין „ארץ־ישראל״ מיט אזא אימפעט און מיט אזא
טרייסלעניש און טראסקעניש, אז די פארשוינען האבן זיך געמוזט אנכאפן בא די פארענטשעס פון דער „קאלייקע״, און די ווייבער האבן
אויפגעהויבן א קוויטשעריי מיט א געלעכטער אינאיינעם.
    
געקוויטשעט האבן די ווייבער פאר שרעק, זיי זאלן, חלילה, נישט
ארויספאלן, און געלאכט האט מען פון אברהמלען דעם בעל־הקאלייקע, ווי
ער לויפט עס נאכן וואגן, מאכט מיט דער בייטש און שרייט, מע זאל
אפשטעלן די פערדלעך, און שילט, אז א גוטע כאלעריע זאל קומען אף עמעצנס טאטן, נאר קיינער הערט אים נישט ― „א ריינע קאמעדיע!״ גאנץ
„ארץ־ישראל״ איז ארויס אף די דאטשעס, באלאגערט די „ווארענדעס״,
צוגעקוקט די דאזיקע „קאמעדיע״, ווי די „קאלייקע״ טראסקעט, און עפעס
א פרעמדער יונגערמאן זיצט אף דער קעלניע און בראקט די פערדלעך.
יידן האלטן זיך צו, ווייבער קוויטשען, און אברהמל אליין, דער בעל־הבית פון דער „קאלייקע״, לויפט נאכן פורגאן גאנץ ווייט, מאכט מיט
די הענט, ווי א משוגענער ― וואס זאל דאס באדייטן?
    
 * * *
  
איצט פרעגט זיך: ווער זיינען דאס געווען די יידענע מיטן מיידל?
און דער יונגערמאן פון דער פאדקעווע? און וואס פאר א מחותן איז
ער מיט זיי, וואס ער האט מיט אזוי פיל מסירת־נפש איינגעשטעלט פאר
זיי דאס לעבן? די צו־ענגע גרענעצן פון א קאפיטל געבן נישט, ליידער,
די מעגלעכקייט אויסצודערציילן אלצדינג אף א מאל, און דעריבער מוז
דער פריינט לעזער זיך אננעמען מיט געדולד, צו לייענען די ווייטערדיקע
קאפיטלעך, ביז ס׳וועט אים אלצדינג קלאר ווערן.
    
 3
  
דער „פורים״ מיטן „תשעה־באב״
  
ווער וואלט דאס געקאנט גלייבן, אז צוליב די גזירות, וואס מע וועט
טרייבן יידן פון די דערפער, וועט כתרילעווקע ווערן א כרך און די כתרילעווקער דאטשעס „ארץ־ישראל״ און „פאלעסטינע״, וועלן ווערן איבער־פולט מיט יידן און בארימט אף דער גאנצער וועלט? ס׳איז תמיד אזוי:
פון יענעמס חורבן ווערט דער געבויט, פון איינעמס מפלה ווערט דער
צווייטער נתגדל און פון אייער אומגליק ווער איך געהאלפן. ס׳איז א
גאט־זאך. און קיינער איז אין דעם נישט שולדיק. כתרילעווקע ― אוודאי
און אוודאי נישט. כתרילעווקע האט נישט געוואלט, מע זאל טרייבן די
יידן פון יעהופעץ. נאר אז מע האט זיי ארויסגעטריבן, האט כתרילעווקע
געהעכערט דעם מקח פון דירות און קלייטן. און אירע דאטשעס זיינען
געווארן מיט גאלד גלייך. באזונדער האבן זיך געגעבן א הייב־אויף די
דאטשעס, וואס אף דער זייט בארג, אינעם יידישן טייל, וואס הייסט
 „ארץ־ישראל״. מע האט אנגעהויבן ארויסצופארן אהין אף זומער פון
יעהופעץ און פון בויבעריק און פון דער גארער וועלט. כתרילעווקער
יידן, די בארימטע וועלט־עקספלאאטאטארס, האבן עס פארשטאנען און
האבן באוויזן אויסצונוצן די לאגע על צד היותר טוב. מע האט אנגעהויבן אפדינגען גויישע שטיבלעך און עפענען געשעפטן, צום מיינסטן
קלייטלעך פון באקאליי און פון עסנווארג, קיאסקן פון סאדע־וואסער און
פון אלערליי געטראנקען, און עפענען אכסניות, האטעלן און פאנסיאנען.
דערהויפט ― פאנסיאנען. אף פאנסיאנען האבן זיך די כתרילעווקער
יידן א ווארף געגעבן, ווי די היישעריקן, און ארויסגערופן א מוראדיקע
קאנקורענציע. דערווייל פארמאגן מיר אין „ארץ־ישראל״ אף די דאטשעס,
אייגנטלעך, נאר צוויי פאנסיאנען. נאר מע שמועסט שוין פון א דריטן
און פון א פערטן און פון א פינפטן ― די אלטע כתרילעווקער מכה: אז
יענעם לוינט זיך אפשניידן די נאז, לוינט זיך מיר אויך
    
וויפל עס וועלן אמאל, מיט דער צייט, זיין אין „ארץ־ישראל״ פאנסיאנען ― קאן מען פארויס נישט וויסן. נאר די צוויי פאנסיאנען, וואס
„ארץ־ישראל״ פארמאגט דערווייל, זיינען ווערט צו באשריבן ווערן אין
א בוך, און, אויב ס׳איז א באשערטע זאך, זאלן זיי פאראייביקט ווערן.
    
דער ערשטער פאנסיאן געפינט זיך אין עק שטאט, נישט ווייט
פונעם נייעם יידישן בית־עולם, אף יענער זייט בריקל, אקוראט ווו עס
הייבן זיך אן די גויישע הייזער, און הייסן הייסט ער מיט א שיינעם
ראמאנטישן נאמען: „דערקוויקעניש״. און די בעל־הביתטע, וואס האלט
דעם פאנסיאן, הייסט אייגנטלעך, אלטע, נאר רופן רופט מען זי „דער־קוויקעניטשקע״. אז איין כתרילעטשקע, למשל, פרעגט בא דער אנדערער:
ווו וווינט איר, פערל קרוין?״ ענטפערט זי איר מיט א ניגון: „וואס
הייסט ווו איך וווין? איך וווין בא דער דערקוויקעניטשקע וווין איך״.
דער נאמען איז אפילו א ביסל צו א לאנגער און קלינגט עפעס נישט
אזוי פיין, און נישט איעדער וועט דאס אזוי גרינג קאנען ארויסריידן:
א סימן האט איר ― פרוווט אקארשט זאגן עס גיך, אין איין אטעם:
„אינעם דערקוויקענש בא דער דערקוויקעניטשקע״, ― וועט איר זיך
געוויס פארפלאנטען דערפאר אבער האט דאס „דערקוויקעניש״ א מעלה
― די דאטשע צייכנט זיך אויס מיט איר „ווארענדע״. א גרויסע ברייטע
„ווארענדע״. א פעלד, נישט קיין „ווארענדע״. אף דער דאזיקער „ווא־רענדע״, אז מע טראגט ארויס דעם סאמאוואר און מע זעצט זיך אוועק
טרינקען וויסאצקיס טיי ― איז דאך א חיות פון גאט! דריי מנינים
יידן קאנען דארט טיי טרינקען. פארשטייט זיך, נישט אלע אינאיינעם, נאר
ביסלעכווייז, איינס נאך דאס אנדערע. זעט איר, דער פאנסיאן, וואס
שטייט אקוראט אקעגן דעם „דערקוויקעניש״ און הייסט מיט א וואזשנעם נאמען: „גן־ערן״, האט שוין מחילה א פייג, נישט קיין „ווארענדע״.
דערפאר האט אבער דער ,,גן־עדן״ א גארטן, וואס באשטייט קעגן צען
„ווארענדעס״. אינעם דאזיקן גארטן וואקסן אייך פון כל טוב: ציבעלקעלעך און רעטעכלעך, קנאבל און כריין און בוריאן און קראפעווע, און
„סאנישניקעס״, וואס גיבן „סעמענטשקעס״ אף א גאנץ ווינטער ביז פסח.
און אז גאט העלפט, עס גיט זיך אויס א גערעט, דערגרייכט דער בוריאן
מיט דער קראפעווע כמעט ביז דער הייך פון א מענטשן, און די „סאנישניקעס״ ― נאך העכער פון א מענטשן.
    
פארשטייט זיך, אז ביידע פאנסיאנען פירן צוליב קאנקורענציע
א ביטערן קאמף, און וואס איינער רעדט אויס אפן אנדערן ― מעג עס
פאלן אין ים אריין. למשל, די „דערקוויקעניטשקע״ זאגט אפן „גן־עדן״,
אז דארט האדעוועט מען די אורחים מיט „וואזדעך״, און דער „גן־עדן״
זאגט אפן „דערקוויקעניש״, אז איבער דעם, וואס דארט בייסט מען זיך,
שלאפן די פאנסיאנערן א גאנץ זומער אין דרויסן... ס׳איז אבער נישט
אמת: נישט אין „גן־עדן״, נישט אין דעם „דערקוויקעניש״ איז פאראן
דער מין, וואס ווערט אנגערופן אף זייער לשון „וואזדעך״; און בייסן
בייסט מען זיך אין ביידע פאנסיאנען אזוי געשמאק, אז מע פארשילט
זיך דאס געביין. אין דעם איז אבער קיינער נישט שולדיק. דאס איז א
גאט־זאך, ווי וועמען ס׳איז באשערט. א מאל מאכט זיך, זאלט איר פארפארן אינעם גרעסטן רייכסטן האטעל אין דער וועלט, און איך שלאפט אפ
א גאנצע נאכט ביז אינדערפרי ― און קיינער טשעפעט אייך נישט. און
א מאל זאלט איר זיך אפשטעלן אין א וויסטער פינצטערער אכסניה, אין
א חדרל די גרייס ווי א גענעץ, און פונדעסטוועגן זאל מען אייך דארטן
באפאלן פון אלע זייטן, און איר באווונדערט נאר, פון וואנען האבן זיי
זיך גענומען אזויפיל? די חדרים אין ביידע דערמאנטע פאנסיאנען
זיינען נישט איבעריק גרויס און נישט איבעריק ליכטיק. דערפאר קאסט
אייך אבער דארטן דאס לעבן נישט טייער. מע קאן זאגן ― וואלוול,
טאקע בזיל־הזול. פאר איין דרייערל א וואך, למשל, האט איר אייך
אלצדינג: א דאטשע און א „ווארענדע״ און „וואזדעך״ און עסן. דאס
הייסט, עסן איז גלייכער איר זאלט דארט נישט עסן. ווארעם איר וועט
מוזן אנקומען, זאגט מען, דערנאך צו די כתרילעווקער דאקטוירים, וואס
האבן אויך א טבע פון בייסן זיך... זיי, די דאקטוירים, וועלן אייך
האדעווען מיט אפטייק און מיט קרייטעכצער און מיט פראשקעס און מיט
פילן, און סוף־כל־סוף וועלן זיי אייך אפשיקן אדער קיין קארלסבאד,
אדער קיין עמס, אדער נאך ווייטער ― אין אזא ארט ווו מע פארשפארט א
גובערנאטארסקי פאס און מע באדארף נישט גנבענען די גרענעץ...
ער כאן כתרילעווקער פאנסיאנען אין „ארץ־ישראל״. איצט גייען מיר אריבער צו די העלדן פון אונדזער זומערדיקן ראמאן.
    
 * * *
    
די פארהאוועטע, די פארטארעראמטע יידענע, וואס דער יונגערמאן
פון דער פאדקעווע, אויב דער לעזער קאן זיך דערמאנען, האט זי אזוי
העלדיש ארויפגעזעצט צו אברהמלען אף דער „קאלייקע״, ― דאס איז
געווען נישט מער און נישט ווייניקער, ווי די בעל־הביתטע פון דעם אויבנדערמאנטן „גן־עדן״; און דאס שיינע מיידל מיטן נאמען אסתרל, אויב
די לעזער האלט קאפ, ― דאס איז איר טעכטערל; און דער העלד
אליין, דער יונגערמאן פון דער פאדקעווע ― דאס איז זייער אורח, זייער
„פאנסיאנער״. די בעל־הביתטע פונעם פאנסיאן „גן־עדן״ איז אליין א
כתרילעטשקע פון כתרילעווקע און הייסט מיט א מאדנעם נאמען. הייסן
הייסט זי שרה, נאר רופן רופט מען זי שרה משה פורימס. איבער וואס?
ווייל איר מאן הייסט משה פורים. און זייער טעכטערל רופט מען הינטער
די אויגן „אסתרל שרה משה פורימס״. עפעס נישט אזא פאעטישער
נאמען, אמת. עס דארף אייך אבער קיין חידוש נישט זיין. פאראן אין
כתרילעווקע א סך ערגערע נעמען. למשל, אט האט איר א צעטל פון כתרילעווקער בעל־בתים, ארויסגענומען פון א רייסטער בא א ציוניסטישן
פאראיין: יענקעל צעריסענער, דוד לייב וויימפערלעך, חיים נעכטיקער־טאג, מענדל א ס א ר ע ד ע ב ר יי, בעניע פ א ט ש א י מ א וי ס, זלמן ב א ר ג א ר א פ, נפתלי
כ א פ א ט ע נ צ ל ― און נאך א סך, א סך אזעלכע מאדנע נעמען, וואס מע
קאן נאך אזוי קלוג נישט זיין און פארשטיין, פון וואנען זיי האבן זיך
גענומען?
    
אט דער שרה משה פורימס מאן, דאס הייסט, משה פורים אליין, איז
בטבע א ייד א שניידער, נאר ווייל ער האט אין כתרילעווקע ווינציק פרנסה,
און אזוי ווי זיין ווייב שרה איז א גרויסע בריהטע אף קאכן פיש, באקן
לעקעך און פרעגלען איינגעמאכטס, און מחמת זיי זיינען שוין געזעסן א
זומער אין „ארץ־ישראל״ אף א דאטשע, האבן זיי אנגעשמעקט בא א באקאנטן גוי, אקוראט אקעגן דעם „דערקוויקעניש״, א הויף מיט א גארטן,
אוועקגעדונגען בא אים דעם הויף מיטן גארטן, אויסגעשמירט די שטוב
פון אינעווייניק און פון דרויסן מיט ווייסן ליים, אויפגעהאנגען א ברעטל
און אנגעשריבן מיט גרויסע אותיות אף יידיש:
„ש ר ה ־ מ ש ה ־ פ ו ר י מ ס ג ן ־ ע ד ן . כ ש ר״.
    
האט דאס מסתמא די בעלי־בתים פונעם ערשטן פאנסיאן „דערקוויקעניש״ רעכט פארדראסן, האבן זיי געשלעפט שרה משה פורימס צום רב
מיט א דין־תורה. זיי האבן געטענהט, אז זיי האבן אזוי אויך קיין פרנסה
נישט. נאר איצט איז געקומען אט די שרה משה פורימס מיט איר
„גן־עדן״ אקוראט אקעגן זייער „דערקוויקעניש״ און וויל זיי גאר אינגאנצן צעברעכן מיט זייער פרנסה! האט אבער משה, שרה משה פורימס
מאן, געטענהט, אז ער איז אויך א ייד און זוכט אויך א שטיקל ברויט
― און ווער קאן אים זאגן א דעה, ווו און פון וואנען ער זאל זוכן פרנסה?
אוודאי, ווען רער אלטער רב רב יוזיפל, עליו השלום, זאל לעבן, וואלט
ער שוין געפונען א סגולה, ווי אזוי אויסצוגלייכן די צדדים. חבל על
דאבדין דלא משתכחין! נישטא אזא רב, ווי רב יוזיפל איז געווען!
איצט זיינען דא צוויי רבנים אין כתרילעווקע, און ביידע קאנען זיי
נישט הויזן צווישן זיך. זיי זאלן מיר מוחל זיין ― צוויי קעץ אין איין
זאק לעבן א סך שענער און א סך לייטישער, ווי די צוויי רבנים. און
דער עולם האט פאר זיי קיין ברעקל דרך ארץ נישט. נאר מיר האבן
געהאלטן בא די העלדן פונעם ראמאן, און פארקראכן זיינען מיר צו די
רבנים. דער לעזער וועט מסתמא זיין אזוי פריינטלעך און וועט אונדז
מוחל זיין.
    
הקיצור, ביידע ווייבער, שרה משה פורימס און אלטע די „דערקווי־קעניטשקע״, האבן זיך באגעגנט אין כתרילעווקע אין א שמאל געסל ―
דאס איז געווען באלד נאך פסח, איידער דער זומער־סעזאן האט זיך
אנגעהויבן ― און ס׳איז ארויס צווישן זיי, זאגט מען, זייער א מיאוסער
סקאנדאל... דאס האט אבער אויך נישט געהאלפן, ביז איינמאל אין
א שיינעם פרימארגן ― דאס איז געווען סאמע אין אנהייב סעזאן ―
האבן זיך באוויזן אין „גן־עדן״ דער גאספאדין „אוראדניק״ מיט צוויי
סאלדאטן און האט ארונטערגעריסן, מחילה, דאס ברעטל מיט דער יידישער אויפשריפט און האט זיי נאך געשטראפירט מיט א דרייערל, דערפאר,
וואס זיי האבן זיך דערלויבט אויסצוהענגען א יידיש שילד. שרה משה
פורימס האט גאנץ גוט פארשטאנען, אז דאס איז דער „דערקוויקעניטש־קעס״ ארבעט, האט זי באצאלט דעם אוראדניק דאס דרייערל מיט נאך
א פינפערל און זי האט אויסגעפירט אירס: זי האט דאס ברעטל אויפגעהאנגען, און עס הענגט דארטן ער היום הזה. און אז ס׳איז באשערט,
אז א מענטש זאל האבן פרנסה, מעגן שונאים צעזעצט און צעשפרונגען
ווערן, וועט זיך זיי נישט העלפן. די „דערקוויקעניטשקע״ האט נעבעך
געמוזט צוזען, ווי אקעגן, בא שרה משה פורימס אין „גן־עדן״, איז
שטענדיק פול געפאקט מיט אורחים און מיט פאנסיאנערן, און נאך מיט
וואסערע פאנסיאנערן! אט, למשל, נעמט דעם פארשוין מיט די ווייסע
הויזן און מיט דער פאדקעווע ― „דער גראשן איז בא אים א ממזר;
בא אזא פאנסיאנער קאן מען אפלעקן א ביינדל, אויסקרענקען זאל זי
אים, רבונו של עולם!״ ― אזוי האט די „דערקוויקעניטשקע״ געבענטשט
איר קאנקורענטן ― און איז געווען גערעכט. שטעלט אייך פאר, אז דער
יונגערמאן פון דער פאדקעווע איז געווען פריער איר אורח. דאס הייסט,
ער האט געהאט זיך אפגעשטעלט אין דעם „דערקוויקעניש״. נאר דער רוח
האט אים אריבערגעטראגן אהין, אין „גן־עדן״ אריין. צוליב וואס, מיינט
איר? „צוליב שרה משה פורימס טעכטערל, דער הולטייקע, פארברענט
זאל זי ווערן!״ ― מיר דריקן זיך אויס מיטן לשון פון דער „דערקוויקע־ניטשקע״, פון וועלכער עס רעדט ארויס די קאנקורענציע. דער אמת איז
אבער נישט אזוי. אונדזער העלדן, שרה משה פורימס טעכטערל, אין
א מיידל, וואס איז מלא חן, א מאמזעל, וואס האט געענדיקט פיר קלאסן
גימנאזיע, לייענט ארציבאשעוו און רעדט רוסיש, קיין ווארט יידיש, און
טוט נישט פון דאנען אהין. דעם גאנצן „גן־עדן״ האלט אויס שרה משה
פורימס נעבעך אליין אף אירע פלייצעס. זי אליין קאכט און באקט און
רוימט, און דער מאן, משה שרה משה פורימס, באדינט די אורחים, די
פאנסיאנערן, שטייט אויס אלע זייערע קאפריזן. חלילה וחס זייער טעכטערל זאל זיי מיטהעלפן מיט וואס נישט איז! אסתרל שרה משה פורימס
וועט בעסער גיין אנגעטאן נאך דער לעצטער מאדע, זיין אויסגעפוצט
ווי א כלה, לייענען ארציבאשעוו, טאנצן „טו סטעפ״ און „טאנגא״ און
אלע אנדערע מאדערנע טענץ. היינט איר ריידן רוסיש? מיט איר רוסיש
ריידן וועט זי אייך פארדרייען דעם קאפ אלע כתרילעווקער בחורים, זיי
פירן בא דער נאז. און מער פון אלעמען האט זי פארדרייט דעם קאפ
און געפירט בא דער נאז זייער פאנסיאנער, דעם יונגנמאן מיט דער
פאדקעווע. דער דאזיקער יונגערמאן איז אליין אן אגענט פון ניי־מאשי־נעס, נישט קיין באווייבטער, און הייסן הייסט ער מיט א מאדנעם נאמען:
„תשעה־באב״ ― א ר א ן ס א ל א מ א נ א וו י ט ש ט י ש ע ב א וו.
    
געוואר געווארן, אז ער איז אן אגענט פון ניי־מאשינעס און אז ער
הייסט „תשעה־באב״ און אז ער איז נאך נישט קיין באווייבטער, האט
„ארץ־ישראל״ געפסקנט אין איין קול, אן דאס איז פארן בעל־הבית פונעם
„גן־עדן״ אן אויסגעצייכנטער שידוך, אן אמתער זיווג מן השמים, א באשערטע זאך פון גאט: „ד ע ר פ ו ר י ם מ י ט ן ת ש ע ה ־ ב א ב ― כא־כא! זינט
די וועלט שטייט, איז נאך אזא גלייך פארל נישט געווען!״ ― און
ווער שמועסט פון יענעם פרייטיק אן, וואס ער איז געקומען מיט אברהמלס
„קאלייקע״ קיין „ארץ־ישראל״, איז דער „פורים״ מיטן „תשעה־באב״
נישט אראפ פון דער צונג. דער יונגערמאן פון דער פאדקעווע זאל,
אשטייגער, געווען ארויסהעלפן שרה משה פורימס טעכטערל פון אן
אומגליק ― למשל, ארויסשלעפן זי פונעם טייך, אדער אראפנעמען פון
דער תליה, אדער ארויסראטעווען פון גזלנימס הענט, אדער גלאט מציל
זיין פון א זיכערן טויט, ― וואלט דאס נישט געקאנט האבן בשום אופן
דעם חן מיט דעם עפעקט, וואס ס׳האט געהאט זיין ארויפזעצן זי מיט
איר מאמע צו אברהמלען אף דער „קאלייקע״. און דערנאך זיין אריינפארן
יענעם פרייטיק מיטן גאנצן טראסק קיין „ארץ־ישראל״, דאס זיצן זיינס אף
אברהמל דעם בעל־הקאלייקעס ארט, און אברהמלס נאכלויפן פון הינטן
נאך דער „קאלייקע״ ― דאס אלץ אינאיינעם גענומען האט אנגעמאכט
  
אזא רעש אין „ארץ־ישראל״ און ארויסגערופן אזא געלעכטער צווישן די
דאטשניקעס, אז נישט ווילנדיק איז דער יונגערמאן פון דער פאדקעווע
געווארן בא זיי א העלד. און שרה משה פורימס טעכטערל ― א העלדן.
און ס׳איז אוועק א ריידעניש מיט א שמועסעריי, א מאכעניש מיט די
אויגן און א סמארעניש מיט די נעז פון „ארץ־ישראל״ ביז כתרילעווקע,
און עס האט שוין געהאט שיער־שיער דערגרייכט צו דער כתרילעווקער
פרעסע. דער „קאפעלוש״ מיט דער „יארמעלקע״ וואלטן שוין געהאט
שטאף און זיי וואלטן שוין געמאכט דערפון א גאנץ פיינעם פירוש...
האט מען אבער פארכאפט באצייטנס מיט די אנאנסן, וואס מע האט
געלאזט אפדרוקן אף ביידע גאזעטן אף דער ערשטער זייט:
    
 עספיר מאיסעיעוונא פ ו ר י ם
    
 אראן סאלאמאנאוויטש ט י ש ע ב א וו
    
 פ ע ר ל וי ב ט !
    
און דא הייבט זיך ערשט אן און עס ענדיקט זיך דער רעכטער
ראמאן.
  
4
די חתונה אין „גן־עדן״
    
זינט כתרילעווקע איז א שטאט און „ארץ־ישראל״ א קור־ארט איז
דארט נאך קיינמאל אזוי לעבעדיק און פריילעך נישט געווען, ווי יענעם
טאג, ווען שרה משה פורימס האט חתונה געמאכט איר טעכטערל, עספיר
מאיסעיעוונא פורים, פארן פאנסיאנער, אראן סאלאמאנאוויטש טישעבאוו.
    
א טאג האט זיך אוועקגעשטעלט דעמאלט אן אויסגעצייכנטער. איינער פון יענע אויסדערוויילטע זומערדיקע טעג, ווען אלצדינג רוט זיך
אפ, ווערט אנטשלאפן; ווען די זון בראט און גיסט מיט פייער, נאר א
קליין ווינטעלע, מע ווייס נישט פון וואנען, בלאזט פארביי און קילט
אפ די ברענענדיקע שטראלן, מאכט זיי ווייך און אנגענעם. ווי די סאלדאטן מיט קאלירנדיקע קאסקעס, שטייען די הויכע סאנישניקעס אויסגעצויגן, קוים־קוים וואס זיי רירן זיך פונעם קליינעם ווינטעלע, וואס גלעט
זיי מיט ליבשאפט איבער די געלע סאמעטענע בלעטלעך. אלץ רוט. אלץ
שלאפט. נאר ווען־נישט־ווען באווייזט זיך א פור, אנגעלאדן הויך מיט
סנאפעס ברויט פון פעלד. די רעדער פון דער פור קרעכצן־אונטער שטילערהייט. דער גוי מיטן שווארץ־פארברענטן גלאנצנדיקן פנים גייט אף־צו־פריער א בארוועסער, מיט א צעכראסטעט הארץ, דרייט מיט דער
בייטש פאר די אקסן און שמועסט מיט זיי אף זייער לשון: „היי! סאב־סאב, סאלאוויי!״ און די אקסן, פארטיפט אין זיך, גייען אים נאך פיס־טריט. הינטערן וואגן לויפן א פאר בארוועסע יינגלעך, יידישע קינדער,
רייסן ארויס א פאר זאנגען פון די סנאפעס און ווילן נאך. נאר פלוצעם
בלייבן זיי שטיין פארכשופט. וואס איז די מעשה? אקוראט אקעגן זיי
טראגט זיך אברהמלס פורגאן, די „קאלייקע״, אנגעפאקט פול און פול
מיט מאדנע פארשוינען, און די מאדנע פארשוינען האלטן מאדנע אינסטרומענטן אין די הענט. דאס זיינען די כתרילעווקער כלי־זמר געקומען
קיין „ארץ־ישראל״ צו שרה משה פורימס אף דער חתונה.
    
― די כלי־זמר פארן! די כלי־זמר פארן!
    
און די בארוועסע יינגלעך לאזן זיך פאר דער „קאלייקע״ מיט אן
אימפעט צוריק אהיים אנזאגן א בשורה: די כלי־זמר פארן! די כלי־זמר פארן!
    
און בא שרה משה פורימס איז שוין אלצדינג גרייט צו דער חתונה.
דער גאנצער פאנסיאן איז פארוואנדלט אין א שאלאש צוליב די צונויפגערופענע געסט פון „ארץ־ישראל״. אינעם בארימטן גארטן פון „גן־עדן״
שטייען לאנגע טישן, געדעקט מיט כל טוב, בראנפנס און לעקעכער און
איינגעמאכטסן. ביסלעכווייז הייבן אן צונויפקומען זיך משפחה און גוטע
פריינט פון כלהס צד, אלע אנגעטאן, ווי מחותנים, און סתם געסט ―
דאטשניקעס און דאטשניצעס פון „ארץ־ישראל״. די דאטשניקעס אין
שבתדיקע קאפאטעס און יום־טובדיקע קאשקעטן, און די דאטשניצעס אין
זיידענע קליידער מיט זייער גאנצער צירונג. יונגע ווייבלעך און מיידלעך, אויסגעפוצט נאך דער לעצטער מאדע, די פנימער באצייטנס פאררויטלט און פארשוויצט, זיינען גרייט כאפן א טענצל. לאזן נאר די כלי־זמר אויפהערן רימפלען און שקרימפלען, אנצושטעלן די אינסטרומענטן,
און שוין געבן עפעס אמאל א שפיל. חתן־כלה זיצן אויסגעפוצט; ער
אין א גלאנצעדיקן צילינדער, זי אין א ווייסער פאטא ― א פרינץ מיט
א פרינצעסן, דער „תשעה־באב״ מיטן „פורים״! און די מחותנים ―
משה פורים מיטן ווייב, שרה משה פורימס ― זיי לויפן ארום, ווי די
פארסמטע מייז, שטארק פארטארעראמט און פארטראגן, ווי געוויינלעך
טאטע־מאמע, וואס האבן דערלעבט אזא שמחה, זיי מאכן חתונה א קינד.
און וואס איז מער ווונדער פון אלצדינג ― צווישן מחותנים פון כלהס
צד איז צו באמערקן אויך די בעלי־בתים פונעם פאנסיאן „דערקוויקעניש״. ווי קומען זיי אהער? אזעלכע ביטערע קאנקורענטן און אזוינע
געפערלעכע שונאים! די מעשה איז גאנץ פשוט: א פאר טעג פאר דער
חתונה האט שרה משה פורימס זיך מישב געווען: צו וואס טויג איר
שונאים? מע זאגט: ס׳איז גלייכער צען גוטע פריינט איידער איין שונא.
איז זי אוועק צו דער „דערקוויקעניטשקע״ אהיים, און גלייך ווי זיי האבן
זיך קיינמאל אף זייער לעבן נישט געקריגט, קיין שלעכט ווארט, קיין צונג
נישט איבערגעקערט, האט שרה די מחותנתטע זיך אנגערופן צו אלטע
דער „דערקוויקעניטשקע״: „גוט מארגן אייך, אלטע לעבן! איך האב
צו אייך א בקשה״. „דהיינו, וואס פאר א בקשה, שרהל קרוין?״ „איר
וויסט דאך, אלטע לעבן, אז איך מאך חתונה מיין אסתרל״. „זאל זיין
אין א גוטער שעה, אין א מזלדיקער. איר ווייסט דאך שרהל קרוין, אז
איך בין אייך א גוטער פריינט. לאז עס מיר אנגיין וואס איך ווינטש
אייך״. „אמן. האב איך אייך געוואלט בעטן, אלטע לעבן, איר זאלט מיר
אנטאן דעם כבוד און זיין בא מיר אף דער חתונה, איר און אייער מאן
און אייערע קינדערלעך״. „מיטן גרעסטן כבוד, שרהל קרוין. מיר האבן
זיך אמאל געקריגט, חס־ושלום? גייט אהיים, מיר׳ן מירטשעם קומען אלע
זיך משמח זיין מיט אייך, גאט זאל נאר געבן, ס׳זאל זיין מיט גליק און
מיט הצלחה, ווארעם אזא יאר אף מיך, וואס פאר א חתן אייער טאכטער נעמט״. „אמן. מיר זאלן דערלעבן בא אייערע קינדער ניט ערגער,
בעסער האט קיין שיעור נישט״. פאר גרויס ליבשאפט האבן זיך
די ווייבער אזש צעקושט אין די פיסקלעך און האבן שוין ארויסגעקוקט
אף דער מינוט, וואס נאך דער חופה, ווען מע וועט זיך נעמען ביידע
פאר די הענט און מע וועט איינס אקעגן דאס אנדערע כאפן א פריילעכס. דערווייל איז דער טארעראם נאך גרויס און עס הערן זיך שוין
געשרייען, אז די זון זעצט זיך ― שוין צייט, שוין צייט צו דער חופה
ניין! אמת, חתן־כלה פאסטן ניט. ס׳איז ניט ד ע ר חתן און ניט ד י כלה,
וואס האלטן פון אזעלכע „יידישע זאבובאנעס״ ― גאר פאסטן! ס׳איז
שוין אבער באלד נאכט. דער גאנצער הויף איז פול מיט געסט. גאנץ
„ארץ־ישראל״ האט זיך צונויפגעקליבן אף דער חתונה. די גאנצע גאס
איז באלאגערט מיט שיקסעס און שקצים, וואס זיינען געקומען אנקוקן א
„זשידאווסקע סוואדבע״. די שקצים זאגן ווערטלעך, די שיקסעס שיסן
אויס אלע מינוט א ווילדן געלעכטער, מיט א הילך און מיט א קוויטש.
א שמחה, א גדולה אין „ארץ־ישראל״! שוין. מע האט שוין אוועקגע־שטעלט די פיר שטאנגען מיט דער רויטער חופה, וואס איז מיט גאלדענע קאטעסן פון אלע פיר זייטן. און די כלי־זמר מיטן קעסל־פויק
האבן געגעבן א כאפ־אפ דעם זיסן אומעטיקן ניגון, און די מחותנים
מיט די אונטערפירערס, אנגעטאן אין די אויבערשטע בגדים און מיט
אנגעצונדענע הבדלות אין די הענט, האבן געגעבן א נעם דעם חתן מיט
דער כלה, און די צערעמאניע האט זיך אנגעהויבן. די אלטע שיינע יידישע צערעמאניע.
    
דערזען יידן דרייען זיך מיט דער אויסגעפוצטער כלה אין סאמע
ווייסן אונטער דער חופה, ארום דעם חתן מיטן גלאנצעדיקן צילינדער,
האבן די צונויפגעלאפענע שקצים זיך אנגערופן מיט א געלעכטער:
„א־הא־הא, דיוויטסיא, יאק זשידי קרוטיאטסא!״ (אוי־אוי, זעט נאר
ווי די יידן דרייען זיך! ) דאס האט אבער גארניט געשטערט. דער רב
איז שוין געווען גרייט צו נעמען דעם כוס אין דער רעכטער האנט
אריין. דער חזן האט שוין צורעכט געמאכט דעם האלדז אף צו זינגען
דעם „שוש תשיש״. דער שמש האט שוין געהאלטן גרייט דאס קידושין־פינגערל איבערצוגעבן דעם חתן, ער זאל זאגן דעם געוויסן „הרי־את״.
פלוצעם האט זיך דערהערט פון דרויסן א „טפררר!״ מיט א ירגזון איז
צוגעפארן אברהמלס „קאלייקע״, און פון דארטן זיינען ארויסגעשפרונגען צוויי יונגע ווייבלעך און געלאזט זיך מיט אויסגעשטרעקטע ארעמס
גלייך צו דער חופה. עס איז געווען אוממעגלעך צו זען זייערע פנימער
אין דער פינצטער. מע האט נאר געהערט זייערע ווייבערישע קולות, ווי
ביידע אינאיינעם האבן געליארעמט, געיאמערט און געשאלטן, איבערשלאגנדיק איינע דער אנדערער:
― שטייט, יידישע קינדער !
    
― גיט אים ניט קיין חופה וקידושין!
    
― פארכאפט זאל ער ווערן!
    
― דער שלאק זאל אים טרעפן!
    
― אט דער שארלאטאן! אט דער הולטיי! אט דער ממזר!
    
― קוקט אים אן אינעם קאפעלוש! ער איז דאך מיינער א מאן!
    
― איך האב דאך פון אים א קינד, האבן זאל ער א וויסטן סוף!
    
― און מיך האט ער מקדש געווען ערשט היינטיקן נאך פסח! צוגענומען אכט הונדערט קארבן, ווי איין גראשן, אכט הונדערט מכות
זאלן זיך אים אויסזעצן, רבונו של עולם, אפן פנים און אף דער צונג
און אפן גאנצן לייב, ער זאל ניט דערלעבן מער צו פארן, באגראבן
יידישע טעכטער, פארוויסטן און פארפינצטערן זייער לעבן!
    
― גיט אים אהער, דעם גנב, אט פאר איך אים אריין מיט מיינע
נעגל און רייס אים אויס די אויגן!
    
― אין קייטן זאלט איר אים קאווען! אין אייזערנע קייטן! מיינע
אכט הונדערט קארבן, אכט הונדערט מכות, רבונו של עולם!... ――
  
― ― ― ― ―― ― ― ― ―― ― ― ― ―― ― ― ― ―
    
 ע פ י ל א ג
  
פאר די כתרילעווקער גאזעטן, פארן „קאפעלוש״ מיט דער „יארמעלקע״, איז די דאזיקע שרעקלעכע געשיכטע, וואס האט זיך פארלאפן אין „גן־עדן״ אף דער דאטשע, געווען אן אמתער יום־טוב. עטלעכע טעג דורכאנאנד האבן זיי ניט אויפגעהערט צו שרייבן און צו שרייבן. די ערנסטע פובליציסטן, די מוסר־זאגער, האבן נישט אויפגעהערט
צו שטאפן דעם עולם מיט מוסר און לערנען שכל, וויאזוי מע דארף זיין
געהיט היינטיקע צייטן בא חתונה מאכן א טאכטער פאר א מאן מיט א
רוסישן נאמען „טישעבאוו״; און די וויצלער האבן זיך געוויצלט און
געווערטלט אן אן אויפהער: „ווי קאן ארויסקומען גוטס פון א פורים
מיט א תשעה־באב?״ ― און אויסגעלאזט האט זיך עס דערמיט, וואס
ביידע צייטונגען, סיי דער פראגרעסיווער „קאפעלוש״, סיי די ארטאדאקסישע „יארמעלקע״, האבן אנגעזאגט זייערע לעזער א פריילעכע בשורה
מיט מוראדיק גרויסע אותיות, אז גאר אינגיכן הייבן זיי אן צו געבן דעם
עולם א מתנה ― א נייעם מאדערנעם, זייער שפאנענדיק און הויך בא־לערנדן ראמאן פון איצטיקן יידישן לעבן מיט א מוסר־השכל. באם „קאפעלוש״ וועט דער ראמאן הייסן:
    
 „דער מאן פון די דריי ווייבער״
    
(א הויך אינטערעסאנטער ראמאן אין 4 טיילן מיט אן עפילאג)
    
און בא דער „יארמעלקע״ וועט עס הייסן
    
 „דער דרייווייבערדיקער מאן״
(א מערווירדיקער ראמאן אין 4 טייל מיט א פראלאג און מיט אן עפילאג)
  
א שאד! מע וועט נעמען אזא שיינעם מאטעריאל און מע וועט דאס
צעשמירן אף דריי הונדערט בלעטער, מאכן פון דעם א תל. א רחמנות
נעבעך אף דער העלדן, שרה משה פורימס טאכטער, אסתרל. נאך דעם,
ווי די כתרילעווקער גאזעטן וועלן זי באארבעטן, מעג זי זיך שוין אפגעזעגענען. זי וועט שוין דארטן קיין חתן ניט קריגן ווייל זי וועט לעבן.
סיידן זי זאל פארלאזן „ארץ־ישראל״ מיט כתרילעווקע און אריבערפעקלען זיך קיין אמעריקע.
    
― הלוואי! מיר ווינטשן איר גליק און הצלחה און אל דאס גוטס
― אמן.
    
 5
    
 „אונדזערע בראדצקיס״ מיט „אונדזערע רויטשילדס״
  
אין א הייסן זומער־טאג, סאמע אין רעכטן ברען פון דאטשע־סע־זאן, איז פון כתרילעווקע קיין , פאלעסטינע״ געגאנגען איבער „ארץ־ישראל״ אונדזער באקאנטע „קאלייקע״ כמעט א ליידיקע, ווייל ס׳איז
געווען ניט קיין פרייטיק, נאר א געוויינלעכער וואכעדיקער טאג, דעמאלט,
ווען די כתרילעווקער דאטשניקעס וואס וווינען אין „ארץ־ישראל״, זיינען נישט קליין צו גיין צופוס. אין דער „קאלייקע״ זיינען געזעסן
נאך צוויי פרויען ― איינע אן עלטערע, די אנדערע א יינגערע,
און ביידע האבן געשמאק געגענעצט און געפאכעט מיט דער נשמה פאר
גרייס היץ. אברהמל דער קאנדוקטאר האט געדרעמלט, די פערדלעך האבן זיך געמאכט ווי זיי פארן, און די „קאלייקע״ קוים־קוים וואס זי האט
געשלעפט זיך. פלוצעם איז אויסגעוואקסן, ווי פון אונטער דער ערד, א
פראנטעוואטע ציקאווע אריסטאקראטיש בחורל פון א יאר צוויי און
צוואנציק, מיט א ווייס אריסטאקראטיש קאפעלושל און מיט שווארצע
אריסטאקראטישע וואנצעלעך, האט א מאך געגעבן מיטן אריסטאקראטישן שטעקעלע צום קאנדוקטאר פון דער „קאלייקע״, ער זאל אזוי גוט
און מוחל זיין אפשטעלן די פערדלעך, און האט געגעבן א שפרונג־אריין
אין דער „קאלייקע״, אבער אזוי אריסטאקראטיש, אזוי בריהש, אזוי
פלינק, אז עס האט געהאט דעם זיבעטן חן. דערנאך האט ער זיך געגעבן
א זעץ אוועק אף דער צווייטער באנק. פונקט אקעגן דער מאדאם מיט
איר טעכטערל (די עלטערע איז געווען די מוטער, און די יינגערע ―
איר טעכטערל), און א לייג אריין די האנט אין דער לינקער הויזן־קע־שענע און מיט דער אנדערער האנט א דריי די רעכטע אריסטאקראטישע וואנצע, און בעת מעשה געגעבן אזא אריסטאקראטישן קוק אף דער
יפהפיה, אף דעם שיינעם מאמזעלכן, אז א מיידל, וואס איז נאך ניט
שטארק פארליבט אין קיינעם, דארף זיין שטארקער פון אייזן, זי זאל זיך
ניט פארליבן תיכף־ומיד אין אזא בראוון אריסטאקראטישן בחור. פאר
דער מאדאם איז דאס דאזיקע אומגעריכטע באגעגעניש געווען אן „אצבע־אלהים״, א פאטאלע באגעגעניש, און איר מוטערלעך הארץ האט באלד
אנגעהויבן צו קלאפן און נביאות צו זאגן, אז ס׳איז ניט אומזיסט, אז
ס׳איז א גאט־זאך... און כאטש איר טעכטערל איז שוין כמעט א כלה,
טאקע מיט אירן א גליד־געשוועסטערקינדל, ווי מיר וועלן דאס אין גיכן
געוואר ווערן, פונדעסטוועגן איז זי געווען העכסט צופרידן, וואס דער
אריסטאקראטישער יונגערמאנטשיק שיסט מיט אויגן אף איר טעכטערל,
נעמט זי דורך און דורך... נאר וויאזוי מאכט מען, אז ער זאל זיך
באקענען מיט איר טעכטערל, אז זי איז נאך מיט אים ניט רעכט באקענט? איז זי געפאלן אף אן עצה (א מאמעס הארץ): זי האט גענומען
זיך פאכען מיטן פעכער און א זאג געגעבן, ווי צו זיך אליין, און דווקא
אף רוסיש, אף דעם כתרילעווקער רוסיש, וואס האט א שם אף דער
וועלט:
― אך, קאקאי גאריאטשע דיען סעוואדני! ― סארא הייסער טאג
היינט איז!
    
האט די טאכטער א קוק געגעבן אפן אריסטאקראטישן יונגנמאן
און האט פארריכט דער מוטערס גרייז:
    
― דא אטשען זשארקיי דיען!
    
האט שוין דער אריסטאקראטישער יונגערמאן געהאט א געלעגנהייט אריינצומישן זיך מיט א ווארט און אויך אף רוסיש געווענדט זיך
צו דער מאמזעל:
    
― א און וואס נא דאטשע טאקזשע כאראשיי וואזדוך? ― איז
בא אייך עפעס אויך א גוטע לופט אף דער דאטשע?
    
האט די מאדאם פונדעסטוועגן ניט דערלאזט, אז די טאכטער זאל
אים ענטפערן און האט זיך בעסער אליין ארויסגעשטעלט (פארט א
מאמע!) און האט זיך אנגערופן צום יונגנמאן ווידער אף רוסיש און
מיט א ניגון:
    
― נא טשא נאם וואזדוך, קאגדא און נאס יעסט דיענגי? ― צו
וואס דארפן מיר לופט, אז מיר האבן געלט?
    
דערמיט האט זי אים, אפנים, געוואלט אפהאקן די פליגל, ער זאל
זיך אזוי נישט איבערנעמען. נאר ארויסגעקומען דערפון איז גאר עפעס
אנדערש: ביידע קינדער, דער יונגערמאנטשיק און דאס מאמזעלכל,
האבן זיך איבערגעקוקט און אויסגעשאסן מיט אזא געלעכטער, אז דער
קאנדוקטאר פון דער „קאלייקע״, אברהמל דער בעל־עגלה, האט זיך געמוזט אויסדרייען צו זיי מיטן פנים, כאפן א קוק: „וואס לאכן עפעס
די אריסטאקראטן, א גוטע כאלעריע אף זייער טאטן?״ דער שפיץ איז
געווען, אז מען איז צוגעקומען צו איינער פון די שענסטע און רייכסטע
דאטשעס אין „פאלעסטינע״, האט מען זיך גאנץ ווארעם אפגעזעגנט
און שטארק־שטארק געקוועטשט די הענט, און די מאדאם האט האלב־אפיציעל פארבעטן דעם אריסטאקראטישן יונגנמאנטשיק צו זיך: „פא־זשאלעסטע, בעז צערעמאני!״ און דאס שיינע מאמזעלכל האט אזוי ליב
געשמייכלט און האט באשענקט דעם יונגן קאוואליר מיט אזעלכע ווארעמע בליקן פון אירע שיינע חנעוודיקע אויגן, אז ווען דער יונגער בחור,
 דער אריסטאקראט, זאל זיין פון אייזן און זיין הארץ פון שטיין, וואלט
עס אויך באדארפט צעשמאלצן ווערן, אזוי ווי וואקס.
    
אצינד באדארפן מיר דערציילן, ווער איז געווען אט דער יונגער
אריסטאקראט און וואס איז מיט דער מאדאם געווען אזוי די גדולה,
וואס איר טעכטערל האט זיך מיט אים באקענט?
    
די גרויסע שטאט יעהופעץ לעבט אין טעות. זי מיינט, אז נאר זי
פארמאגט אריסטאקראטן־מיליאנערן. די גרויסע שטאט פאריז מיינט, אז
נאר זי פארמאגט אריסטאקראטן־מיליארדערן. א סברה, אז אין כתרילעווקע האבן מיר זיך אונדזערע אייגענע אריסטאקראטן, אונדזערע אייגענע בראצקיס מיט אונדזערע אייגענע רויטשילדס. נאר וואס דען? אזוי
ווי אלצדינג, וואס כתרילעווקע פארמאגט, פארמאגט זי אין קלענערן
מאסשטאב, על־כן זיינען אונדזערע בראצקיס קליינע בראצקעלעך און
אונדזערע רויטשילדס ― קליינע רויטשילדלעך, און זיי זיינען ווערט
באשריבן צו ווערן מיט זייערע ביאגראפיעס, פונקט ווי עס ווערן באשריבן אלע מיליאנערן און אלע מיליארדערן פון דער גאנצער וועלט.
    
דאס איז א כלל ― און עס ווייס א מינדסט קינד, ― אז אלע
גרויסע מענטשן פון דער וועלט זיינען אמאל געווען קליין, דערנאך ערשט
זיינען זיי אויסגעוואקסן און נתגדל געווארן. די אמעריקאנער גרויסע
מיליארדערן, למשל, האבן ליב צו בארימען זיך צען מאל א טאג, ווי
קליין זיי זיינען אמאל געווען. בא אן אמעריקאנער אריסטאקראט איז א
כבוד און א גדלות צו דערציילן פאר יעדן אינטערוויוער, אז אין דער
יוגנט האט ער געטראגן זעק אף די פלייצעס, אדער גאזעטן צו פארקויפן,
אדער געהאנדלט מיט „מעטשעס״. אונדזערע כתרילעווקער אריסטאקראטן האלטן נישט פון דער דאזיקער מידה. אדרבה א כתרילעווקער מיליארדער, אז איר וועט אים א פרעג טאן וועגן זיין ייחוס, וועט ער אייך דערציילן גוזמאות, אז זיין זיידע איז געווען א רב און זיין עלטער־זיידע
― א גאון, און זייער גאנצע משפחה ― לויטער רבנים, גאונים און
נגידים, גבירים מפורסמים. זיי פארהאקן אייך אזוי דעם קאפ מיט זייער
ייחוס און שרעקן אייך אזוי שטארק אן מיט זייער אריסטאקראטיזם, אז
עס פאלט אן אף אייך א פחד, און איר קלערט זיך: „ווייס זיי דער גוטער יאר ― אפשר קומען זיי טאקע ארויס דער רוח ווייס זיי פון וועמען?״ ... אונדזערע אריסטאקראטן, מיליאנערן און מיליארדערן, איך
מיין אונדזערע כתרילעווקער רויטשילדס, זיינען אויך געווען אמאל גאנץ
קליינע מענטשעלעך, און זייער שבח מוז געזאגט ווערן. זיי האבן זיך
אליין מיט זייערע אייגענע כוחות דורכגעשלאגן און מיט דער צייט
שטארק־שטארק ארויפגעארבעט זיך, געוואקסן און אויסגעוואקסן און
גענומען איבערשטייגן און אריבערשמייסן איינס דאס אנדערע הן אין
עשירות, הן אין צדקה, הן אין שיינע שידוכים, און מי יודע, וואס פון
זיי קאן נאך אמאל ארויסוואקסן! די גאנצע וועלט, למשל, ווייס דעם
ייחוס פון די אמתע רויטשילדס, אז זיי שטאמען פון פראנקפורט און אז
זייער עלטער־זיידע איז געווען פריער א חלפן, דערנאך א מלווה, דערנאך א באנקיר, וואס פארלייט געלט. אונדזערע כתרילעווקער רויטשילדס
שטאמען ניט פון פראנקפורט. שטאמען שטאמען זיי טאקע פון כתרילעווקע גופא, נאר ווייל זייער עלטער־זיידע איז אויך כל־ימיו געווען א
חלפן, געשטאנען מיט א טישל אין כתרילעווקער מארק און געביטן
קערבלעך אף צענערס און צענערס אף גראשנס, האט מען דעריבער זיינע קינדער און קינדס־קינדער געקרוינט מיטן נאמען „די רויטשילדס״.
זיי, די קינדער, זיינען שוין קיין חלפנים ניט געווען, מיט קיין טישל
אין מארק ניט געשטאנען, נאר מיט הלוואה האבן זיי זיך פארנומען,
מיט הלוואה פארנעמען זיי זיך נאך היינט און מיט הלוואה וועלן זיך
פארנעמען אויך זייערע קינדער און קינדס־קינדער ― כל זמן עס וועט
עקזיסטירן אף דער וועלט אט דאס פאסקודנע מין, וואס מען רופט דאס
„געלט״, און כל זמן עס וועלן זיך געפינען אזעלכע מענטשן, וואס וועלן
אייך פארזעצן, איך בעט איבער אייער כבוד, די הויזן, אבי איר זאלט
זיי לייען געלט... אז ס׳וועט זיך מאכן, איר וועט קומען איצט אין דאס
באנייטע מאדערנע כתרילעווקע, וועט איר אף דער „געבריקעוועטער גאס״
דערזען א צוויי גארנדיקן מויער מיט א גרויסן שילד איבער דעך גאנצער וואנט, מיט גרויסע גאלדענע אותיות: „יעפים אי באריס גינגאלד.
באנקירסקאיא קאנטארא״. אף אונדזער יידיש לשון וועט דאס הייסן
אזוי שיין, ווי „,חיים און ברוד גינגאלד. באנק־געשעפט״. זאלט איר
וויסן, אז דאס זיינען אונדזערע כתרילעווקער רויטשילדס. אי די קשיא:
פון וואנען האט זיך צו זיי גענומען דער נאמען רויטשילד, אז הייסן הייסן
זיי גאר גינגאלד? קאן מען דאס אייך פארענטפערן מיט א ווידעראנאנד,
ווי דער שטייגער איז: למאי וואס וועט איר זאגן דערויף, אז אקוראט
אקעגן די רויטשילדס שטייט נאך א שענערער מויער מיט נאך א שענערן
שילד, מיט נאך גרעסערע גאלדענע אותיות אנגעשריבן בפירוש, און
אויף אף רוסיש: „ליעסנאיא טארגאווליא בראטיעוו דעמבא״; דאס
הייסט: „האלץ־געשעפט פון די ברידער דעמבא״; ― פונדעסטוועגן
טוט א פרעג א מינדסט קינד: „יינגעלע, וועמענס שטוב איז דאס?״ ―
וועט אייך דאס מינדסט קינד ענטפערן: „אט די שטוב וועמענס? ―
בראצקיס״.
    
אויב אייך אינטערעסירט די ביאגראפיע פון די דאזיקע בראצקיס,
וואס הייסן דעמבא, אדער דער ייחוס פון די ברידער דעמבא, וואס רופן
זיך בראצקי, קאן עס דא דערציילט ווערן אין קורצן אט אזוי: אין סו־כאליעסיע, אין א שטעטל ניט ווייט פון כתרילעווקע, וואס האט אמאל
געהערט צום גראף שטרעמבא־רודניצקי, איז געווען א ייד א שאפער,
אן אויפזעער אף די פריצישע וועלדער, וואס געהייסן האט ער ארן, נאר
גערופן האט מען אים דעמב, ווייל ער איז געווען, ניט אויסגערעדט זאל
זיין, א ייד א פראסטאק, א דארפמאן, א הויכער, א געזונטער, א דעמב.
געטראגן א גראבן, א גויישן בגד, מיט א שטריקל ארומגעבונדן, און א
פאר הויכע שטיוואלעס, געקענט אף אויסנווייניק אלע ביימער פון אלע
סוכאליעסער וועלדער, געהיט דעם גראפס גוטס, ווי א געטרייער הונט,
און איז געווען באם גראף אזא חשוב, אז ער האט אנגעזאגט אין זיין
צוואה די קינדער, אז דער ייד ארן און דעם יידנס קינדער זאלן בלייבן
בא זיי שאפערס כל־זמן עס וועלן שטיין די וועלדער פון סוכאליעסיע
און כל־זמן עס וועט עקזיסטירן דער נאמען שטרעמבא־רודניצקי. און ווי
דע מנהג העולם איז, האבן דאך מסתמא די יורשים פונעם גראף שטרעמבא־רודניצקי זיך פארשפילט אין קארטן און פארקויפט, געמאכט א תל
פון אלע סוכאליעסיער וועלדער, און ארנס קינדער האבן געמוזט אריבערפעקלען זיך פון וואלד אין שטאט אריין, זיך באזעצט אין כתרילעווקע. און ווייל ניט זיי און ניט זייערע קינדער האבן נישט געוווסט קיין
זאך, א חוץ וואלד און א חוץ געהילץ, איז זייער געשעפט געווארן נאר
וואלד און געהילץ ― עד־היום הזה. און עס האט זיי מצליח געווען,
און זיי זיינען געוואקסן אלץ העכער און העכער, און מיט זיי איז געוואקסן אויך זייער נאמען. תחילת האט מען זיי גערופן „די וואלד־מענטשן״, דערנאך ― „די הילצערנע יידן״, „די דעמבעניאטעס״, דערנאך
― „די ברידער דעמבא״, דערנאך ― „די נייע נגידים״, „די מיליאנטשיקעס״, און ערשט דערנאך, אז זיי האבן אנגעהויבן אויספיינען זיך,
ארויסגיין מיט א שיינער נדבה, טאן גרויסע שידוכים, שמייסן און ארי־בערשמיייסן די רויטשילדס, ― האט זיי די שטאט געקרוינט מיטן נאמען: „אונדזערע בראצקיס״. עס איז שווער צו זאגן, ווער פון זיי איז
רייכער: „אונדזערע רויטשילדס״, צי „אונדזערע בראצקיס״? זייער געלט
האט נאך קיינער ניט געציילט. נאר מיר דאכט, אז וואס זיי פעלט צו די
אמתע בראצקיס מיט די אמתע רויטשילדס, וואלט עס געמעגט אונדז
אלעמען צוקומען. זייער רייכקייט איז ווי אמאל. אמאל זיינען „אונדזערע רויטשילדס״ רייכער, אמאל „אונדזערע בראצקיס״. עס ווענדט זיך,
ווער עס שטעלט זיך אויס שענער פאר דער שטאט. און ווייל יעדער פון
זיי וויל אריבערשטייגן אין אריסטאקראטיזם, אריבערשמייסן איינס דאס
אנדערע דעריבער קאנקורירן אונדזערע כתרילעווקער מיליאנערן און מיליארדערן און שמייסן זיך אף וואס די וועלט שטייט. למשל, זאגט רויטשילד, אז ס׳איז אים שווער יידיש ריידן ― בארימט זיך בראצקי, אז
ער פארשטייט ניט קיין ווארט יידיש. און דאס איז אין כתרילעווקע א
סימן פון אריסטאקראטיזם. אדער עס האט זיך געטראפן א מעשה בא די
רויטשילדס, א זונדל האט זיך פארשפילט אין קארטן און געפטרט, זאגט
מען, א גאנצן הונדערטער ― האט בא די גבירים, בא די בראצקיס, א
זונדל פארשפילט צוויי הונדערטער. אדער עס האט זיך געטראפן נאך א
מעשה: בא די רויטשילדס האט א שנור „געפלירטעוועט״ אין אויסלאנד
אין די בעדער מיט עפעס א ווילד־פרעמדן יונגנמאן בפרהסיא, און עס
האט געקאכט דערמיט די וועלט ― האט בא די נייע אריסטאקראטן, בא
די בראצקיס, אויך אין אויסלאנד אין די בעדער און אויך בפרהסיא
„געפלירטעוועט״ א שנור מיט צוויי ווילד־פרעמדע יונגע לייט ... אריסטאקראטן אז זיי שמייסן זיך, איז פאר דער שטאט א מעלה, ווארעם
אז מע האלט אין שמייסן זי, שמייסט מען זיך שוין אין אלצדינג. למשל,
כתרילעווקע וועט קיינמאל נישט פארגעסן יענעם ווינטער, בשעת עס
האבן געבושעוועט די גרויסע פרעסט, ארעמעלייט נעבעך זיינען געפאלן,
אזוי ווי פליגן, ― איז געווארן א ויצעקו: „סטייטש, ווו זיינען אונדזערע גבירים? אונדזערע רויטשילדס מיט אונדזערע בראצקיס? וואס
שווייגן זיי?!״ האבן זיך די רויטשילדס דערבארעמט און האבן איינגעשיקט פון מארק עטלעכע פורן שטרוי אף צו באהייצן די געפרוירענע.
וואס זשע האבן געטאן, מיינט איר, די בראצקיס? ― האבן זיי גענומען
און האבן אריינגעשיקט, פון זייערע אייגענע וועלדער טאקע, עטלעכע
גאנצע פורן מיט האלץ און געטיילט האלץ אומזיסט פאר די ארעמעלייט
פון שטאט, וועמען א פונט און וועמען צוויי פונט. אדער וואס האט
געפעלט יענעם פסח, בשעת די רויטשילדס האבן זיך צעלאזט און האבן,
א חוץ מעות־חטים, אריינגעשיקט א האלבע מאה זעקלעך קארטאפליס
פאר ארעמעלייט אף פסח? זיינען זיך מיישב די בראצקיס: „איר גיט
קארטאפליס? מיר וועלן געבן שמאלץ צו די קארטאפליס!״, און מען
איז געגאנגען און מע האט געעפנט גרויסע טעפ מיט שמאלץ און מע
האט געטיילט די ארעמעלייט שמאלץ. כל דכפין ― איטלעכן א לעפעלע
שמאלץ, און אף א משפחה ― א גרויסע לעפל, אויב מע האט באוויזן
צו ברענגען א פאפיר פונעם רב, אז די משפחה באשטייט נישט ווינצי־קען ווי פון פינף נפשות.
    
פון שטאט איז די קאנקורענציע מיטן שמייסן זיך אריבערגעשמיסן
געווארן אין דארף, אף דער דאטשע. „פאלעסטינאע״ האט געעפנט פאר
„ארץ־ישראל״ אירע טויערן, און די פארשמאכטע ארץ־ישראלדיקע דאטשניקעס האבן אפגעלעבט. ווי אזוי איז דאס געשען? אט ווי אזוי: איינמאל אין א זומער האבן „אונדזערע״ רויטשילדס אויסגעבויט אין „פאלעסטינע״ אן אייגענע דאטשע (אף א גויס נאמען, געוויינלעך). אבער
א דאטשע! מיט א וועראנדע און מיט שטאכעטן, געפארכטע גרינע
שטאכעטן, און א גארטן האבן זיי געפלאנצט, געזעצט אגרעסן און
וויימפערלעך און וויינשל און קארשן. און האבן געעפנט דעם גארטן
פאר אלע כתרילעווקער דאטשניקעס, וואס אף דער זייט בארג, פראנק
און פריי ― גאנץ „ארץ־ישראל״ קאן קומען שבת באטאג שפאצירן אין
גארטן! אבער נאר שבת. אין מיטן וואך ― אזאס ▮... זיינען זיך
מישב „אונדזערע״ בראצקיס, טאקע באלד אפן אנדערן זומער, און גייען
און שטעלן אוועק נאך א שענערע דאטשע מיט נאך א שענערע וועראנדע
און מיט נאך א גרעסערן גארטן, אויך אין „פאלעסטינע״ און אויך
אף א גויס נאמען, און אויך מיט אגרעסן און מיט וויימפערלעך און מיט
וויינשל און מיט קארשן, און האבן גענומען און האבן בפירוש געלאזט
אויסרופן אין שטאט, אין אלע בתי־מדרשים, אז דער גארטן זייערער איז
אפן פאר אלע יידן נישט נאר דעם טאג שבת ― אלע טעג פון א גאנצע־וואך, נאר בתנאי ― מע זאל זיך צו די ביימלעך נישט צורירן, די
פירות נישט רייסן און אפן גראז נישט טרעטן... ווי מיינט איר אבער,
אז מע לאזט אריין, א שטייגער, ׳׳ארץ־ישראלדיקע״ דאטשניקעס אין א
גארטן. און זיי דערזעען גראז, ― זאל מען נישט אראפווארפן די קאפאטע און נישט אוועקזעצן זיך אף דער ערד? צי, א שטייגער, יידישע
קינדער האבן דערזען פאר זיך גרינע אגרעסן, רויטע וויימפערלעך, דערשמעקט קארשן ― וועט מען קוקן און מע וועט שווייגן?... האט מען
דעם גארטן ארומגעגרייזעט מיט א פארקאן, אף די שטאכעטן אנגעשלאגן
צוויעקעס, אפן טויער אנגעהאנגען א שלאס, און עס איז ארויס א
„פריקאז״, אז מהיום והלאה, טאמער וועט זיך דערוועגן עמעצער פון
„ארץ־ישראל״ אריינצוטרעטן צו זיי אף דער דאטשע, וועט מען אים
איבערברעכן הענט און פיס, ארויסשלאגן א צאן און אנרייצן אף אים
די הינט...
    
באמת זיינען די הינט געווען נאר א פאנטאזיע, א סטראשידלע אף
אפצושרעקן דעם עולם; נאר דאס האט געהאלפן מער פון אלצדינג:
כ ת ר י ל ע וו ק ע ר  יי ד ן ה א ב ן פ יי נ ט ה א ב ן צ ו ט א ן  מ י ט  ה י נ ט...
    
 6
    
 מע קאן נישט וויסן וועמענס מארגן ס׳איז
  
דאס ווייסט איר דאך מן־הסתם, אז בא די אמתע, בא די פראנקפורטער, רויטשילדס איז א מנהג פון קדמונים, א מין טראדיציע אזעלכע
בירושה פון זייערע זיידעס, וואס ווערט שטארק אפגעהיט, ― אז שידוכים
זאל מען טאן נאר צווישן אייגענע, בכדי די משפחה זאל, חלילה, נישט
פארפרעמדט ווערן: סיידן עס כאפט זיך אונטער א גראף, אדער א
מארקיז, אדער א פרינץ, און פארליבט זיך אין זייערער א טאכטער ―
דעמאלט איז אנדערע ווערטער. דעמאלט, פארשטייט איר מיך, איז שוין
דעך יצר־הרע צו גרויס און מע קאן נישט ביישטיין קעגן אזא נסיון...
    
בא די כתרילעווקער רויטשילדס איז אויך די זעלבע טראדיציע.
נישט מחמת זיי האבן דאס בירושה פון זייערע זיידעס, נאר פשוט, ווייל
זיי האלטן זיך גרעסער פון אלעמען און האבן זיך איינגערעדט און
זיינען איבערצייגט, אז צו זייער ייחוס איז נישטא קיין גלייכן אף דער
גאנצער וועלט. נישט אומזיסט זאגט כתרילעווקע אף זייערע אריסטאקראטן א ווערטל, א ז ז יי ז יי נ ע ן  א ז ע ל כ ע   ג ר וי ס ע   מ י ו ח ס י ם,
א ז ס ע  ש ט יי ט
ז יי  נ י ש ט  א ן ד י  מ ח ו ת נ ש א פ ט  ס י ט  ז י ך  א ל י י ן . . . ס׳איז געווען א צייט,
וואס די אויפגעקומענע כתרילעווקער אריסטאקראטן, „אונדזערע בראצקיס״, האבן אפילו אין חלום נישט געוואגט צו טראכטן פון אזא כבוד,
ווי מתחתן זיין זיך מיט די אלטע כתרילעווקער אריסטאקראטן, מיט
„אונדזערע רויטשילדס״. נאר אז „אונדזערע בראצקיס״ האט א שיין
געגעבן דאס מזל, זיי האבן אנגעהויבן וואקסן, געווארן גרויס און האבן
באקומען כמעט אזויפיל געלט, ווי די רויטשילדס, איז בא זיי געזעסן
טיף אין הארצן פארבארגן נאר איין ווונטש: א שידוך מיט די רויטשילדס. ארויסזאגן דעם דאזיקן ווונטש הויך האט מען נישט געוואגט
פונדעסטוועגן. איין מאל נאר, מער נישט אז איין מאל, האט זיך געטראפן א מעשה, די „אויפגעקומענע אריסטאקראטן״ האבן צוגעשיקט א
שדכן צו די רויטשילדס ― דעם בארימטן כתרילעווקער שדכן סאלאווייטשיק. סאלאווייטשיק דער שדכן, מוזט איר וויסן, איז נישט פון די
אמאליקע כתרילעווקער שדכנים. סאלאווייטשיק איז א שדכן פון דעם
איצטיקן מאדערנעם כתרילעווקע, און ער הייסט שוין נישט „שדכן״,
נאר „פארמיטלער״. סאלאווייטשיק איז בארימט, נישט אזוי מיט זיינע
גרויסע שידוכים, וואס ער פירט דורך, ווי מיט זיין מויל, מיט זיין ריידן.
ער קאן אייך איבערריידן די גאנצע וועלט. ס׳איז גאר נישטא א מענטש,
וואס זאל קאנען ביישטיין קעגן סאלאווייטשיק דעם פארמיטלער, אז ער
הייבט אן צו ריידן. ס׳איז אש־להבה! סאלאווייטשיק דער פארמיטלער,
איז טאקע דעם אלטן רב שלום שדכנס א זון, און איז א ייד פון היינטיקער וועלט, טראגט שוין, פארשטייט איר מיר, א קאפעלוש אפן קאפ און
א ווייסע מאנישקע מיט א שניפס. אמת, דער קאפעלוש איז שטארק
אפגעבארעט, די ווייסע מאנישקע איז נישט איבעריק ווייס און דער
שניפס איז, זאל ער מיר מוחל זיין, עפעס א מין שמאטע, וואס גלאנצט
― ס׳איז אבער פארט א קאפעלוש און פארט א מאנישקע און פארט
א שניפס! היינט לייגט־צו צו דעם א פידזשאק, טאקע אן אלטן, נאר
א קורצן פידזשאק, וואס הענגט אף אים א ביסל פרעמדלעך, און הויזן
א פאר, אפילו קירצלעכע, דערפאר אבער ברייטע, גאנץ ברייטע, און
קעסטלדיקע, געווען אמאל, אין די יונגע יארן, גאר־גאר פיינע הויזן ―
וועט איר פארשטיין דעם חילוק פון אים ביז זיין טאטן, עליו השלום.
נאר דאס אלצדינג איז בלאטע אקעגן די בארד און פאות. ווער מיר
בארד? וואס מיר פאות? מילא, די בארד איז נאך ווי ס׳נישט איז. איז
נישט קיין בארד ― איז א בערדל. א מענטש איז נישט מחויב צו טראגן
א בעזעם אפן פנים. אבער פאות? קיין סימן אפילו! אפגעשוירן, אונטערגעגאלט און אויסגעקארעניעט מיטן ווארצל! היינט דאס ריידן זיינס!
קיין „גוט מארגן״ איז נישטא, נאר א רוסישער „איזדראסטאיטיע״. און
באם אוועקגיין איז ― „דאסווידאניע״. ער זאל זאגן, אשטייגער: „איר
האב פאר אייך א גוטן שדוך״ ― איז נישטא. וואס דען? א ביסל אף
דייטש, א ביסל אף פראנצויזיש און א ביסל אף רוסיש: „איך האב פאר
זיי א פארטי ― טשטא ניבוד אסאבענע!״ וואס דארפט איר מער?
זיין טאטע, עליו השלום, פלעגט טראגן א זאנטיק, א גרויסן, א רויטן
פאראסאל. אים שטייט נישט אן. ער איז שוין אן אריסטאקראט מיט א
שטעקל און רופט זיך סאלאווייטשיק דער פארמיטלער. רב שלום שדכן
זאל אויפשטיין און א קוק טאן אף זיין זון, דעם „פארמיטלער״!...
    
באקומען אזא הויכע מיסיע ― אויסצופירן א „פארטי״ צווישן
אזעלכע צוויי אריסטאקראטישע הייזער, ווי „אונדזערע בראצקיס״ מיט
„אונדזערע רויטשילדס״, האט סאלאווייטשיק דער פארמיטלער אנגעטאן
א ווייסע מאנישקע, צעקעמט דאס שטיקל בארד, פריש אונטערגעשוירן
דעם ארט, ווו ס׳איז אמאל געווען פאות, און איז אוועק צו די רויטשילדס
― און האט נאר געקאנט אויסריידן די ערשטע עטלעכע ווערטער אף
זיין געמישטער שפראך: „איזדראסטאטיע! איך האב פאר זיי א פארטי
― טשטא ניבוד אסאבענע!״ ― ווארעם אז מע האט אים א פרעג געטאן,
ווער איז די „פארטי״ און וואס פאר א „טשטא ניבוד אסאבענע״, און
ער האט נאר אויסגערעדט די ווערטער „אונדזערע בראצקיס״, ― האט
ער געכאפט אזא מיאוסן פעטשאטעק, אז ס׳איז אים פינצטער געווארן אין
די אויגן. ער וועט שוין פארזאגן קינדס־קינדער! מע האט אים מבטיח
געווען, אז דאס אנדערע מאל, טאמער לייגט ער פאר אזא „פארטי״ מיט
אזא „טשטא ניבוד אסאבענע״, וועט ער עפענען מיטן קאפ די טיר.
בקיצור, מע האט דעם שדכן געגעבן דעם וועג. אף א פראסטן יידיש וועט
דאס הייסן: מע האט אים דורכגעטריבן. דערפאר, שטייענדיק שוין בא
דער טיר, האט סאלאווייטשיק דער פארמיטלער באוויזן וואס ער קאן. ער
האט זיי א זאג געגעבן: „געדענקט, דאס זאגט אייך סאלאווייטשיק:
מ ע וו יי ס נ י ש ט וו ע מ ע נ ס מ א ר ג ן ס׳ א י ז!״...
    
און כך הווה. סאלאווייטשיקס ווארט איז, אפנים, אין אזא שעה
ארויסגערעדט געווארן. די רשעים האבן געהאט זייער מפלה. די אייגענע
רויטשילדס, וואס האבן אים אמאל דורכגעטריבן, האבן געשיקט רופן
דעם אייגענעם סאלאווייטשיק דעם שדכן, ער זאל זיי גיין מאכן א פארטי
מיט די נייע מיליאנטשיקעס, מיט די אויפגעקומענע אריסטאקראטן, מיט
די בראצקיס. דא איז מקוים געווארן דאס ווערטל: „א ז מ ע ד א ר ף ה א ב ן
ד ע ם ג נ ב, נ ע מ ט מ ע ן א י ם פ ו ן ד ע ר ת ל י ה״. סאלאווייטשיק דער פארמיטלער האט זיך נישט געלאזט צוויי מאל בעטן, און אז ער איז געקומען
צו די רויטשילדס, האט מען אים געבעטן זיצן, נישט געווארט ביז ער
וועט זיך אליין זעצן, און אפילו דערלאנגט אים א פאפיראס און פייער
צום פאפיראס. דאס איז שוין די טבע פון א כתרילעווקער אריסטאקראט:
אזוי וועט ער זיך אייך בלאזן, ווי אן אינדיק ― גארנישט צו צוטרעטן!
נאר קוים באדארף ער פון אייך א שטיקל טובה, אזוי ווערט ער אייך
נידעריקער פון דער ערד און ווייכער פון פוטער, כאטש נעמט לייגט אים
צו צו א געשוויר! אין קורצע ווערטער, מיט א פאר קליינע הקדמות.
האבן די רויטשילדס אויסדערציילט זייער התנצלות פאר סאלאווייטשיק
דעם פארמיטלער, אז זיי וואלטן, אייגנטלעך, בשום אופן נישט געוואלט
טאן נישט מיט זייער גלייכן, נישט מיט דעם, וואס זיי שטייט נישט אן.
נאר אזוי ווי ס׳איז פאראן א גמרא מיט א מדרש און מיט, להבדיל, א
גוייש ווערטל ― על כן זאל ער זיך מטריח זיין צו די נייע, צו די אויפגעקומענע, צו אט די, וואס מען רופט זיי איצט מיטן נאמען „די בראצקיס״, און ער זאל זיי זאגן כך וכך... אים באדארף מען דאך די צונג
נישט פיקן; ער איז דאך א ייד, וואס קאטארע ער קאן...
    
דער פארמיטלער איז שיער צעגאנגען געווארן פון אזא באנעמונג,
פון אזוינע רייד און פון אזעלכע קאמפלימענטן. שייך צו זאגן ער קאן?
אוודאי קאן ער! „ניין, פאני סאלאווייטשיק! איר באדארפט ריידן נישט
גלאט, נאר פארשטעלט״. שייך צו זאגן פארשטעלט? אוודאי פארשטעלט!
„ניין, פאני סאלאווייטשיק! איר טארט נישט זאגן, אז דאס האבן מיר
אייך געשיקט. איר באדארפט זיי זאגן, אז דאס איז אייער אייגענער פלאן,
וואס וואקסט פון אייך אליין. איר פארשטייט, צי ניין?״ שייך צו זאגן
ער פארשטייט? ווער דען פארשטייט, אז נישט ער? ― און סאלאווייטשיק דער פארמיטלער האט אנגעגורט זיינע לענדן און איז אין דעם
זעלבן טאג אוועק צו די בראצקיס, אן אנגעלאדענער און אן אנגעשטאלענער, געהאט אזוי פיל צו זאגן, אז ער האט גארנישט געוווסט, פון
וואס פריער. עס האט זיך אים ארויסגעוויזן, אז וויפל ער זאל נישט
ריידן, וועט זיין ווינציק, און וואס ער זאל נישט זאגן, וועט נישט זיין
דאס, וואס מע דארף. ס׳איז אלע מאל אזוי, פון זינט די וועלט שטייט:
אז איר קומט אריין צו א גרויסן מענטשן, פארפלאנטן זיך אייך די
מחשבות, און אנשטאט דעם, איר זאלט זאגן וואס איר ווילט, הייבט בא
אייך די צונג אן צו פלעטשן דער רוח ווייס וואס!... איידער סאלאווייטשיק איז אריין צו די אויפגעקומענע מיליאנטשיקעס, דאס הייסט,
אז ער איז געווען אף יענער זייט טיר, איז בא אים געווען צוגעגרייט
פעק מיט רייד און מיט משלים און מיט פסוקים און מיט גמראות ― אן
א שיעור. נאר אז די בראצקיס האבן געגעבן אף אים א קוק מיט די
אויגן און א פרעג: „וואס דארפט איר?״ ― האבן זיך באם שדכן געגעבן א בלעטער־איבער די געדאנקען אין קאפ, און פון אלע זיינע פארטיקע רייד מיט די פסוקים, מיט די גמראות, מיט די משלים, איז געווארן
א מישמאש ― עס האט זיך נישט געקלעפט א ווארט צו א ווארט. דאס
הייסט, אנגעהויבן האט ער דווקא נישקשהדיק: „פאראן א רש″י, מאכט
ער: „תעלא בעידניה סגיד ליה״ ― א פוקס אין זיין צייט, אז מע דארף
צו אים אנקומען...״ האט מען געגעבן אף אים א קוק און א האק
איבער: „אקעגן וואס איז דאס געקומען צו רייד?״ „טאקע אקעגן דעם
טאקע, וואס מע ווייס נישט וועמענס מארגן ס׳איז... אט, דאכט זיך,
נישט לאנג האט א י ר געוואלט, האבן ז יי נישט געוואלט. איצט ווילן ז יי
שוין ― שייך זאגן זיי ווילן? זיי חלשן, זיי גייען אויס מיט אייך צו
טאן, זיי נעמען איין א מיתה משונה! זיי וואלטן מי יודע וואס, אבי...״
    
― פון וועמען רעדט איר?
    
― פון וועמען איך רייד? טאקע פון זיי. טא יעסט, פונעם סאמע
ייחוס, פון דער גילדענער פאן, פון די גרעסטע, פון די פיינסטע, פון די
שענסטע ― פון „אונדזערע רויטשילדס״ רייד איך דאך...
    
מער האט מען נישט באדארפט. דער פארמיטלער זאל זיי געווען
אפגיסן מיט עסיק, אדער מיט וויטריאל, וואלט זיי, דאכט זיך, געווען
ניחאער. די בראצקיס, ווייזט אויס, האבן נאך נישט פארגעסן דעם
מיאוסן אפזאג, וואס זיי האבן אמאל געהאט פון די רויטשלידס, נישט
היינט געדאכט, ― האבן זיי זיך אפגעקילט דאס הארץ אצינד און אויסגעלאזט כל חמתם נעבעך אפן שדכנס קאפ:
    
― מיט וועמען רעדט איר אונדז? מיט אט די ראסטאוושטשיקעס,
פראצענטניקעס, ליכוויארזשעס, וואס פארמאגן נישט אונדזער מיסט?
― ווי האט דאס א ייד א שדכן אזא פאטעפאלנעסט קומען פארלייגן
אונדז צו טאן מיט אזעלכע „כאץ־דארגעס״? ווער זיינען זיי, אייערע
רויטשלידס? שוין לאנג איז זייער זיידע געזעסן מיט א טארבע מינץ אין
מארק און געפרוירן, ווי א הונט? איצט זיינען זיי שוין געווארן כלומרשט
באנקירן, נעמען וועקסלעך, שינדן די הויט. ניין ניין! איר זאלט גארנישט פרווון אפילו אפענטפערן א ווארט ― איר הערט, וואס מע רעדט
צו אייך? און אז איר וועט נישט אוועקגיין באלד מיט גוטן, וועט איר
זיך דערשפילן ― מע וועט אייך נעמען, איר הערט צי ניין, און מע
וועט אייך אראפלאזן פון אלע טרעפ!
    
שוין שטייענדיק פון אונטן, איז דעם שדכן געבליבן נאר איבערצוחזרן נאכאמאל די אמאליקע ווערטער זיינע: „מ ע ק א ן נ י ש ט וו י ס ן
וו ע מ ע נ ס מ א ר ג ן ס׳ א י ז...״ און זיינע ווערטער זיינען מקוים געווארן
אף א ווונדערלעכן אופן, וואס נישט סאלאווייטשיק דער פארמיטלער,
נישט קיינער האט זיך געקאנט דערויף ריכטן. איצטיקס מאל האט זיך
אנגענומען דעם שדכנס קריוודע דער גאט פון ליבע. עס האט זיך אריינגעמישט דאס קליינע מלאכל, וואס הייסט מיט זיין הייליקן נאמען „אמור״
און וואס שיסט מיט פארגיפטיקטע פיילן אלע בחורים מיט אלע מיידלעך
גלייך אין הארצן אריין. דאס איז געווען אין יענעם הייסן זומערדיקן
טאג, ווען בא אברהמל דעם קאליישטשיק זיינען געפארן פון כתרילעווקע
קיין „פאלעסטינא״, אויב דער לעזער קאן זיך דערמאנען, אן אריסטאקראטישע מאדאם מיט א טעכטערל א יפת־תואר, און צו זיי אף דער
„קאלייקע״ האט זיך ארויפגעכאפט א טשיקאווע פראנטעוואטע בחורל
מיט א ווייס קאפעלושל און מיט אן אריסטאקראטיש שטעקעלע און
האט זיי געפלעפט ביידן, די מאדאם מיט דער טאכטער, מיט ערשטן
דריי פון זיינע שווארצע אריסטאקראטישע וואנצעלעך און מיטן ערשטן
שאס פון זיינע אויגן. איצט איז געקומען די צייט אויסצוזאגן ― עס
איז שוין מער נישט קיין ― ווער איז דאס די אריסטאקראטישע
מאדאם, וואס רעדט אזוי שיין רוסיש: „נא טשטא נאם וואזדעך, קאגדא
או נאס יעסט דיענגי?״, און ווער איז געווען דער טשיקאווע־פראנטע־וואטע־אריסטאקראטישער יונגערמאנטשיק, וואס האט געפלעפט די אריסטאקראטישע מאמע מיט איר אריסטאקראטישער טאכטער? די מאדאם
― דאס איז געווען נישט קיין אנדערע, נאר די מאדאם רויטשילד, און
  
דער יונגערמאן איז נישט מער און נישט ווייניקער, ווי א זון פון די
אויפגעקומענע אריסטאקראטן, פון די כתרילעווקער בראצקיס.
    
נעמענדיק אין אנבאטראכט דאס אלץ, וואס איז דערציילט געווארן
ביז אהער, וועט שוין באם לעזער זיין רעכט, ווער ס׳איז געקומען צו
הילף סאלאווייטשיק דעם שדכן, און עס בלייבט איבער נאר איין זאך:
צי האט דער גאט פון ליבע עפעס אויפגעטאן? און צי ס׳איז אים
געראטן, סאלאווייטשיק דעם פארמיטלער, די דאזיקע „פארטי״ דורכצופירן? און אויב יא ― וואס האט ער, סאלאווייטשיק דער פארמיטלער,
געכאפט דערביי? און ווו איז פארגעקומען די דאזיקע גרויסארטיקע
אריסטאקראטישע חתונה ― אין כתרילעווקע, צי אין „פאלעסטינא״ אף
דער דאטשע? אף די אלע וויכטיקע פראגן באקומט רער פריינט לעזער
א קלארע תשובה אינעם קומענדיקן קאפיטל פונעם דאזיקן זומערדיקן
ראמאן.
  
7
סאלאווייטשיק דער שדכן ארבעט אף אלע כלים
    
מיר מיינען, אז דער פריינט לעזער איז צופרידן, וואס דער „ער״
און די „זי״ פונעם דאזיקן זומערדיקן ראמאן זיינען גראד נישט קיין
געוויינלעכע בשר־ודמס, ווי, למשל, מיר זיינען, נאר אמתע אריסטאקראטן, פון דער גאלדענער פאן, פון די כתרילעווקער מיליאנערן און
מיליארדערן. „ער״ איז א בראצקי פון „אונדזערע בראצקיס״, „זי״ ―
א רויטשילד פון „אונדזערע רויטשילדס״. און דאס איז דאך א פאקט,
וואס מע קאן נישט אפלייקענען, אז מיר, געוויינלעכע בשר־ודמס, זיינען
אלעמאל זייער נייגעריק צו וויסן דווקא וו א ס אין די הויכע פענצטער טוט
זיך, ווי אזוי לעבט מען בא די נגידים, ווי אזוי עסט מען דארט, ווי אזוי
טרינקט מען? און אז א מיליאנערסקע אריסטאקראטישע חתונה האט
פאר אונדז נאר א באזונדערן אינטערעס, כאטש אז מע וויל שמועסן אין
תוך אריין ― וואס האבן מיר דערפון? גארנישט מיט גארנישט. נאר
אזוי האט אונדז שוין גאט באשאפן ― פארפאלן. מיר קאנען דעריבער
מיט א ריינעם געוויסן גיין ווייטער מיט אונדזער געשיכטע. נאר מע דארף
זיך דערמאנען אף א וויילע אין דעם ערשטן באגעגעניש פונעם „ער״
מיט דער „זי״ בא אברהמלען אף דער „קאלייקע״, ווי אזוי דעם יונגן
העלד בראצקי איז דאס געאנגען, טאקע ממש דורך טיר און דורך טויער.
נישט נאר איז די יפת־תואר, רויטשילדס טעכטערל, געווען פון אים געפאנגען, נאר אפילו די מאמע אירע, זאל געזונט זיין, די מאדאם רויטשילד אליין, איז אינגאנצן געווען אף זיין זייט און האט אים מוראדיק
פריינטלך אויפגענומען און מיט סכנות ליבלעך איינגעלאדן צו זיך אף
דער דאטשע: „פאזשאלעסטע, בעז צערעמאני!״ צו אזא כבוד און
צו אזא הצלחה איז לאו כל אדם זוכה. ווארעם מיר ווייסן דאך, אז פון
זינט די וועלט שטייט און זינט צווישן מענטשן קומען פאר ראמאנען
איז פונקט קאפויר: אז עס קומט די צייט פון פארליבעניש, איז אדער
דער טאטע, אדער די מאמע פון דער יפת־תואר, אדער זיי ביידע, שפארן
זיך איין אזוי גוואלדיק, אז ס׳איז זיי נישט צו רירן פונעם ארט! שענער
פון אלץ איז דאס, וואס די עלטערן, זאלן מיר מוחל זיין, האבן אליין
אמאל אין דער יוגנט געליבט און געקעמפט, מלחמה געהאלטן מיט ז יי ע ר ע
עלטערן, אנטלאפן און שטילערהייט געשטעלט א חופה. וואלטן זיי דאס,
דאכט זיך, געמעגט געדענקען? איז ניין. איצט, אז גאט האט זיי געהאלפן, זיי זיינען א ל יי ן געווארן עלטערן, האלטן זיי מלחמה מיט זייערע
קינדער. דערפאר, אז זייערע קינדער וועלן, אם ירצה השם, אויסוואקסן
און וועלן ווערן עלטערן, וועלן זיי אויך פארגעסן די אמאליקע צרות און
וועלן מלחמה האלטן מיט ז יי ע ר ע קינדער. דא איז א באזונדער קללה פון
גאט, און נאר איין אדם הראשון איז געווען א גליקלעכער, וואס חווה
האט נישט געהאט קיין עלטערן, ― און ווייטער איז צרות, מיט דאסאדע,
מיט הארצווייטיק, מיט אומגליקן, מיט דראמעס, מיט טראגעדיעס
אלערליי. וויי־וויי, אז מע טוט זיך א טראכט אריין, וויפל אומזיסטע
טרערן עס זיינען פארגאסן געווארן און וויפל יונגע לעבנס עס זיינען
דערפון רוינירט געווארן ― שטעלן זיך די האר קאפויר! און נאר
דערפאר, וואס ס׳איז אצינד זומער, דאטשע־סעזאן, אלץ גרינט און
געלט און בליט און וואקסט און ס׳איז הייס, און עס ווילט זיך גאר גיין
באדן, און ווייל מיר זיינען בכלל נישט קיין גרויסע מרה־שחורהניקעס
און זיינען ווייט פון טראגישע באשרייבונגען און טרויעריקע געדאנקען,
נייען מיר פארביי און ווילן דערפון גארנישט ריידן אפילו. און דערצו
איז אין דעם זומערדיקן ראמאן, וואס מיר באשרייבן דא, צום גליק,
אלצדינג צוגעגאנגען אזוי גלאטיק, אזוי פיינטשיק, אז ס׳איז געבליבן,
דאכט זיך, מער נישט, ווי נעמען און שרייבן תנאים, ברעכן טעלער און
― מזל טוב אייך. נאר וואס דען? אז ס׳איז געקומען צום שפיץ, האט
זיך עס אפגעשטעלט. וואס איז די מעשה? די מעשה איז, וואס אומעטום מוז זיין א פלעקל, א ווארעם, וואס דערלאזט נישט. און דאס איז,
אייגנטלעך, א גליק פאר אונדז, שרייבער, מחמת ווען נישט אט דער
ווארעם, און ס׳זאל אלצדינג גיין גלאט, וואס וואלטן מיר, דיכטער
דעמאלט געהאט צו טאן אף דער וועלט?
    
דער „ווארעם״, וואס איז געלעגן צווישן אונדזערע העלדן, איז
נישט נאר דאס, וואס ער איז א בראצקי און זי א רויטשילד, ― דא
איז געלעגן אן אנדער הונט באגראבן: אונדזער יפת־תואר איז שוין
געווען „כמעט״ ווי א כלה. א זיווג איז דאס אפילו געווען מששת ימי
בראשית: ביידע גלייכע מיוחסים, ביידע פון דער גאלדענער פאן און
ביידע זיצן זיי אין איין „פאלעסטינא״, א דאטשע לעבן א דאטשע.
ביידע האבן גלייכע נדנס (צו עשרת אלפים) און ביידע קענען זיי זיך
איינס דאס אנדערע דורך און דורך. זי ― קענען מיר שוין. מיר האבן
שוין געהאט דאס פארגעניגן זי צו זען בא אברהמלען אין דער „קאלייקע״ ― א בתולהכן א צאצקע, אן אמתע יפת־תואר. און מיט אים,
מיטן חתן, הייסט עס, באדארף מען אייך באקאנט מאכן, אפמאלן אין
עטלעכע קורצע שטריכן: א בחור כהלכה, פונעם געוויסן שניט, א
„געקאנטשעטער קאמערטשעסקי״, האט ליב א קערטל און קען זיך מיט
דער גאנצער חבריא פון „שאנטאן״, קלאר אף אויסווייניק אלע אפערעטעס, און דעם גרעסטן ניגון וועט ער אייך אויספייפן מיטן מויל.
באטאג אין ער שלעפעריק, באנאכט ― אן אויסגעשלאפענער. דאס
קאפעלושל זיצט בא אים אפן שפיץ קאפ, דאס רעקעלע, „אלא־קלאש״,
הענגט ווי אויסגעגאסן, דאס שטעקעלע דין און טשאקענדיק, און אז
עס קומט אריין אין טעאטער, אדער אין צירק, אדער אין סינעמאטאגראף, גייט עס, ווי צום טאנץ, בעל־הבתיש, ווי א היימישער, ווי אן
אלטגעזעסענער. אט האט איר אייך א בילד פון אן אריסטאקראטישן
חתן פון די אמתע כתרילעווקער רויטשילדס. מיט דער כלה האלט זיך
אזא חתן קאלט, סטאטעטשנע, אויסגערעכנט, באווייזט זיך נישט ארויס
מיט קיין פארליבעניש ― דאס פאסט פאר א בחורל פון „ארץ־ישראל״,
נישט פאר א „פאלעסטינער״ אריסטאקראט. ארויסבאוויזן סימנים פון
פארליבעניש און פרעטענזיעס צו דער „כלה״ האט ער ערשט דעמאלט,
ווען ער האט זיך געטראפן מיט אונדזער צווייטן העלד, מיט בראצקיס
זונדל, בא זיינע מחותנים, אין „פאלעסטינא״ אף דער דאטשע, און
דערזען, ווי יענער שיסט מיט אויגן אף דער מאמזעלכן רויטשילד, און
ווי די מאדאם רויטשילד שלאגט מיט אים בלאט, חנפהט דעם גאסט אף
וואס די וועלט שטייט און האקט אזא רוסיש, אז מע קאן בלייבן אן
א בויד לאכנדיק! דעם חתן רויטשילד, דאס הייסט, דעם האלבן חתן
איז נישט געפעלן דאס, וואס די מחותנתטע רויטשילד איז אים געווארן
עפעס צו באריידעוודיק, און עס האט זיך אנגעצונדן א העליש פייער
אין דעם דאזיקן העלד, און סע האט אים געכאפט א פארדראס אף דעם
יונגן בראצקי, און די ליבע האט זיך פלוצעם אין אים צעברענט אין
צעפלאקערט מיט סכנת נפשות! נישט אזוי די ליבע צו דער כלה, ווי
די שנאה צו אט דעם „אויפגעקומענעם״ אריסטאקראט! וואס האט
יענער צו גיין מיט וויזיטן אין אזא שטוב, ווו ער, רויטשילד, רעכנט
זיך „כמעט״ פאר א חתן?... און בכדי צו מאכן א סוף מיט דער
דאזיקער אומאנגענעמער געשיכטע, האט ער געפועלט בא זיינע עלטערן,
אז מע זאל זיך א ביסל צואיילן מיטן קנס־מאל. נאר ווי איבעראשט
איז מען געווארן בא זיינע עלטערן, אז מע האט זיי געבראכט פון דארט
א תשובה, אז ס׳איז נישטא וואס צו ריידן פון קיין קנס־מאל, איבער
דריי טעמים: ערשטנס, איז זומער, און זומער מאכט מען נישט קיין
קנס־מאל. צווייטנס, איז די כלה נאך צו־יונג און מע טראכט נאך גארנישט פון קיין שדוך. און דריטנס, קאן זיין, אז די טעג זאל זי א כלה
ווערן טאקע פון הי מיט איינעם פון די פאלעסטינער אריסטאקראטן...
    
אז דער איינער פון די „פאלעסטינער אריסטאקראטן״ איז אונדזער
יונגער בראצקי ― דאס האט מען נישט געזאגט. מע האט עס שוין אליין
באדארפט פארשטיין. פאר די רויטשילדס איז דאס געווען א צווייענדיקער
סקאנדאל: דאס, וואס זייער זונדל בלייבט אן א כלה ― איז איינס.
און צווייטנס, וואס אין דער גאלדענער פאן פון די אמתע רויטשילדס
כאפט זיך אריין אן „אויפגעקומענער״ אריסטאקראט, „עפעס״ א בראצקי!
דער צווייטער פונקט איז געווען נאך אפשר וויכטיקער פונעם ערשטן.
און פאר אונדזער אפגענארטן העלד, דעם האלבן חתן רויטשילד, איז
דאס געווען אזא קלאפ, אז ער איז גרייט געווען אף אלצדינג, וואס ער
האט ווען אמאל געלייענט אין די פראנצייזישע ראמאנען. אפילו אף
א דועל! נאר דערווייל האט ער קיין סעקונדאנטן צו זיין קאנקורענט,
צו בראצקין, נישט געשיקט. ער האט בעסער געשיקט זאגן דער מאמע
פון זיין „כמעט״ געוועזענער כלה, אז ער ווייס, אז דאס שטאמט פון איר,
און אז ער וועט דאס איר נישט פארשווייגן ― ער וועט לאזן אפדרוקן
אין ביידע כתרילעווקער גאזעטן אלע ליבע־בריוולעך, וואס ער האט פון
איר טעכטערל, אלע ביז איינעם, ― און לאז איר געליבטער חתן וויסן,
וועמען ער נעמט פאר א כלה!... אפנים, אז אין די דאזיקע ליבעבריוולעך האט זיך עפעס געפונען, ― און דאס וואלט געקאנט זיין א
שיינער מאטעריאל פאר די כתרילעווקער גאזעטן. דער „קאפעלוש״ מיט
דער „יארמעלקע״ וואלטן שוין געמאכט דערפון א רעכטן צימעס און
וואלטן עס צעלייגט אף טעלערלעך, ― און דאס האט דאך נעבעך דאס
געערטע כתרילעווקער פובליקום אזוי ליב, ווי, א שטייגער, געהאקטע
גענדזענע לעבערלעך מיט שמאלץ, אדער געפילטע העלדזלעך אין א גוטן
לאקשענעם קוגל, אדער קאלטן עפלקוואס מיט אייז אין א הייסן זומערטאג. איז אבער נישט באשערט געווען נישט די גאזעטן זאלן האבן וואס
צו שרייבן, נישט דאס געערטע פובליקום זאל האבן וואס צו לייענען,
ווי מיר וועלן באלד געווויר ווערן.
    
 * * *
    
און אונדזער צווייטער העלד, דער גליקלעכער בראצקי. האט זיך
דערווייל געטאן זיינס: ער איז געווארן א גאנץ אפטער גאסט בא די
רויטשילדס אף דער דאטשע, געבראכט אלע טאג צו טראגן א בוקעט
פרישע בלומען מיט א האלב פונט שאקאלאד. גענומען מאכן א שפאציר
מיטן מאמזעלעכן רויטשילד, א מאל צופוס, א מאל רייטנדיק אף פערדלעך
און א מאל גאר אין אן אויטאמאביל ווייט־ווייט אין וואלד אריין, ―
אזוי לאנג, אזוי ברייט, ביז מען איז געווויר געווארן אין „ארץ־ישראל״
אף די דאטשעס, וואס אין „פאלעסטינא״ טוט זיך, האט מען דאס פארל
גענומען אין די מיילער אריין און מע האט אנגעהויבן אונטערצומור־מלען... בקיצור, עס איז דערגאנגען אזש צו דער משפחה פונעם העלד,
צו די בראצקיס, און ס׳איז געווארן כלומרשט א ויצעקו ― זיי ווילן נישט
דעם שדוך! האט דאס שוין די רויטשילדס פארדראסן: וויבאלד, אז
איר ווילט נישט, ווילן מיר אוודאי נישט! האט זיך דאס יונגע פארל
אוועקגעשטעלט: ווילן מיר אבער! און עס האט זיך אפגעשפילט אן
אריסטאקראטישע טראגי־קאמעדיע, ווו אלע צדדים האבן געוואלט ―
און אלע האבן זיך געברעקלט, געמאכט אנשטעלן, ביז מע האט געמוזט
אנקומען צו סאלאווייטשיק דעם פארמיטלער, ער זאל אויסגלייכן דעם
סכסוך. און אט דא האט זיך ארויסבאוויזן סאלאווייטשיק מיט זיין גאנצן
כח, וואס ער קאן. ער האט אנגעווענדט אלע מיטלען, דריי טעג געארבעט
מיט דער גאל, און האט אויסגעגלייכט אלע צדדים, געמאכט שלום ושלווה,
השקט ובטח. קודם האט ער אפגעמאכט מיטן געוועזענעם חתן א שטיקל
געשעפט. ער האט אים געגעבן צו פארשטיין, אז ער קאן מיט זיין געוועזענער כלהס ליבע־בריוולעך מאכן געלט; נישט חלילה זיי פארקויפן צו
די גאזעטן, נאר צו דער כלהס עלטערן. די רויטשילדס קאנען פאר אזא
סחורה מער באצאלן, ווי צוואנציק קבצנישע גאזעטן אין כתרילעווקע;
און דווקא איצט, פאר דער חתונה, איז די רעכטע צייט צו פארהאנדלען
די בריוולעך, ווארעם טאמער לייגט ער עס אפ אף שפעטער, כאפט די
סחורה א ריח און זי ווערט אויסגעוועבט... די דאזיקע ווערטער זיינען
דעם געוועזענעם חתן אריין אין נאז אריין, און מע האט זיך גענומען
דינגען פאר די בריוולעך גאר פשוט, ווי מע דינגט זיך פאר עפעס א מין
ארטיקל, און מע האט די בריוולעך בא אים אוועקגעקויפט ― פאר וויפל?
דאס איז שוין א סוד־זאך. סאלאווייטשיק דער פארמיטלער ווינטשט זיך
עס צו פארדינען אלע יאר, וואס דאס האט אפגעקאסט, און פאר נויט
― אלע דריי יאר. און אז איר וועט אים שטארק בעטן ― איז אלע פינף
יאר... דערנאך האט ער געפועלט בא די בראצקיס, אז כאטש זיי
האבן אריבערגעשמיסן די רויטשילדס און זיינען א סך רייכער פון די
רויטשילדס, און וויבאלד רייכער, זיינען זיי דאך גרעסערע מיוחסים אויך,
פונדעסטוועגן זיינען זיי, די בראצקיס, פריער געקומען מיט א וויזיט צו
די רויטשילדס אין „פאלעסטינא״ אף דער דאטשע. און דארטן איז טאקע
געווען דאס ווארט, און דערנאך ― דאס קנס־מאל, און טאקע באלד
נאכדעם האט באדארפט זיין די חתונה, ― האט זיך געטראפן א מעשה,
א צופאל, וואס טרעפט זיך איין מאל אין הונדערט יאר און וואס האט
שיעור־שיעור נישט צעשטערט דעם גאנצן פלאן פון סאלאווייטשיק דעם
שדכן. דער צופאל איז געקומען גאר פון א זייט, וואס נישט סאלאווייטשיק, נישט די רויטשילדס מיט די בראצקיס זיינען אין דעם גאט די
נשמה שולדיק. שטעלט אייך פאר, אז סאמע אין דער לעצטער מינוט,
ווען אלע כתרילעווקער אריסטאקראטן, אנגעטאן אין קורצע פראקן און
ווייסע הענטשקעס, זיינען זיך צונויפגעקומען קיין „פאלעסטינא״, צו די
רויטשילדס אף דער חתונה, וואס האט אפגעקאסט א פארמעגן, צוויי
ארקעסטערן מוזיק האבן געשפילט, אחוץ כתרילעווקער כלי־זמר, און אלץ
אין שוין געווען גרייט צו דער אריסטאקראטישער חופה, ― פלוצעם
וואקסט אויס, מע ווייס נישט פון וואנען, עפעס א גרויסארטיקע דאמע,
א הויכע, א שלאנקע פיגור, אונטער א געדיכטן שלייער, א שיינע צי
מיאוסע ― דאס ווייס מען נישט, נאר אז זי איז א נקבה ― דאס איז
זיכער. און ווי נאר די דאמע אונטערן שלייער האט זיך באוויזן, אזוי
אין דער אריסטאקראטישער חתן געווארן בלאס, דער כלה איז געווארן
נישט גוט טאקע ממש אף צו חלשן; די מחותנתטע פון כלהס צד איז
געווארן צעמישט, געבראכן די הענט און אויפגעהערט צו ריידן
אף רוסיש: די מחותנים פון חתנס צד האבן זיך עפעס געסודעט, און
צווישן די געסט איז געווארן אזא בהלה, אזא סומאטאכע, אז מיר מוזן
דא איבעררייסן און איבערלאזן די פארשלייערטע דאמע אפן קומענדיקן
קאפיטל, וואס שליסט די דאזיקע זומערדיקע דערציילונג מיט א שיינעם
„עפילאג״ און מיט א „נאטאבענע״, ווי סע פאסט פאר אזא אריסטאקראטישן ראמאן.
    
 8
    
 די פארשלייערטע דאמע
    
דערפאר איז גוט צו זיין א גביר (אונדזער אלטע טענה!) און דערפאר איז א חיות בא די אריסטאקראטן, וואס טאמער טרעפט זיך עפעס
בא זיי, איז אפגעווישט די ליפן און פתח שין ― שא! ווען אזא מעשה,
וואס האט זיך געטראפן אין „פאלעסטינא״, בא די רויטשילדס מיט די
בראצקיס, טרעפט זיך, די שעה זאל גארנישט זיין, בא א פראסטן יידן
אין „ארץ־ישראל״, וואלט זיך איבערגעקערט די גאנצע וועלט! און דא,
בא די אריסטאקראטן, ― גארנישט! אז די פארשלייערטע דאמע איז
אריינגעקומען צו די רויטשילדס א מינוט פאר דער חופה, איז טאקע
געווארן א סומאטאכע, א בהלה; עס האט אבער לאנג נישט גענומען.
מע האט די פארשלייערטע דאמע אריינגעפירט אין א באזונדער חדר,
טאקע דעם חתנס פאטער און מוטער, די אויפגעקומענע בראצקיס האבן
עס געטאן, און מע האט זי א פרעג געגעבן: „וואס וויל זי?״ ווער
זי איז און וואס זי איז ― דאס האט מען זי נישט געפרעגט. מע האט
זיך שוין אליין געשטויסן, אז דאס איז מסתמא דעם יונגן בראצקיס
א געליבטע פון פאר דער חתונה (דאס ווערט אנגערופן אף זייער לשון
„פלירט״). ווער פלירטעוועט נישט היינטיקע צייטן בא די אריסטאקראטן?
דעריבער האט מען זי נאר געפרעגט, וואס זי וויל. און אז די פארשלייערטע דאמע האט געזאגט, וואס זי וויל, איז מען קיין ברעקל נישט נתפעל
געווארן. מע האט זיך נאר אוועקגעשטעלט דינגען מיט איר, ווארעם די
פאדערונגען, וואס די פארשלייערטע דאמע האט אוועקגעשטעלט, זיינען
געווען שוין אביסל צו פיל. די פארשלייערטע דאמע האט געפאדערט איינס
פון די צוויי: אדער ס׳זאל זיין אויס שדוך מיט די רויטשילדס און אויס
חופה, און דער חתן בראצקי זאל חתונה האבן בעסער מיט איר, מיט
דער פארשלייערטער דאמע, אדער אז נישט זאל ער זי באווארענען מיט
א שיינער פענסיע, ווי עס פאסט פאר אזא אריסטאקראט, ווי אונדזער
בראצקי, און אחוץ דעם זאל ער מוחל זיין אוועקלייגן א געוויסן קאפיטאל
אויך אפן קינדס נאמען... ווער איז געווען דאס קינד און פון וואנען
האט זיך גענומען אהער א קינד? ― דאס האט מען זי אויך נישט
געפרעגט. בא די אריסטאקראטן איז דאס נישט קיין נאווינע, אז א חתן
פאר דער חתונה זאל האבן א געליבטע, און די געליבטע זאל האבן פון
אים א קינד, אדער צוויי. אונדזערע אויפגעקומענע אריסטאקראטן, די
כתרילעווקער בראצקיס, האבן געדאנקט גאט, וואס זי האט נאר איין
קינד. ווארעם מיט וואס וואלט געווען בעסער, ס׳זאל זיין צוויי אדער
דריי קינדער? און אביסל האט מען געהאט פאריבל אפן זון: למאי
האט ער נישט דערציילט פריער דעם טאטן אדער דער מאמען, אז ער
האט שוין א קדיש? איצט איז אבער נישט די צייט אף צו זיין ברוגז.
די חופה שטייט. אלץ איז גרייט און פארטיק, און דער עולם קאן נאך
אנהייבן זיך צעקריכן און צעגיין אהיים, און די אריסטאקראטישע חתונה
קאן זיך נאך חלילה ענדיקן מיט א סקאנדאל, ― און אריסטאקראטן
האבן פיינט סקאנדאלן! האט מען זיך גענומען דינגען מיט דער פארשלייערטער דאמע. א רענדל אראפ, א רענדל ארויף ― מען איז דורכגעקומען: מע האט איר באצאלט טאקע דא אפן ארט מיט מזומנים
ממש, און מע האט איר ארויסגעגעבן א פאפיר, און דער אלטער בראצקי
האט געלייגט די חתימה מיט זיין אמתן נאמען „קופעץ פערווע גילדיע
איסאק אראנאוויטש דעמבא״, אז דאס קינד באדארף זיך געפינען בא
דער מוטער ביז ס׳וועט אלט ווערן אכצן יאר, און דערויף באקומט די
מוטער אזויפיל און אזויפיל אלע יאר; און אז דאס קינד ווערט אלט
אכצן יאר, באקומט עס פון דעם קופעטשעסקי סין אראן איסאקאוויטש
דעמבא, פון חתן הייסט עס, אזויפיל און אזויפיל, ― און דאס אלצדינג
דארף זיין בסוד־סודות, און ביידע צדדים זיינען צופרידן, איינס צו דאס
אנדערע טארן נישט האבן קיין שום טענות און פרעטענזיעס ― והכל
שריר וקיים.
    
און דערמיט איז די פארשלייערטע דאמע אוועק אהין, פון וואנען זי
איז געקומען, און די צערעמאניע פון דער אריסטאקראטישער חופה איז
אויסגעפירט געווארן אפן שענסטן אופן: דער קאזיאנער רב האט געהאלטן זייער א שיינע דרשה, געוויינלעך אף רוסיש, זיך אפגעשטעלט אף
דער אומשולדיקייט און אף דער ריינער ליבע פון דעם פארל, וואס גייען
בויען זייער הויז, אזוי ווי גאט האט געבאטן און אזוי ווי אין פסוק
שטייט: „הבן יקיר לי אפרים״. באם פסוק האבן די אריסטאקראטן
אראפגעלאזט זייערע נעזער, און די אריסטאקראטקעס האבן צוגעטראגן
די ווייסע טיכלעך צו די טרוקענע אויגן, צו באווייזן, אז כאטש זיי ווייסן
נישט די טייטש פונעם פסוק, נאר דעם פשט פון די ווערטער פארשטייען
זיי גלייך מיט די אריסטאקראטן... און דערנאך האבן חתן־כלה צעקושט
זיך מיט די מחותנים און מיט אלע געסט, און תיכף נאך דער צערעמאניע,
אפילו נישט פארביסן, נאר אויסגעטרונקען צו גלעזלעך שאמפאניער־וויין,
האט זיך דאס פארל אויפגעזעצט אין א שיינעם אויטאמאביל און איז
אפגעפארן צו דער באן אף דער האכצייט־רייזע, ווי דער מנהג איז בא די
אריסטאקראטן פון דער גאנצער וועלט, און אויך בא אונדזערע כתרילעווקער אריסטאקראטן, וואס טאנצן נאך דער גאנצער וועלט.
    
 עפילאג צו דער „פארשלייערטער דאמע״
    
אף מארגן אינדערפרי, נאך דער חופה־וועטשערע, האט זיך באוויזן
אין ביידע כתרילעווקער גאזעטן א נאטיץ וועגן דער גרויסארטיקער אריסטאקראטישער חתונה אין „פאלעסטינא״.
    
אין דער דאזיקער נאטיץ איז געווען באשריבן אלצדינג, נאר וועגן
דער מעשה מיט דער פארשלייערטער דאמע ― אפילו נישט קיין ווארט.
ביידע כתרילעווקער גאזעטן, סיי דער פראגרעסיווער מאדערנער „קאפעלוש״, סיי די ארטאדאקסישע „יארמעלקע״, האבן זיך געריסן אף די
גלייכע ווענט, זיך גארנישט געקאנט אפלויבן פון דער דאזיקער „קייזערלעכער״ חתונה. עס זיינען בא זיי אויסגערעכנט געווארן בא די נעמען
אלע כתרילעווקער אריסטאקראטן, וואס האבן באערט די דאזיקע זעלטענע
חתונה, מיט א קורצער כאראקטעריסטיק אף יעדן אריסטאקראט באזונדער, מיט וואס ער פיינט זיך אויס: ווער מיט זיין גוט הארץ, ווער מיט
זיין חכמה, ווער מיט זיין צדקה־געבן און ווער מיט אנדערע מעלות טובות.
מע האט נישט פארגעסן אויסרעכענען אויך די מאכלים, וואס מע האט
דארטן געגעסן, און די משקאות, וואס מע האט דארטן געטרונקען. דער
קאפעלוש״, למשל, איז אריין אין מוראדיקע התלהבות און האט זיך
געגעבן א זאג, אז די שוחטים האבן דאס געהאט וואס צו טאן! אלע
דריי שוחטים האבן דריי טאג כסדר געהאלטן איז איין קוילען עופות!
און די „יארמעלקע״ האט זיך צעקאכט גאר אף אן אנדער אופן. די „יארמעלקע״ האט זיך מער אפגעגעבן מיט די משקאות, ווי מיט די מאכלים.
אז ס׳איז געקומען צו די וויינען, וואס מען האט דארטן אויסגעטרונקען
אף דער חופה־וועטשערע, איז זי אריין אין אן עקסטאז און האט א זאג
געגעבן בדרך משל, אז פון די ליידיקע פלעשלעך אליין, ווען א כתרילעווקער בעל־הבית פארמאגט עס, וואלט ער געקאנט בהרחבה חתונה מאכן
דריי טעכטער, און עס וואלט אים אליין נאך אויך געבליבן אף א יאר צו
לעבן!...
    
דער כתרילעווקער לעזער, וואס איז שוין געוווינט צו אזעלכע
גוזמאות אין די כתרילעווקער גאזעטן, איז ווינציק־וואס נתפעל געווארן
סיי פון די שוחטים און סיי פון די פלעשלעך. איז דאך אבער די וויסטע
קאנקורענציע! באדארף דער ראדיקאלער „קאפעלוש״ ארויס אף מארגן
מיט א שארפער „קריטיקע״ אף דער „יארמעלקע״, אונטער א שרייענדיק
קעפל: „יידן ― די גרעסטע שכורים אין דער וועלט!״
    
אין דער דאזיקער „קריטיקע״ טוט זיך דער ראדיקאלער „קאפעלוש״
א טייטש־אויס מיטן גראבן פינגער און א רעכן־אויס: „שאט! לאמיר
נאר גיין פאוואלינקע, נישט געכאפט: דריי טעכטער חתונה מאכן, לאז
שוין זיין אפילו נישט אזוי „בהרחבהדיק״, ווי דער פינצטערער רעדאקטאר
פון דער שווארצער ,,יארמעלקע״ זאגט, באדארף אויך קאסטן היינטיקע
צייטן, צום ווייניקסטנס, אזעלכע פינף־זעקס הונדערטער אף א טאכטער.
האבן מיר שוין א קיימא־לן פון אכצן הונדערטער. היינט לאמיר אקארשט
א רעכן טאן, וואס איז ווערט א ליידיק פלעשל פון וויין? וועלן מיר
זאגן: צו דריי קאפיקעס. קומט אויס, אז אף דער דאזיקער חתונה זיינען
אויסגעטרונקען געווארן נישט מער און נישט ווייניקער ווי 60\. 000 פלעשער וויין! איצט לאמיר גיין ווייטער: וויפל האבן געקאנט זיין מענטשן
אין „פאלעסטינא״ אף דער דאטשע? נו, דריי מנינים. דרייסיק יידן
הייסט עס. זעכציק טויזנט געטיילט אף דרייסיק ― מאכט דאס נישט
קיין צוויי טויזנט פלאש וויין אף א מענטשן? קומט אויס, הייסט עס,
אז די גרעסטע שכורים אין דער וועלט זיינען יידן ― און דאס איז פאר
אונדז א נייס, אן איבערראשנדיקע נייס!״
    
האט זיך אבער די „יארמעלקע״ ווינציק־וואס דערשראקן פאר אזא
„קריטיקע״ און איז אף מארגן ארויס אויך מיט א „קריטיקע״ אף א
„קריטיקע״, און פרעגט באם „קאפעלוש״ א קלאץ־קשיא, שוין מיט א
לשון רבים: „זאגט נאר, קלוגע קעפ פונעם ליכטיקן „קאפעלוש״, מענטשן
פון אמת, אז איר זייט שוין יא אזעלכע קנאקערס און חטאים־זוכער און
איר קאנט כאפן יענעם אין א גוזמא און מאכן אזעלכע חשבונות מיט
אזעלכע געראטענע סטאטיסטיקעס, ― פאר וואס זאלט איר שוין אין
איינוועגס נישט נעמען א בליישטיפט פאר פיר גראשן און געבן א רעכן־אויס אף פאפיר, אדער טאן א כאפ אפן קאפ אייער אייגענעם חשבון
מיט אייער אייגענער סטאטיסטיקע פון די הינער? איר זאגט אין אייער
ליכטיקן בלאט, אז אף דער דאזיקער חתונה זיינען אויסגעקוילעט געווארן
אזויפיל הינער, אז אלע דריי כתרילעווקער שוחטים האבן דריי טעג
דורכאנאנד געהאלטן אין איין שעכטן עופות? לאמיר זשע זיך נישט
פוילן און אקארשט מאכן א חשבון־צדק: וואס געדויערט בא א שוחט
קוילען אן עוף? העכסטנס, א מינוט, הייסט עס, אז אין א שעה קאן
ער אייך אוועקלייגן, מינדעסטנס, 60 עופות. אין א טאג (אויב ער שלאפט
באנאכט) 12 מאל 60 ― איז אזוי גרויס ווי 720 עופות. אין דריי טעג
― 2160 עופות. אלע דריי שוחטים אינאיינעם באדארפן אוועקלייגן,
הייסט עס, אזוי גרויס, אזוי קליין, ווי 6480 עופות! אצינד ווילן מיר
זיין מילד און געבן אייך צו, אז פון אזא מחנה עופות זיינען 480 שטיק
טרפה געווארן, אן עק ― האבן מיר נאך אלץ א קיימא־לן פון 6000
עופות! געטיילט אף דרייסיק אריסטאקראטן, ווי איר זאגט, נעמט זיך
אן אזוי גרויס, ווי צו 200 הינער אף א קאפ? וויבאלד אזוי, פרעגט זיך
א קשיא, האב אייך אכציק שווארצע רוחות, ― וואסער מענטש, ער מעג
זיך זיין דער גרעסטער אריסטאקראט און דער גרעסטער זולל־וסובאניק,
וועט קאנען בייקומען 200 עופות א טאג?...
    
איז דאך דאס אבער כתרילעווקע אף דער וועלט, האבן זיך געפונען
לצים, וואס האבן זיך אונטערגענומען אויסגלייכן ביידע צדדים. זיי האבן
געזאגט אזוי: „לאזט אונדז אראפ אפן וויין, וועלן מיר אייך אראפלאזן
אף די הינער״.
  
――――
    
נאטאבענע: אז דאס יונגע פאר איז צוריקגעקומען פון דער האכצייט־רייזע ― געזאגט האבן זיי, אז זיי זיינען געווען אין אויסלאנד, אין
איטאליע, נאר די כתרילעווקער לצני־הדור האבן געשמועסט, אז ס׳א ליגן
― געווען זיינען זיי גאר אין יעהופעץ! ― נאר יעדנפאלס, אז זיי זיינען
צוריקגעקומען פון זייער האכצייט־רייזע, און דער יונגער בראצקי, דאס
הייסט, אראן איסאקאוויטש דעמבא, איז געווויר געווארן (דעמאלט אין
דער בהלה האט ער נישט געקאנט וויסן ― די עלטערן האבן אים נישט
געוואלט פארשטערן די שמחה), אז זיין פאטער, דער אלטער בראצקי,
דאס הייסט, דער פערווע גילדיע קופעץ איסאק אראנאוויטש דעמבא, האט
ארויסגעגעבן דער פארשלייערטער דאמע אזא פאפיר, ― האט ער זיך
געכאפט באם קאפ! ער האט געשוווירן מיט אזעלכע שבועות, וואס מע
מעג גלייבן א משומד, אז ער געדענקט נישט, כאטש נעמט אים אראפ דעם
קאפ, אז די „פארשלייערטע דאמע״, לויט איר הויכער פיגור, זאל געווען
זיין אמאל זיין געליבטע, און אף וויפל ער געדענקט, האט זיין געליבטע
קיינמאל קיין קינד נישט געהאט, דאס הייסט, ער וויל זאגן, אז ער האט
קיינמאל נישט געהאט אזא געליבטע, וואס זאל האבן א קינד... נאר
אויב די „פארשלייערטע דאמע״ איז די, וואס ער מיינט, מוז דאס זיין
א אינטריגע פון זיין קאנקורענט, פונעם געוועזענעם חתן רויטשילד...
נאר גארנישט, געחתמעט א פאפיר ― איז פארפאלן. בראצקי ברעכט נישט
קיין ווארט. סיידן אז דער אלטער וועט צומאכן די אויגן, און דער יונגער
וועט איבערנעמען די ירושה ― דעמאלט וועלן מיר שוין זען...
    
און וואס אנבאלאנגט דעם קאנקורענט, דעם באליידיקטן יונגן רויטשילד, זאלט איר גאר קיין יסורים נישט האבן: סאלאווייטשיק האט אים
אויך געקריגן א כלה, און נאך וואס פאר א כלה! טאקע פון די אויפגעקומענע, פון „אונדזערע בראצקיס״. מאלט אייך, שוין א סך א קלענערע
יפת־תואר פון יענער, פון דער רויטשילד. און נישט נאר א קלענערע
יפת־תואר, נאר טאקע גארנישט קיין יפת־תואר, מע קאן זאגן, טאקע
גאר־גאר א מיאוסקייט. דערפאר אבער האט מען אים געגעבן א לייג־אוועק
נדן ― וואס טויג אייך ― איר האט אים פארזארגט!...
    
און נאך איין זאך מוז דא געזאגט ווערן, בכדי דער פריינט לעזער
זאל זיין באפרידיקט פון אלע זייטן: וואס פאר א רח″ש האט דא געכאפט
סאלאווייטשיק דער שדכן ארום און ארום? ― פרעגט שוין גארנישט;
סאלאווייטשיק דריקט זיך אויס, אז ער האט דא געכאפט אזא גראבס,
אז ער האט נישט אזא גוטן פריינט, וואס ער זאל אים ווינטשן אזא גליק.
„זינט כתרילעווקע איז א שטאט, זאגט ער, און זינט סאלאווייטשיק איז
א פארמיטלער, האט נאך קיין ייד, זאגט ער, אזא רח″ש אפילו אין חלום
נישט געזען!״ און אויסלאזן לאזט ער אויס אזוי:
    
― איבעריקנס, צו וואס טויג אייך, פעטערל, אריינקריכן אין יענעמס קעשענע? אפשר זייט איר בעסער רייך אין א גמילות־חסדל אף
א קורצער צייט? איך שטיי איצט אין א פאר פארטיעס, וועל איך אייך,
אם ירצה שם, מיט גאטס הילף, אפגעבן, און נאך מיט גרויס דאנק!
    
 געשריבן אין יאר 1914־1915.
א מעשה שהיה, וואס מיט מיר אליין האט געטראפן, דערציילט לכבוד פסח,
כאטש ס׳האט נישט צו טאן נישט מיט פסח, נישט מיט שבועות, נישט מיט
סוכות, און עס קאן זייער שיין דערציילט ווערן אין א וואכעדיקן טאג אויך
אבי מע זאל נאר וועלן הערן.
    
נישט היינט געדאכט, נישט פאר אייך געדאכט ― איך בין אמאל
געווען א ראבינער. א ראבינער, נישט קיין רב. דאס הייסט, טאקע א רב,
נאר א „קאזיאנער״...
    
וואס א „קאזיאנער רב״ אין דער היים באדייט ― באדארף איך פאר
מיינע היימישע יידן קיין סך נישט דערקלערן. זיי ווייסן שוין אליין, וואס
דאס איז פאר א מין חיה. א מעטריקע, א ברית, א חתונה, א גט ― דאס
איז זיין ארבעט. און ער האט זיך א טאקסע פון טויט און פון לעבעדיק... אין שול קומט אים דער אויבן־אן, מעשה רב; צו „הנותן תשועה״
שטייט ער אויף דער ערשטער; און קומט א יום־טוב, א טאבל־טאג
הייסט עס, איז אריין אינעם צילינדער און ארויס מיט לשון, און דווקא
„רשעות״: „גאספאדא״ פריכאזשאנע!״ אדער „בלאגאטשעסטיוויע ברא־טיא!״... זאגן, אז מע האט בא אונדז שטארק ליב א ראבינער ―
עט! גארנישט, מע האלט זיך מיט אים. עלעהיי א פריסטאוו אדער אן
אנדער קנעפל, א שווארץ יאר. און דאס ווערט ער געוויילט אלע דריי יאר
דורך „וויבארעס״ ― א מין עלעקשאן, ווי בא אייך א פרעזידענט, להבדיל.
און אויסגעקליבן ווערט ער דווקא פונעם פאלק, דאס הייסט, מע שרייבט
אריין א פאפיר צו דער קהילה: „נא אסנאוואניע פרעדפיסאניא יעווא
פרוואסכאדיטעלסטווא גאספאדינא גובערנאטארא ― פריקאזאל...״ אף
אונדזער לשון וועט דאס הייסן כמעט אזוי שיין ווי: „דער אדון דער
 
 