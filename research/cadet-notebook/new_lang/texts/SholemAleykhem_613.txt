<body dir=״rtl״ style=׳font־family:״Times New Roman״,Ariel,FreeSerif;׳>
<h1>מעשיות און פאנטאזיעס: משוגעים</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
  מ ש ו ג ע י ם
</p><p></p><p>
 א באשרייבונג פון א דורכפארער
</p><p></p><p>
 ד א ס  ע ר ש ט ע  ק א פ י ט ל
(א דורכפארער אנטדעקט דאס נייע לאנד. ― די רויטע יידלעך הערן זיך אן מיט
מעשיות און ווערן פארקאכט. ― איינער פון זיי לאזט זיך אהין אוועק. ― ער קומט צוריק און גיט ארויס זיין באשרייבונג באזונדער אין א ביכל. ― ער רעכנט דערפון גליקלעך ווערן).
</p><p></p><p>
 א צייט מיט יארן האבן די רויטע יידלעך געמיינט, אז מיט זיי לאזט
זיך אויס די וועלט. פון איין זייט דער טייך סמבטיון, פון דער אנדערער
זייט די הרי חושך און אין מיטן די רויטע יידלעך ― און אן עק, וואס
באדארף מען נאך? גערעדט האט מען, אז אף יענער זייט סמבטיון איז א
סברא, אז סע איז יא פאראן עפעס א לאנד, נאר אפילו אז יא, איז נאך
א ספק, צי עס געפינען זיך דארטן יידן; כאטש אפילו, אז מע זאל וועלן
שמועסן דאס אייגענע ווידער צוריק, מוז מען רעכענען, אז סע איז
ג ע וו י ס  דארטן פאראן יידן, ווארעם, ערשטנס, ווי געשיקט זיך דאס
א לאנד אן יידן? און, צווייטנס, ווו זיינען אהינגעקומען די „עשרת
השבטים״?... נאר פלוצעם עפעס איז ארויס א קלאנג, אז איינער א
דורכפארער, מע ווייסט ניט ווער און פון וואנען, האט דערציילט, אז ער
איז דארט אליין געווען אין יענעם לאנד. איי, ווי אזוי האט ער געקאנט
אריבער דעם סמבטיון, וואס אלע ווייסן, אז א גאנצע וואך ווארפט ער
מיט שטיינער, א חוץ שבת? בלייבט א קשיא... דער דורכפארער האט דערציילט, אז ער איז דארטן געווען, אז ער האט אליין געזען מיט זיינע אויגן
</p><p></p><p>
מעשיות און פאנטאזיעס 297
</p><p></p><p>
די דארטיקע יידן און האט מיט זיי גערעדט; ער זאגט, אז זיי זיינען גאר
</p><p></p><p>
נישט פאכאזשע אף אונדזערע יידן; ערשטנס, זיינען זיי אלע מיט שוואר־
</p><p></p><p>
צע האר, און, צווייטנס, זיינען זיי גאר אנדערע מינים יידן; זיי פיינען זיך
</p><p></p><p>
אויס מיט זייערע גוטע מידות און זיי לעבן אלע דארטן גליקלעך, וואס
</p><p></p><p>
גליקלעכער קאן שוין נישט זיין, דהיינו: זיי האבן פרנסה מיטן פולן מויל,
</p><p></p><p>
נישטא דארטן קיין ארעמע לייט, אלצדינג איז דארטן וואלוול, ביול־
</p><p></p><p>
הזול, עס וואלגערט זיך בא זיי ממש גאלד אין די גאסן...
</p><p></p><p>
 ― דו הערסט וואס ער זאגט? ― רופט זיך אן איינער צום אנדערן
</p><p></p><p>
און דערלאנגט אים א שטורך מיטן עלנבויגן.
</p><p></p><p>
 ― עט, מילא, וואס ער זאגט, עס רעדט זיך אזוי ― מליצה.
</p><p></p><p>
 ― א משל! מע שמועסט, אז סע וואלגערט זיך גאלד אין די גאסן,
</p><p></p><p>
זאגט ער גאר מליצה!
</p><p></p><p>
 ― אז סע וואלגערט זיך גאלד, פאר וואס זשע הייבט דאס קיינער
</p><p></p><p>
נישט אויף?
</p><p></p><p>
 ― ביסט א בהמה, פארשטייסט ניט פון דאנען אהין: אז מע זאל
</p><p></p><p>
דאס ווידער אויפהייבן, וואלט זיך עס ניט געוואלגערט אין גאס...
</p><p></p><p>
 די רויטע יידלעך, וואס זיינען בטבע שטארקע בעלי־גוזמא, ווי מיר
</p><p></p><p>
ווייסן שוין פון אונדזער פריעריקער מעשה,* האבן מער נישט בא־
</p><p></p><p>
דארפט; זיי האבן נאר דערהערט „גאלד״, האבן זיי שוין ווייטער נישט
</p><p></p><p>
געוואלט הערן. באלד איז אויסגעוואקסן בא זיי אינעם כח־הדמיון גאנצע
</p><p></p><p>
בערג מיט גאלד און זילבער, מיט דימענטן, מיט בריליאנטן, מיט אלדאס
</p><p></p><p>
גוטס: „אט א לאנד, ווו מע קאן זיך גוט אפלעבן, אפשטורכען דאס
</p><p></p><p>
ביסל יארן! ― אזוי האבן זיי געזאגט איינס דאס אנדערע מיט א זיפץ.
</p><p></p><p>
― מע פארשפארט הארעווען, ווערן אויסגעריסן, זיך ברעכן דעם מוח.
</p><p></p><p>
נישטא אף שבת, גייסטו ארויס אין מארק און קלייבסט זיך אויס וואס
</p><p></p><p>
דיין הארץ גלוסט. ווילסט גאלד ― נעם גאלד; ווילסט זילבער ― נעם
</p><p></p><p>
זילבער. הכלל, דו האסט הענט ― נעם און גענוג!...״ עס האבן זיך אפילו
</p><p></p><p>
געפונען אזעלכע אפיקורסים, וואס האבן געוואלט אפלייקענען אינגאנצן
</p><p></p><p>
די מעשה, זיך געפרוווט איבערשפארן:
</p><p>
―――――――――――
</p><p></p><p>
* זע די „רויטע יידלעך״, אן אויסגעטראכטע מעשה פון שלום־עליכם.
</p><p></p><p>
― ווייס איך וואס? בהמות, נאראנים! מע דערציילט זיי פזמונות,
 נעכטיקע טעג, א קו איז געפלויגן איבערן דאך און געלייגט אן איי!
</p><p></p><p>
― סטייטש, מיר האבן אבער אליין געהארכט, אז ס׳איז דא געווען
 א דורכפארער, וואס האט אליין גערעדט מיט די דארטיקע יידן; א סימן,
 זיי זיינען אלע מיט שווארצע האר...
</p><p></p><p>
― א סימן, די מומע אין מיט א נאז. שפייט אים אן א פולן פנים,
דעם דורכפארער! פרעגט אים, ווי אזוי איז ער אריבער דעם סמבטיון,
אז א גאנצע וואר ווארפט ער מיט שטיינער?
</p><p></p><p>
― אט זעט איר דאך!...
</p><p></p><p>
―  ― ― ― ― ― ― ― ― ― ― ― ― ― ― ―
</p><p></p><p>
בקיצור, דאס גאלד מיטן זילבער, וואס אף יענער זייט סמבטיון,
האבן אנגעמאכט צווישן די רויטע יידלעך א גערודער נישט אף קאטאוועס. א סך פון זיי האבן דאס גוט ארויפגענומען אף דער מחשבה, געטרוימט וועגן דעם באטאג און באנאכט, נישט געקאנט איינליגן, זיך
געקאטשעט פון איין זייט אף דער אנדערער, געזיפצט, געקרעכצט און
אלץ געטראכט: „אוי, רבונו־של־עולם, וואס איז בא דיר פאר א קונץ
נעמען מיך און אריבערטראגן אהין כאטש אף איין טאג!״ די בעלי־בטחון, די פרומע, האבן דאס געהאט אין זינען בשעת דאוונען: „אבינו
מלכנו ― טאטע זיסער, הארציקער, געטרייער! צוליב דיין גרויסן נאמען
און צוליב אונדזערע עלטערן, וואס האבן זיך אן דיר פארזיכערט, באווייז דיין גענאד, טו עפעס א נס מיט אונדז, אזוי ווי דו קאנסט!...״ וואס
פאר א נס האבן זיי געוואלט: צי גאט זאל זיי ברענגען אהין, אין יענעם
לאנד, צי ער זאל זיי ברענגען דאס לאנד אהער ― דאס האבן זיי אליין
נישט געוווסט אקוראט; זיי האבן נאר חשק געהאט צום גאלד מיטן זילבער, וואס דארטן. דאכט זיך, מער יושר, כלעבן, עס זאל ליגן בא זיי
אין קעשענע, איידער עס זאל זיך וואלגערן אין גאס!... נאר נעמען
אויפהייבן זיך און אוועקפארן אהין האט קיינער קיין חשק נישט געהאט;
ערשטנס, וווהין פארט מען? גלאט נעמען און פליען הענדום־פענדום אין
דער וועלט אריין? און צווייטנס, וואס טוט מען מיטן סמבטיון? ווי אזוי
שווימט מען אריבער דעם טייך, וואס ווארפט מיט שטיינער? אמת, קיינער האט נישט געזען, נישט דעם סמבטיון, נישט די שטיינער, וואס
ער ווארפט פון זיך; נאר א וועלט איז דאך ניט משוגע. מסתמא אז מע
זאגט שטיינער ― איז שטיינער...
</p><p></p><p>
נאר פאר צוויי יארן, אין דער צייט, האט זיך ,געטראפן א מעשה.
עפעס איינער פון די רויטע יידלעך, א גייציק יידל, נישט קיין פראמאך,
מיטן נאמען משה (כמעט דער איינציקער מענטש, וואס הייסט מיט זיין
אייגענעם נאמען, אן א שום צונעמעניש), איז פלוצעם אין א שיינעם
פרימארגן ארויסגעגאנגען מיטן שטעקעלע אין מארק אריין און איז שוין
מער צוריק נישט געקומען; און אט אזוי איז ער נעלם געווארן, מע האט
ניט געוווסט וווהין. מע האט אים אויסגעזוכט אין אלע מייזנלעכער, ווו
ערגעץ א בוידעם, ווו ערגעץ א קעלער; מע האט אים געזוכט העט־ווייט
הינטער דער שטאט, אף יענער זייט מילן, מע האט אים געזוכט נעבן דער
באד, באם ברעג טייך ― נישטא; פארפאלן, ווי אין וואסער אריין! אינדערהיים האט ער איבערגעלאזט נעבעך א ווייב א יונגס, אן אייביקע
עגונה מיט קינדער, לעבעדיקע יתומים, אן א שטיקל ברויט. דער עולם
האט שטארק רחמנות געהאט. מע האט געארבעט, מע האט נישט אויפגעהערט צו ברעכן זיך דעם קאפ: ווו האט ער געקאנט אהינקומען? א
מענטש איז דאך נישט קיין שפילקעלע. רבנים האבן צעשיקט בריוולעך
אין אלע שטעט מיט אלע זיינע סימנים: אז ער הייסט משה און איז א
רויטער, פון מיטלמעסיקער וווקס. דאס הייסט, ער איז נישט קיין שטארק
הויכער, נישט גאר קיין נידעריקער. און נאך צוויי וויכטיקע סימנים האט
ער: ער רעדט פונעם שלאף און עסט נישט קיין קעז... די דאזיקע סימנים
האט מען אוועקגעשיקט אויך אין אלע יידישע בלעטער, מע האט אפגעדרוקט גרויסע ברייטע מודעות און מע האט צוגעזאגט, אז דער, וואס
וועט אנווייזן אף דעם פארפאלענעם, וועט דערפאר, אם ירצה השם,
געוויס האבן עולם הבא... דאס האט אבער אויך ניט געהאלפן. ביז די
צייט איז געקומען און דער שאדן האט זיך אפגעזוכט, דאס הייסט, דער
פארפאלענער איז אין א יאר ארום אליין געקומען צוריק מיטן שטעקעלע אהיים. מע קאן זיך פארשטעלן די שמחה פון זיין ווייב און קינדער, אז איין מאל אין א שיינעם פרימארגן שטייט מען אויף, מע טוט א
קוק ― ער איז דא!...
</p><p></p><p>
דעם ערשטן ברוך־הבא האט ער געהאט, געוויינטלעך, פון זיין ווייבל
„די עגונה״. זי האט אים אפגעשפילט א וויוואט, ווי ער איז ווערט געווען;
נאכדעם האט ער אנגעהויבן באקומען שלום־עליכמס פון קרובים, פון
 שכנים און פון גלאט באקאנטע.
</p><p></p><p>
― ויבוא הפליט ― געקומען דער אנטרונענער! שלום־עליכם, פון
 וואנען קומט דאס א ייד? דערציילט, וואס הארכט זיך עפעס אף דער
 וועלט? ווי טייער איז קארן?...
</p><p></p><p>
― לאכט, לאכט! ― מאכט ער צו זיי ― ווען איר זאלט וויסן,
 ווו איך בין אויסגעווען און פון וואנען איך קום אן און וואס איך האב
 געזען, וואלט איר מיט מיר אנדערש גערעדט.
</p><p></p><p>
― דהיינו, לאמיר הארכן? אפשר פון יענער זייט סמבטיון?
</p><p></p><p>
― גלייך ווי איר זייט געווען דערביי. אוי, איז דאס א לאנד!
</p><p></p><p>
― טאקע באמת, צי דו טרייבסט קאטאוועס?
</p><p></p><p>
― איך זאל אזוי לעבן מיט אייך אינאיינעם, ווי איך זאג אייך אמת.
</p><p></p><p>
― הערסט, היינט וואס זשע שווייגסטו?
</p><p></p><p>
― וואס זשע זאל איך שרייען?
</p><p></p><p>
עס האט נישט געדויערט קיין האלבע שעה, איז די גאנצע שטאט
געוואר געווארן, אז „משה דער פארפאלענער״ האט זיך געפונען; ער
קומט אן פון יענעם גליקלעכן לאנד, ווו עס וואלגערט זיך גאלד און
זילבער, און דערציילט זיך אן אזעלכע דרושים, אז מע קאן משוגע ווערן.
מע האט דערהערט אזא מעשה, האט מען אוועקגעווארפן האק און פאק,
שער און אייזן און מע האט זיך געלאזט צו אים, ווי צו א גוטן יידן;
מע האט אים געשטעקט שלום־עליכמס פון אלע זייטן, שוין נישט אף
קאטאוועס, און דווקא מיט גרויס רעספעקט, מע האט אים שטארק מקנא
געווען אף זיין נאטור, געלויבט און געחידושט זיך אף אים, ווי אזוי
ער האט קיין מורא נישט געהאט מאכן אזא ווייטע נסיעה איינער אליין.
און מע האט אים געבעטן, ער זאל כאטש דערציילן אלצדינג, ווי אזוי
און וואס און ווען, און טאקע באלד אט־א־דא, און צי ס׳איז טאקע אמת,
וואס מע זאגט גאלד? דער עולם איז געווארן אלע מינוט גרעסער און גרעסער, עס זיינען צוגעקומען אלע מאל נייע פארשוינען, וואס האבן באגערט און געפאדערט, ער זאל זיי דערציילן די גאנצע מעשה, כ א ט ש
נ א ך א מ א ל פ ו נ ע ם  א נ ה יי ב  ב י ז ן  ס ו ף ―
אלצדינג, ווי אזוי און וואס און ווען. ער האט אפילו פארטיק געווען זיי דערציילן אלצדינג, נאר דא האט זיך אריינגעמישט זיין ווייבל.
</p><p></p><p>
― טאמער ווייסטו, וואס איז מען זיך דא צענויפגעקומען, אף וועמענס בייז ווונדער? מע וויל הארכן נייס? איז מען נישט קראנק צו דארן
אביסל, איך האב מער געווארט!...
</p><p></p><p>
דאס איז געווען אן איידל אנצוהערעניש, אז דער עולם זאל זיך
צעגיין. די רויטע יידלעך זיינען טאקע גרויסע גדלנים, האנאריסטע לייט,
נאר דארטן, ווו מע באדארף, זיינען זיי בא זיך נישט אזוי גדולדיק, קליינע מענטשעלעך, מאכן זיך תמעוואטע, גלייך ווי ניט זיי מיינט מען. זיי
זיינען נישט אפגעטראטן פון אים, געשלעפט אים פאר דער צונג, ער זאל
זיי נאר דערציילן און דערציילן.
</p><p></p><p>
אונדזער פארשוין האט פארשטאנען, אז היינט איז ז יי נ ע זיבן
יאר, אז היינט איז ע ר דער מיוחס אין שטעטל, האט ער פון זיי געצויגן די עצמות, געשלעפט אדערן.
</p><p></p><p>
― וואס זאל איך אייך זאגן, ברידער, איז דאס אן ערטל! איז דאס
יידן! זינט גאט האנדלט מיט יידן האט ער נאך אזוינע יידן ניט באשאפן.
ס׳איז, זאג איך אייך, הערט איר מאדנע מינים באשעפענישן, וואס מע
זעט זיי גאר נישט! ס׳איז, זאג איך אייך, הערט איר...
</p><p></p><p>
― אבער אן עק זאל דאס האבן! דערצייל אונדז עפעס, דערצייל ווי
א מענטש. מיר ווילן וויסן דעם שפיץ.
</p><p></p><p>
― איך ווייס נישט, כלעבן, פון וואס איך זאל אייך אנהייבן פריער?
איך זאל וועלן דערציילן אייך אלצדינג, וואלטן מיר באדארפט אוועקזיצן
אט־א־דא כאטש דריי טעג, ― וואס זאג איך דריי טעג? דרייסיק טעג
מיט דרייסיק נעכט! מע זאל דאס וועלן באשרייבן, וואלט מען געקאנט
אנשרייבן אט אזא בוך! (ער באווייזט וואס פאר א מין בוך, פון דער
ערד ביז כמעט דער סטעליע). שאט, קינדער! ווייסט איר וואס איך וועל
אייך זאגן? איך בין געפאלן אף א גלייכע זאך. אוי בין איך א חכם!
</p><p></p><p>
― דאס ווייסן מיר! אוודאי ביסטו א חכם! נאר לאמיר שוין הארכן וואס, אבי גיכער!
</p><p></p><p>
― איך בין געפאלן אף אזא אן עצה: באדארף איך אייך דערציילן
איטלעכן באזונדער, אנהייבן אלע מאל פון „מה טובו״? אמער, נעם איך
און גיב דאס ארויס אלצדינג אף פאפיר, דאס הייסט, איר פארשטייט?
איך באשרייב דאס אין א ביכל, דעמאלט קאן זיך דאס יעדער איינציקער
איבערלייענען פון אנהייב ביזן סוף! ווארעם דאס, וואס מע קאן ארויסשרייבן מיט דער פען, וועט איר קיין מאל נישט ארויסריידן מיט דער
צונג. אבער איא, ס׳איז א גלייכער איינפאל? דער עיקר ― איר זאלט
מיך נישט קוועטשן, איך זאל קאנען זיצן און שרייבן.
</p><p></p><p>
― סא משל! אף ווען וועט דאס ארויסקומען ― אם ירצה השם,
אף חול המועד פורים?
</p><p></p><p>
― חס וחלילה! וויפל, מיינט איר, באדארף דאס בא מיר געדויערן,
דאס אנשרייבן מיטן אפדרוקן? ― נישט מער ווי א חדשים צוויי אדער
דריי.
</p><p></p><p>
― א חכם פון דער מת נשתנה ארויס! ביסט משוגע, צי חסר דעה!
וואס רעדסטו? דו ווייסט וואס דו רעדסט? ― האבן זיך די רויטע יידלעך צעשריען אף אים, גלייך ווי ער וואלט געווען בא זיי א געדונגענער פון קהל. ― חדשים? ווער איז דאס אימשטאנד צו ווארטן חדשים?
מען איז דאך נישט מער ווי לעבעדיקע מענטשן! א קשיא, טאמער
שטארבסטו גאר ביז דעמאלט אוועק?
</p><p></p><p>
― בקיצור, ווי איר ווילט אייך! ― האט זיך שוין זיין ווייבל ארויסגעשטעלט פאר אים. ― מיין מאן איז אייך נישט משה־מחויב; ער האט
זיך ניט אונטערגענומען בא אייך פאר קיין דערציילער. עלעהיי, לאז זיך
אייך דאכטן, עס האט אים אפגענומען דאס לשון און ער קאן ניט ריידן!...
גייט אייך געזונטערהייט!
</p><p></p><p>
דער עולם האט ארויסגעזען, אז מע וועט דא גאר נישט מאכן, איז
מען זיך צעגאנגען, און אונדזער חברה־מאן האט געהאלטן ווארט: ער
האט איינגעקויפט פאפיר און טינט און פענעס א גוזמא, און האט זיך
אוועקגעזעצט באשרייבן די גאנצע נסיעה זיינע אין א באזונדער מעשה־ביכל, וועלכעס ער האט א נאמען געגעבן: ,, ד א ס  ג ל י ק ל ע כ ע
ל א נ ד ,  א ד ע ר  א ן א ר ט פ ו ן  מ ש ו ג ע י ם ׳׳. דאס
ביכל איז פארטיק געווארן, האט ער דאס אוועקגעגעבן אין דרוק אריין,
מע זאל דאס אפדרוקן אף זיינע אייגענע הוצאות אין א גרויסער צאל
עקזעמפלארן (איך האב מורא, אויב נישט עטלעכע טויזנט שטיק!). ער
האט זיך געהאט אזא רעכענונג: דא, אין זיין שטאט אליין, געפינען זיך,
קיין עין הרע, א צוואנציק טויזנט רויטע יידלעך; לאמיר שמועסן, אשטייגער, אז נאר איינער פון צען וועט קויפן א ביכל, האט איר שוין א קיימא־לן פון צוויי טויזנט ביכלעך; היינט ווו זיינען די איבעריקע שטעט? די
 מעשיות און פאנטאזיעס 303
רויטע יידלעך זיינען דאך פאראן עטלעכע מיליאן, קיין עין הרע! אדרבה,
עטלעכע טויזנט וועט גאר קלעקן אף איין צאן; מע וועט דאס מוזן נאכדעם אפדרוקן נאכאמאל און נאכאמאל, מע וועט דאס פארצוקערן, און
ער וועט זיך מיט גאטס הילף צעפירן די הענט, ― מאכן דערפון א
מאיאנטעק...
</p><p></p><p>
כך הווה. דאס ארויסגיין פונעם בוך האט זיך אביסל פארצויגן; עס
האט געדויערט אביסל מער פון צוויי חדשים, און מער פון דריי, און מער
פון פיר, און מער פון זעקס. עס האט זיך געטראפן א סיבה: ס׳איז אויסגעגאנגען פאדעם, נישט געסטייעט קיין אותיות אין דער דרוק! מע האט
געמוזט צו־ווארטן עטלעכע חדשים, ביז מע וועט אויסגיסן נייע אותיות...
אונדזער מחבר האט זיך דאס אביסל דעמאלט אנגעגעסן מיט צרות ―
אפן פוד! פון איין זייט דאס ווייב פיקט אין קאפ: „וואס איז דאס פאר
אן עובדה ― ביכלעך גאר אינמיטן דרינען? פריש און געזונט און
משוגע!״ פון דער אנדערער זייט די רויטע יידלעך רייסן בא די פאלעס:
„גוואלד, דאס ביכל! דאס ביכל!״ און דער דרוקער, וואס איז צום אנהייב
געווען זיס ווי צוקערלעך, האט מיט א מאל אנגעהויבן דולן א ספאדיק:
„געלטעניו! געלט! געלט! געלט! ״ ער האט זיך נעבעך פארזעצט און פאר־משכנט פון קאפ ביז די פיס, געווארן א באלכויוו ביז איבער די אויערן,
און גאט האט א נס געטאן ― די „משוגעים״ זיינען ארויס פון דרוק!
</p><p></p><p>
„די משוגעים״ זיינען ארויס פון דרוק, און דער עולם האט זיך א
לאז געטאן ווי נאך מצה־וואסער. מע האט אים באלעגערט די שטוב, איטלעכער האט געוואלט וואס פריער. זיין ווייבל האט דערזען אזא מחיה,
האט זי זיך נישט געקאנט איינהאלטן און האט זיך אריינגעמישט.
</p><p></p><p>
― דו האסט דען שכל אף אט אזוי פיל, דו לעקיש איינער? אז גאט
האט אונדז יא צוגעשיקט אזא גליק, וואס טרעפט זיך איין מאל אין הונדערט יאר, פאר וואס־זשע זאלן מיר נישט אפלעקן א ביינדל, ווי עס געהער צו זיין? מכות וואלט איך זיי פארקויפט אזוי וואלוול די סחורה!
א קניע ערד וואלטן זיי בא מיר אויסגעשלאגן אט־א־דא־א, אויסציען
וואלטן זיי זיך פאר מיינע אויגן!...
</p><p></p><p>
עס האט נישט געדויערט קיין צוויי שעה צייט און דער עולם האט
אנגעהויבן ווערן וואס ווייטער אלץ שיטערער און ווינציקער, ביז ס׳איז
נישט געבליבן קיין לעבעדיקער מענטש, ― די רויטע יידלעך זיינען מיט
א מאל אפגעקילט געווארן. וואס איז די מעשה? די מעשה איז גאר א
פשוטע מעשה: די שטאט איז געוואר געווארן דעם אינהאלט פונעם ביכל
איש מפי איש, און דווקא אן א טעלעפאן; איינער האט איבערגעגעבן דעם
אנדערן די גאנצע מעשה אין קורצן, ― היינט צו וואס באדארף מען
נאך גיין אויסגעבן געלט, קויפן ביכלעך?... דאס איז נומער איינס.
והשנית, האט מען א טעות געהאט אין חשבון:
</p><p></p><p>
― ווייס איך! א נעכטיקער טאג! ― האבן זיי געטענהט. ― ווער
מיר גאלד? וואס מיר זילבער? עפעס משונה מאדנע יידן, משוגעים באשרייבט ער דארטן! אוודאי איז כדאי געווען אזוי פיל צו ווארטן אף אזא
מעשה!
</p><p></p><p>
― ס׳איז גאר אינגאנצן די מעשה א ליגן; דאס האט ער אויסגעטראכט פונעם קאפ!
</p><p></p><p>
― עס האט זיך אים, אפנים, געחלומט, אז ער איז אריבער דעם
סמבטיון?
</p><p></p><p>
― טפו אף זיין קאפ און אף זיינע הענט און פיס!...
</p><p></p><p>
בקיצור, מע האט דאס ביכל מער אין די הענט אריין נישט געוואלט
נעמען. די עטלעכע, וואס האבן יא געקויפט, האבן זיי דאס געבראכט צוריק צום מחבר און האבן געפאדערט פון אים, ער זאל זיך נעמען זיין
סחורה צוריק, און פונעם געלט, וואס זיי האבן באצאלט, שענקען זיי אים
אוועק די העלפט; דאכט זיך, ערלעך? מיט יושר?... איינער האט זיך
מיישב געווען און האט אים אריינגעווארפן דורכן פענצטער צוריק דאס
ביכל אינאיינעם מיט א געפגרטער קאץ, און די גאנצע שטאט האט פון
דער חכמה אזוי אנגעקוועלט, אזוי געלאכט, אז מען איז שיער ניט צעזעצט געווארן פאר געלעכטער.
</p><p></p><p>
מע קאן זיך דען פארשטעלן די ביטערע פינצטערע לאגע פון אונדזער
מחבר? די צרות, וואס ער האט נעבעך איבערגעטראגן פון זיין ווייב,
וואס האט אים שיר נישט אויפגעגעסן לעבעדיקערהייט? די אנגסטן מיט
די יסורים פונעם דרוקער, וואס איז נעבעך דורך אים ניזוק ונהרג געווארן? און זיין הארצווייטיק מיט די בזיונות, וואס ער האט געהאט פון די
רויטע יידלעך? ער איז ,געווארן בא זיי אויס „משה דער פארפאלענער״;
זיי האבן אים געקרוינט מיט א נייעם נאמען: „דער משוגענער ביכל־מא־כער״ ― ס׳איז געווען בוזי־בזיונות!
</p><p></p><p>
איינס פון די דאזיקע ביכלעך איז על־פי נס אריינגעפאלן צו אונדז
 אין די הענט אריין, און מיר האבן דאס דורכגעלייענט פון אלף ביז תוו
 און האבן געפונען, אז ס׳איז גאר נישט אזוי שלעכט, ווי די רויטע יידלעך
 מיינען. מהאי טעמא דרוקן מיר דאס איבער דא ווארט בא ווארט, און
 מיר בעטן דעם עולם, אז טאמער וועט דא עמעצער געפינען עפעס א זאך,
 וואס וועט זיי אויסווייזן פריקרע, ערטערווייז אביסל צו פיל גוזמאדיק,
איבערגעכאפט די מאס, אדער אזוי מחילה נאריש, טיפשעוואטע, זאלן
 זיי צו אונדז קיין טענות ניט האבן, נאר צום מחבר אליין. אף אים, אפן
מחבר הייסט דאס, מעגן זיי זאגן וואס זיי ווילן: א ז ו י  וו י ע ר
 ה ע ר ט  נ י ש ט, א ז ו י  וו ע ט  א י ם   נ י ש ט  ש א ד ט ן...
</p><p></p><p>
 ד א ס  צ וו יי ט ע  ק א פ י ט ל
</p><p></p><p>
(זיין אנקומען אין שטאט אריין. ― דאס ערשטע באגעגעניש. ― די שול. ― מע
טוט אים אן א קאפעלוש. ― מע שלאגט זיך פארן אורח, איטלעכער וויל אים
צו זיך אף שבת).
</p><p></p><p>
 אנגעקומען אינעם לאנד פון די משוגעים ― אזוי הייבט ער אן די
באשרייבונג פון זיין נסיעה ― בין איך פונקט אום פרייטיק פארנאכט,
שוין ארום ליכט־בענטשן, און מחמת איך האב מיך זייער געאיילט אף
שבת, האב איך גאר קיין צייט נישט געהאט זיך צוקוקן צו דער שטאט
און צו אירע שיינע, ריינע, ציכטיקע, אויסגעפלאסטערטע גאסן און צו די
שיינע, הויכע, ליכטיקע מויערן. איך בין געפלויגן פייל אויסן בויגן;
עס האט מיר כסדר געבאמבלט אין קאפ: „ווו וועל איך דא מקבל שבת
זיין? וווהין וועל איך מיך דא צושלאגן, אין א פרעמדער מדינה, און צו
וועמען וועל איך מיך דא קערן און ווענדן אן א שום רעקאמענדאציע?״...
די ערשטע מחשבה מיינע איז געווען: א שול. „לאם איך נאר צושלאגן
זיך צו א שול, ― אזוי האב איך מיר געטראכט ― וועט שוין אלץ זיין
רעכט: צווישן יידן, נישקשה, ווערט מען נישט פארפאלן״...
</p><p></p><p>
דעם ערשטן יידן, וואס איך האב באגעגנט, האב איך אפגעשטעלט
און א פרעג געטאן:
</p><p>
306 שלום־עליכם
</p><p></p><p>
― ווייסט איר נישט, פעטער, ווו איז דא ערגעץ א שול?
</p><p></p><p>
דער ייד...
</p><p></p><p>
נאר איך מוז דא פריער אפמאלן וואס פאר א מין ייד דאס איז
געווען. א הויכער, מיט שווארצע האר, א שווארצע בארד, דעם קאפ פארריסן ארויף מיט גדלות, אנגעטאן אין שווארצן, מיט א הויכן שווארצן
 גלאנצנדיקן ספאדיק אפן קאפ, כמו א לאקשנטאפ.
</p><p></p><p>
― האט קיין פאריבל נישט, פעטער, ― זאג איך צו אים ― אויב
איר זייט, איך בעט איבער אייער כבוד, א ייד, נאט אייך אפ שלום־עליכם.
</p><p></p><p>
― עליכם־שלום! ― מאכט ער צו מיר און קוועטשט מיך בא דער
האנט זייער פריינטלעך. ― עליכם־שלום! מיט וואס קאן איך אייך דינען?
</p><p></p><p>
― צי ווייסט איר ניט, ― זאג איך ― ווו איז דא ערגעץ א שול,
אדער א בית־המדרש?
</p><p></p><p>
― קומט, ― מאכט ער צו מיר ― איך גיי מיט אייך. פון וואנען
איז א ייד?
</p><p></p><p>
― פון וואנען? פון ווייטן, ― זאג איך. ― אזש פון יענער זייט
סמבטיון, הינטער די הרי־חושך.
</p><p></p><p>
― אך, אפשר פון די רויטע יידלעך? ― מאכט ער צו מיר און
נעמט מיך ווידער א מאל אן בא דער האנט. ― עס טוט מיר זייער, זייער
הנאה, וואס איך זע מיך מיט אייך. זאגט־זשע מיר, איך בעט אייך, איר
זייט דאך דא, הייסט דאס, א פרעמדער, אן אורח, קאן איך אייך אפשר
פארבעטן אף שבת?
</p><p></p><p>
― מהכתיתי, ― זאג איך ― פאר וואס ניט? איך האב גערעכנט
זיך צושלאגן צו א שול און דורכן שמש שוין איינבעטן זיך ערגעץ אף
שבת.
</p><p></p><p>
― איינבעטן? ― מאכט ער מיט א געלעכטער. ― בא אונדז פארשפארט מען זיך איינבעטן; בא אונדז איז מען צופרידן, אז גאט שיקט
צו אן אורח.
</p><p></p><p>
― און בא אונדז ― זאג איך ― איז אן אנדער מנהג: בא אונדז
לאזט דער שמש ניט ארויס דעם עולם פון שול, ביז מע צענעמט נישט
די ארעמע לייט אף שבת.
</p><p></p><p>
― אזוי? ― מאכט ער צו מיר מיט אזא פנים, גלייך ווי איך וואלט
</p><p></p><p>
אים דערציילט, אז בא אונדז גייט מען מיטן קאפ אראפ, מיט די פיס
ארויף.
</p><p></p><p>
― האט קיין פאריבל ניט, ― רוף איך מיך אן צו אים ― נאך
וועמען האט איר דאס יארצייט: נאך א טאטן, צי נאך א מאמען?
</p><p></p><p>
― וואס איז דען? ― מאכט ער צו מיר. ― וואס איז אייך עפעס
איינגעפאלן, אז איך באדארף היינט האבן יארצייט?
</p><p></p><p>
― גלאט, ― זאג איך ― איך שמועס אקעגן דרינען, וואס איר
גייט דאוונען.
</p><p></p><p>
― וואס הייסט? ― מאכט ער צו מיר. ― ס׳איז דאך היינט פריי־טיק־צו־נאכטס, דערפאר פרעג איך טאקע, ווארעם בא אונדז אזעלכע, איך
בעט איבער אייער כבוד, פראנטן, ווי איר, גייען זעלטן פרייטיק־צו־נאכטס
אין שול אריין.
</p><p></p><p>
― אזוי? ― מאכט ער צו מיר. ― וואס־זשע דען טוען זיי שבת?
</p><p></p><p>
― איך ווייס ― זאג איך ― וואס זיי טוען? זיי געפינען זיך שוין
מסתמא אן ארבעט: מע כאפט א קערטל, אז קיינער זאל ניט זען...
</p><p></p><p>
― וואס כאפט מען? ― מאכט ער צו מיר.
</p><p></p><p>
― א קערטל ― זאג איך ― כאפט מען: אן „אקעלע״, א „סטוקעל־קע״, א „באנטשאק״, אדער גאר א „טערטל־מערטל״?
</p><p></p><p>
― וואס הייסט דאס ― זאגט ער ― „טערטל־מערטל״?
</p><p></p><p>
― כלומרשט! ― זאג איך. ― וואס מאכט איר זיך געפגרט? מע
שפילט דען נישט בא אייך אין קארטן?
</p><p></p><p>
― אך, קארטן? ― מאכט ער צו מיר. ― בא אונדז שפילט מען
שוין ניט אין קיין קארטן; בא אונדז איז פאראן א סך בעסערע פארגעניגנס דערפון... אט איז אונדזער שול.
</p><p></p><p>
― ווו ― מאך איך צו אים.
</p><p></p><p>
― אט דאס איז זי! ― זאגט ער צו מיר און פירט מיך צו צו א
הויכן מויער, א שיינעם, מיט ווייסע מירמלשטיינערנע זיילן, מיט א
מחיהדיקן גארטן ארום און ארום, און באלייכט, באגאסן פון אויבן
ביז אראפ מיט א מין משונה־מאדנע ליכטיקייט, אז מע קאן בלינד
ווערן.
</p><p></p><p>
„אט דאס הייסט בא זיי א שול?״ ― טראכט איך מיר און איך
דערמאן מיך אן אונדזער גרויסן בית־המדרש, וואס שטייט אנגעבויגן
„כורעים״ שוין פון היפשע עטלעכע יאר, אונטערגעשפארט מיט סטופעס,
 וואס יינגלעך קונדסים קלעטערן דורך זיי אפן דאך; די ווענט זיינען הויל,
 נאקעט, ארומגעגריזעט פון די ציגן, און דער ריח לאזט זיך הערן פון דער
 ווייטן...
</p><p></p><p>
בא דער טיר באגעגנט אונדז איינער א הויכער מיט גאלדענע קנעפ,
 עפנט אונדז אויף די טיר און טוט זיך א בייג בשעת מעשה, ווי איינער
 רעדט: „ברוך הבא, א ייד, סקאצל קומט!״
</p><p></p><p>
אריינגעקומען אינעווייניק, בלייב איך שטיין פארגאפט. די שול
 איז פון אויבן ביז אראפ איינגעטונקען אין גינגאלד, און פון דער
 ליכטיקייט, וואס גיסט זיך פון אלע זייטן, פינקלט, שעמערירט אין די
 אויגן. איינער מיט א שווארצן לאקשנטאפ אפן קאפ, מיט א לאנגער
זשיפעצע מיט קנעפ און מיט א מגן־דוד צוגעשפילעט צו דער זייט, גייט־
 צו צו מיר שטילערהייט און טוט מיר א ווונק, איך זאל גיין מיט אים.
</p><p></p><p>
― מע האט מיר געזאגט וועגן אייך, ― מאכט ער צו מיר ― זייט
זיך מטריח מיט מיר אף איין מינוט.
</p><p></p><p>
― ווער, זאג איך, זייט איר? קודם־כל נאט אייך אפ שלום־עליכם.
</p><p></p><p>
― עליכם־שלום!.. מאכט ער צו מיר ― איך בין דער שמש
פון דער שול.
</p><p></p><p>
„דער שמש! א שיינער שמש! ― טראכט איך מיר ― אן אויסגעפוצטער מיט א מגן־דוד, פונקט ווי, להבדיל, בא אונדז, פעלט ניט א
האר: אן א צעפיצלטער קאפאטע, אן אויסגעדרייטע שטיוול, אן א פליסענעם קארטוז, אן א נאז מיט טאבעקע״...
</p><p></p><p>
― וווהין פירט איר מיך? ― זאג איך צו אים ― ווייזט מיר בעסער אן ארט, ווו איך קאן אפלייגן אט דאס פעקל מיינס.
</p><p></p><p>
― קומט, קומט, ― מאכט ער צו מיר און נעמט צו בא מיר דאס
פעקל און פירט מיך אריין אין א באזונדער ליכטיק חדרל, צו א ווייסן
מירמלשטיינערנעם וואשקאסטן, דערלאנגט מיר א שטיקל זייף מיט א
קלאר־ווייס האנטיכל און לייגט מיר פאר, איך זאל מיך מטריח זיין
אביסל איינוואשן זיך.
</p><p></p><p>
„וואס איז דאס פאר א משוגעת? ― קלער איך מיר ― וואשן די
הענט ― דאס פארשטיי איך; דערויף איז פאראן בא אונדז אויך א
האנטפאס אין שול מיט א גרויסער פאמעניצע בא דער טיר. נאר אין א
</p><p>
שול זאל מען זיך באדארפן וואשן גאר און זייפן ― דאס פארשטיי איך
שוין ניט!״
</p><p></p><p>
― ווער האט אייך געזאגט וועגן מיר? ― רוף איך מיך אן צום
שמש.
</p><p></p><p>
― דער הער שניידער.
</p><p></p><p>
― וואסער שניידער?
</p><p></p><p>
― אט דער, וואס איר זייט מיט אים געגאנגען.
</p><p></p><p>
― אזוי? ― זאג איך ― איז ער סך הכל א שניידער? א „בעל־מלאכה״, הייסט דאס? היינט וואס איז מיט אים אזוי דער יחוס, וואס
ער גייט אזוי אויסגעפוצט און דעם קאפ פארריסן ארויף, גלייך ווי, איך
בעט איבער אייער כבוד, עפעס רעכטס?
</p><p></p><p>
― ער איז גבאי בא אונדז אין שול ― מאכט צו מיר דער
שמש מיט גדלות.
</p><p></p><p>
― אזוי? ― זאג איך ― איז דאס, אפנים, א שניידערשע שול
בא אייך?
</p><p></p><p>
― ניין, ― מאכט ער ― ס׳איז נישט קיין שניידערשע, ס׳איז א
יי ד י ש ע  שול.
</p><p></p><p>
― איך ווייס, ― זאג איך ― אז ס׳איז א יידישע, ניט קיין גויישע.
נאר זאגט מיר, איך בעט אייך, ווי קומט צו אייך א שניידער א גבאי?
מע האט, אפנים, נישט געקאנט געפינען קיין אנדערן אף אויסצוקלייבן?
ווי זאגט מען: במקום שאין איש איז הערינג פיש...
</p><p></p><p>
― א שניידער איז דען קיין ייד נישט? ― מאכט ער צו מיר און
עפנט א שאפקעלע און נעמט ארויס פון דארטן א הויכן שווארצן ספאדיק און בעט מיך, איך זאל אויסטאן מחילה מיין וועג־מיצל און זאל
אנטאן אט דעם „צעלענדער״.
</p><p></p><p>
― משוגע, ― זאג איך ― צי חסר דעה בין איך? וואס הייסט,
פלוצעם אין מיטן דערינען וועל איך מיך אנטאן, ווי א מארשאלאק?
א קאמעדיאנטשיק?
</p><p></p><p>
― איר מוזט אבער אנטאן א „צעלענדער״ ― מאכט ער צו מיר
מיט א פריינטלעך שמייכעלע ― בא אונדז גייען אלע אין צעלענדערס;
אנדערש קאן מען ניט אריינטרעטן צו אונדז אין שול אריין.
</p><p></p><p>
― איטלעכע שטאט האט זיך איר משוגענעם, ― זאג איך ― און
</p><p></p><p>
בא אייך זיינען, אפנים, אלע משוגעים? ס׳איז דאך בא אייך סדום, איר
</p><p></p><p>
זייט דאך עפעס דא, ווי איך בין א ייד, ווילדע מענטשן, פראים!
</p><p></p><p>
 ― איר מוזט אבער אנטאן דעם „צעלענדער״, ― מאכט ער צו מיר
</p><p></p><p>
נאך אמאל, שוין מיט אזא ניגון, ווי איינער רעדט: „ווילט איר אזוי ―
</p><p></p><p>
איז גוט, אלא ניט ― גייט אייך געזונטערהייט״. און דא ווערט שפעט,
</p><p></p><p>
שוין שבת, וואס טוט מען? גיין זוכן ערגעץ אן אנדער שול? „טא, אויך
</p><p></p><p>
די אייגענע מעשה, ― טראכט איך מיר, ― אז איך האב מיך שוין
</p><p></p><p>
אריינגעכאפט צווישן משוגעים, העלפט עפעס חכמות?״ איך טו אן דעם
</p><p></p><p>
„צעלענדער״ און גייענדיק פארביי דער גלעזערנער טיר, כאפ איך א קוק
</p><p></p><p>
אף מיין געשטאלט און קוים וואס איך האלט מיך איין פאר געלעכטער.
</p><p></p><p>
 ― ווי געפעלט אייך ― רוף איך מיך אן צום שמש, גייענדיק ― ווי
</p><p></p><p>
געפעלט אייך אט דער שמייגער מיטן קוימען?
</p><p></p><p>
 דער שמש אבער ענטפערט מיר נישט דאס אנדערע ווארט; ער בא־
</p><p></p><p>
זעצט מיך גאנץ אויבן־אן און איז מיך מכבד מיט א סידורל. איך הייב
</p><p></p><p>
מיך אן ארומצוקוקן, ווו בין איך אין דער וועלט? שיינע געפאלירט
</p><p></p><p>
בענק שטייען אלע מיטן פנים אהין. אף דער ערד ליגן אויסגעבעט שיינע
</p><p></p><p>
ווייכע קאוויארן, נישטא ווו אויסצושפייען. דער עולם ― אויסגעזעצט,
</p><p></p><p>
ווי די מחותנים, אנגעטאן שבתדיק, אלע מיט שווארצע הויכע „צע־
</p><p></p><p>
לענדערס״ אף די קעפ, מע זעצט זיך און מע שווייגט ― וואס איז דאס
</p><p></p><p>
פאר א פאלק? איך טו א ווונק צום שמש, ער גייט־צו צו מיר אף די
</p><p></p><p>
שפיץ־פינגער.
</p><p></p><p>
 ― זאגט מיר, איך בעט אייך, ווו איז דא ערגעץ בא אייך מזרח?
</p><p></p><p>
 ― מזרח? ― מאכט ער צו מיר און טוט מיר א ווייז מיטן האנט
</p><p></p><p>
 ארויף, אז אהין איז מזרח.
</p><p></p><p>
 ― איך ווייס אליין, ― זאג איך צו אים ― אז מזרח איז אהין, קיין
</p><p></p><p>
 מזרח־זייט, נישט קיין צפון־זייט; איך פרעג אייך, ווו איז דא בא אייך
</p><p></p><p>
 דער אויבנאן?
</p><p></p><p>
 ― וואסער אויבנאן?
</p><p></p><p>
 ― בראש פארשטייען זיי נישט וואס מע רעדט צו זיי! ווו זיצן דא
</p><p></p><p>
 בא אייך די נגידים, דער תפארת פון דער שטאט?
</p><p></p><p>
 ― אלץ איינס! ― מאכט ער צו מיר,
מעשיות און פאנטאזיעס 311
</p><p></p><p>
― וואס הייסט, זאג איך, אלץ איינס? בא אייך איז, אפנים, הפקר
ציבעלעס? ווו ווער סע וויל, דארט זעצט ער זיך?
</p><p></p><p>
― ווו ווער סע וויל, דארט זעצט ער זיך, ― מאכט ער צו מיר מיט
מיינע ווערטער.
</p><p></p><p>
„משוגעים! ― זאג איך צו זיך אליין, און צעלאך מיך. ― מע זאל
בא אונדז זאגן א נגיד, ער זאל זיך זעצן אין שפיגל באנק, נישט גאנץ
אויבן־אן, ― איך ווייס? די וועלט וואלט געהאט צו טאן! אדער, אשטייגער, א קבצן זאל האבן די העזה ארויפקריכן אין מזרח, וואלט געווען
הימל עפן זיך. פאר־א־יארן האט זיך געטראפן בא אונדז א מעשה, עס
האט זיך פארקויפט א מזרח־שטאט אין אלטן בית־המדרש, האט זי
ישראלי דער קצב געדונגען, איז געווארן א רעש צווישן די נגידים:
„סטייטש, מיר וועלן דערלאזן א קצב זאל זיך רוקן אין מזרח? אבער גאר
לא!״ די נגידים האבן זיך צונויפגעלייגט און האבן די שטאט אוועקגעקויפט, באדאי זי זאל שטיין ליידיק, אבי דער קצב זאל האבן א מכה,
נישט קיין מזרח!״...
</p><p></p><p>
פלוצעם דערהער איך, עס טוט א זעץ פון אויבן עפעס א מין געזאנג, א מישמאש פון פארשיידענע קולות, וואס איך האב אף מיין לע־בנסטאג אזעלכעס נישט געהערט. עס גיסן זיך אלערליי זיסע שטימען, נידעריקע און נאך נידעריקערע, הויכע און נאך העכערע, און אלע אינאיינעם גיסן זיך צונויף אין איין געזאנג און רינען, אזוי ווי א מין
בוימל, ממש עס צעגייט זיך אין יעדן אבר. איך וואלט געמעגט שווערן,
אז איך הער א קול פון א פידל, פון א פלייט, פון א טרומייט און פון
א באס ― א גאנצע קאפעליע כלי־זמר... און עס וואקסט אויס, ווי פון
אונטער דער ערד, עפעס א מין שלאק אין א טליתל, מיט א ווייסן ספאדיק אפן קאפ. אפנים, דאס איז זייער חזן? ― ער מאכט עפעס מאדנע
אנשטעלן, בייגט זיך און בוקט זיך און הייבט אן צו זינגען „מה טובו״.
</p><p></p><p>
„סא משל! ― זאג איך צו זיך אליין. ― פרייטיק־צו־נאכטס גאר פון
מה טובו! ווו איז דער ערב שבתדיקער „הודו לה׳ כי טוב?״ ווו איז דער
„ידיד נפש אב הרחמים?״ ווו איז עפעס מנחה? ― ווילדע מענטשן!
</p><p></p><p>
תיכף נאכן חזן באווייזן זיך אף דער סצענע נאך א צוויי־דריי
נפשות מיט שווארצע קוימענס אף די קעפ; צווישן זיי דערקען איך מיין
הויכן שניידער ― אפנים, דאס זיינען די גבאים פון דער שול? ― און
איינער מיט א שווארצן פירעקעכיקן ספאדיק און מיט א ווייסן קאלנער;
זיי זעצן זיך אויס אלע פיר אויבן־אן, ווי די טאקן, איינס אקעגן דאס
אנדערע, און דער חזן עפנט אויף א געמבע, פליט איבער פון „מה
טובו״ גלייך צו „לכו נרננה״ (ווי געפעלט אייך אזא שפרונג?). איך דערהער, אז עס האלט בא „קבלת שבת״, טו איך דאך מסתמא א זאג דעם
„לכו נרננה״ אף א קול מיט א ניגון, ווי איך בין געוווינט געווארן.
איך מיין, אז דא וועט שוין דער גאנצער עולם אנהייבן צו דאוונען ―
ווער? וואס? וועמען? א ווארט וויל קיינער נישט זאגן! דער חזן הייבט
אן און די זינגערלעך לאזן אויס, און דער גאנצער עולם קוקט אין די
סדורימלעך, ווי א האן אין בני־אדם, שעפטשעט שטילערהייט. מע האט
מורא, טאמער וועט מען חלילה דערהערן פון זיי א ווארט עברי...
</p><p></p><p>
אז ס׳איז געקומען צו די „לכה־דודיס״, האט דער חזן אליין שוין,
אן משוררים, אנידערגעלייגט א „מזמור־שיר־ליום־השבתל״, און דווקא
אפן יידישן שטייגער, מיט אונדזער פראסטן יידישן נוסח ― סע זאל א
רוח אין זיין טאטן אריין! ער האט זיך דאס אביסל צעלאזט ― א כפרה
דוד־משה, א כפרה משה־יוסע א כפרה אפילו דער גרויסער הערש־בער... שפעטער, אז ער איז אויסגעשטאנען שמונה־עשרה, האט ער
זיך אויסגעדרייט מיטן פנים צום עולם (שטעלט אייך פאר א מין חזן:
איר זאלט זאגן א סימן פון א בארד, אויסגעפוצט ווי א מויד, אן א שום
קנאפ אין גארגל, אן א שום פאטשיילע אפן האלדז און אן א טראפן
שווייס!), דער שמש מיטן מגן־דוד האט אים אונטערגעטראגן א גאלדענעם בעכער מיט וויין, און דער שיינער חזן האט געמאכט קידוש, און
דווקא הויך אפן קול. דאס ערשטע מאל אף מיין לעבן הער איך, אז אין
א שול זאל מען מאכן קידוש ― איך האב געמיינט, איך וועל פלאצן פאר
געלעבטער! נאכן קידוש האט מען נאך עפעס געזונגען, און דער עולם
האט זיך אנגעהויבן צעגיין שטיל, אן א „גוט שבת״, געקוועטשט זיך
איינס דאס אנדערע די הענט, געזאגט איינער דעם אנדערן: „לשנה
הבאה בירושלים״ (א משל!) און איבערגעווונקען זיך מיט די אויגן
גאר פריינטלעך. געגאנגען איז מען איינציקווייז, נישט געכאפט זיך,
נישט געשטופט זיך ― מאדנע יידן!
נאכן דאוונען איז דער שמש צוגעגאנגען צו יענעם, וואס מיטן
פירעקעכיקן ספאדיק און מיטן ווייסן קאלנער, און האט אים איינגערוימט א סוד אפן אויער. נאכדעם איז ער צוגעגאנגען צו מיר און נאך
אים די דריי גבאים מיט מיין הויכן שניידער בתוכם.
</p><p></p><p>
― דאס איז אונדזער הער ראבינער, ― מאכט צו מיר דער שמש
שטילערהייט ― אונדזער רב.
</p><p></p><p>
„נישקשה פון א רבל! ― טראכט איך מיר ― אט דאס פסקעט
שאלות?״
</p><p></p><p>
― שלום עליכם! ― מאכט צו מיר דער רב און קוועטשט מיך
בא דער האנט, און נאך אים געבן מיר אפ שלום די איבעריקע צוויי
גבאים.
</p><p></p><p>
― עליכם שלום אייך, ― זאג איך ― וואס מאכט איר גוטס?
</p><p></p><p>
― מה שמכם? ― מאכט צו מיר דער רב.
</p><p></p><p>
― וואס עפעס אף לשון־קודש? ― זאג איך ― איר רעדט אפשר
נישט קיין דברי־חול אים שבת? מיין נאמען איז משה. פאראן בא אונדז
דריי משהס: איינער א הויכער, רופט מען אים „משה דער קליינער״;
איינער א קורצער, רופט מען אים „משה דער גרויסער״; און מיך רופט
מען גלאט משה.
</p><p></p><p>
אלע דריי גבאים מיטן שמש קוקן זיך איבער און שמייכלען איינס
צום אנדערן.
</p><p></p><p>
― איך האב געהערט, ― מאכט צו מיר דער רב ― אז איר קומט
אן פון א ווייטער מדינה, פון יענעם לאנד, ווו עס געפינען זיך די
רויטע יידלעך. וואס מאכן עפעס דארטן אונדזערע ברידער נעבעך?
</p><p></p><p>
― וואס זאלן זיי מאכן? ― זאג איך. ― ווער סע האט די קלינגערס,
דעם איז גוט, ווי זאגט מען: המבדיל בין קודש לחול, ווער עס האט געלט,
דעם איז ווויל, און ווער עס האט ניט קיין געלט, דער ליגט ניין איילן
אין דער ערד, איך בעט איבער אייער כבוד, און באקט בייגל. און ווער
שמועסט די לעצטע צייט, זינט עס האבן זיך אנגעהויבן בא אונדז די
„בהלות״, איז נאך ערגער: מע לויפט וווהין די אויגן טראגן, איינער
ווייס ניט פונעם אנדערן. אט בין איך פארפארן אהער, פרעגט מיך, ווי
אזוי ― ווייס איך אליין ניט. די ערשטע צייט איז אפילו געווען בא
אונדז דארטן „קאמיטעטן״, וואס האבן באדארפט זארגן פון אונדזערט־וועגן, נאר עס האט זיך אויסגעלאזט פון זיי, איך בעט איבער אייער
כבוד, א בוידעם...
</p><p></p><p>
איך האב גערעדט און גערעדט, זיי דערציילט אלצדינג, וואס בא
אונדז טוט זיך, און די גבאים מיטן רב מיטן שמש זיינען געשטאנען און
האבן מיך באטראכט, ווי עפעס א זעלטענעם פארשוין, וואס מע זעט
דאס גאר ניט; בא איטלעכס מאל, וואס איך האב דערמאנט די רויטע
יידלעך, ווי אזוי זיי ווערן נעבעך פארשווארצט, האבן זיי געזיפצט,
רחמנות געהאט; איך האב געזען, אז עס עקט זיך זיי דאס חיות...
</p><p></p><p>
― איך מיין, ― מאכט צו מיר דער רב מיט א פריינטלעך שמייכעלע ― אז איר באדארפט זיין רעכט מיד פונעם וועג און הונגעריק?
</p><p></p><p>
― גלייך ווי איר זייט געווען דערביי, ― זאג איך.
</p><p></p><p>
― מיר וועלן נאך צייט האבן, מאכט ער, צו שמועסן; אצינד קומט,
זייט מוחל, צו מיר, איך פארבעט אייך צו מיר אף שבת.
</p><p></p><p>
― האט קיין פאריבל נישט, הער דאקטאר, ― רופט זיך אן צו אים
דער הויכער שניידער ― דער ייד איז מיינער, איך האב אים שוין פארבעטן צו זיך נאך גייענדיק מיט אים אהער אין שול אריין.
</p><p></p><p>
― שאדע! מאכט דער רב דער דאקטאר.
</p><p></p><p>
― ווען ― זאג איך ― זארגט זיך אן ארעמאן? אז ער האט צוויי
חתונות אין איין טאג.
</p><p></p><p>
דער רב דער דאקטאר, יענע צוויי גבאים און דער שמש לאכן. נאר
איך זע, אז זיי זיינען שטארק מקנא דעם שניידער, וואס ער האט מיך
פארבעטן פריער, אויסגעכאפט די מציאה ― א גליק האט אים געטראפן!...
</p><p></p><p>
„משונה־מאדנע יידן! ― אזוי טראכט איך מיר, גייענדיק מיט מיין
שניידער צו אים אף שבת. ― קיין מזרח איז בא זיי ניט פאראן... דעם
אויבן־אן טרעטן זיי אפ יענעם... נגידים און קבצנים איז בא זיי גלייך...
א דאקטאר איז בא זיי א רב, א שניידער איז א גבאי און א שמש טראגט
א הויכן ספאדיק... אן אורח אן ארעמאן איז בא זיי גאר אן אבן טוב,
א ייד איז בא זיי א גאנצער אנטיק. מע שלאגט זיך פאר א יידן ― ריינע
משוגעים!״...
מעשיות און פאנטאזיעס 315
</p><p></p><p>
 ד א ס  ד ר י ט ע  ק א פ י ט ל
</p><p></p><p>
(באם שניידער אין שטוב. ― דאס ווייב גיט אים אפ שלום. ― די טעכטער ריידן לשון־קודש. ― ער ווערט געוואר פון משונה־מאדנע זאכן. ― ער רעדט וועגן ארץ־ישראל. )
</p><p></p><p>
אריינגעקומען צום שניידער אין שטוב אריין, האט מיר מיט א
מאל א זעץ געטאן אין פנים אריין א מאדנע מין ליכטיקייט, א פריילעכקייט און א היימלעכקייט, וואס לאזט זיך גאר ניט באשרייבן. באגעגנט
האט אונדז טאקע זיין ווייב, די שניידערן, אנגעטאן ווי א „מאדאם״,
נישט מיט קיין פערל, ווי בא אונדז א נגידית, נאר גלאט אזוי אויסגעפוצט, שיין און ציכטיק. נעבן דער „מאדאם״ זיינען געשטאנען צוויי
מיידלעך, דעם שניידערס טעכטער, שיינע, אזוי ווי גינגאלד, מיט שווארצע האר און מיט שווארצע פייעריקע אויגן.
</p><p></p><p>
― גאט האט אונדז צוגעשיקט אן אורח ― רופט זיך אן צו זיי
דער שניידער מיט א גדולה ― איך האב אייך געבראכט א יידן, איינעם
פון אונדזערע ווייטע־ווייטע ברידער, וואס מע רופט זיי מיטן נאמען „די
רויטע יידלעך״.
</p><p></p><p>
― שלום עליכם! ― רופן זיך אן צו מיר אלע דריי ווייבער און
גיבן מיר די האנט, פונקט אף דעם שטייגער, ווי בא אונדז מאנצבילן.
</p><p></p><p>
― עליכם שלום, ― זאג איך צו זיי ― דאס ערשטע מאל אף מיין
לעבן טרעפט זיך מיר, אז, איך בעט איבער אייער כבוד, נקבות זאלן
גאר אפגעבן שלום!
</p><p></p><p>
דעם שניידערס צוויי טעכטער האבן צווישן זיך עפעס אנגעהויבן צו
שמועסן אף א מין מאדנער שפראך, וואס איך וואלט געמעגט שווערן,
אז ס׳איז אונדזער לשון־קודש; נאר זיי האבן גערעדט אזוי גיך, אז איך
האב נישט פארשטאנען איין ווארט אפילו. דער שניידער האט א ווונק
געטאן צו דער שניידערן, און די „מאדאם״ האט מיך אריינגעבעטן
אינעם אנדערן חדר, ווו ס׳איז שוין געשטאנען אנגעגרייט א טיש מיט
כל טוב, און געבעטן מיך, איך זאל „פארנעמען א פלאץ״.
</p><p></p><p>
― האט קיין פאריבל נישט, ― זאג איך ― מיין פלאץ וועט מסתמא
נישט אנטלויפן; איך בין א ייד, וואס קאטארי בין געוווינט געווארן
</p><p>
מאכן קידוש, איך קאן נישט יוצא זיין מיט אייער שיינעם חזן מיטן
 ספאדיק, וואס האט אפגעמאכט אין שול קידוש פאר אלע יידן.
</p><p></p><p>
― אך! ― מאכן זיי צו מיר און טראגן מיר אונטער א שיינעם
 זילבערנעם בעכער מיט א פלאש וויין און שטעלן זיך אוועק הערן, ווי
 איך מאך קידוש.
</p><p></p><p>
אפגעמאכט קידוש, רוף איך מיך אן צום בעל־הבית:
</p><p></p><p>
― ווייסט איר, וואס איך וועל אייך זאגן? ס׳איז א רעכט ביסל
 משקה אט דאס א! איך האב שוין לאנג אזא גלעזל וויין ניט געטרונקען.
 עס צעגייט זיך אין אלע אברים!
</p><p></p><p>
― דאס איז טאקע אונדזער וויין, ― רופט זיך אן צו מיר דער
 שניידער מיט גדלות.
</p><p></p><p>
― וואס הייסט, ― זאג איך ― איר האלט א וויינשענק אויך?
אויב אזוי, איז שוין רעכט: אפנים, אז פון שניידעריי אליין קאן מען אזוי
 ניט לעבן?
</p><p></p><p>
― ניין, ― מאכן זיי צו מיר מיט א פריינטלעך שמייכעלע ― איר
האט אונדז ניט פארשטאנען, וואס מיר האבן אייך געזאגט; אונדזער
וויין ― מיינען מיר יי ד י ש ן  וויין.
</p><p></p><p>
― ס׳א משל! ― זאג איך ― וואס דען, נסך וועט איר מיר
געבן?
</p><p></p><p>
― אך, ניין! ס׳איז אונדזער אייגענער יידישער וויין פון אונדזערע
אייגענע יידישע וויינגערטנער, וואס בא אונדז אין ארץ־ישראל.
</p><p></p><p>
― בא אייך ― זאג איך ― אין ארץ־ישראל? ארץ־ישראל איז דאך
דערווייל דעם טערקס!
</p><p></p><p>
― ארץ־ישראל ― רופט זיך אן צו מיר דער שניידער מיט ברענענדיקע אויגן ― ארץ־ישראל איז  א ו נ ד ז ע ר ס; ארץ־ישראל איז
ג ע וו ע ן  אונדזערס און עס וועט ז יי ן אונדזערס!
</p><p></p><p>
― אמן הלוואי! ― מאך איך צו אים. ― בא אונדז זאגן מיר אויך
אלע מאל לשנה הבאה בירושלים. נאר לאז פריער קומען משיח, וועלן
מיר אלע, אם ירצה השם, גיין קיין ארץ־ישראל. דערווייל האט נאך
דארטן דער טערק צו שאפן, און מיר זיינען נאך אלץ די אייגענע שלעפערס, דרייען זיך ארום פון שמונין צו בונין און זוכן דעם נעכטיקן
טאג...
איך האב געזען, אז דער שניידער וויל מיר עפעס אפענטפערן; נאר
די שניידערן האט אים אפגעהאלטן און האט א זאג געטאן צו אים מיט
א שמייכעלע:
</p><p></p><p>
― דעם שמועס לאז איבער אף נאך וועטשערע; לאז דער אורח
זיך גיין וואשן, ער קער אוודאי וועלן עסן.
</p><p></p><p>
„נישט קיין נארישע יידענע, ― קלער איך מיר ― כאטש א שניידערס א ווייב! ״
</p><p></p><p>
― לאם איך האבן אזא יאר, ווי איר זייט גערעכט! ― זאג איך צו
איר. ― קיין טאנץ, זאגט מען, גייט ניט פארן עסן...
</p><p></p><p>
גאנץ פיין געוואשן זיך, זעצן מיר זיך צום טיש. מיך באזעצן איז
אים אויסגעקומען פונקט נעבן זיין ווייב. שניידער בלייבט שניידער...
ס׳איז מיר אויסגעקומען אביסל פריקרע, איבער דער טבע, נאר דאס
פריינדשאפט פון די בעלי־בתים צו מיר איז געווען אזוי גרויס, אז איך
האב מיך אנגעהויבן צו פילן דא גאנץ היימיש. איין זאך האט מיר נאר
אויסגעוויזן אביסל ווילד ― דאס, וואס דעם שניידערס טעכטער ריידן
צווישן זיך אף זייער שפראך, וואס איז שטארק פ א כ א ז ש ע  אף
אונדזער לשון־קודש.
</p><p></p><p>
 ― האט קיין פאריבל נישט, ― רוף איך מיך אן צו מיינע בעלי־בתים ― וואס איך וועל אייך פרעגן; ווער עס פרעגט, דער בלאנדזשעט
ניט: אף וואס פאר א שפראך ריידן דאס אייערע מיידלעך?
</p><p></p><p>
 ― אף  א ו נ ד ז ע ר  שפראך, אף העברעיש, ― זאגן זיי צו
מיר ― איר פארשטייט דען נישט קיין לשון־קודש?
</p><p></p><p>
― צי איך פארשטיי, ― זאג איך ― איז קיין חידוש ניט; איך
פארשטיי אייניקע ווערטער; א חדוש איז נאר, וואס ז יי פארשטייען!
ווי קומט דאס, וואס מיידלעך ריידן בא אייך אף לשון־קודש?
</p><p></p><p>
― וואס הייסט, וואס איז דאס חדוש? ― רופן זיך אן די מיידלעך. ― העברעיש איז דאך  א ו נ ד ז ע ר  שפראך! מע האט אונדז
געלערנט אין חדר אלע אנדערע שפראכן און העברעיש פריער פון
אלצדינג.
</p><p></p><p>
― וואס איז שייך, ― זאג איך ― מיידלעך לערנען בא אייך אין
חדר? עפעס הער איך פון אייך אלע מאל, איך בעט איבער אייער כבוד,
</p><p>
318 שלום־עליכם
</p><p>
ווילדע זאכן. און וואס איז דאס בא אייך פאר חדרים אזעלכע, וואס מע
לערנט דארט שפראכן גאר, לשונות?
</p><p></p><p>
― סע רעדט זיך אזוי חדרים! ― מאכט דער שניידער. ― דאס
זיינען, אייגנטלעך, אונדזערע יידישע שקאלעס, יידישע גימנאזיעס, סע־מינאריעס.
</p><p></p><p>
― יידישע גימנאזיעס? סעמינאריעס? ― זאג איך. ― איר מאכט
פון מיר חוזק. גלאט ס׳איז א קונץ, איר האט דערטאפט א יידן און
פירט אים אין באד אריין.
</p><p></p><p>
― חס ושלום! ― מאכן זיי צו מיר. ― וואס הייסט, מיר וועלן לאכן
פון א פרעמדן מענטשן? אט וועט איר זען, יידישע גימנאזיעס מיט
אונדזערע יידישע גערטנער, מיט אונדזערע יידישע גמילות־חסדים־היי־זער, מיט אונדזער יידישער באנק, מיט אונדזער...
</p><p></p><p>
― א יידישע באנק? ― זאג איך און שפרינג אונטער אפן בענקל.
― טאקע א באנק, וואס מע נעמט דארטן געלט? איז דאך עס טאקע,
אפנים, אן אמת, וואס מע זאגט, אז עס וואלגערט זיך דא בא אייך
גאלד אין די גאסן?
</p><p></p><p>
― אין די גאסן? ― זאגן זיי צו מיר. ― ניין! קיין גאלד וואלגערט זיך נישט בא אונדז אין די גאסן; נאר געלויבט איז גאט, מיר
האבן אלצדינג, וואס מיר באדארפן...
</p><p></p><p>
― האט קיין פאריבל נישט, ― זאג איך ― וואס איך שלאג אייך
איבער אין מיטן די רייד. דער שמש פון דער שול האט מיר געזאגט,
אז איר זייט א... א.... בעל־מלאכה.
</p><p></p><p>
― א שניידער, ― מאכט ער צו מיר און גלעט זיך בא דער בארד
מיט גרויס גדלות ― איך בין א שניידער, מיין פאטער איז געווען א שניידער און אלע מיינע ברידער זיינען געווען שניידערס. אונדזער ארבעט
האט א שם.
</p><p></p><p>
― און פרנסה ― זאג איך ― האט איר, ווי איך פארשטיי, דווקא
נישקשהדיק?
</p><p></p><p>
― גאט צו דאנקען, ― זאגט ער ― חוץ דאס הויז, האב איך נאך
צוויי הייזער.
</p><p></p><p>
― אייגענע?
</p><p></p><p>
― וואס דען, פרעמדע?
</p><p></p><p>
― ריינע? נישט קיין פארזעצטע?
</p><p></p><p>
― אוודאי. ווי דען אנדערש?
</p><p></p><p>
― נו, און איר ארבעט נאך היינט אויך מיט דער נאדל?
</p><p></p><p>
― אוודאי. איך האב געארבעט, איך ארבעט און וועל ארבעטן.
</p><p></p><p>
― אויב אזוי, ― זאג איך ― פארשטיי איך אייך ניט, וואס איר
זייט פאר מענטשן; האבן הייזער אייגענע, נישט קיין פארזעצטע, און
זיצן שטשאבען מיט דער נאדל, ― דאס קומט שוין אויס בא מיר, האט
קיין פאריבל נישט, פריש און געזונט און משוגע! נאך איין זאך האב
איך אייך געוואלט פרעגן: ווי קומט דאס, וואס איך זע נישט בא אייך
קיין דינסט? אין אייער גראד, קיין עין הרע, זאל מען נישט האלטן כאטש
איין דינסט אין שטוב?
</p><p></p><p>
― אונדזערע דינסטן ― רופט זיך אן צו מיר די שניידערן ― זיינען שבת און יום־טוב פריי, אזוי ווי בא אונדז אין דער תורה שטייט
געשריבן...
</p><p></p><p>
― אין דער תורה? ― זאג איך. ― ס׳איז מיר א חדוש, וואס איר
ווייסט די תורה בעסער ווי איך; איך בין, דאכט זיך, מעביר די סדרה
אלע פרייטיק, און איך געדענק עפעס נישט אין דער תורה, אז דינסטן
זאל מען גאר לאזן אף שבת פריי?
</p><p></p><p>
― וואס רעדט איר? ― מאכט צו מיר איינע פון אירע טעכטער
און טראגט מיר צו א תג״כל און ווייזט מיר אן אף א פסוק אין דער
סדרה „ואתחנן״, ווו עס רעדט זיך וועגן שבת: ,,...למע ינוח ― בכדי
עס זאל רוען, עבדך ― דיין קנעכט, ואמתך ― און דיין דינסט, כמוך
― אזוי ווי דו״...
</p><p></p><p>
― סא משל! ― זאג איך. ― מע זאל וועלן מקיים זיין אלצדינג,
וואס אין דער תורה שטייט! איך פארשטיי ניט איין זאך: וויבאלד אז
איר לאזט די דינסטן פריי, ווער זשע דערלאנגט אייך צום טיש?
</p><p></p><p>
― די קינדער, ― מאכט צו מיר די שניידערן ― מיינע קינדער
זיינען אזוי דערצויגן, אז זיי טוען אלצדינג; זיי קאנען קאכן און באקן
און וואשן און פרעסן. איר זעט אט די קוילעטשן? דאס איז מיין עלטערער טאכטערס ארבעט.
</p><p></p><p>
― אז אייער טאכטער ― זאג איך ― איז יא אזא געראטענע,
קומט דאך איר א חתן א רעכטן; אפשר וואלט איך איר גערעדט א
שדוך פון אונדזערע מקומות?
</p><p></p><p>
― א? ― רופט זיך אן צו מיר דאס עלטערע מיידל מיט א געלעכטער ― איך דאנק אייך זייער, איך בין שוין א כלה.
</p><p></p><p>
― האסטו עפעס א פיינעם חתן? ― מאך איך צו איר.
</p><p></p><p>
― א! ― רופט זי זיך אן, ווערט רויט ווי פייער און טראגט מיר
צו א „מעדאליאן״ מיט א „פאטרעט״ פון עפעס א פארשוין מיט
„פאליעטן״.
</p><p></p><p>
― וואס איז דאס ― זאג איך ― פאר א „ידנעראל״?
</p><p></p><p>
― דאס איז אן אינזשעניער פון ארץ־ישראל, ― מאכט צו מיר דער
שניידער מיט גרויס גדלות, ― ער דינט דארט בא דער באן, וואס מיר
בויען בא אונדז אין ארץ־ישראל.
</p><p></p><p>
― וואס פאר א מחותן ― זאג איך ― זייט איר מיט ארץ־ישראל?
און ווי קומט איר אהין?
</p><p></p><p>
― מיר פארן אהין ― זאגט ער ― אלע זומער. דארט איז פאראן...
</p><p></p><p>
― איך ווייס ― זאג איך ― וואס דארט איז פאראן. איך ווייס!
דארטן איז פאראן די פארוויינטע וואנט („כותל מערבי״), דער „מוטער
רחלס קבר״, די „מערת־המכפלה״; ציגן, זאגט מען, עסן דארטן באקסערן און אלטע יידן פארן אהינצו שטארבן...
</p><p></p><p>
― עהע־הע! ― רופט זיך אן דער שניידער מיט א געלעכטער,
און אלע קוקן אף מיר און לאכן. ― עס זעט אויס, אז איר קומט טאקע
צו פארן פון הינטער די הרי־חושך; איר ווייס גאר ניט, וואס אין ארץ־ישראל טוט זיך. דאס איז אלץ געווען א מ א ל , א מ א ל!...
</p><p></p><p>
― וואס הייסט אמאל? ― זאג איך. ― נו, און היינט?
</p><p></p><p>
― היינט ― זאגט ער ― האבן מיר שוין דארטן, ברוך השם, אונדזערע עטלעכע הונדערט קאלאניעס, גאנצע דערפער אייגענע, וויינגערטנער און וויינקעלערס, אלערליי געשעפטן, פאבריקעס, שיפן און באנען
אייגענע...
</p><p></p><p>
― טע־טע־טע! ― רוף איך מיך אן צו אים. ― איר הייבט שוין
אן, מיין ליבער שניידער, דאכט מיר, פארקריכן אין „אלף השישי״
אריין; איך האב מורא, אז אט נאך אביסל, וואקסט אויס בא אייך א
פאפירענע בריק... לאז מען בעסער געבן אביסל „מים־אחרונים־וואסער״,
וועלן מיר בענטשן. איך וועל אייך זאגן דעם אמת, עס דרייט זיך מיר
אזוי דער קאפ פון אייערע מעשיות, אז איך מוז מיך גיין צולייגן...
</p><p></p><p>
נאכן בענטשן האט מען מיך אריינגעפירט אין א באזונדער ציכטיק
חדר, ווו ס׳איז שוין געווען צוגעגרייט פון מיינעטוועגן א נאכטלעגער
מיט אלע שאלעמויזן.
</p><p></p><p>
אזוי ווי איך האב מיך אריינגעלייגט אין בעטל אריין, אזוי בין איך
אנטשלאפן געווארן, און עס האט זיך מיר געפלאנטעט א גאנצע נאכט
משוגעים, ארץ־ישראל־יידן מיט טערקישע שאלן, מיט מיידלעך, וואס
גייען אין „צעלענדערס״ און ריידן לשון־קודש, און איך אליין בין גאר
א מין „ידנעראל״ מיט „פאליעטן״, און איך פיר די רויטע יידלעך אף א
פאפירענע בריק... איך לויף, און די רויטע יידלעך לויפן מיר נאך... פלוצעם פיל איך, ווי די בריק ברעכט זיך... אט־אט פאלן מיר, חס ושלום,
אלע אריין אין ים אריין... איך שריי „שמע ישראל״ און... כאפ מיך
אויף ― אהא, גרויסער טאג, ס׳איז שוין צייט אין שול אריין...
</p><p></p><p>
 ד א ס פ ע ר ט ע  ק א פ י ט ל
</p><p>
(ער כאפט זיך אויף פונעם שלאף. ― א שווארצער בחור. ― שבתדיקע טיי. ― ער רעדט צו דער וואנט. ― זיי גייען אין שול אריין . ― אלע מאל נייע חדושים).
</p><p></p><p>
― ווו בין איך?
</p><p></p><p>
דאס איז געווען דאס ערשטע, וואס עס איז מיר געקומען אף דער
מחשבה. איך האב מיך אויפגעכאפט פונעם שלאף און האב מיך אנגעהויבן ארומקוקן, ווו בין איך אין דער וועלט? דאס ליכטיקייט, דאס
ריינקייט, דאס ציכטיקייט, וואס בא זיי איז! איר זאלט געבן א רענדל
פאר א וואנץ... ווו גיסט מען דא אפ נעגלוואסער?
</p><p></p><p>
איך טו א קוק נעבן מיין בעטל ― שטייט א וואש־קאסטן א ווייסער, א שפיגלדיקער, מיט א קראן; איך טו א ריר דעם קראן ― ברענען זאלן זיי אפן פייער! ― סע שפריצט מיט וואסער פון אלע זייטן!
א גאנצע באד!... פלוצעם הער איך, עמעצער קלאפט מיר פון יענער
זייט טיר.
</p><p></p><p>
― ווער איז דארטן? ווער קלאפט?
</p><p></p><p>
― טראך־טארעראך!
</p><p></p><p>
― מיטן קאפ אין וואנט! ― זאג איך און עפן אויף די טיר ―
עס שטייט עפעס א גרויסער שווארצער בחורעץ, אנגעטאן שבתדיק,
און גיט מיר אפ שלום־עליכם און פרעגט מיך:
</p><p></p><p>
― ווי אזוי זייט איר געשלאפן?
</p><p></p><p>
― וועמענס עסק איז דאס? ― זאג איך. ― ווער זייט איר?
</p><p></p><p>
― איך בין דא ― זאגט ער ― אן ארבעטער באם הער שניידער.
ער האט מיך געבעטן, איך זאל אייך אויפווארטן דא ביז איר וועט אויפשטיין פונעם שלאף און גיין מיט אייך אין שול אריין, אויב איר האט
חשק גיין דאוונען.
</p><p></p><p>
― אזוי? ― זאג איך. ― ביסטו, הייסט דאס, אן ארבעטער־יונג
באם שניידער? זאג־זשע מיר, איך בעט דיך, וואס איז מיט דיר אזוי
די גדולה, וואס דו האסט זיך אזוי אויסגעסטראצלט, אויסגעפוצט?
</p><p></p><p>
― פאר וואס נישט? וואס האב איך, זאגט ער, צו זארגן? הענט,
ברוך השם, האב איך, מיין באדערפעניש פארדין איך מיר, קיין ווייב
און קינדער האב איך נישט, נאר אן אלטן בלינדן טאטן, וואס זיצט
בא מיר...
</p><p></p><p>
― סע פארשטייט זיך, ― זאג איך ― ביסט גערעכט, הוליע קבצן!
וויפל נעמסטו א וואך באם שניידער, ניט אום שבת דערמאנענדיק?
</p><p></p><p>
― א פופציקער, ― מאכט ער ― און א חוץ האב איך א קליינעם
חלק אין געשעפט.
</p><p></p><p>
― וואס? וואס בעלעבעטשעסטו? ― מאך איך צו אים. ― איך
פרעג דיך, וויפל נעמסטו א וואך?
</p><p></p><p>
― איך זאג דאך אייך א פופציקער, א חוץ פראצענט אין געשעפט.
</p><p></p><p>
ווער עס האט נישט געזען אין יענער מינוט אונדז ביידן שטיין
איינס אקעגן אנדערן, דער האט קיין שיינס ניט געזען.
</p><p></p><p>
― פופציק קארבן א וואך? ― זאג איך. ― וויי איז מיר! בא אונדז
אזא בחורל ווי דו, אז גאט העלפט אים, ער פארדינט דריי קארבן א
וואך, הייבט מען אים שוין אן צו ריידן כלות. איך וועל דיר זאגן דעם
אמת, עס הייבט מיר שוין אן באנג טאן, וואס מיין טאטע האט מיך
נישט געלערנט שניידעריי.
מעשיות און פאנטאזיעס 323
</p><p></p><p>
― וואס דען איז אייער מלאכה? ― מאכט ער צו מיר.
</p><p></p><p>
― מיין מלאכה? ― זאג איך. ― מיין ט א ט ע איז נישט געווען
קיין בעל־מלאכה,  א י ך  בין נישט קיין בעל־מלאכה און מיינע
ק י נ ד ע ר  וועלן נישט זיין קיין בעלי־מלאכות, אם ירצה השם, מיט
גאטס הילף.
</p><p></p><p>
― וואס־זשע דען זייט איר?
</p><p></p><p>
― וואס־זשע דען בין איך? א ייד בין איך.
</p><p></p><p>
― איך מיין ― זאגט ער ― וואס איז אייער טועכץ? מיט וואס
באשעפטיקט איר זיך? פון וואס לעבט איר?
</p><p></p><p>
― פון וואס איך לעב? ― זאג איך. ― פון וואס גאט גיט, פונעם
ווינט לעבט מען.
</p><p></p><p>
― וואס הייסט ― זאגט ער ― פונעם ווינט?
</p><p></p><p>
― אט דאס הייסט! ― זאג איך. ― מע דרייט זיך ארום מיטן
שטעקל אין מארק, טאמער וועט גאט צושיקן דאס, יענץ, לאקש, בוידעם,
ציבעלעס ― גאט פירט אויס...
</p><p></p><p>
― און טאן, הייסט דאס, טוט איר גאר נישט?
</p><p></p><p>
― וואס הייסט ― זאג איך ־ גאר נישט? מע טוט אלצדינג, וואס
מע קאן.
</p><p></p><p>
― וואס־זשע קאנט איר?
</p><p></p><p>
― אט וועל איך דיר באלד ― זאג איך ― גיין דערציילן וואס איך
קאן... זאג מיר בעסער, נשמה מיינע, וואס טוסטו, ניט אום שבת
דערמאנענדיק, מיט אזוי פיל געלט, וואס דו פארדינסט, און פארוואס
האסטו נישט חתונה?
</p><p></p><p>
― איך האב דאך אייך געזאגט, ― מאכט ער ― אז איך האלט
בא זיך אן אלטן טאטן א בלינדן...
</p><p></p><p>
― מילא איז וואס? ― זאג איך. ― איז שוין עק־וועלט? בכן,
טאר מע ניט חתונה האבן?
</p><p></p><p>
― „כבוד־אב״! ― מאכט ער צו מיר און שטשירעט די ציין. ―
„כבוד־אב״ איז נישט קיין קלייניקייט. מיין אלטער, זאל מאריך ימים
זיין, לעבט זיך אפ בא מיר אף דער עלטער, ווי א גראף; גאנצע טעג
ליגט ער בא מיר אין גארטן און ארבעט בעסער פון א זעענדיקן.
</p><p></p><p>
― ווי קומט צו דיר ― זאג איך ― א גארטן?
― איך האב ― זאגט ער ― א שטוב מיט א גארטן. דאס האב איך
בירושה טאקע פון מיין אלטן.
</p><p></p><p>
― אויב אזוי, ― זאג איך ― מעגסטו אים טאקע אפגעבן כבוד;
ער האט דאס בא דיר ערלעך פארדינט. איך וואלט א בעלן געווען בא
דיר מארגן, אם ירצה השם, אנקוקן דיין שטוב און זען, ווי דיין טאטע
באארבעט בלינדערהייט דיין גארטן.
</p><p></p><p>
― איך בעט אייך טאקע, ― מאכט ער צו מיר ― עס וועט זיין בא
מיר דער גרעסטער כבוד, און מיין אלטער וועט זיך מחיה זיין.
</p><p></p><p>
― וואס איז ער געווען, דער טאטע דיינער? ― זאג איך צו אים ―
אויך א שניידער?
</p><p></p><p>
― ניין, ― מאכט ער ― מיין אלטער איז געווען כל ימיו א
גערטנער.
</p><p></p><p>
― א גערטנער?
</p><p></p><p>
― א גערטנער.
</p><p></p><p>
― וואס איז דאס ― זאג איך ― פאר א פרנסה?
</p><p></p><p>
― דאס איז א מלאכה, ― זאגט ער ― ווי אלע מלאכות. מיין
אלטער איז דערויף א גרויסער ספעציאליסט: זייען, זעצן, פלאנצן ביימער ― דערויף איז ער א בריה. ער האט אפגעהארעוועט אלע זיינע
יארן, צענויפגעשלאגן א שטיקל קאפיטאל, און אף דער עלטער האט ער
געקויפט א שטוב מיט א שטיקל ערד און האט באארבעט און פארפלאנצט
א גארטן. ער האט אזוי ליב די דאזיקע ארבעט, אז אפילו איצט, בלינדערהייט, טרעט ער נישט ארויס פונעם גארטן. ער איז קלאר אין יעדן
ביימעלע, ער ווייס איטלעכס צווייגעלע, אים איז באקאנט יעדעס גרעזעלע ― א קלייניקייט, א מענטש האט פארבראכט דאס גאנצע לעבן
ארום גרינווארג, צווישן ביימער און צווישן בלומען! ער האט שטארק
חשק געהאט אף דער עלטער אוועקפארן אהין, קיין ארץ־ישראל, איז ער,
ניט פאר אייך געדאכט, געפאלן אף די אויגן...
</p><p></p><p>
„נא דיר אזא מין השגה! ― טראכט איך מיר. ― א ייד זאל נאר
ליב האבן גרינווארג, ביימער און בלומען!... און א פראסטער ייד א
גערטנער האט חשק אף דער עלטער פארן קיין ארץ־ישראל!״...
</p><p></p><p>
― וואס ווילט איר טרינקען, ― מאכט ער צו מיר ― פרישע טיי,
קאווע אדער א שאל שאקאלאדע?
מעשיות און פאנטאזיעס 325
</p><p></p><p>
― א דאנק, ― זאג איך ― איך בין דיר מוחל די פרישע טיי
מיט דער קאווע און מיטן שאקאלאד; שבת טרינק איך טיי פונעם אפן־אויוון, און בא אייך איז דאך מסתמא א זודיקער סאמאוואר לכבוד
שבת?
</p><p></p><p>
― חס וחלילה! ― זאגט ער. ― בא אונדז איז אינדערוואכן אויך
נישטא קיין סאמאוואר.
</p><p></p><p>
― ווו־זשע נעמט איר זודיק וואסער?
</p><p></p><p>
― פונעם קראן.
</p><p></p><p>
― פון וואסער קראן?
</p><p></p><p>
פון דער וואנט.
</p><p></p><p>
― פון וואסער וואנט?
</p><p></p><p>
― קומט, ― זאגט ער ― וועל איך אייך ווייזן.
</p><p></p><p>
און ער פירט מיך אריין אין קיך אריין (ריין, ציכטיק, זויבער,
כאטש שפיגל זיך!) און מאכט צו מיר:
</p><p></p><p>
― זעט איר אט דעם קראן? דאס איז א קראן פון קאלט וואסער,
און דער אנדערער קראן גיט אונדז הייס וואסער, אלע מאל וויפל איר
ווילט.
</p><p></p><p>
― און דער דריטער קראן ― זאג איך ― וואס איז פאר א קראן?
</p><p></p><p>
― דער דריטער קראן ― זאגט ער ― איז א קראן פון עלעקטריע.
</p><p></p><p>
― וואס איז דאס ― זאג איך ― פאר א שלאק?
</p><p></p><p>
― דאס גיט פייער, ליכטיקייט ― מאכט ער צו מיר און וויל א
דריי טאן עפעס א שרייפל.
</p><p></p><p>
― אום שבת? ― זאג איך. ― אום שבת ווילסטו זיך שפילן מיט
פייער? קום שוין בעסער אין שול אריין! עס קען שוין זיין גוט שפעט.
</p><p></p><p>
― אט וועל איך אייך באלד זאגן, ווו מע האלט. ― מאכט ער צו
מיר און גייט צו צו דער וואנט און טוט א דריי א רעדל: טרררר! ― און
טראגט צו צום אויער עפעס א טרייבל און רעדט צו דער וואנט: „נומער צוויי און צוואנציק טויזנט אכטהונדערט זעקס און זעכציק!... די
שול?... איך בעט דעם שמש אף א מינוט!... דער שמש?... זייט אזוי גוט,
ווו האלט מען בא אייך?... הא? א דאנק״...
</p><p></p><p>
איך שטיי און קוק אים אן, ווי א משוגענעם.
</p><p></p><p>
― שוין באלד אויסנעמעניש, ― מאכט ער צו מיר ― קומט!
</p><p></p><p>
― פון וואנען ווייסטו? ― זאג איך. ― האסט געהאט א ידיעה
פון דער וואנט?
</p><p></p><p>
― איך האב געפרעגט דעם שמש.
</p><p></p><p>
― ווו האסטו דא א שמש?
</p><p></p><p>
― איך האב גערעדט מיטן שמש דורכן טעלעפאן.
</p><p></p><p>
― טעלעפאן? ― זאג איך. ― וואס איז דאס פאר א שווארץ
יאר?
</p><p></p><p>
― טעלעפאן ― מאכט ער צו מיר ― ווייסט איר נישט? טעלעפאן
― דאס איז דאך דער טעלעפאן, וואס מע רעדט אף אים!
</p><p></p><p>
― וואס הייסט ― זאג איך ― מע רעדט אף אים? ווי אזוי רעדט
מען דאס אף אים?
</p><p></p><p>
― ווי אזוי רעדט מען? ― זאגט ער. ― אט וועל איך אייך געבן
צו פארשטיין. איך טו א דריי אט־דא מיטן רעדעלע, דערהערט מען דארט,
גייט יענער און דרייט דארטן, דערהער איך דא, הייבט מען אן ריידן;
און אז מיר ריידן אפ, טו א י ך א דריי, נאכדעם טוט ע ר א דריי
― און אן עק.
</p><p></p><p>
― טפו זאלסטו ווערן! ― מאך איך צו אים. ― האסטו געזען א
שניידערוק גיט צו פארשטיין! דריי איך, דרייסטו, דרייט יענער... איך
וויל וויסן דעם שכל, וואס דא שטעקט!
</p><p></p><p>
― דעם שכל ― מאכט ער צו מיר ― פונעם טעלעגראף ווייסט
איר?
</p><p></p><p>
― סא משל! ― זאג איך. ― דער טעלעגראף איז עפעס אנדערש!
דעם טעלעגראף פארשטייט א מינדסט קינד! טעלעגראף איז פאראן אומעטום! א טייערע מציאה!
</p><p></p><p>
― פונקט דאס אייגענע ― מאכט ער ― איז דער טעלעפאן: דארט
איז מיט א דראט און דא איז מיט א דראט. דער חלוק איז נאר, וואס
דארטן קלאפט מען און דא רעדט מען.
</p><p></p><p>
― אט דאס איז גאר? ― זאג איך. ― און איך האב געמיינט מי
יודע וואס! קום, לאמיר גיין אין שול אריין.
</p><p></p><p>
גייענדיק מיט מיין בחורעץ אין שול אריין, האב איך ערשט דערזען
די שטאט, ווי שיין זי איז, די געפלאסטערטע גאסן, ווי ריין זיי זיינען,
און די הויכע ווייסע ליכטיקע מויערן מיט די גרינע ביימער, וואס
מעשיות און פאנטאזיעס 327
ארום זיי. איך האב מיר קיין מאל גאר נישט געקאנט פארשטעלן אזא
מין ריינקייט, אזא ציכטיקייט. „הלוואי וואלט געווען בא אונדז אינעווייניק כאטש האלב, ווי בא זיי אינדרויסן!״ ― אזוי האב איך מיר געקלערט. ― „נאר ווו איז דא זייער גאלד און זילבער, וואס מע זאגט, אז
עס וואלגערט זיך דא אין די גאסן?״
</p><p></p><p>
― וואס זוכט איר? ― מאכט צו מיר דער בחור.
</p><p></p><p>
― דעם נעכטיקן טאג, ― זאג איך.
</p><p></p><p>
פארפאלן, ― מאכט ער צו מיר ― איר וועט אים שוין אייביק
נישט געפינען!
</p><p></p><p>
― א דאנק דיר ― זאג איך ― פאר דער עצה; איך האב גאר ניט
געוווסט, אז דו ביסט נאך א חקרן אויך צו די צרות.
</p><p></p><p>
― פון א חקרן בין איך ― זאגט ער ― נאך ווייט, נאר עפעס אין
די קליינע אותיות פארשטיי איך אביסל.
</p><p></p><p>
― האסט געלערנט ― זאג איך ― אין חדר אמאל?
</p><p></p><p>
― איך לערן היינט אויך.
</p><p></p><p>
― וואס הייסט, דו לערנסט היינט אויך? ביסט דאך ― זאג איך
― אן ארבעטער, ווען האסטו צייט לערנען?
</p><p></p><p>
― פארנאכט, ― מאכט ער צו מיר ― אלע פארנאכט קלייבן מיר
זיך צונויף, בעלי־מלאכות, בעלי־עגלות, גערטנער, אלע יידישע ארבעטער
אין שול אריין און דארטן לערנט מען מיט אונדז לייענען און שרייבן
און רעכענען און גימנאסטיקע.
</p><p></p><p>
― גימנאסטיקע? ― זאג איך. ― וואס איז דאס פאר א שלאק?
</p><p></p><p>
― גימנאסטיקע ― זאגט ער ― הייסט לויפן, שפרינגען, טאנצן,
ברעכן זיך, קלעטערן. דאס לערנט מען בא אונדז פון קינדווייז אויף אין
אלע יידישע חדרים.
</p><p></p><p>
― פארמאלנע משוגעים! ― זאג איך. ― טאנצן, שפרינגען, דראפען זיך אף די גלייכע ווענט? איר ווייסט וואס אייך פעלט נאך? ―
מאך איך צו אים.
</p><p></p><p>
― וואס? ― פרעגט ער מיך.
</p><p></p><p>
― גיין ― זאג איך ― מיטן קאפ אראפ, מיט די פיס ארויף!...
</p><p></p><p>
328  ש ל ו ם ־ ע ל י כ ם
</p><p></p><p>
 ד א ס פ י נ פ ט ע ק א פ י ט ל
</p><p></p><p>
(דעם דבס דרשה. ― אקאדעמיעס אין ארץ־ישראל. ― מע שמועסט וועגן די רויטע יידלעך. ― יקום פורקן מיט אן ארגל. ― א יידישער מי־שברך. ― א נייער משוגענער. )
</p><p></p><p>
 געקומען אין שול אריין זיינען מיר שוין נאך קריאת־התורה. אויבן,
אף דער בימה, איז געשטאנען דער שיינער רב זייערער מיטן ווייסן
קאלנער און מיטן פירעקעכיקן ספאדיקל און האט געהאלטן א דרשה.
דער עולם איז געזעסן אף די ערטער, אלע מיט הויכע שווארצע „צע־לענדערס״ אף די קעפ און מיט ווייסע שארפעלעך אפן האלדז. פונקט
אזא מין טראגט מיר אונטער דער שמש מיטן מגן־דוד.
</p><p></p><p>
― וואס איז דאס פאר א פאטשיילע? ― פרעג איך אים.
</p><p></p><p>
― ס׳איז א טלית, ― מאכט ער צו מיר גאנץ ערנסט.
</p><p></p><p>
― א שיינער טלית! ― זאג איך ― עפעס אף געלעכטער, אפנים,
א מין קינדערשפיל!...
</p><p></p><p>
„וואס קאן ער זיי דא דרשענען? ―. טראכט איך מיר. ― און וואס
פאר א מוסר קאן ער זיי דא זאגן? מע זאל נישט טראגן אום שבת?...
צי מע זאל ניט קוקן ארויף, אף די ווייבער?״...
</p><p></p><p>
איך כאפ א קוק ארויף אף דער ווייבערשער שול ― טאטעניו! אנגעשטויסן מיט ווייבער! און וואסערע ווייבער? פריצות! היטעלעך און
פעדערן, דימענטן און בריליאנטן!... איך הער מיך איין אין דעם „רבינס״
דרשה, טאמער וועל איך קאנען כאפן עפעס א גוט ווארט, הערן ווי ער
טייטשט א פסוק, ווי ער זאגט א פשטל א שיינס, אדער א משל א גוטן,
אדער אזוי א גלייך ווארט ― ווער? וואס? וועמען? ער שטייט און
פלאפלט גלאט אזוי, אין דער וועלט אריין, און אן א שום ניגון! ער
רעדט פון זייטיקע ענינים גאר, וועגן בילדונג, וועגן יידישע אקאדעמיעס
אין ארץ־ישראל. „ס׳איז ווינציק, זאגט ער, איין אקאדעמיע; מע באדארף האבן, זאגט ער, לכל הפחות, דריי אקאדעמיעס אין ארץ־ישראל!״...
</p><p></p><p>
„אקאדעמיעס גאר אין ארץ־ישראל! ― טראכט איך מיר. ― זיי
ווייסן שוין גארניט וואס אויסצוטראכטן! א „מושב־זקנים״ אין ארץ־ישראל, א „הקדש״ ― דאס האב איך געהערט; אבער אקאדעמיעס? ―
משוגעים!״...
</p><p></p><p>
― „אקאדעמיעס ― דרשעט ווייטער דער רב ― זיינען פאר אונדז
טייערער פון ברויט (סע פארשטייט זיך!). מחמת ברויט, זאגט ער, איז
נאר א מיטל צום לעבן; און די תורה, זאגט ער, איז דאס לעבן אליין״.
און ער פארפראוועט דאס מיט א פסוק: „כי עץ חיים היא ― ווארעם זי
איז אן אנהאלט פון ל ע ב ן ,  למחזיקים בה ― צו די וואס האלטן זיך
אן איר... תורה! ― שרייט ער. ― ליכטיקייט! בילדונג! וויסנשאפט!״...
און לאזן לאזט ער אויס אזוי: „און לאז מקוים ווערן די ווערטער: כי
מציון תצא תורה״...
</p><p></p><p>
איך מיין, אז דאס איז אן עק פון זיין דרשה, טו איך דאך א געשריי: „יקום פורקן מן שמיא״! ― אף א קול, ווי איך בין געוווינט
געווארן בא אונדז; איך זע, דער גאנצער עולם דרייט אויס די קעפ אין
מיין זייט און מע קוקט אף מיר, ווי אף א בער... און דער רב, דער
מגיד, דרשעט ווייטער, אלץ פון זייטיקע זאכן: וועגן דער לאגע פון
יידן בכלל און וועגן אונדזערע רויטע יידלעך בפרט... און ער הייבט אן
דערציילן א מעשה פון „טויזנט איין נאכט״, אז ס׳איז פאראן אף יענער זייט סמבטיון (דאס הייסט בא אונדז) א גוזמא יידן, וואס מע רופט
זיי „די רויטע יידלעך״ (אניט ווייסט מען ניט!). „זייער צאל, זאגט ער,
קאן מען אקוראט ניט וויסן; נאך מע רעכנט פון פינף ביז זיבן מיליאן,
און אפשר טאקע אלע אכט (זאלץ אים אין די אויגן! שטיינער אים אין
הארצן! ער זאל כאטש זאגן: „קיין עין הרע״...) מחמת זיי פרוכפערן
זיך און מערן זיך זייער געשמאק (כן ירבו וכן יפרצו!)... נאר זייער
לעבן, זאגט ער, איז נעבעך קיין לעבן ניט, ס׳איז א גאטס רחמנות אף
זיי, זיי גייען אויס פון הונגער, זיי ווערן דערווארגן אין ענגשאפט, זיי
גייען צו גרונט! ׳׳... ער צעלייגט דאס אף טעלער, מאלט אויס נאך צען
מאל אזוי, ווי דאס איז, און דער גאנצער עולם קוקט אים גלייך אין די
ציין אריין; אלע מאל לאזט זיך הערן א זיפץ און א קרעכץ; און פון
אויבן, בא די ווייבער, זע איך, מע טראגט ווייסע טיכלעך צו די אויגן,
מע זאל מיינען, אז זיי וויינען...
</p><p></p><p>
„וואס פאר גוטע מענטשן איר זייט! ― קלער איך מיר. ― איר
זיפצט און קרעכצט אף אונדזערע צרות? וואס טויג מיר אייער זיפצן מיט
אייער קרעכצן? טרערן? וואס דארפן מיר אייערע טרערן? אז איר גייט
שוין יא אריין אין אונדזער לאגע, העלפט־זשע אונדז מיט עפעס אנדערש!
איר נעמט, לייגט זיך צונויף און שיקט אונדז אריין עטלעכע קער...״
</p><p></p><p>
דא דערמאן איך מיך, אז ס׳איז שבת, און שבת טאר מען נישט
קלערן פון קיין געלט־זאכן... איך הער מיך צו, וואס וועט ער דא אויספירן און מיט וואס פאר א פסוק וועט ער אויסלאזן די שיינע דרשה
זיינע?
</p><p></p><p>
― „אף אונדז ליגט א חוב, זאגט ער, ארויסרייסן אונדזערע ארעמע
אומגליקלעכע ברידער פון יענע אומגליקלעכע לענדער, און באזעצן זיי
אף דער ערד פון אונדזער הייליק לאנד... (א? ווער בעט זיי? וואס האבן
זיי זיך צוגעטשעפעט צום הייליקן לאנד? העלפט אונדז בעסער דא בא
אונדז, אפן ארט! א ווייטע הילף, זאגט מען, איז א נאענטער טויט...
ווארט אף פרייטיק, וועסטו עסן א קוילעטשל...) שוין צוויי טויזנט יאר,
זאגט ער, אז זיי ווארטן אף אונדז און בעטן זיך בא אונדז (עס הייבט
זיך גארניט אן!), אז מיר זאלן זיי אויסלייזן פונעם לאנגן, פינצטערן ביטערן גלות״. (ובזכות זה, זאג איך, ובא לציון גואל.) „אמן״! ― לאזט
אויס דער רב די שיינע דרשה זיינע, און פון אויבן טוט א זעץ אראפ
א געזאנג פון א גאנצער קאפעליע זינגערלעך: „א־א־אמן! ׳,
</p><p></p><p>
איך וואלט געמעגט שווערן, אז איך הער א קול פון א פידל, פון א
פלייט און פון א טרומייט און פון א קאנטערבאס.
</p><p></p><p>
― עס שפילן בא אייך כלי־זמר אום שבת? ― טו איך א פרעג
שטילערהייט דעם שמש.
</p><p></p><p>
― ס׳איז נישט קיין כלי־זמר, ― זאגט דער שמש ― ס׳איז אונדזער ארגאן.
</p><p></p><p>
― אן ארגאן! ― זאג איך. ― וואס איז דאס פאר אן אינסטרומענט?
</p><p></p><p>
― אן ארגאן ― זאגט ער צו מיר ― ווייסט איר נישט? אט דאס,
וואס די לויים האבן געשפילט דערויף אין בית־המקדש.
</p><p></p><p>
― הערסטו, אן „ארגעל״ ― זאג איך ― אזוי־זשע רעדט!
</p><p></p><p>
„עס האט געקערט זיין אמאל שיין בא אונדז! ― טראכט איך. ―
דער בית־המקדש מיטן כהן־גדול... דער ארגעל האט געשפילט... די לויים
האבן געזונגען... און אפן מזבח האט געברענט אשה ― א פייער־אפפער...
</p><p>
און פון די קרבנות האט זיך געלאזט הערן ריח־ניחוח ― א געשמאקער
ריח״...
</p><p></p><p>
פלוצעם ווערן מיינע געדאנקען איבערגעריסן אינמיטן: דער שיינער
חזן מיט דער געגאלטער מארדע טרעט ארויס און צעלאזט זיך מיט א „מי
שברך״, און דווקא אפן יידישן שטייגער, ווי בא אונדז רב הערש־בער,
און אז עס קומט צו די ווערטער: „ופת לאורחים וצדקה לעניים״, צעפעסטעט ער זיך און צעיאכמערט זיך, ער נעמט איין א מיתה משונה! דעם
„יין לקדוש ולהבדלה״ שלינגט ער איין, מאכט אוועק מיט דער האנט,
און פונעם „ופת לאורחים וצדקה לעניים״ מאכט ער א גאנצן צימעס.
ער פארקאטשעט זיך מיט א וואלעכל, חזרט איבער א מאל דרייסיק דעם
„יפת לאורחים״: „לאורחים, לאורחים, לאורחים! ״ און טאקע ווידער
אמאל: „ופת לאורהים וצדקה לעניים! וצדקה! וצדקה! וצדקה לעניים!
לעניים! לעניים!״... און אט בא דעם „לעניים״ לאזט ער זיך אראפ מיט
דער שטימע גאר־גאר נידעריק, און שטיל, שטיל, אף א ביי־קולכל, קוים־קוים וואס מע הערט: „ל־ע־נ־יי־ם״... און מיט א מאל עפנט ער גאר
אויף א געמבע און טוט א געשריי: „וכל מי שעוסקים בצרכי צבור בא־מונה!״ און קוועטשט דעם „באמונה״ און מאכט בשעת מעשה א פרום
פנים, גלייך ווי דער רוח כאפט אים אוועק.
</p><p></p><p>
„מיר ווייסן! ― טראכט איך מיר. ― מיר ווייסן גאנץ גוט וואס
הייסט „עוסקים בצרכי צבור״, און נאך „באמונה״ דערצו! בא אונדז
האט זיך איינער א יענקל, ער הייסט שוין היינט רב יענקל, אויסגעבויט
א שטוב פון „צרכי צבור״ און חתונה געמאכט קינדער דערפון... א וווילע
פרנסה אט דאס „צרכי צבור״, ווי איך בין א ייד! דערצו אז גאט גיט
נאך א שטיקעלע הצלחה! ׳׳...
</p><p></p><p>
„וישלח ברכה והצלחה! ׳, ― לאזט אויס דער חזן און פאלט אריין
שיין אין זייער משוגענעם נוסח אריין, און די משוררים אויבן זינגען,
און דער ארגעל שפילט ― שיין געדאוונט מוסף!
</p><p></p><p>
„גוואלד, ווו נעמט מען אהער א פאר רויטע יידלעך? ― קלער איך
מיר. ― נעכיי־בי וואלטן זיי זען אלצדינג, וואס איך זע! איך ווייס,
איך ווייס, אז מע וועט מיר אינדערהיים נישט וועלן גלייבן״...
</p><p></p><p>
נאכדעם האט מען זיך געשטעלט שמונה־עשרה. שיין שטייט מען
דא שמונה־עשרה, אזא יאר אף מיינע שונאים! מילא פון דאוונען שמועסט מען נישט; קיינער דאוונט דא ניט א ווארט; מען איז יוצא מיטן
חזנס זינגען און מיטן שפילן פונעם ארגעל. זיי שטייען אלע ווי די טאקן.
עמעצער זאל זיך דאס געבן אפילו א שאקל. גאר נישט! אבער טאקע
גאלע גאר נישט ― שא!... איך האב מיר געטאן מיינס און געשטאנען
שמונה־עשרה, ווי מע שטייט בא אונדז... אויסגעשטאנען שמונה־עשרה,
האב איך אומגערן אנגעטראטן איינעם אן אויסגעפוצטן דייטש, וואס
איז געשטאנען הינטער מיר, אף די פיס; האט ער זיך ,געגעבן א ווארף
און האט אנגעטראטן נאך א דייטש, וואס הינטער זיינע פלייצעס, און
האט אים אראפגעווארפן דעם צעלענדער, און יענער דייטש ― נאך א
דייטש, אזוי אז ס׳איז געווארן א שטיקל בהלה אין שול, און דער גאנצער עולם האט געקוקט אף מיר, גלייך ווי זיי וואלטן קיין מאל קיין
מענטשן ניט געזען...
</p><p></p><p>
― גוט שבת! ― רופט זיך אן צו מיר, ארויסגייענדיק פון שול, מיין
בעל־הבית, דער לאנגער שניידער. ― עס טוט מיר זייער באנג, נאר איך
האב אייך געמוזט אפטרעטן מיינעם א גוטן ברודער אף היינטיקס מאל.
</p><p></p><p>
און מיט די דאזיקע ווערטער גיט ער מיך איבער צו א געפאקט
יידל מיט א שיין בייכל און מיט פוכקע הענט, ווי פאמפעטשקעס.
</p><p></p><p>
― שלום־עליכם! ― מאכט צו מיר דאס געפאקטע יידל און שטופט
מיר אריין א פאמפעטשקע אין דער האנט אריין.
</p><p></p><p>
― עליכם־שלום! ― זאג איך אים. ― מה שמכם?
</p><p></p><p>
― יצחק. ― מאכט ער צו מיר און קוקט מיר אין די אויגן אריין
מיט אזא מינע, גלייך ווי איך וואלט  א י ם  נעמען פאר אן אורח אף
שבת, ניט ער מ י ך.
</p><p></p><p>
― יצחק? ― זאג איך. ― יצחק אליין איז ווינציק; איך וואלט
וועלן וויסן  וו ע ר  זייט איר, וו א ס זייט איר און וואס איז אייער
ט ו ע כ ץ?
</p><p></p><p>
― איך בין ― זאגט ער ― א היגער בעל־הבית. א סטאלער בין
איך.
</p><p></p><p>
― א סטאלער? ― זאג איך. ― א בעל־מלאכה, הייסט דאס?
</p><p></p><p>
― א בעל־מלאכה! ― מאכט ער מיט אזא מין גרויסקייט, גלייך
ווי ער וואלט זאגן, אז ער איז א רב, א שוחט, א בעל־טאקסע, אדער א
פארשריבענער שטאט־שתדלן.
מעשיות און פאנטאזיעס 333
</p><p></p><p>
בא אייך ― זאג איך ― איז קיין עין־הרע א גערעטעניש אף בעלי־מלאכות, ווי איך זע ארויס.
</p><p></p><p>
― און וואס ― זאגט ער ― איז אייער מלאכה?
</p><p></p><p>
― מיין מלאכה? ― זאג איך ― איך בין נישט קיין סטאלער.
</p><p></p><p>
― וואס־זשע דען ― זאגט ער ― זייט איר?
</p><p></p><p>
― א ייד ― זאג איך ― בין איך.
</p><p></p><p>
― איך ווייס! ― זאגט ער. ― איך מיין, וואס איז אייער טועכץ?
מיט וואס פארנעמט איר זיך?
</p><p></p><p>
― מיט וואס איך פארנעם זיך? ― זאג איך צו אים אף קאטאוועס.
― איך שרייב ספרים.
</p><p></p><p>
― אזוי? ― זאגט ער און מאכט מיר א „בואי בשלום״ און טוט
זיך א נייג. ― זייט איר, הייסט דאס, א שרייבער? זייער א פיינע מלאכה! זייער אן איידעלע ארבעט! איך האב א באקאנטן, טאקע א שטיקל
קרוב מיינער, איז ער אויך א שרייבער.
</p><p></p><p>
― וואסער א שרייבער ― זאג איך ― איז ער? א מיידלשער שרייבער, צי א שרייבער, וואס שרייבט „פראשעניעס״, יאבעדעם און
מסירות?
</p><p></p><p>
מיין סטאלער בלאזט אן די באקן און צעלאכט זיך אזוי, אז ער
ווערט שיער נישט צעשפרונגען פאר געלעכטער.
</p><p></p><p>
ע! ― מאכט ער צו מיר נאכדעם, אז ער האט זיך גוט אויסגעלאכט.
― איר זייט דאך טאקע א רעכטער לץ!
</p><p></p><p>
― איר זייט אליין ― זאג איך ― א גוטער לץ, א פארשלעפטע
קרענק, א מארשעלאק, א פיקהאלץ, א פיפערנאטער!
</p><p></p><p>
דערהערט פון מיר די דאזיקע ווערטער, האט זיך מיין סטאלער אנגעכאפט מיט ביידע הענט בא די זייטן. ער האט אנגעבלאזן דאס פנים,
ווי א פאכיר, איז געווארן רויט, און האט זיך אנגעהויבן קאטשען פאר
געלעכטער ― איך האב נאר געמיינט, אז ער איז אראפ פונעם זינען.
</p><p></p><p>
דערזען, אז איך האב זיך אפגעשטעלט און קוק אף אים, ווי אף א
משוגענעם, האט ער מיטאמאל אויפגעהערט לאכן, אויסגעווישט די אויגן
און רופט זיך אן צו מיר:
</p><p></p><p>
― האט קיין פאריבל נישט, איך האב מיך נישט געקאנט איינהאלטן... בא מיר איז א טבע פון לאכן... אז איך הער, מע לייענט מיר
אמאל א לעבעדיקס, וואס אף צו לאכן, לאך איך אן א שיעור... מיין פרוי
לייענט מיר אפט אזעלכע ביכלעך, וואס צום לאכן... מיין פרוי איז א געבילדעטע פרוי... זי וועט זיך מחיה זיין, אז זי וועט דערהערן, אז איר
זייט א שרייבער, א מחבר הייסט דאס... מיין פרוי האלט זייער־זייער פון
מחברים... ס׳איז טאקע זייער שיין, אז גאט גיט א טאלאנט און מע קאן
זיין א מחבר!...
</p><p></p><p>
„וואס מחברט ער מיר?! ― קלער איך מיר. ― איך האב מיך גוט
אריינגעכאפט אט־דא, ניטא וואס צו ריידן!... מילא יענער, דער שניידער
איז אפילו א מאדנער נפש, נאר פארט עפעס א שטיקל מענטש; און ער,
אט דער דאזיקער סטאלער, איז עפעס גאר א חושים; ניין, ער איז טאקע פשוט א משוגענער, ווי איך בין א ייד, א משוגענער!״...
</p><p></p><p>
 ד א ס  ז ע ק ס ט ע  ק א פ י ט ל
(באם סטאלער צו דער סעודה. ― א גדולה ― זיי גייען אין סאלדאטן. ― מע רעדט פון משיחן. ― ער צערעדט זיך פון פייער און פון וואסער. ― יידישע גאזעטן און זשורנאלן. ― עונג שבת).
</p><p></p><p>
 ― דאס איז מיין פרוי, און דאס איז דער אורח פון יענער זייט
סמבטיון; איך האב זיי קוים אויסגעבעטן בא ישראל דעם שניידער.
</p><p></p><p>
אזוי האט מיך פארגעשטעלט דער משוגענער סטאלער פאר זיין
ווייב, א „מאדאם״ מיט זייער שיינע אויגן און מיט קיילעכיקע ברעמען.
דערהערט די דאזיקע ווערטער, איז די סטאלערקע געווארן אזוי פריילעך, גלייך ווי מע וואלט איר אנגעזאגט א בשורה, אז זי האט אויסגענומען דאס גרויסע געווינס. זי האט גארניט געוווסט, ווו זי זאל מיך
אנידערזעצן. זי האט מיך אפגעשאטן מיט ווערטער. זי האט געוואלט
געוואר ווערן בא מיר אלצדינג אין איין כהרף־עין, איך זאל איר אויסדערציילן, וואס בא אונדז טוט זיך: צי ס׳איז אמת, וואס מע שרייבט בא
זיי אף אונדזערע רויטע יידלעך, אז זיי זיינען נאך גאר ווילד?
</p><p></p><p>
― ווילד? ― זאג איך. ― זיי זיינען נאך אזוי קלוג, ווי אייערע
יידן, און אפשר נאך אביסל קליגער. איין חסרון נאר, וואס קיין משוגעים
זיינען בא אונדז נישטא.
</p><p></p><p>
― וואס הייסט דאס? ― זאגט זי. ― וואס מיינט איר דערמיט?...
איך האב געלייענט עטלעכע באשרייבונגען וועגן אייערע ברידער, אז
ס׳איז בא אייך נאך גאר פינצטער...
</p><p></p><p>
― אז מע פארלעשט דאס ליכט, ― זאג איך ― איז אומעטום
פינצטער...
</p><p></p><p>
― נשמה מיינע! ― רופט זיך אן דער סטאלער צו זיין פרוי. ―
דו ווילסט זיך מיט ז יי אויסטענהן? האסט נישט געטראפן דעם ארט.
דער ייד איז א שרייבער, א פארפאסער בא די רויטע יידלעך...
</p><p></p><p>
דערהערט די דאזיקע ווערטער, האב איך געמיינט, אז די סטאלערקע
וועט אייננעמען א מיתה משונה. זי האט אויפגעהויבן אירע ברעמען נאך
העכער, ווי זיי זיינען, און האט מיך אפגעשאטן מיט נייע שאלות: ווער
איך בין, און ווי אזוי איז מיין אמתער נאמען, און וואס פאר ביכער
האב איך געמאכט...
</p><p></p><p>
„וואס עס האט זיך מיר געחלומט יענע נאכט און א גאנץ יאר ―
זאל אויסגיין צום סטאלערס קאפ! ―. אזוי האב איך מיר געטראכט.
― נא דיר גאר אזא מין קאמעדיע! וואס טוט מען? גיי דערצייל איר
וואס פאר ביכער איך האב געמאכט, אז איך האב אף מיין לעבן ניט
געזען אפילו, ווי אזוי מע מאכט א בוך?״... א גליק, וואס דער סטאלער
האט זיך אריינגעמישט סאמע אין מיטן שמועס.
</p><p></p><p>
― נשמה מיינע! אונדזער אורח וויל עסן. די ביכער לאז איבער אף
נאכדעם, וועסט נאך צייט האבן זיך אנריידן מיט זיי פון די דאזיקע
זאכן...
</p><p></p><p>
און מיר זיינען געגאנגען צום טיש.
</p><p></p><p>
איך האב שוין אף מיין לעבן געזען שמחות, איך בין שוין אף מיין
לעבן געווען אף סעודות, אף חתונות און אף בריתן ― אזא סעודה, ווי
באם סטאלער איז געווען שבת בא־טאג, האב איך נאך קיינמאל נישט
געזען. פון מאכלים און פון וויינען שמועס איך שוין ניט; ס׳איז געווען
פון כל־טוב, טאקע כיד המלך, עס וואלט גענוג געווען פאר נאך עטלעכע
אורחים. איך שמועס גלאט פון דער שמחה אליין, פון דער פריילעכקייט,
וואס בא זיי איז. א חוץ דעם סטאלער מיט דער סטאלערקע און עטלעכע
קליינע קינדער, זיינען געזעסן ארום טיש א שטיק צען יינגלעך, שיינע,
לויטערע, געזונטע „כלאפצעס״, איינס און איינס, און האבן מקיים געווען
דעם פסוק „ויאכלו״, דאס הייסט, זיי האבן געלייגט אין ביידע באקן...
</p><p></p><p>
― ווער זיינען די דאזיקע קנאקערס? ― רוף איך מיך אן צום
בעל־הבית תיכף נאכן קידוש מאכן (זייער ארץ־ישראל־וויין האט אין
זיך עפעס א מין כוח, אז לאז מען אויסטרינקען דאס ערשטע גלעזל, אזוי
ווערט מען באלד באריידעוודיק און מע פילט זיך עפעס „בגלופין״...).
</p><p></p><p>
― דאס זיינען מיינע העלפערס, לערן־יינגלעך ― מאכט צו מיר
דער סטאלער מיט גדלות.
</p><p></p><p>
― גוטע פיקערס! ― זאג איך. ― עס וואלט פון זיי געקאנט זיין
רעכטע סאלדאטן.
</p><p></p><p>
― זיי וועלן נאך, אם ירצה השם, זיין סאלדאטן! ― רופט זיך אן
דער סטאלער.
</p><p></p><p>
― א גדולה אף דער באבע! ― זאג איך. ― א גליק וועט זיי
טרעפן!
</p><p></p><p>
― איך האב אבער מורא, ― מאכט דער סטאלער גאנץ ערנסט,
― אז נישט אלע וועלן קאנען דינען.
</p><p></p><p>
― איר האט מורא? ― זאג איך. ― לייענט אפ קריאת־שמע.
</p><p></p><p>
― מחמת נישט אלע ― גיט מיר דער סטאלער צו פארשטיין ―
וועלן האלטן די מאס, וואס מע דארף, און א צוויי איז פאראן צווישן
זיי קורצזיכטיקע, זיי האבן א נידעריקע ראיה, האב איך מורא, מע וועט
זיי ניט נעמען...
</p><p></p><p>
― האט איר ― זאג איך ― מורא? אדרבה, מיר דאכט, אז איר
דארפט גיכער מורא האבן פאר יענע, וואס טויגן יא!
</p><p></p><p>
― פאר וואס? ― זאגט דער סטאלער.
</p><p></p><p>
― פאר וואס, פרעגט איר? פאר שבת! איר ווילט מיך ― זאג איך
― פריצעווען? צי איר רעדט דאס טאקע ערנסט? וואס פאר א שמחה
קאן זיין, אז מע טויג פאר א סאלדאט?
</p><p></p><p>
― וואס פאר א שמחה קאן זיין, אז איר טויגט פאר א מענטשן?
― רופט זיך אן צו מיר איינער פון די יינגלעך.
</p><p></p><p>
― דו שווייג! ― זאג איך צו אים. ― ביסט נאך צו א יונגער צוציק, זאלסט זיך אריינמישן, בשעת עלטערע מענטשן ריידן צווישן זיך!
</p><p></p><p>
חברה קוקן איינס אף דאס אנדערע און שמייכלען. דער סטאלער
ווינקט צו זיי און פארבייסט א ליפ, ווי איינער רעדט: „איר ווילט, אפנים,
 כאפן א פסק?״...
</p><p></p><p>
― מאכט מיר קלאר, ― זאג איך ― וואס איז די גדולה, אז גאט
 העלפט, מע גייט אוועק פאר א סאלדאט? בא מיר איז צו א קליין
 קעפעלע!
</p><p></p><p>
― איך וועל אייך געבן צו פארשטיין ― רופט זיך אן די סטא־
 לערקע ― ערשטנס, איז די דינסט אליין אן איינגענעמע זאך; ס׳איז
א סימן, אז מען איז געזונט און שטארק אף אלע אברים. צווייטנס,
איז שיין, אז מען איז א סאלדאט: מען קאן זיך דערדינען א כבוד. און,
דריטנס, באדארפן מיר דאך האבן אונדזערע אייגענע סאלדאטן, אונדזער אייגן היל אין ארץ־ישראל. וואס פאר א פנים האט א פאלק, וואס
וויל האבן א לאנד און האט נישט קיין היל?
</p><p></p><p>
― וואס באדארפט איר ― זאג איך ― היל? איר ווילט דען זיך
גיין שלאגן? מלחמה האלטן מיט עמעצן?
</p><p></p><p>
― שלאגן זיך, ― זאגט זי ― מלחמה האלטן וועלן מיר נישט
באדארפן מיט קיינעם; נאר די מענטשן זיינען נאך נישט געקומען צו
דער מדרגה אז א מלוכה זאל זיך קאנען באגיין אן מיליטער, אן סאלדאטן...
</p><p></p><p>
― ווו האט איר ― זאג איך ― א מלוכה?
</p><p></p><p>
― וואס הייסט? ― זאגט זי. ― נו, און ארץ־ישראל?
</p><p></p><p>
― איר רעכנט, אפנים, ― זאג איך ― טאקע גאנץ ערנסט, אז
משיח קומט שוין?
</p><p></p><p>
― משיח ― זאגן זיי אלע מיט אמאל ― איז שוין געקומען.
</p><p></p><p>
― מזל־טוב אייך! ― זאג איך. ― ווען איז ער דאס געקומען צו
אייך?
</p><p></p><p>
― פון יענער מינוט אן, ― זאגן זיי ― זינט מיר האבן אלע ביז
איינעם אנגענומען דעם רעיון פון ישוב ארץ־ישראל, איז געקומען משיח.
</p><p></p><p>
― ווי אזוי איז ער אנגעקומען צו אייך? ― זאג איך. ― רייטנדיק
אף א ווייס פערדל? און ווו איז אליהו הנביא? און ווו איז די מלחמה פון
גוג ומגוג? און ווו איז דער בלאז פונעם שופר? און ווו איז דאס ערדציטערניש? און ווו זיינען די אלע איבעריקע סימנים, וואס באווייזן אף
משיחן? זעט נאר, צי פירט מען אייך ניט אין באד אריין? קוקט זיך
נאר צו צו אייער משיחן, צי איז ער נישט קיין אפעריסט? לאז ער
אייך באווייזן א געשריפטס, שווארץ אף ווייס...
</p><p></p><p>
איך האב זיך צערעדט פון פייער און פון וואסער. איך ווייס גאר
ניט, פון וואנען עס האט זיך צו מיר גענומען אזוי פיל רייד? דער גאנצער עולם איז געזעסן און געשוויגן, געקוקט איינס אף דאס אנדערע
און געחדושט זיך, ווי קומט צו א רויט יידל אזוי פיל מאטעריאל? זיי
האבן, אפנים, א טעות געהאט אין חשבון. זיי האבן געמיינט אף מיר,
אז ס׳איז זיך גלאט אזוי א יידל; צום סוף האבן זיי ארויסגעזען, אז דאס
איז „א יי ד א ז ע ל כ ע ר ,  וו א ס ק א ט א ר י  וו ע ל ־
כ ע ר ׳׳... האבן זיי געקוקט איינס אף דאס אנדערע, נאכדעם רופן
זיי זיך אן צו מיר:
</p><p></p><p>
― אפשר ווילט איר אביסל צולייגן זיך אפרוען נאכן עסן? זאגט,
שעמט זיך נישט.
</p><p></p><p>
― וואס איז דא פאראן ― זאג איך ― צו שעמען זיך? און איר
שלאפט דען נישט שבת באטאג?
</p><p></p><p>
― ניין ― זאגן זיי.
</p><p></p><p>
― וואס דען ― זאג איך ― טוט איר?
</p><p></p><p>
― מיר ―. זאגן זיי ― וועלן זיך דורכגיין אין אונדזער פאלקס־ביבליאטעקע.
</p><p></p><p>
― וווהין?
</p><p></p><p>
― אין אונדזער פאלקס־ביבליאטעקע.
</p><p></p><p>
― וואס וועט איר דארטן טאן? ― פרעג איך זיי. ― לערנען
משניות, צי זאגן תהלים?
</p><p></p><p>
― מיר וועלן געוואר ווערן ― זאגן זיי ― וואס טוט זיך נייס אין
דער יידישער וועלט.
</p><p></p><p>
― נייס ― זאג איך ― וועט איר דאך קאנען הערן אין שול, בא
מנחה למעריב.
</p><p></p><p>
― אין שול ―. זאגן זיי ― נייס? ווער גייט דען אין שול אריין
הערן נייס? א שול איז דען א קלוב?
</p><p></p><p>
― א קלייניקייט ― אזעלכע צדיקים, ווי איר זייט! גאט אין ציצית!... זאגט זשע מיר, איך בעט אייך, וואס איך וועל אייך פרעגן:
הייסט דאס, קלייבט איר זיך צענויף אלע שבת נאכן טיש אהינצו־צו,
ווי אזוי רופט מען דאס בא אייך?
</p><p></p><p>
― אין אונדזער פאלקס־ביבליאטעקע.
</p><p></p><p>
― וואס זשע טוט איר דארטן ―, זאג איך ― אין יענער ביבליא־טעקע? איר קומט זיך צענויף, ווי להבדיל די גויים אין שענק, הייסט
דאס, און רעדט מסתמא דברים בטלים?
</p><p></p><p>
― מיר ריידן נישט דארטן ― זאגן זיי ― קיין דברים בטלים;
מיר לייענען יידישע צייטונגען, ביכער, זשורנאלן, גאזעטן.
</p><p></p><p>
― יידישע גאזעטן? ― זאג איך. ― א סך גאזעטן? מסתמא איינעם א גאזעט?
</p><p></p><p>
― פאר וואס נישט עטלעכע הונדערט?
</p><p></p><p>
― וואס? עטלעכע הונדערט?!
</p><p></p><p>
― עטלעכע הונדערט.
</p><p></p><p>
― ווער ― זאג איך ― באדארף אזוי פיל גאזעטן? ווער לייענט
דאס אזוי פיל?
</p><p></p><p>
― מיר אלע.― זאגן זיי ― לייענען. ווי קאן מען דען לעבן אן
גאזעטן און זשורנאלן?
</p><p></p><p>
― סע פארשטייט זיך! ― זאג איך. ― ווי קאן זיך באגיין א סטא־לער אן א גאזעט? נו, און די ווייבער? וואס לייענען די ווייבער? מסתמא
טייטש־חומש, צאינה ראינה?
</p><p></p><p>
― דאס אייגענע, ― זאגן זיי ― וואס מיר. וואס איז דען די נפקא־מינה? מאנצבילן, ווייבער?
</p><p></p><p>
― ס׳איז שוין גאר ניטא בא אייך ― זאג איך ― קיין שום
נפקא־מינה צווישן זכרים און נקבות? זייט איר דאך, אפנים, טאקע דאס,
וואס מע טאר נישט אויסזאגן?... וועל איך מיך צולייגן כאפן א דרעמל
לכבוד שבת, און איר גייט אייך געזונטערהייט אין אייער ווי אזוי רופט
מען דאס, צו אייערע יידישע גאזעטן...
</p><p></p><p>
„נא דיר גאר אזא מין פארגעניגן! ― טראכט איך מיר. ― די גאנצע
וועלט איז זיך נוהג שבת נאכן טיש זיך לייגן אביסל שלאפן; דאכט זיך,
קיין גרעסערער תענוג דערפון קאן שוין גאר ניט זיין! און זיי נעמען
זיך צענויף אלע אינאיינעם, גאנץ קעקעליקהל, און מע לייענט גאזעטן!
א שיינע עובדה! אזא מין עונג שבת! איבערגעקערטע מוחות! בא זיי
 340  ש ל ו ם ־ ע ל י כ ם
 איז רעכט גיין אן א היטל און גלייבן אין משיחן... ניט זינגען זמירות
 און האלטן פון ארץ־ישראל... זיצן ווי די שררות, פרעסן און זויפן, און
 ליב האבן די מלאכה... א זכר מיט א נקבה איז בא זיי אלץ איין מטבע...
 א לאנד פון משוגעים!״...
</p><p></p><p>
איך פאל אנידער אף זייער א ווייך געלעגער, א סאמעטענע סאפע
 מיט „שפרינזינעס״, און איך כאפ א דרעמל גאר אף אן אנדער מין אופן!
</p><p></p><p>
 ד א ס  ז י ב ע ט ע  ק א פ י ט ל
</p><p>
(אן אסיפה פון משוגעים. ― ווידער אקאדעמיעס אין איר ארץ־ישראל! ―
 עס שיטן זיך מיליאנען. ― א בריוו פון רויטשילדן, וואס וויל זיך איינ־
 קויפן אין חברה. ― מען איז אים מוחל זיינע מיליאנען. ― דאס רויטע
</p><p></p><p>
 יידל קאן זיך נישט איינהאלטן און שפרינגט ארויס. )
</p><p></p><p>
 שבת־צו־נאכטס, אפגעמאכט הבדלה און אפגעזאגט די אליהו־הנביאס, רוף איך מיך אן צו דער סטאלערקע (נישט קיין נארישע יידענע,
כלעבן!):
</p><p></p><p>
― וווהין איז דאס אוועקגעפלויגן אזוי פרי אייער מאן? אף א
מלוה־מלכהלע מסתמא?
</p><p></p><p>
― אף אן אסיפה, ― מאכט זי צו מיר, ― איך גיי אויך אהין;
אויב איר זייט א בעלן, קומט מיט מיר.
</p><p></p><p>
― נקבות גייען בא אייך ― זאג איך ― אויך אף אסיפות?
</p><p></p><p>
― פאר וואס ניט? ― זאגט זי. ― ווייבער זיינען דען קיין מענטשן
נישט?
</p><p></p><p>
אוודאי איז דאס א קלאץ־קשיא ― גיי געפין איר דערויף א
תירוץ!...
</p><p></p><p>
― מכח וואס ― זאג איך ― איז בא אייך אן אסיפה? מכח דער
טאקסע? צי מכח שכירות דעם רב? צי מכח דעקן דאס אלטע בית־המדרש? איך בין קלאר אין יידישע אסיפות!...
</p><p></p><p>
― ניין, ― זאגט זי ― דאס איז אן אסיפה מכח ארץ־ישראל.
</p><p></p><p>
― ווייטער ― זאג איך ― ארץ־ישראל? וואס האט איר זיך צוגעטשעפעט צו ארץ־ישראל? אפנים, עס גייט אייך מער ניט אפ?
</p><p></p><p>
 ― זאלט איר טאקע וויסן, ― מאכט זי צו מיר ― אונדז גייט
טאקע מער נישט אפ. מיר האבן אלצדינג: אי געלט, אי געזונט, אי
מענטשן, אי וויסנשאפט; נאר איין זאך פעלט אונדז, אז מיר זאלן זיך
קאנען אויסגלייכן מיט אלע אנדערע פעלקער ― א לאנד. אז מיר וועלן
האבן א לאנד, וועלן מיר זיין א פאלק. ארץ־ישראל ― דאס יידישע לאנד,
לעם ישראל ― צום יידישן פאלק...
</p><p></p><p>
„הערסטו, ― קלער איך מיר ― זי פארשטייט דאך גאר אף לשון־קודש, ווו איך בין א ייד! עמעצער פון אונדזערע לייט זאל שטיין בא דער
זייט, זען, ווי איך גיי שבת־צו־נאכטס איינער אליין מיט אן אשת־איש
איבער דער גאס, און רייד מיט איר פון אזעלכע מאדנע ענינים, און
נאך אף לשון־קודש דערצו, וואלט ער געמיינט, אז איך בין גאר משוגע
געווארן, אדער ער וואלט אליין משוגע געווארן״...
</p><p></p><p>
― ווו וועט בא אייך זיין ― זאג איך ― די אסיפה?
</p><p></p><p>
― באם ראבינער ― זאגט זי ― אין שטוב.
</p><p></p><p>
און מיר גייען צו צו א גרויסן מויער און קומען אריין אין א
גרויסער, שיינער, ליכטיקער זאל. עטלעכע לאנגע, מיט געוואנט געדעקטע טישן, א סך בענקלעך און מענטשן, יידן און ווייבער, בחורים און
מיידלעך אן א שיעור. גאנץ אויבן־אן זיצט איינער, א גרייז־גרויער מאן
מיט ברילן, און קלינגט מיט א גלעקל. אן אסיפה מיט א גלעקל זע איך
דאס ערשטע מאל אף מיין לעבן! היינט די שטילקייט וואס בא זיי איז. מע
האט מורא אויסריידן א הויך ווארט. ריידן רעדט מען בא זיי גאר איינציקווייז. בשעת יענער האלט אין מיטן ריידן, טאר אים דער אנדערער
נישט מפסיק זיין חלילה, ווי, להבדיל, בא אונדז דעם חזן, בשעת דער
הויכער שמונה־עשרה... האט איינער אפגערעדט, שטייט אויף דער אנדערער און רעדט זיך זיינס... אלע אינאיינעם זאלן ריידן, ווי בא אונדז,
אשטייגער, ― דאס איז נישטא! און אפילו דער ראבינער אליין (שוין
כלומרשט א רב!), אז ער וויל עפעס זאגן, פרעגט ער זיך אויך אן באם
אלטן מיט די ברילן, צי מעג ער זאגן א פאר ווערטער... וועט בא אונדז,
אשטייגער, א רב אנפרעגן זיך בא עמעצן, צי ער זאל ריידן? מע וויל
ריידן ― רעדט מען; צו וואס באדארף מען די אנשטעלן? איי, יענער
פאלט מיר אריין אין די רייך? פאל איך אריין צו  י ע נ ע ם  אין די
רייד...
</p><p></p><p>
היינט די ענינים גופא, וואס מע האט דא גערעדט ― עפעס ווילדע
ענינים! ס׳איז שווער צו פארשטיין, וואס זיי ווילן...
</p><p></p><p>
איינער שטייט אויף און פרעגט א קשיא: מה נשתנה ― פאר וואס
איז היינטיקס יאר ערגער פון אלע יאר? אלע יאר, זאגט ער, נעמט מען
בא אים געלט אזוי פיל און אזוי פיל, און היינטיקס יאר האט מען בא
אים אפילו קיין האלב ניט גענומען! איר הערט אן אומגליק?
</p><p></p><p>
דער אנדערער שטייט אויף מיט אן אנדער טענה: למאי גיט מען
אים ניט קיין ארבעט, ער זאל עפעס קאנען ארבעטן לטובת הכלל? פאר
וואס קומט דאס אים, אז דער און דער זאל ארבעטן דאס און דאס, און
יענער זאל טאן יענץ און יענץ, און ער, נעבעך, דארף זיצן און ווארטן,
טאמער וועט אים גאט צושיקן עפעס עמעצן א טובה טאן?... איר פארשטייט, ווי מע האט אים דא געקוילעט די קאפאטע?...
</p><p></p><p>
דער דריטער הייבט זיך אויף און לייגט אנידער א צעטל פון דעם,
וואס מע האט געטאן ביז אהער, און פון דעם, וואס מע וואלט געקאנט
טאן, און פון דעם, וואס ס׳איז נאך דא וואס צו טאן.
</p><p></p><p>
― געטאן ― זאגט דער דאזיקער חכם ― האבן מיר נאך גארניט
געטאן. טאמער האבן מיר ביז אהער געגרינדעט און איינגעלאדעט אזעלכע הונדערט קאלאניעס אייגענע אין ארץ־ישראל, איז דאס א קלייניקייט. מיר וואלטן שוין געקאנט האבן ביז איבער העכער טויזנט...
טאמער ― זאגט ער ― האבן מיר אין אונדזער נאציאנאל־באנק אזעלכע
צוויי הונדערט מיליאן פונט שטערלינג, וואלטן מיר, אייגנטלעך, באדארפט האבן אצינד, צום ווינציקסטן, א פאר מיליארדן. נאך די גרויסע
נדבות מיט די גרויסע ירושות, וואס אונדזערע גבירים האבן אפגעזאגט
אף אונדזער פאנד, וואלט אונדז אנגעשטאנען, מיר זאלן שוין איצטער
קאנען אפקויפן גאנץ ארץ־ישראל און צערעכענען זיך מיטן טערק ביז
דער לעצטער פרוטה... איך ווייס, זאגט ער, איר וועט מיר אפענטפערן,
אז מיר האבן א סך געלט און א סך צייט אויסגעגעבן אף קולטור. באדארף איך אייך אבער דערויף אפענטפערן צוריק, אז מיר האבן דא אויך
א סך ווינציקער, ווי מיר וואלטן געקאנט האבן ביז אהער... אונדזער הער
ראבינער איז גאנץ גערעכט געווען, וואס ער האט אונדז היינט אין שול
אויסגעווארפן, אז איין יידישע אקאדעמיע אין גאנץ ארץ־ישראל איז
קארג. אונדז וואלט אנגעשטאנען, מיר זאלן האבן דריי אקאדעמיעס, פיר
אקאדעמיעס, פינף אקאדעמיעס!...
</p><p></p><p>
איך שטיי נאר פונדערווייטן און באטראכט די דאזיקע מאדנע מינים יידן. ווידער אקאדעמיעס אין ארץ־ישראל? איין אקאדעמיע אף גאנץ
ארץ־ישראל איז זיי קארג; זיי באדארפן האבן צען אקאדעמיעס, הונדערט
אקאדעמיעס, טויזנט אקאדעמיעס, מיליאנען אקאדעמיעס!...
</p><p></p><p>
דער חכם זעצט זיך אנידער, און עס שטייט אויף א נייער תנא און
באקלאגט זיך אף דער לאגע פון די יידישע גערטנער אין ארץ־ישראל,
וואס זיי האבן היינטיקס יאר ניט געקאנט אריינטראגן אין פאנד אריין
מער פון א האלבן מיליאן פראנק... נאר אויב, זאגט ער, די לאגע פון
די גערטנער איז נישט אם בעסטן, איז די לאגע פון די בעלי־מלאכות
אין ארץ־ישראל גאר טרויעריק: די בעלי־מלאכות אין ארץ־ישראל, זאגט
ער, האכן תמיד געהאט זייער אייגענע ביבליאטעקע, און היינט זיינען זיי
נעבעך געבליבן אן א ביבליאטעקע: זי איז אפגעברענט געווארן, און זיי
מוזן גיין אין פרעמדע ביבליאטעקעס (א גאטס רחמנות אף זיי!...).
היינט, זאגט ער, די יידישע ארבעטער פונעם אייזנבאן אין ארץ־ישראל
― די זיינען גאר אומגליקלעך: ביז אהער האבן זיי געהאט זייער אייגן
טעאטער, און איצט איז דאס טעאטער צעפאלן געווארן, ווארעם די
בעסטע שפילער האבן חתונה געהאט און זיינען זיך צעפארן, דער אהער,
דער אהין. און דערוויילע זיינען נעבעך די יידישע באן־ארבעטער געבליבן
אן א טעאטער (א שטיין קאן אויך צעגאסן ווערן פון געוויין!... א קלייניקייט ― יידישע באן־ארבעטער זיינען געבליבן אן א זיידן!...).
</p><p></p><p>
נאך דעם תנא שטייט אויף נאך א חברה־מאן פון די יונגע לייט און
רעדט מיט פייער, פאלט אן אף דער חברה „כרמל״ און זאגט, אז די
חברה „כרמל״ איז די רייכסטע צווישן אלע יידישע חברות; ס׳איז א
יושר, אז די חברה „כרמל״ זאל געבן וויין אף אלע יידישע בקור־חולימס אין ארץ־ישראל אומזיסט. נישקשה, זאגט ער, טאמער וועט די
חברה „כרמל״ פארדינען ווינציקער מיט עטלעכע הונדערט טויזנט קערבלעך א יאר, איז אויך אן אן אומגליק! דער גוטער יאר וועט זיי נישט
נעמען!...
</p><p></p><p>
נאך אים שטייט אויף איינער, א יונגערמאנטשיק, און לייענט פון א
פאפיר עפעס א גאנצע מגילה מכח מיליטער, מכח יידיש היל, לייגט פאר
 344  ש ל ו ם ־ ע ל י כ ם
 נייע פלאנען, ווי אזוי און וואס און ווען, און אלע הערן אים אויס מיט
 קאפ, פרעגן קשיות, און ער פארענטפערט זיי. און אז ער לאזט אויס,
 ווערט א פאטשעריי „בראווא!״ און א געשריי: „הידד!״ „הידד!״ ―
 מע קאן טויב ווערן!...
</p><p></p><p>
צום סוף שטייט אויף דער בעל־הבית אליין, דאס הייסט, דער ראבי־
 נער, און לייענט איבער א בריוו פון רויטשילדן. פונעם לייענען פארשטיי
 איך, אז רויטשילד שמייכלט זיך צו צו דער חברה, ער וויל ווערן א חברה־
 מאן גלייך מיט אלע, און זאגט זיי צו „הרים וגבעות״, שיט מיט מי־
 ליאנען.
</p><p></p><p>
איך שטיי און באטראכט זיי און קלער מיר: בא אונדז, אז ס׳זאל
 זיך טרעפן, אשטייגער, אזא מעשה: א גביר זאל זיך וועלן איינקויפן
אין חברה, ― איך ווייס וואס עס וואלט געווען? מע וואלט געקראכן
אף אלע פיר, מע וואלט פאר פרייד געגאנגען א טענצל! ווארעם בא אונדז
א גביר אז ער זאגט נאר א גוט ווארט אליין, אן געלט, איז מען שוין
אויך צופרידן: „דער גביר האט גערעדט, דער גביר האט געזאגט, דער
גביר האט גענומען באם שמש א שמעק טאבאקע און האט א ניס געטאן, צו געזונט זאל אים זיין! צו לאנגע יאר!...״ איך האב געמיינט,
אז חברה וועט דא צעגאנגען ווערן פאר תענוג; צום סוף ― ווער? וואס?
ס׳איז געווען א סך אזעלכע, וואס האבן געפרעגט קשיות: „ווו איז געווען רויטשילד פריער, דעמאלט, ווען מע האט אים באדארפט? דעמאלט, ווען מען איז צו אים געקראכן? דעמאלט, ווען עס האבן זיך געגאסן יידישע טרערן און יידיש בלוט? דעמאלט האט ער זיך פארשלאסן
בחדרי־חדרים? דעמאלט האט ער ניט פארשטאנען קיין יידיש?... איצט,
אז גאט האט אונדז געהאלפן, מיר האבן זיך מיט אונדזער אייגענער
הילף ארויפגעשלאגן אף א דרך, איצט, אז גאט האט אונדז מזכה געווען,
אונדזער פאלק הייבט אן ווערן לייטן גלייך, קומען צו אונדז אונדזערע
צאפעס ― (א שייגעץ קאן!) און ווילן זיך איינקויפן מיט זייערע מיליאנען, בכדי זיי זאלן קאנען זאגן א דעה? ניין, בא אונדז פארקויפט זיך
נישט קיין כבוד פאר קיין געלט! כבוד באדארף מען בא אונדז פ א ר־ד י נ ע ן ,  פ א ר ה א ר ע וו ע ן! מיר דארפן ניט רויטשילדן!
מיר דארפן ניט זיינע מיליאנען!״
מעשיות און פאנטאזיעס 345
</p><p></p><p>
דא האב איך זיך שוין מער ניט געקאנט איינהאלטן און בין
ארויסגעשפרונגען.
</p><p></p><p>
― רבותים! ― האב איך מיך אנגערופן צו זיי אף א קול. ― האט
קיין פאריבל נישט, וואס איך, א ווילד־פרעמדער גאר, אן אורח פון יענער זייט סמבטיון, שפרינג ארויס און מיש מיך אריין אין אייערע ענינים. מע זאגט בא אונדז א ווערטל: „א גאסט קומט אף א ווייל ― און
זעט אף א מייל״. איך בעט בא אייך נאך אמאל הונדערט מאל מחילה,
איר ווייזט מיר אויס אין מיינע אויגן ריין משוגע! מילא, דעם אומגליק, וואס די באן־ארבעטער אין ארץ־ישראל זיינען געבליבן, ניט דא
געדאכט, ניט פאר קיין יידן געדאכט, אן א טעאטער, ― דאס בין איך
אייך מוהל. נאר דאס, וואס דער דאזיקער עזות־מחוצף־פנים האט נאר־וואס גערעדט קעגן אזא מענטשן, ווי רויטשילד, ― א קלייניקייט רויטשילד! ― דאס, זאג איך, איז שוין אזא עוולה, וואס איך קאן דאס
שוין ניט איבערטראגן! בא אונדז וואלט מען אזא חברה־מאן אנידערגעלייגט און מע וואלט אים, איך בעט איבער אייער כבוד, אריינגע־פידלט אין ווי־הייסט־מען־דאס א שטיקלעך זעכציק, ער זאל וויסן הלכות
דרך־ארץ, ווי אזוי צו ריידן קעגן א גביר! איך זאל זיין באקאנט מיט
רויטשילדן, וואלט איך אים דער ערשטער איבערגעגעבן וואס דא האט
זיך אפגעטאן! ס׳איז א מצווה, מע זאל אזעלכע שקצים, עזות־פנימער
צערייסן, ווי מע צערייסט א הערינג אום ערב יום כפור! אדרבה, זאגט
אפשר, אז ניין?...
</p><p></p><p>
דערהערט פון מיר אזעלכע דבורים, האבן זיי זיך, אפנים, שטארק
פארשעמט, מחמת זיי האבן מיר נישט געענטפערט דאס אנדערע ווארט;
זיי האבן זיך נאר איבערגעקוקט איינס מיט דאס אנדערע, געשמייכלט
און געשושקעט זיך שטילערהייט... עס ווייזט אויס, אז זיי האבן מורא
געהאט, טאמער, א קשיא אף א מעשה, נעם איך און איך שרייב טאקע
אוועק וועגן דעם צו רויטשילדן?...
</p><p></p><p>
― מיר וועלן אייך ביסלעכווייז קלאר מאכן, ― רופט זיך אן צו
מיר דער רב ― מיר וועלן אייך...
</p><p></p><p>
― איר האט מיך ניט ― זאג איך ― וואס קלאר צו מאכן; איך
בין נאך, ברוד השם, בא אלע געדאנקען...
</p><p></p><p>
דער אלטער, וואס מיט די ברילן, טוט א קלונג מיטן גלעקל און
זאגט, אז די אסיפה איז אויס אסיפה, און דער עולם הייבט זיך אויף און
מע זינגט אינאיינעם א ליד אף לשון־קודש, וואס הייבט זיך אן און
לאזט זיך אויס מיט די ווערטער: „עוד לא אבדה תקותנו! ׳, אלע זינגען:
אי די אלטע לייט, אי די יונגע, אי די זכרים, אי די נקבות ― ניטא
ווער ס׳זאל לאכן!...
</p><p></p><p>
― איר האט דאס גוט געזאגט! ― מאכט צו מיר דער סטאלער
צוריקוועגס און בלאזט זיך אן ווי א פאכיר און ווערט צעפלאצט לאכנדיק.
― איך האב אבער באלד פארשטאנען, אז איר מאכט פון זיי א שפאס.
</p><p></p><p>
― אוודאי! ― זאג איך. ― איר פארשטייט מער פון א טויטן!
איר פארשטייט פונקט אזוי פיל, וויפל מיין שטיוול!
</p><p></p><p>
דער סטאלער כאפט זיך אן מיט ביידע הענט בא די זייטן און
קאטשעט זיך פאר געלעכטער.
</p><p></p><p>
― ס׳איז שוין אף אייך ווידער ― זאג איך ― אנגעפאלן דאס
לעבעדיקע? שוטה בן פיקהאלץ! רב שעיה קאטער! רב מענדע לאקש!
אברהמל כיריק! בערל באס! חיים טראסק! מאטל ווארעניק!...
</p><p></p><p>
ער לאכט נאך שטארקער, ער ווערט שיער נישט צעזעצט פאר
געלעכטער!
</p><p></p><p>
איך טו א שפיי אף דעם משוגענעם סטאלער און פארטיף מיך אין
מחשבות: וואס זיינען זיי פאר ברואים?... פון דעם שבת־צו־נאכטס, מיט
די אלע רעדעס, מיט זייערע מיליאנען דרייט זיך מיר אזוי דער קאפ, אז
איך ווייס שוין גאר ניט אף וואס פאר א וועלט איך בין. איינס פון די
ביידע: אדער זיי זיינען משוגעים, אדער איך בין משוגע?...
</p><p></p><p>
ניין, ז יי זיינען די אמתע משוגעים!...
</p><p></p><p>
  ע נ ד ע   ע ר ש ט ע ר  ט יי ל.
</p><p></p><p>
 געשריבן אין יאר 1900
דערציילט בהדחבה פון א קרושניקער יידן, וואס זיצן זיצט ער אין קרושניק נאר רופן רופט מען אים „יאנקל יונעווער״, ווייל ער איז פון יונעוו, פארנדיק אפן שיף פון קאפענהאגען ביז ניו־יארק, און איבערגעגעבן ווארט אין ווארט.
</p><p></p><p>
 1.
</p><p></p><p>
 יאנקל יונעווער פון קרושניק.
</p><p></p><p>
― ― ― פארט איר, הייסט עס, פאני שלום־עליכם, אויך אהינצוצו, ווי אלע? ― זייער אנגעלייגט!
</p><p></p><p>
נישט מחמת, ווי זאגט איר, צרת רבים חצי נחמה. חס ושלום!
אדרבה, פארקערט! למאי זאל איך זאגן? נאר וואס דען? גלאט אזוי,
ס׳איז עפעס היימלעכער אף דער נשמה צו וויסן, אז  א ו נ ד ז ע ר
שלום־עליכם, איר פארשטייט צי ניין, פארט אויך מיט אונדז, פשוטע
עמיגראנטן, אף איין שיף, אהין, אין יענעם לאנד אריין, וואס גאט האט
באשאפן פון יידנס וועגן, זיי זאלן האבן וווהין צו אנטלויפן, אז עס
טרעפט זיך א צרה שלא תבוא, אן אומגליק, א פאגראם, א מלחמה...
</p><p></p><p>
איך וועל אייך זאגן דעם אמת ― עס גלייבט זיך עפעס גאר ניט,
אז ס׳איז נאך פאראן היינטיקע צייטן ערגעץ אף דער וועלט אזא ניכטער ווינקל, ווו מענטשן זיינען ניט פארשכורט פון בלוט און מע קוילעט זיך ניט אין די אלפים, ווי מע קוילעט בא אונדז, אשטייגער, עופות,
אז עס קומט ערב יום־כפור צו די כפרות, און מע האקט ניט איינס דאס
אנדערע, ווי מע האקט הערינג, און מע בראקט ניט קיין מענטשן, ווי
מע בראקט קרויט...
</p>
</body>