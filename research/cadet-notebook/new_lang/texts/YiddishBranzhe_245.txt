

זון־אויפגאנגען, שטערן, די געליבטע 



 by באריס סאנדלער 
October 2, 2019October 6, 2019 Filed under:
לידער
ליטעראטור 


משה לעמסטער
ליבע־ליד אין פראזע
אין די קינדער־יארן האב איך ליב געהאט אויפצושטיין קאיאר, נאך פאר דער זון. פאר איר אויפגאנג, פאר דעם, וואס זי פלעג בארויטן דעם פארטאגיקן הימל. איך בין געלאפן עטלעכע הונדערט מעטער אהין, ווו עס זענען געשטאנען די לעצטע שטיבער פון אונדזער שטעטל און דארטן, אויפן פרייען פעלד, ווארטן אויף די ערשטע שטראלן פון דער זון, אויף דעם געטלעכן נס — דעם אויפגאנג אין זיין פולן פראכט! מיין הארץ פלעג זיך אנפילן מיט דער פרישער זוניקער שיין און דערנאך א גאנצן טאג האב איך הנאה געהאט פונעם ארומיקן לעבן, פון די ארומיקע מענטשן, פון דער זינגענדיקער, קלינגענדיקער, צעשטראלטער וועלט.
אין דער פרי האט די זון אנגעפילט די בלעטער, די בלומען און בלימלעך, וועלכע עס האט געוויגט א פריש ווינטל, די טויזנטער טראפנס טוי, וואס האבן אליין אנגעהויבן שיינען ווי הונדערטער זונעלעך… אן אנטציקטער האב איך באגריסט די זון: „א גוט מארגן דיר, זון! דו ביסט, ווי געוויינטלעך, ווונדער שיין!‟ און עס פלעג זיך מיר אויסדאכטן, אז זי, די זון, פארשעמט זיך א ביסל, ווערט א ביסל צעמישט נאך מיינע אויפריכטיקע, באגייסטערטע, התפעלותדיקע ווערטער; און דערנאך א גאנצן טאג האט זי שוין געשיינט מיט ביז גאר א ווייכער, צארטער ליכט…
איצט טראכט איך, אז א מאל, ווען איך וועל שטייען פארן באשאפער און ער וועט מיך פרעגן: „נו, משה, וואס וועסטו זאגן וועגן די אויפגאנגען פון מיין זון?‟ — וועל איך פאר אים געפינען דעם ענטפער אין מיינע לידער, פערזן, פאעמעס…
און אים, דעם באשעפער, וועט געפעלן מיין ענטפער…
אין קינדהייט האב איך זיך ניט געלייגט שלאפן, איידער איך פלעג זיך ניט אנקוקן אויף דעם צעבליטן מיט שטערן שטראלנדיקן הימל. אנקוקן זיך ניט אויף עטלעכע שטערן, נאר אויף אלע, וואס זענען צעשיט פון איין עק הימל ביזן צווייטן. איך פלעג באקוקן דעם הימל, ווי דאס וואלט געווען מיין אייגענער גארטן, דערקענענדיק ווייטע און נאענטע שטערן, קליינע און גאר גרויסע, העלע און קוים־קוים שיינענדיקע… איך האב געקוקט אויף די געשטערנס, ווי אויף בלאנדזשענדיקע אין דעם הימלדיקן גארטן חידושדיקע חיות… איך האב אויסגעשטרעקט די האנט און מיר האט זיך געדאכט, אז איך צערטל און גלעט זייערע ציטערנדיקע, שטעכיקע שטראלן. איך פלעג זאגן די אלע שטערן, די אלע ווייטע זונען: „א גוטע נאכט אייך, שטערן? איר זענט, ווי געוויינטלעך, ווונדער שיין, פול מיט געטלעכער פראכט!‟ און איך האב געזען, איך האב געפילט, אז נאך די דאזיקע מיינע ווערטער, האבן זיי אנגעהויבן אויפגערעגט צו פינטלען און א ביסעלע העלער און ווארעמער ווי פריער, שיינען ביי נאכט…
איצט טראכט איך, אז א מאל, ווען איך וועל שטייען פארן באשאפער און ער וועט מיך פרעגן: „נו, משה, ווי איז דיר געפעלן מיין שטערנדיקער הימל?‟ — וועל איך געפינען דעם ענטפער פאר אים אין מיינע לידער, פערזן, פאעמעס…
און ער וועט זיין צופרידן מיט מיין ענטפער…
דערנאך, זייענדיק א ביסל א פארלוירענער און צעמישטער, וועל איך זיך אננעמען מיט דרייסטקייט און אויפהייבן מיין בליק צו זיין שיינענדיקן געזיכט און מיט א ציטערנדיקער שטימע אים פרעגן: „באשאפער, און דיר איז געפעלן דאס מיידל, אין וועלכער איך בין געווען פארליבט? געדענקסט, ווי נאך דעם וואס איך פלעג באגריסן דעם זון־אויפגאנג, בין איך געלאפן צו איר שטוב, כדי א שעפטשע צו טאן: „א גוט מארגן, געליבטע מיינע!‟. צו איר פענצטער פלעג איך קומען אויך דעמאלט, ווען אין ביינאכטיקן הימל האבן זיך אנגעצונדן די ערשטע שטערן, כדי קוים אטעמענדיק, אויפרופן: „א גוטע נאכט, געליבטע מיינע!‟
און דער באשאפער מיט א טרוימיקן שמייכל אויפן געזיכט וועט מיר ענטפערן: „דיין מיידל איז געווען א ווונדערלעך מיידל! איך האב געוווסט, אז ביסט פארליבט אין איר. וועגן דעם פלעגן מיר דערציילן מיינע זון־אויפגאנגען. דו פלעגסט דאך מיט זיי, מיט די אויפגאנגען, פארגלייכן דיין מיידל. ביי נאכט מיט דיין סוד פלעגן זיך טיילן מיט מיר מיינע שטערן. דו פלעגסט דאך מיט זיי, מיט די שטערן, פארגלייכן דיין געליבטע. דו פלעגסט זי באזינגען אין דיינע לידער, פערזן, פאעמעס… ס׳איז געווען עפעס ענלעכס צווישן דער שיינקייט פון מיין וועלט און דער שיינקייט פון דיין געפיל. דיין ליבשאפט צום מיידל איז גלייך ווי געווען אויסגעוועבט פון די צארטע פארטאגיקע זון־שטראלן און העלע שטראלן פון די ביינאכטיקע שטערן. און ס׳איז גאר ניט וויכטיק, אז דאס מיידל, אין וועלכער דו ביסט געווען אזוי טיף, יוגנטלעך פארליבט, האט זיך קיין מאל ניט דערוווסט וועגן דיינע הייסע געפילן, ניט געוווסט וועגן דיין ליבע צו איר… דו א פארליבטער ביסט געווען א ביסל ענלעך צו מיר, צום באשאפער פון דער וועלט…‟
און איך וועל בלייבן צופרידן מיטן געטלעכן ענטפער…


Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
פאלעמישע נאטיצן (סוף) 

Next Post
דער טראנזיסטאר 



