 
 לכבוד יום־טוב: קנארטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ק נ א ר ט ן
    
 א מעשה פון אן אלטן אפיקורס, איבערדערציילט לכבוד חנוכה
    
היינט זיינען קארטן א וואכעדיקער גאנג.
    
ווו שפילט מען היינט ניט אין קארטן?  וו ע ן  שפילט מען היינט
ניט אין קארטן? און  וו ע ר  שפילט היינטיקע צייטן ניט אין קארטן?
    
אמאל, אויב איר האט אין דעם א געפיל, האט מען בא אונדז געשפילט אין קארטן נאר איין מאל אין יאר ― חנוכה.
    
דאס הייסט, אז מע וויל צוריק, פלעגט מען אמאליקע צייטן כאפן
אין מיטן יאר אויך אמאל א קערטל, און א רעכט קערטל! א ווארעמס!
נאר ווו? בחדרי־חדרים! בסוד־סודות!
    
אדער ווינטער אין חדר, אויב איר האט אין דעם א געפיל, בין
מנחה למעריב, אז דער רבי איז געווען אין קלויז און געווארעמט זיך בא
דער לעזשאנקע, כלומרשט געלערנט „עין־יעקב״ פאר די בעלי־מלאכות;
אדער זומער אין א פינצטערער שטאל, בא א שפארונקעלע פון דער טיר;
אדער גאר אונטערגעקויפט געצל דעם שמש, א ייד א הויקער און א יא־דישליווער דערצו, און פארשלאסן זיך גאנץ אויבן, אין דער ווייבערשער
שול, איבערגעקערט א סטענדער, מחילה, מיטן פנים אראפ, און וואליי
אין „סטארשי קאזיר״, אדער אין „איין־און־דרייסיק״, אדער אין „טערטל־מערטל״!
    
ריבה־לאה די גבאיטע, זכרונה לברכה, זי איז שוין לאנג אף דער
אמתער וועלט, האט געפונען בא זיך איינמאל אין סטענדער א זאך ―
איז זי שיער ניט אנידערגעפאלן חלשות: ווער האט עס איר געקאנט אונטערווארפן אזא זאך אין סטענדער אריין?!..
    
זי איז ארויסגעלאפן אף דער גאס, זיך געלאזט איבער דער שטאט,
און, אויב איר האט אין דעם א געפיל, גענומען שרייען:
    
― גוואלד, יידישע קינדער, ראטעוועט! גוואלד, אן אומגליק! א
בלבול! קומט, וועל איך אייך עפעס ווייזן, וועט איר זען!
    
ווו אן אומגליק? און וואס פאר א בלבול? ― האט מען בא ריבה־לאהן נישט געקאנט דערגיין בשום אופן.
    
― קומט, קומט מיט מיר, וועל איך אייך ווייזן!
    
און אט אזוי האט זי, אויב איר האט אין דעם א געפיל, צונויפגעזאמלט ארום זיך אן עולם, קיין עין־הרע, פונעם רב מיטן דיין מיטן
שוחט מיטן חזן, ביז די איבעריקע חשובע בעלי־בתים פון שטאט.
    
פארשטייט זיך, אז מע האט דערזען, ריבה־לאה די גבאיטע גייט און
עס גייען איר נאך דער רב מיטן דיין מיטן שוחט מיטן חזן מיט נאך
בעלי־בתים, האט שוין דער פראסטער עולם גענומען גיין זען, וואס טוט
זיך דארט. און ווייבער און יונגעלייט און יינגלעך זיינען אויך געווען ציקאווע זען, וואס איז דארטן. און מע איז אוועק אלע מיט ריבה־לאהן ―
שוחט מיטן חזן, ביז די איבעריקע חשובע בעלי־בתים פון שטאט.
    
איר קאנט אייך פארשטעלן, אויב איר האט אין דעם א געפיל, וואס
פאר א פחד ס׳איז געפאלן אף דער שטאט. יידן האבן געמיינט, אז ס׳איז
זיכער אן אומגליק: אדער א ממזר האט מען זיי אונטערגעווארפן, אדער
א געהאנגענעם האט מען געפונען, אדער, חס־ושלום, אן עלילת־דם, אדער
אזוי עפעס א צרה אף דער שטאט...
    
ניט טויט, ניט לעבעדיק, האט מען ארויפגעקלעטערט אף דער ווייבערשער שול, ריבה־לאה די גבאיטע אף צו־פריער, דער רב מיטן דיין
מיטן שוחט מיטן חזן נאך איר, און נאך זיי דער איבעריקער עולם.
    
― ווו? ווו איז דער בלבול? ― האט דער עולם געפרעגט בא
ריבה־לאה דער גבאיטע, זיך צוגעהערט, טאמער וועלן זיי דערהערן א קול
פונעם ממזר, אדער דערזען הענגען א מענטשן, אדער גאר, חלילה, סימנים פון בלוט, וואס שונאים האבן אונטערגעווארפן, בכדי צו ברענגען
אן אומגליק אף דער שטאט.
    
 און שטעלט אייך פאר, אויב איר האט אין דעם א געפיל,
ווי איבעראשט מען איז געווארן, אז אנשטאט א לעבעדיקן ממזר און
אנשטאט א געהאנגענעם און אנשטאט בלוט, האט מען דערזען א מאדנע
זאך בא ריבה־לאה דער גבאיטע אין סטענדער: א גלח מיט א שווארצן
צלם! און נישט נאר איין גלח, נאר צוויי גלחים מיט צוויי צלמים: איין
גלח פון אויבן, דער אנדערער גלח פון אונטן!...
    
אלע האבן זיך אנגעבויגן, אריינגעקוקט צו ריבה־לאהן אין סטענדער אריין: פריער דער רב, דער דיין, דער שמש, דער חזן, דערנאך די
חשובע בעלי־בתים, און דערנאך שוין דער גאנצער איבעריקער עולם,
איינס נאכס אנדערע. א קוק ― און אוועק. ווארעם נעמען צורירן זיך צו
דעם מיט די הענט ― דערויף איז קיינער קיין בעלן נישט געווען. א חוץ
איין וועלוול ראמשעוויטש, דעם חזנס איידעם.
    
וועלוול ראמשעוויטש, אז ער האט נאר א קוק געגעבן, איז ער געווארן מלא גדולה, האט זיך צעלאכט און אויסגערופן מיט א שמחה:
    
― ס׳איז גארנישט, ס׳איז א געלעכטער. ס׳איז דער מלך טרעף!...
    
― וואס הייסט עס מלך טרעף?
    
― ס׳איז א קארט פון קארטן, א שפיל, וואס מע שפילט...
    
― ווי זשע קומט זי אהער, אין דער ווייבערשער שול, בא ריבה־לאה דער גבאיטע אין סטענדער? איז איין מאל אוועק. והשנית, פון וואנען ווייסטו, דעם חזנס איידעם, וואס איז אזעלכעס א קארט? און אז זי
הייסט מלך טרעף? און אז דאס איז א שפיל, וואס מע שפילט?...
    
אוודאי האט מיין וועלוול דערזען נעבעך, אז ער איז דא מיאוס
אריינגעפאלן, איז ער געווארן, אויב איר האט אין דעם א געפיל, אלערליי
קאלירן און האט גענומען בעלעבעטשען מיט דער צונג „בע״ און „מע״,
אהין, אהער, א ווארט צו א ווארט האט זיך נישט געקלעפט, ― אזוי
לאנג, אזוי ברייט, ביז...
    
נאר נישט דאס איז דער עיקר, וואס איך האב אייך געוואלט דערציילן. דאס איז א חוץ א מעשה, וואס מיר לייגן אפ אף אן אנדערט מאל.
עס איז נישט מער, ווי א מאמר המוסגר, ווי עס רופט זיך, א מין אריינפאר צו אונדזער געשיכטע פון די „קנארטן״. איך האב נאר געוואלט
ווייזן, אויב איר האט אין דעם א געפיל, ווי ווייט קארטן זיינען אמאל
געווען טרפה און ווי ווייט מע פלעגט זיך דארפן מיט זיי היטן.
    
איין וואך אין יאר איז נאר געווען א גליקלעכע, וואס דעמאלט האט
מען געקאנט בא אונדז שפילן אין קארטן פראנק און פריי, בפרהסיה.
    
דאס איז געווען די וואך פון חנוכה.
    
און וויבאלד מע שמועסט פון „פרייהייט״, איז דאך ניט שייך! האבן
מיר זיך צונויפגעקליבן א גאנצע חברה יונגעלייט, איינס און איינס, טאקע
בא וועלוול ראמשעוויטש אין שטוב. ער איז שוין דעמאלט געווען, אויב
איר האט אין דעם א געפיל, א חברה־מאן, וואס האט זיך אפגעשארן
בארד און פאות דווקא אום ספירה־צייט, גערויכערט שבת א פאפיראס
דווקא אפן גאנעק, און געגעסן א גויישן קאלבאס דווקא אין די ניין טעג
― און רופט מיך קנאקניסל!
    
און זיין ווייב, חיהלע, דעם חזנס טאכטער, האט זיך מיישב געווען
און האט אראפגעווארפן דעם פאריק און געבליבן אין אירע אייגענע
דווקא געלע האר, און האט באשאטן מיט פודער איר דווקא געשטופלט
פנים, און טאג ווי נאכט מיט יונגעלייט: כא־כא־כא און כא־כא־כא, באוויזן אלעמען דווקא אירע שווארצע ציין.
    
„דאס קלייזל״ ― אזוי האט געהייסן בא אונדז ראמשעוויטשעס
שטוב ― איז געווען אפן פאר אלע יונגעלייט פון שטאט. דארט האט מען
געקאנט לייענען א בלאט־צייטונג, א פסולדיק ביכל, רייכערן שבת א
פאפיראס, אין א תענית זיך טרייף מאכן מיט א קאלבאס ― און דער עיקר
כאפן א קערטל.
    
קארטן האבן זיי ביידע ליב געהאט, אי ער, אי זי; זי נאך מער, ווי
ער. זי האט געברענט, געווען אש־להבה! א סברה, אז זיי האבן געלעבט
דערפון... מחמת זי האט כסדר געהאלטן אין איין געווינען. ס׳איז איר
געגאנגען אין קארט, און אן עק! שטענדיק איז בא איר געווען טריומף.
אלע מאל די בעסטע קארטן, אלעמען האט זי געשלאגן, און גייט טוט
איר עפעס!
    
אויב איר האט אין דעם א געפיל, וואס הייסט אן איידעמל אף
קעסט, באדארף איך אייך זאגן, אז צוליב איר, צוליב אט דער חיהלע
מיט די רויטע האר און געשטופלטן פנים, האט ניט איין איידעמל, וואס
איז געזעסן אף קעסט, פארשפילט דאס גאנצע נדן מיטן ווייבס פערל און
געמאכט דעם שווער פאר אן אנזעצער.
    
מיט איינעם אזא אן איידעמל האט זי אפגעשפילט איינמאל א גאנצן
ווינטער אין אקע און געבראכט דערצו, ער זאל זיך גטן מיטן ווייב ― א
בילד, א קראסאוויצע ― און אריבער צו איר אף קעסט... איז געווארן אין
שטאט א ויצעקו! וואס זאל איך אייך זאגן? חושך ואפלה!...
    
נאר דאס געהער זיך נאך אויך נישט אן מיט אונדזער געשיכטע פון
די „קנארטן״. נישט מער איך בין צוגעטראטן צום סאמע רעכטן ארט,
ווו די מעשה האט זיך געטראפן. דאס הייסט, די געשיכטע, וואס איך וויל
אייך דערציילן, איז פארגעקומען טאקע אין דעם „קלייזל״, וואס איך זאג
אייך, ― בא די ראמשעוויטשעס אין שטוב, און געווען איז דאס דעם
ערשטן טאג חנוכה.
    
זיינען מיר, אלזא, געזעסן דעם ערשטן טאג חנוכה אין „קלייזל״
בא די ראמשעוויטשעס און געשפילט, אויב איר האט אין דעם א געפיל,
אין אונדזער כשרן יידישן שפיל ― אין אקע.
    
און געשפילט האבן מיר דארטן, דארפט איר וויסן, כיתותווייז, פאר־טיעסווייז. איין פארטיע האט אפגעשפילט, די אנדערע האט זיך געזעצט
שפילן. אלע מאל אזוי. ווער ס׳האט געשפילט אינדערפרי, ווער ― באטאג, און ווער ― אף דער נאכט. און מיט יעדער קאמפאניע האט געשפילט איינער פון די ראמשעוויטשעס. אמאל ער, און אמאל זי, און
אמאל זיי ביידע. באנאכט, אז ער איז געשלאפן, האט זי געשפילט, און
אז זי איז געשלאפן, האט ער געשפילט. און אמאל האט זיך געמאכט, אז
זיי זיינען א נאכט און צוויי נעכט און דריי נעכט ביידע נישט געשלאפן,
ביידע געשפילט. סיידן אף א האלבע שעה אפגעטראטן אף א זייט און
צווישן איין קאן און דעם אנדערן, אויב איר האט אין דעם א געפיל,
אנגעשפארט זיך און געכאפט א דרעמל...
    
צושפארן זיך און כאפן א דרעמל ― דאס האט געקאנט יעדער פון
די געסט אויך. ווער עס האט פארכאפט פריער אן ארט אף צו צושפארן
זיך ― דער האט געכאפט א דרעמל.
    
דאס אייגענע איז געווען אויך מיטן עסן. אפן טיש איז תמיד געשטאנען א פלעשל מיט א גלעזל, אלערליי געזאלצנס און אנגעשניטענער קאלבאס, און, אויב איר האט אין דעם א געפיל, איז כל דכפין ―
ווער עס וויל, דער קאן גיין עסן.
    
פארשטייט זיך, אז דאס אלצדינג איז געווען על חשבון הקארטן.
פון יעדן קאן האט מען אראפגענומען אלע מאל „מויד־געלט״, פאר דער
מויד הייסט עס, כאטש אין „קלייזל״ איז נישט געווען קיין שום מויד.
די ראמשעוויטשעס האבן זיך ניט גענייטיקט אין קיין דינסט. קיין מאלצייטן האט מען נישט געקאכט, קיין בעטן נישט געבעט, די שטוב נישט
געקערט. ס׳איז נישט געווען קיין צייט דערויף. היינט צו וואס א מויד?
פון דעסטוועגן האבן די ראמשעוויטשעס נישט דורכגעלאזט קיין שפיל
אן „מויד־געלט״. אלע האבן געוווסט, אז דאס גייט אף דירה־געלט, אף
הייצונג, אף קארטן און אף פארבייסן. לעבעדיקע מענטשן. א לעבעדיקער
מענטש דארף עסן. דערפון קאנט איר שוין פארשטיין, אויב איר האט
אין דעם א געפיל, אז עסן און טרינקען האט איר דארט געקאנט ווען און
וויפל אייער הארץ גלוסט...
    
דאס זעלבע אויך מיט פאפיראסן. גאנצע קאסטנס מיט פאפיראסן
― און ווער עס האט געהאט גאט אין הארצן, דער האט געבלאזן. און
מער פון אלע האבן גערייכערט די ראמשעוויטשעס אליין, ער און זי, זי
נאך מער פון אים. איך קאן מיר גארנישט פארשטעלן חיהלע ראמשע־וויטש אן א פאפיראס אין מויל. דערצו דאס אנגעפודערטע געשטופלטע
פנים מיט די נישט־פארקעמטע רויטע האר, מיט די נישט־דערשלאפענע
אונטערגעשוואלענע אויגן, און דער שטענדיק בלויער רויך, וואס אין
שטוב, מיטן טומל, מיטן הו־הא, ― אט דאס אלץ אינאיינעם, אויב
איר האט אין דעם א געפיל, קאנט איר זיך פארשטעלן, ווי דאס „קלייזל״
האט אויסגעזען חנוכה, ווען מע קאן שפילן אין קארטן פראנק און פריי
און מע דארף זיך נישט באהאלטן און נישט מורא האבן פאר א גוט
אויג...
    
איך בין יענעם טאג געווען פון דער דריטער אשמורה, דאס הייסט,
פון דער קאמפאניע, וואס האט זיך געזעצט שפילן דעם ערשטן טאג
חנוכה אף דער נאכט, צום צווייטן ליכטל, און נישט אויפגעשטאנען פון
טיש, ביז מע האט באדארפט אנצינדן דאס דריטע ליכטל, און אביסל
ווייטער...
    
געבענטשט חנוכה־ליכטלעך האט נישט דער בעל־הבית, וועלוול ראמשעוויטש, חלילה, נאר איינער פון די געסט: אלי ראפאלסקי, א יונגערמאן
א צאצקע, אן איידעם אף קעסט, וואס האט ליב א קערטל, נאר פון
יידישקייט אפטרעטן ― דאס ניט. און די ראמשעוויטשעס האבן געהאט
זייער א וווילע טבע: ס׳איז נישט זייער עסק. איר מעגט אייך זיין וואס
אין דער קארט, אדער, פארקערט, איר קאנט אייך זיין פרום, ווי זיבן
שדים ― אבי איר האט אין קעשענע און שפילט אין אקע און ס׳איז
דא נאך פלאץ אף נאך א האנט, ― איז ברוכים הבאים, מיטן גרעסטן
כבוד! אזוי פיל מכות מיינע שונאים און אזוי פיל גליקלעכע יאר מיר,
וויפל מאל עס האט זיך געמאכט, מיר האבן אפגעשפילט מיט מענטשן,
אויב איר האט אין דעם א געפיל, פינף נעכט מיט פינף טעג דורכאנאנד
און זיך צעגאנגען און נישט געוווסט, ווער זיי זיינען און וואס זיי זיינען
און פון וואנען זיי זיינען און וווהין זייער געביין איז אהינגעקומען.
א קארט איז נישט קיין שידוך. מע קאן זיך זייער שיין שפילן אין אקע
„בלינד״ און נישט וויסן יענעמס ייחוס.
    
אלזא, זיינען מיר געזעסן און געשפילט אין אקע, פארטיפט אין
דער ארבעט אזוי שטארק, אז מיר האבן גאר נישט באמערקט, ווי עס
זיינען אריינגעקומען צוויי פארשוינען, נאר אזעלכע מאדנע און נישט
קיין געוויינלעכע, אז ווי נאר מיר האבן דערהערט זייער „גוט יום־טוב״
און אויפגעהויבן אף זיי די אויגן, זיינען מיר אלע געבליבן, ווי געפלעפט,
אן הענט און אן לשון.
    
ווילט איר דאך וויסן, וואס איז דאס געווען פאר א מין פארשוינען
אזעלכע, וואס מע דארף זיך פאר זיי דערשרעקן? וועל איך אייך זיי
אפמאלן, ווי ווייט מעגלעך, אין קורצן.
    
איינער א ייד א הויכער, א לאנגער, א שמאלער, אין א זיידענער
זשופיצע; פאות ― לאנגע, שמאלע, פלעכטלדיקע, ביזן גארטל; אפן קאפ
א שטריימל; און א בארד מיט א פאר וואנצעס אזעלכע, וואס אז מע
באגעגנט זיך מיט אזא נפש באנאכט אין דער פינצטער, אין א שמאל
געסל ― מעג מען לייענען קריאת־שמע.
    
דער אנדערער ― דווקא א נידעריקער און דווקא א גראבער, אויך
מיט לאנגע פאות און אויך מיט מאדנע בארד און וואנצעס, נאר נישט
אזוי מסוכן, ווי דער ערשטער. אין איין האנט האלט ער א לאנטערן, אין
דער אנדערער ― א פעטשיילע מיט געלט.
דערזען, אז מיר האבן זיך פאר זיי ווי דערשראקן, האט דער הויכער
דער לאנגער מיט די פלעכטנדיקע פאות ארויסגעלאזט א שמייכעלע פון
די וואנצעס און א זאג געגעבן נאך א מאל:
    
― א גוט יום־טוב אייך, ליבע יידן. מיר זיינען געקומען צו אייך
גוט יום־טוב בעטן לכבוד חנוכה.
    
דערביי האט ער געגעבן א קוק אף די חנוכה־ליכטלעך, דערנאך אפן
טישל מיט די קארטן און ארויסגעלאזט א טיפן זיפץ. באלד נאך אים
האט דער צווייטער, דער גראבער, אויך געגעבן א זיפץ. ביידע האבן
געזוכט מיט די אויגן אן ארט אף צוצוזעצן זיך.
    
גוט, וואס דער בעל־הבית, ראמשעוויטש, האט זיך געכאפט, אז מע
באדארף זיין העפלעך. האט ער זיך געגעבן א הייב־אויף פונעם ארט,
אפגעגעבן די אריינגעקומענע שלום־עליכם, אנגעוויזן זיי, ווו צו זעצן זיך,
און באלד נאך אים האבן מיר אלע שוין געפונען פאר נייטיק אפגעבן
זיי שלום, איטלעכער באזונדער. ווער מיט א קוועטש בא דער האנט, און
ווער גלאט מיט א שאקל דעם קאפ צו זיי פון דער ווייטן.
    
אנידערגעזעצט זיך, האבן זיי ביידע ווידער איבערגעקוקט זיך
און ארויסגעלאזט א טיפן זיפץ. און דער בעל־הבית האט געפונען פאר
נייטיק א פרעג צו טאן בא זיי: מה שמכם? פון וואנען? וווהין? און
וואס? און ווען? ― ווי געוויינלעך.
    
האט אפגעענטפערט דער לאנגער און דער שמאלער מיט א שפראך,
אויב איר האט אין דעם א געפיל, פון שמן־זית. פאוואלינקע, געציילטע
ווערטער, און מיט א צוקערדיק זיס שמייכעלע פון די מוראדיקע וואנצעס
ארויס. עס האט אויסגעזען, אז ניט ער רעדט, נאר ער בענטשט און זופט
עפעס בעת־מעשה.
    
― איך בין, מיינע ליבע יידן, דעם בעל־שם־טובס אן אייניקל, און
גיי ארום כל ימי איבער דער וועלט און ריכט־אפ גלות און זאמל געלט
אף ישיבות דא, אין חוץ־לארץ, און דארט, אינעם לאנד פון אונדזערע
אבות ― אך־אך־אך! און דאס איז מיין גבאי, וואס גייט מיט מיר. ―
האט ער אנגעוויזן מיט די אויגן אפן גראבן, און ביידע האבן ארויסגעלאזט א טיפן זיפץ. ― אונדזער גאנץ לעבן האבן מיר אוועקגעגעבן פאר
ישיבות, גאטס תורה זאל חלילה נישט פארגעסן ווערן ― אך־אך־אך!
גיט, יידן א נדבה, וויפל אייער הארץ פארטראגט... אחד המרבה ואחד
הממעיט... ― האט אויסגעלאזט דעם בעל־שם־טובס אייניקל מיט א
גלאנץ די אויגן ארויף און מיט א פסוק, און דער גבאי האט אים אונטערגעכאפט אויך מיט א פסוק: „וכל המרבה מרבין לו מן השמים״,
פארגלאנצט די אויגן ארויף און געגעבן א לייג־אוועק די פעטשיילע מיט
געלט אפן טיש מיט א קלונג. די פעטשיילע האט זיך אויפגעבונדן און
פון דארט האבן ארויסגעקוקט א מאסע זילבערנע און אויך גאלדענע
מטבעות.
    
געלט, זאגט מען, גייט צו געלט. ווייל אין דער פעטשיילע זיינען געווען א סך זילבערנע און גאלדענע מטבעות, האבן מיר שוין נישט געקאנט
זיין אזוי גראב און האבן אריינגעווארפן אין דער פעטשיילע אריין איטלעכער פון זיין קעשענע, און בעת מעשה איז אונדז אלעמען דורכגעפלויגן א מחשבה (איך ווייס פאר געוויס, אז אלעמען איז דורכגעפלויגן דער זעלבער געדאנק): „אך, ווען איך האב דא באם טיש אט די
פעטשיילע מיט געלט!... וואס פאר א ספעקטאקל וואלט איך אפגעשפילט! ׳׳...
    
בא אונדזער בעל־הביתטע, חיהלע ראמשעוויטש, האבן זיך אזש די
אייגלעך, אויב איר האט אין דעם געפיל, אנגעצונדן און צעברענט.
דאס האבן באמערקט אלע, אפילו דעם בעל־שם־טובס אייניקל מיטן גבאי,
וועלכע האבן זיך נישט געאיילט צוצונעמען די פעטשיילע פונעם טיש. זיי
זיינען געזעסן ביידע אראפגעלאזט די הענט און עפעס מאדנע אריינגעקוקט אין די קארטן, וואס זיינען געלעגן צעווארפן איבערן טיש. עס איז
געווען קענטלעך, אז זיי זעען דאס צום ערשטן מאל אף זייער לעבן.
    
― האט קיין פאראיבל ניט, וואס איך וועל אייך פרעגן, אפשר
שטערן מיר אייך? ― אזוי רופט זיך אן דעם בעל־שם־טובס אייניקל
מיט זיין שמן־זית־לשון און מיט זיין צוקער־זיס שמייכעלע, אנווייזנדיק
מיטן מינדסטן פינגער אף די צעווארפענע קארטן. ― וואס איז דאס
אזעלכעס אט א דאס א?
    
― קארטן. ― ענטפערן אים ביידע מיט א מאל, דער בעל־הבית
מיט דער בעל־הביתטע, קוקן זיך איבער מיט אונדז, ווי איינער רעדט:
„פאראן נאך, אפנים, אזעלכע ווילדע מענטשן אף דער וועלט, וואס ווייסן
ניט פון קארטן צו זאגן״...
    
דעם בעל־שם־טובס אייניקל האט צוגעמאכט איין אויג, פארקנייטשט
דעם שטערן מיט דער נאז, אויסגעדרייט דאס פנים צום גבאי און א זאג
געגעבן מיט א זיפצל:
    
― קנארטן?...
    
― קנארטן! ― האט אים אפגעענטפערט דער גבאי, אויך מיט א
זיפצל.
    
― נישט קיין קנארטן, נאר קארטן! ― האט זיך חיהלע ראמשע־וויטש איינגעשטעלט צו פאריכטן, ניט אראפלאזנדיק קיין אויג פון דער
פעטשיילע מיט געלט.
    
פארשטייט זיך, אז נישט דעם בעל־שם־טובס אייניקל און נישט
דער גבאי האבן נישט אפגעענטפערט דער בעל־הביתטע, און אפילו איר
נישט געשענקט קיין קוק פון זייערע ווייכע, שמייכלענדיקע, קלוגע אויגן
― אזעלכע יידן, אויב איר האט אין דעם א געפיל, קוקן נישט אף א
נקבה.
    
― זאגט זשע מיר, איך בעט אייך, וואס איך וועל אייך פרעגן, אויב
מיר שטערן אייך נישט ― מאכט דעם בעל־שם־טובס אייניקל ווידער א
מאל צום בעל־הבית: ― וואס איז דאס אזעלכעס קנארטן? און אף וואס
דארף מען דאס? דאס הייסט, איך מיין, וואס טוט מען מיט דעם?
    
― מע שפילט ― ענטפערט אים ראמשעוויטש ― אז עס קומט
חנוכה, שפילט מען אין קארטן.
    
דעם בעל־שם־טובס אייניקל האט ווידער צוגעמאכט איין אויג, און
ווידער אויסגעדרייט פאוואלינקע דאס פנים צום גבאי און א זאג געגעבן
מיט א זיפצל:
    
― חנוכה שפילט מען בא זיי אין קנארטן. אך־אך־אך!...
    
― אין קנארטן! ― חזרט איבער דער גבאי מיטן אייגענעם זיפצל.
    
― וואס זשע הייסט עס? ― רופט זיך אן דעם בעל־שם־טובס אייניקל ווידער א מאל צום בעל־הבית, לאנגזאם, מיט זיין שמן־זית־לשון.
― ווי אזוי שפילט מען דאס אין קנארטן? און צוליב וואס?
    
― צוליב געלט. ― ענטפערט אים ראמשעוויטש, קוקט אף אונדז
און אף דער פעטשיילע מיט געלט.
    
 אפנים, דער ענטפער „צוליב געלט״ האט ארויסגעוויזן בא ביידע
געסט שטארק ווילד און משונה אומגעלומפערט, ווארעם זיי האבן ביידע
אין איין צייט אויסגעדרייט זיך איינס צום אנדערן און אוועקגעשטעלט
אזעלכע מאדנע פנימער, אז דער עולם, וואס האט די גאנצע צייט געשטיקט זיך, האט נישט געקאנט מער איינהאלטן זיך און אויסגעשאסן א
געלעכטער.
    
― וואס איז דא צו לאכן? ― האט זיך די בעל־הביתטע אנגענומען
זייער קריוודע, פאררייכערט א פאפיראס נאר צוליב דעם, מע זאל נישט
זען, ווי זי לאכט. און דער בעל־הבית, וועלוול ראמשעוויטש, איז איר געקומען צו הילף און געגעבן צו פארשטיין די דאזיקע יידן, קורץ און
שארף, דעם שכל פון קארטן, אז קארטן איז א „זאבאווע״ אף צו פארברענגען די צייט, און א מיטל אף צו מאכן געלט. קורץ ― קארטן איז
א געשעפט. א געשעפט, ווי אלע געשעפטן.
    
אזוי האט אויסגעלאזט וועלוול דעם חזנס איידעם און א נעם געטאן
זיך צו די קארטן און א קוק געגעבן אפן עולם, בכדי צו באווייזן די „דע־קוטשליווע״ יידן, אז מע איז פארטאן אין געשעפט, און אז ס׳איז קורץ
די צייט, און אז זיי מעגן שוין אויפשטיין, אויפהערן דרייען א מוח און
גיין געזונטערהייט.
    
די יידן האבן אבער, ווי עס ווייזט אויס, נישט אין זינען געהאט
אפילו אויפצושטיין און אוועקגיין. אדרבה, זיי האבן זיך, אויב איר האט
אין דעם א געפיל, נאך מער צוגערוקט צום טיש און געקוקט, ווי דער בעל־הבית טאשט קארטן, מיט אזעלכע אויגן, גלייך ווי זיי וואלטן זיך געריכט, אז דא וועט ארויסשפרינגען מי יודע וואס פאר א ווונדער!
    
― אויב מיר שטערן אייך נישט... ― האט דעם בעל־שם־טובס אייניקל א זאג געגעבן צו אונדז אלעמען מיט זיין שמן־זית־לשון און מיט
זיין זיס שמייכעלע.
    
― איר ווילט אנקוקן, ווי מע שפילט אין קארטן? ― האט אים אונטערגעכאפט וועלוול ראמשעוויטש. ― קוקט, איר וועט אונדז נישט קאליע
מאכן... נו? קינדער! צו דער ארבעט! די נאכט שטייט נישט! ווער איז
ערשטע האנט?
    
און די איבערגעריסענע ארבעט איז אוועק, ווי פריער, און נאך מיט
מער פרישקייט, מיט מער היץ, מיט כוונה, מיט קאפ, און טאקע ווי עס
רופט זיך: „לשמה״!...
    
די יידן האבן נאר געקוקט אונדז אלעמען אין די אויגן אריין, זיך צוגעהערט צו אונדזער שפראך און געכאפט א קוק אויך צו אלעמען אין די
קארטן, און אלע מאל, ווען מיר האבן פאוואלינקע, ביסלעכווייז, אויב איר
האט אין דעם א געפיל, אריינגעקוקט אין דער איבערגעדעקטער קארט,
האבן אויך אונדזערע צוויי יידן זיך איינגעבויגן אין דרייען און אריינגעקוקט פון אונטן ארויף אדער פון אויבן אראפ, און געמאכט בשעת־מעשה אזעלכע גרימאסן, אז מע האט באדארפט זיין שטארקער פון
אייזן, מען זאל נישט פלאצן פון געלעכטער. א גליק, וואס מע איז געווען
אריינגעטאן איטלעכער אין זיין קארט, און קארטן, אויב איר האט אין
דעם א געפיל, האבן אין זיך א כוח, אז סיידן ערדציטערניש קאן א מאל
שטערן.
    
 איך האב מורא, אז איך בין געווען דער איינציקער, וואס האב
זיי געהאט, ווי מע רופט דאס, אפן אויג. איך האב פון צייט צו צייט
געכאפט א קוק אף מיינע צוויי יידן. עס איז מער ווי זיכער, אז נישט
זיי, נאר מיר זעען־אויס בא זיי ווי ווילדע מענטשן, וואס פארנעמען זיך
מיט א ווילדער מלאכה, רעדן אף א ווילדער שפראך און פירן זיך, ווי
ווילדע מענטשן: זיצן אן היטלען, בלאזן פאפיראסן, בייטן זיך מיט פאפירלעך, ווארפן געלט אין טעלער אריין און רעדן זיך דורך מיט אזעלכע
ווערטער, וואס קאנען אויסזען, ווי טערקיש. ווארעם ווער איז דאס מחויב
צו פארשטיין, אויב איר האט אין דעם א געפיל, וואס הייסט „פאס״,
„קווענץ״, „שראגע״, „וויזא״, „נאראש״, „שקצים״, „שיקסעס״, „אוי־בער״, „מלכה״, „מלך״, „טויז״, וכדומה אזעלכע דיבורים, וואס זיינען
שייך צו קארטן־שפראך?...
    
איך קאן אייך שווערן בהן שלי, אז מיר אלע האבן שוין געהאט כמעט
פארגעסן אן די צוויי יידן. פלוצעם טוט עמעצער א פאטש מיט א ווייסער
האנט איבער דער טאש מיט קארטן אפן טיש און א זאג:
    
― שאט, יידן! מיר ווייסן שוין! מיר האבן געכאפט דעם שניט!
ס׳איז א יצר־הרע! א גוואלדיקער יצר־הרע, א קליפה רחמנא־לצלן!
טוט אונדז צוליב, גיט אונדז אויך! ס׳איז א יצר־הרע, א קליפה! אוי, א
קליפה! גאט וועט אונדז מוחל זיין! זינדיקע מענטשן! זעט, גיט אונדז
אויך! מיר ווילן אויך פארזוכן דעם טעם פון קנארטן!
    
דאס זיינען געווען דעם בעל־שם־טובס אייניקלס ווערטער. געזאגט
זיינען זיי געווארן מיט אזא ציטערדיק קול און מיט אזוי פיל פייער און
מיט אזא רחמנות־פנים, כמעט מיט טרערן אין די אויגן, אז, ממש, עס
האט אויסגעריסן א שטיק הארץ! און דערצו האט מיטגעהאלפן, אויב איר
האט אין דעם א געפיל, די פעטשיילע מיט זילבער און גאלד... איטלעכן
האט זיך געוואלט (איך בין איבערצייגט, אז איטלעכן!), אז די דאזיקע
פעטשיילע מיט זילבער און גאלד זאל אריבערגיין צו אים... בא אונדזער
חיהלע ראמשעוויטש האבן זיך אזש די אויגן אנגעצונדן און די בעקלעך
צעפלאמט, און זי האט זיך אנגערופן צו איר מאן, וואס איז געבליבן, ווי
געליימט, און צו אונדז אלעמען:
    
― יידן בעטן... וואס וועט אייך ארן?... טוט זיי צוליב... לאמיר זיי
געבן קארטן צוליב יום־טוב! צוליב חנוכה! ― האט זי צוגעגעבן מיט א
שמחה, וואס ס׳איז איר געקומען אפן זינען דער געדאנק, אז היינט איז
יום־טוב, חנוכה, און די אויגן אירע, אויב איר האט אין דעם א געפיל,
האבן זיך איינגעקוקט שטארק אין דער פעטשיילע מיט געלט, וואס דעם
בעל־שם־טובס אייניקל האט דערווייל צוגערוקט צו זיך און גענומען מיט
טרייסלענדיקע הענט און ציטערדיקע פינגער ארויסציען פון דארט א
מטבע נאך א מטבע, פריער זיך, דערנאך דעם גבאי, אנגעלייגט א גאנץ
קופקעלע מיט געלט, צוויי קופקעלעך, איין קופקעלע זיך, דאס אנדערע ―
דעם גבאי, און בעת מעשה פארענטפערט זיך, גערעדט צו זיך אליין:
    
― נישקשה! מיר האבן א שטארקן גאט!... ממה נפשך, וועלן מיר
געווינען, וועלן די ישיבות האבן נאך געלט... וועלן מיר, חלילה, פארשפילן, וועט אונדז גאט מוחל זיין. ער איז אן אל ארך־אפים! ― האט ער
אויסגעלאזט מיט א לשון־קודש־ווארט און מיט א גלאנץ די אויגן ארויף.
און דער גבאי האט אים אונטערגעכאפט אויך מיט א גלאנץ די אויגן
ארויף און אויך מיט א לשון־קודש־ווארט:
    
― אן אל ארך־אפים ורב חסד ואמת!...
    
דאס אלצדינג, וואס איך דערצייל אייך, איז פארגעקומען אזוי פלוצעם, אומגעריכט, אז קיינער פון אונדז, אויב איר האט אין דעם א
געפיל, האט קיין צייט נישט געהאט אפילו צו ווונדערן זיך, און עס האט
אונדז אויסגעוויזן אזוי נאטירלעך, וואס נאטירלעכער קאן שוין גארנישט
זיין, און דערצו מוז מען מודה זיין, אז אלעמענס געדאנקען זיינען געווען,
ווי איך האב אייך שוין געזאגט, אין דער פעטשיילע מיט זילבער און
אלעמענס אויגן זיינען געווען אף די קופקעלעך מיט געלט...
    
עס איז געבליבן איין זאך אף צו באשטימען: מי ומי ההולכים ―
ווער זאל שפילן? דאס הייסט, אזוי ווי עס זיינען צוגעקומען פרישע צוויי
פאר הענט, בלייבט א קשיה, ווער פון אונדז זאל ארויספאלן פון קאן?
    
פארשטייט זיך, אויב איר האט אין דעם א געפיל, אז קיינער פון
אונדז האט קיין חשק נישט געהאט ארויסצופאלן פון קאן בא אזא געלעגנהייט צו שפילן אין אקע מיטן בעל־שם־טובס אייניקל, וואס האט געבראכט מיט זיך אזא פעטשיילע מיט געלט. און עס האט זיך אנגעהויבן א
דינגעניש: „גיי דו״. „גיי דו״. „פאר וואס איך?״ „פאר וואס ניט דו?״
    
דאס ערשטע כפרה־הינדל איז געווען דאס זיידענע איידעמל, די
צאצקע, וואס איך האב אייך געזאגט פריער, אלי ראפאלסקי, דער זעלבער,
וואס האט געבענטשט חנוכה־ליכטלעך פאר אונדז אלעמען.
    
אף אים איז געפאלן דער גורל, ווייל חיהלע ראמשעוויטש האט אזוי
געוואלט. זי האט געדרונגען, אז ער דארף גיין אהיים. שוין שפעט. זיין
שווער און שוויגער וועלן האבן טענות, מאכן סקאנדאלן, לאזן זיי גיין
כף־הקלע!
    
דאס איז אבער נאר געווען לפנים. אין דער אמתן, האבן אלע געוווסט דעם סוד, אז אלי איז א פארשפילטער. עס טאגט שוין בא אים
לאנג אין געלט, און לייען וויל אים קיינער נישט: אין מיטן שפילן לייט
מען נישט.
    
האבן מיר שוין איינעם געפטרט. וואס זשע טוט מען מיטן צווייטן?
דארף מען ווארפן גורל, ציען קניפלעך, ווי דער שטייגער איז. און צי
וואס זאל איך אייך לאנג מאריך זיין? מע האט גענומען די צוויי יידן צו
דער ארבעט און מע האט אנגעהויבן בא זיי אפציען א קופקעלע. אין דער
פעטשיילע איז געווארן אלע מאל ווינציקער, און בא אונדז איז געווארן
מערער. די יידן האבן געברענט, ווי א שטרויענער דאך. עס האט שוין געהאלטן דערביי, אז די פעטשיילע זאל זיך אט־אט אויסליידיקן עד־לפ″ק און
פונעם בעל־שם־טובס אייניקל זאל ווערן א גל של עצמות. עס איז שוין
דורכגעפלויגן בא אונדז א מחשבה: וואס וועט זיין, טאמער בלייבן זיי
אן א פרוטה? וואס וועט די שטאט זאגן? וואס וועט די וועלט זאגן?...
    
נאר א קארט, אויב איר האט אין דעם א געפיל, האט אין זיך א
כוח, אז אט ליגט איר ארצה, אט־אט, דאכט זיך, טראגט מען אייך ארויס
אין א ליילעך; פלוצעם טוט א שיין דאס מזל און עס גייט אייך אוועק
דאס בלאט ― איר ווייסט אליין נישט, ווי ארום און פון וואנען! אונדזערע יידן האט אנגעהויבן צו גיין, ווי עס רעדט זיך, דורך טיר און דורך
טויער! ובפרט פון דער מינוט אן, ווען דעם בעל־שם־טובס אייניקל האט
אליין גענומען אויסטיילן קארטן. „מע באדארף נעמען די סטרא־אחרא
אין די הענט אריין״ ― האט ער געזאגט, אויסטיילנדיק קארטן, פריער
פאוואלינקע, הארט בא די ווענט, מיט נישט קיין געניטער, ציטערדיקער
האנט און עפעס ווי צעטומלט, מיט בלאנדזשענדיקע אויגן, וואס האט
ארויסגערופן בא אונדז אלעמען נישט קיין קליינעם געלעכטער. נאר נאכדעם, וואס ווייטער־ווייטער, האט ער אנגעהויבן געבן קארטן אלץ גיכער
און בעסער, און איז דערגאנגען אזוי ווייט, אז עס האט, אויב איר האט
אין דעם א געפיל, געברענט בא אים אונטער די הענט ― און געגאנגען
איז אים מיט סכנות־נפשות. וואס איר האט ― האט ער מער: האט איר
דריי אונטערס ― האט ער דריי אויבערס, האט איר מלכים ― האט ער
טייז, האט איר טייז ― האט ער א נאראש! און טאמער האט איר זיך
איבערגעשראקן און האט זיך אוועקגעלייגט מיט א קווענץ ― האט ער
שראגע!
    
― רבותינו! ― האט זיך דעם בעל־שם־טובס אייניקל אויפגעכאפט
פון טיש שוין מיטן טאג גלייך און אויסגעגלייכט זיך די ביינער, אריינלייגנדיק דאס גאנצע געווינס מיטן אייגענעם געלט שוין נישט אין דער
פעטשיילע, נאר אין אלע קעשענעס אריין, מיט א גלאנץ מיט די אויגן
ארויף און מיט א זיפצל, און דער גבאי נאך אים, אויך מיט א גלאנץ מיט
די אויגן ארויף און אויך מיט א זיפצל, געענדיקט פאר אים דעם פסוק:
    
― הגיע זמן קריאת־שמע של שחרית ― גרויסער טאג, שוין צייט
גיין אין שול אריין דאוונען...
    
פארטשאדעטע, שלעפעריקע, הונגעריקע און דערשלאגענע, אנגעבלאזענע איינס אפס אנדערע, ווי געוויינלעך פארשפילטע, זיינען מיר א
וויילע געבליבן זיצן, אויב איר האט אין דעם א געפיל, ווי אפגעשמיסענע.
דערנאך האבן מיר זיך אויפגעהויבן אלע און א לאז געגעבן צום טיש ―
צום פלעשל בראנפן מיטן פארבייסן, ― אויסער אונדזערע צוויי יידן,
וואס זיינען שוין גרייט געווען זיך לאזן צו דער טיר אוועקצוגיין, נישט
פארגעסן צו זוכן א מזוזה... האט זיך פלוצעם אויפגעכאפט דער בעל־הבית, וועלוול ראמשעוויטש, פארלאפן זיי דעם וועג, אוועקגעשטעלט זיך
מיט צענומענע הענט בא דער טיר און א זאג געגעבן צו זיי:
    
― בלאטע! איר וועט ניט אוועקגיין פון מיין שטוב, ביז איר וועט
עפעס ניט נעמען מיט אונדז אין מויל אריין!...
    
קיין גרעסערע נקמה האט טאקע אונדזער וועלוול ניט געקאנט צוטראכטן. אונדזערע יידן זיינען נעבעך געבליבן, אויב איר האט אין דעם
א געפיל, אין דער הינערפלעט, געקוקט איינס אף דאס אנדערע מיט אזעלכע אויגן, גלייך ווי מע וואלט זיי זאגן, זיי זאלן מוחל זיין אויסליידיקן
די קעשענעס און אפגעבן צוריק דאס גאנצע געווינס. דער ערשטער האט
זיך אנגערופן: דעם בעל־שם־טובס אייניקל מיט זיין שמן־זית־לשון און
מיט זיין צוקער־זיס שמייכעלע:
    
― מיר דאנקען אייך אוודאי פאר אייער גאסטפריינטלעכקייט.
הכנסת־אורחים איז איינע פון די גרעסטע מצוות בא אונדז מן התורה...
איר דארפט אבער נישט פארגעסן, אז מיר זיינען אזעלכע יידן, וואס נישט
פון יעדער שחיטה עסן מיר...
    
דאס האט אונדז שוין אלעמען אויפגעטראגן: אזוי? נישט פון יעדער שחיטה עסט איר? איר האט מורא, טאמער איז ניט רעכט כשר?
און אין קארטן שפילן ― דאס מעגט איר?... עס וועט אייך נישט העלפן
קיין רבונו־של־עולם! האט איר פארזוכט אן אקע מיט א באנטשאק, מוזט
איר שוין פארזוכן מיט אונדז א... דארע קישקע!...
    
טויט ווי די וואנט זיינען געבליבן שטיין מיינע צוויי יידן און איבערגעקוקט זיך מיט מאדנע אויגן. נאכדעם האט דעם בעל־שם־טובס אייניקל
ארויסגעלאזט א טיפן זיפץ, כמעט א קרעכץ, און אנגערופן זיך צו אונדז
מיט פארגלאנצטע אויגן ארויף:
    
― טא! אויך די אייגענע מעשה. ערשטנס, בא יידן אין שטוב... א
יידן טאר מען נישט חושד זיין... והשנית, טאמער אפילו איז, חלילה
וחס, נישט אזוי רעכט כשר, איז דאס ממה־נפשך... מיר האבן א גרויסן
גאט: „אלמלי נגדוה לחנניה מישאל ועזריה, פלחו לצלמא״...
    
אזוי האט אויסגעלאזט דעם בעל־שם־טובס אייניקל און מיט צנועהדיקע טריט זיך געלאזט צום טיש, ווו די בעל־הביתטע, חיהלע ראמשע־וויטש, האט גענומען צוגרייטן קילקעס, הערינג און קאלבאס.
    
― לחיים, יידן, לחיים! ― האט דעם בעל־שם־טובס אייניקל געזאגט
ווידער מיט א זיפץ און געטרונקען צו אונדז אלעמען לחיים, קוים־קוים
באנעצט די ליפן און גענומען זיך מיט ציטערנדיקע פינגער צום פארבייסן, פריער צו די קילקעס מיטן הערינג, דערנאך צום קאלבאס. דאס
אייגענע האט געטאן אויך דער גבאי, און ביידע האבן זיי נעבעך געזיפצט, שיער נישט געווארגן זיך מיט יעדן ביסן. און ערשט, אז מע האט
אפגעגעסן, האט זיך וועלוול אין זיי נוקם געווען אף דעם רעכטן אמת;
ער האט זיך מיישב געווען און רופט זיך אן צו זיי גאר אן שום רחמנות,
ווי אן אמתער גזלן:
    
― ווייסט איר כאטש, אז דאס וואס איר האט געגעסן, האט איר
געגעסן פון איוואנס שחיטה? ווייסט איר כאטש, אז די דאזיקע דארע
קישקע איז אן אמתער גויישער קאלבאס פון כ...
    
מער האט וועלוול נישט געקאנט ארויסרעדן, ווייל ביידע יידן האבן
זיך געגעבן א כאפ באם קאפ און פייל אויסן בויגן זיך א לאז געגעבן
מיט אן אימפעט צו דער טיר און, אויב איר האט אין דעם א געפיל,
אוועק, ווי א שטורעמווינט, אפילו אן א זיי געזונט!
    
די נקמה, וואס מיר האבן דערלעבט אין די צוויי יידן, איז געווען
אזוי גרויס, אז מיר האבן שוין גאר פארגעסן, אז מיר זיינען באגראבן
געווארן אין דער דאזיקער נאכט ניין איילן, און האבן זיך געכאפט בא
די זייטן און האבן, אויב איר האט אין דעם א געפיל, גענומען לאכן,
האבן מיר געלאכט און געלאכט, געלאכט און געלאכט, געלאכט און געלאכט... נאר פלוצעם האבן מיר דערהערט א געשריי ניט מיט קיין מענטשלעך קול:
    
― אוי! א דונער האט מיך דערשלאגן!! זעט נאר, זעט!! איך וועל
עס נישט אויסהאלטן!!!
― ― ― ― ― ― ― ― ― ― ― ― ―
    
דאס קול האט געהערט צו חיהלע ראמשעוויטש. מיר האבן גארניט
באמערקט, ווי זי האט זיך נאכן צובייסן גענומען צו איר ארבעט. זי האט
געהאלטן בא צונויפנעמען די אפגעשפילטע קארטן אף צו פארקויפן זיי
נאכדעם אין קלייטל אריין, אדער אויסבייטן זיי אף נייע קארטן. באם
סארטירן די קארטן האט זיך איר געווארפן אין די אויגן אריין עפעס
צופיל טייז, צו זעקס־זיבן טייז אין א טאליע!
    
מיר האבן זיך אלע געגעבן א נעם צו די קארטן, און, אויב איר
האט אין דעם א געפיל, אויפגעדעקט אן אוצר נישט נאר פון טייז, נאר
אויך איבעריקע מלכים און מלכות און אויבערס און גלאט געפינטלטע
קארטן האבן זיך ארויסבאוויזן אן א שיעור!
    
דאס ערשטע, וואס מיר האבן פארגענומען: אנשטאט אהיים, האבן
מיר זיך צעלאזט איבער אלע שולן און בתי־מדרשים, נאכגעקוקט, נאכגעשמעקט און נאכגעפרעגט זיך אף א בעל־שם־טובס אן אייניקל מיט א
גבאי. לאזט זיך אויס, מן הסתם, אז קיינער האט נישט געזען און קיינער
האט נישט געהערט, נישט קיין אייניקל, נישט קיין גבאי!
    
זיינען מיר געפאלן אף אן עצה: לאמיר גיין צו דער באן! געקומען
אפן וואקזאל, געזוכט, געשמעקט, דורכגעגאנגען דריי מאל הין און צוריק
אלע וואגאנעס ― נישטא קיין אייניקל, נישטא קיין גבאי. טאקע נאר ווי
אין דער ערד אריין!
    
ערשט נאכן דריטן גלעקל און נאכן לעצטן פייף האבן מיך דערהערט
פון א וואגאן ארויס א קענטלעכע שטימע:
    
― קנארטן!!...
    
מיר אלע האבן זיך א ווארף געגעבן און גענומען קוקן. פון אן אפענעם פענצטער פון וואגאן צווייטער קלאס האבן ארויסגעקוקט צו אונדז
צוויי פיגורן. איינע א לאנגע און א שמאלע, די אנדערע א קורצע און א
גראבע. נאר ביידע מיט געגאלטע פנימער, מיט קורצע ווייטיקלעך און מיט
קליינע קאפעלושלעך ― און דאך זיינען אונדז זייערע פנימער געווען ווי
קענטלעך. נישט אזוי די פנימער, ווי די אויגן ― ווייכע, שמייכלענדיקע,
גנבהשע אויגן.
    
דער ערשטער, וואס האט זיי דערקענט, איז געווען דאס צאצקעדיקע
איידעמל, אלי ראפאלסקי. ווי נאר ער האט דערזען זייערע שמייכלענדיקע
פנימער, האט ער אנגעוויזן מיטן פינגער גלייך אף זיי אין פענצטער
אריין.
    
― אט זיינען זיי! ― האט אלי אויסגעשריגן נישט מיט זיין קול.
― אט זיינען זיי, די צוויי יידן פון די קנארטן, זיי, ווי איך בין א ייד!
    
דער וואגאן זייערער האט שוין אבער געהאלטן אין גליטשן זיך. די
רעדער האבן נאר־וואס אנגעהויבן צו דרייען זיך, און דורכפארנדיק פארביי אונדז, האבן זיי אונדז נאך א מאל באשענקט מיט א קוק פון זייערע
ווייכע, שמייכלענדיקע, ממזרישע אויגן. און אלי ראפאלסקין האבן זיי,
פאר זיין אויסגעשריי, אונטערגעטראגן א באזונדערע מתנה: א קאמבינאציע, אויב איר האט אין דעם א געפיל, פון דריטהאלבן פינגער, וואס
מע מאכט איבער דעם „בורא פרי העץ״...
    
 געשריבן אין יאר 1912
    
 אן אמתע מעשה לכבוד פורים
    
 איטלעכער ייד האט זיך זיין פריץ. איטלעכער פריץ האט זיך זיין יידן.
    
 (א שפריכווארט)
    
 אסתר־תענית נאך האלבן טאג האט זיך אין איינער פון די יידישע
שטעט פון אונדזער אלטער היים בא א יידישן האטעל אפגעשטעלט א
דיליזשאנס און ס׳איז ארויסגעשפרונגען פון דארטן א פארשוין מיט א
שפיצעכיק קאפעלושל אפן קאפ, א דרייעקעכיקס, ווי א המן־טאש. אויסגעזען האט דער פארשוין ווי א רייכער מאגנאט מיט זייער א בייזן, א
שטרענגן קוק. באלד נאך אים איז ארויסגעקראכן א ייד מיט א לאנגער
קאפאטע, מיט א ברייטן טלית־קטן, מיט א פליסענעם קארטוז; א בארד א
קלאטשקעוואטע, א ביסל א גרוילעכע, טיפע קנייטשן אפן ברייטן שטערן,
און אף די ליפן א מאדנע שמייכל פון א פילאזאף. געשלעפט האט ער
מיט זיך א גאנץ גרויסן זאק און געגאנגען מאדנע, מיט ברייטע טריט,
און ניט אראפגעלאזט קיין אויג פונעם בייזן פארשוין.
    
― האט איר עפעס א רעכטן חדר פאר מיין פריץ? ― אזוי האט
זיך דער ייד אנגעפרעגט באם משרת פונעם האטעל, א יונג מיט ביינער,
מיט א קויטיק העמד און מיט א געלן שניפס, וואס אמאל איז ער געווען,
דער שניפס הייסט דאס, אנטיק שבאנטיקן, נאר פון א צייט, אז ער האט
אנגעווארן דעם גלאנץ מיט דער פארמע און האט באקומען א פנים פון א
פלעכטל פון א פורים־קוילעטש, באשאטן פון אויבן מיט מאן.
    
מיט גרויס פאראד האט זיי דער משרת באגעגנט, אראפגענומען דאס
היטל מיט א קנאק און אריינגעפירט זיי אין האטעל, זיי אויפגעעפנט דאס
גרעסטע, דאס בעסטע, דאס שענסטע צימער, נומער 1, א חדר, וואס בא־
 
 