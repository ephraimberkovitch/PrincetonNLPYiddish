

לאפסוס־קאקטוס — 39 



 by באריס סאנדלער 
December 1, 2020December 1, 2020 Filed under:
שפראך 


פאר וואס קומט עס דעם „שין״ (4)?
שמד — די גרעסטע קללה אין א משפחה איז געווען א משומד. שלום־עליכמס טביה האט זיך געזעצט שיבעה, ווען זיין טאכטער האט זיך געשמד. דאס פאלק פלעגט וועגן א משומד זאגן אזוי: „א ייד געבוירן, א ייד פארלוירן!‟
שמאק (שמעקל) — קולטור־גערעדט, מיינט עס, פעניס. אין אמעריקאנער ענגליש איז דאס ווארט געווארן זייער פארשפרייט. מע שרייבט צו שלמה מיכאעלסן דעם אויסדרוק, אז „יידיש איז זייער אן אויסדריקלעכע שפראך. נאר אין יידיש קאן מען זאגן: מע שמעקט פון א פושקע און מע פישט פון א שמעקל!‟
שמעגעגע (מעגעגע) — א מענטש, וואס גייט ארום ליידיק, טויג צו גארנישט ניט. ס׳איז פארשפרייט א מיינונג, אז אויב צונויפפארן א שמאק מיט מעגעגע, קאן פון זיי ביידן ארויס איין שמעגעגע!
שמענדריק — א קליין זשוואווע מענטשעלע, לויטן וווקס און לויט זיין ארט אין דער געזעלשאפט. אויך א קינד פלעגט מען אין שפאס אנרופן „שמענדריק‟ אדער „צוציק‟. לאמיר דא דערמאנען אויך אברהם גאלדפאדענס „שמענדריק, אדער די קאמישע חתונה‟. מעגלעך, אז דווקא פון אט דער אפערעטע איז דער פערסאנאזש ארויסגעפלויגן און זיך באזעצט אין די יידישע שטעטלעך.
שנארער, שנארען, שנארעריי — מע זאגט, אז א בעטלער איז נישט קיין שנארער; דער בעטלער בלייבט צופרידן פון א מטבע, און דעם שנארער איז נישט גענוג א מאיאנטיק. שנארעריי איז געווארן א געזעצמעסיקע פראפעסיע. אויף ענגליש הייסט עס fundraiser.
שנאשקען (שניאשקען) — שיכורן, אריינקוקן אין פלעשל אריין.
שקאץ, שקאציש — ווערט אפט גענוצט ווי א סינאנים צו שייגעץ, וואס מיינט, סיי א ניט־יידיש יינגל, סיי א חוצפהניק, א גראבער יונג.
שקורניק — א פארשוין, וואס טראכט נאר וועגן זיינע אייגננוציקע אינטערעסן.
שרעק, שרעקן, אנשרעקן, אפשרעקן — פון קינדווייז אן באזעצט זיך דאס ווארט אין אונדזער נשמה. קריכט אריין אין אלע אברים. מיר ציטערן פאר שרעק און האבן ליב צו הערן שרעקלעכע מעשיות. מיר אנטלויפן פאר שרעק און גייען אויס אים צו טרעפן. ער ציט אונדז צו זיך צו, ווי א מאגנעט. דאס פאלק זאגט אזוי: „א צאפ שרעקט פון פארנט, מיט זיינע הערנער; א פערד — פון הינטן, מיט זיינע קאפיטעס, און א בייזער מענטש שרעקט אפ פון אלע זייטן.
אוודאי, וואלט מען געקאנט די רשימה ממשיך זיין, אבער גענוג — יעדער אות איז ביי יידן הייליק, ווייל פון יידישע אותיות, זאגן חכמים, איז געשאפן געווארן די וועלט.
אויף דריי „שין‟ האלט זיך די וועלט — שכינה־שבת־שלום
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 38 

Next Post
פון אונדזער עזבון: שפרה כאלאדענקא (1909־1974) 



