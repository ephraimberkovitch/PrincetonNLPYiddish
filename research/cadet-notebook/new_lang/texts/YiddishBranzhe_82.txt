

איך — מיין טאטע 



 by באריס סאנדלער 
January 1, 2021January 2, 2021 Filed under:
טעאטער
פערזענלעכקייטן 

רפאל גאלדוואסער
(מאנאלאג)
מיין נאמען איז רפאל גאלדוואסער, איך בין א שוישפילער. איך בין געבוירן געווארן אין בוענאס־איירעס, דעם 20סטן אפריל 1947.
מיין טאטע האט געהייסן זישע. ער איז געבוירן געווארן אין פוילן. אין יאר 1930 איז ער אנגעקומען קיין ארגענטינע.
זישע גאלדוואסער
ער איז געווען אן אקטיאר. ער האט געפונען אין בוענאס־איירעס א טעאטער, ווו ער האט געקאנט שפילן אויף זיין שפראך, יידיש. דעמאלט זיינען אין בוענאס־איירעס געווען פינעף טעאטערס, און מיין טאטע איז געווען א שוישפילער אין איינעם פון אט די טעאטערס, אינעם יידישן פאלקס־טעאטער, „איפט‟.
יידיש האט מען גערעדט אין דער היים, מיט דער משפחה, מיט די חברים, מיט די שכנים… מ׳האט גערעדט יידיש.
מיין טאטע פלעגט ארויסגיין 10 אדער האלב 11 אין אוונט זיך טרעפן מיט די חברים, טרינקען, עסן, שמועסן… בשעתן פארן אינעם אויטאבוס, האט ער געמאכט לאכן די קליינע קינדער. אזא האב איך אים פארגעדענקט — א קלאון.
פון צייט צו צייט פלעגט ער מיך מיטנעמען אין טעאטער אריין, ס׳איז געווען זייער א שיינער טעאטער. ווען ער איז אריינגעגאנגען אינעם פאיע, האבן אים די מענטשן באגריסט. דארט האט ער זיך געפילט ביי זיך אין דער היים. איך גיי אים נאך. איך קוק ווי ער גרימירט זיך, גייט ארויף אויף דער בינע, מאכן לאכן די מענטשן, און איך בין א טייל פון אט דער פרייד.
איך בין געווען א שוואך קינד. צווישן 6 און 8 יאר, בין איך קראנק געווען צוויי מאל אויף עפעס א שווערער שלאפקייט. פון מאל צו מאל כאפט מיך ארום א ציטערניש און דעמאלט ווייס איך, אז די אטאק איז גרייט מיך באפאלן. איך פרוביר בעטן הילף, נאר מיין קול ווערט אין מיר דערשטיקט. ס׳איז א קאשמאר\. איך מוז בלייבן פארשפארט אין מיין צימער אין דער פינצטערניש ארום 3 חדשים. איך באקום יעדן טאג אן איינשפריצונג.
איין מאל זיינען געקומען מיך צו דערמוטיקן מיין טאטנס חברים־אקטיארן. זיי האבן אנגעשריבן אויף א פאפירל א קליינטשיקע רעפליק און מיר געזאגט: „הער זיך צו, ווען דו וועסט פארענדיקן מיט דיין איינרעדעניש, האבן מיר פאר דיר א ראלע אין טעאטער.‟ זיי האבן ספעציעל צוגעגעבן א ראלע אין דער פיעסע, וואס זיי האבן געהאלטן אין מאכן פראבעס. די רעפליק איז באשטאנען פון פיר ווערטער:„טאטע, איך בין הונגעריק.‟
די רעפליק איז באשטאנען פון פיר ווערטער: „טאטע, איך בין הונגעריק.‟
א קלייניקייט, אבער איך בין שטאלץ געווען, וואס זיי האבן געפונען פאר מיר א ראלע אין טעאטער.
און אז איך בין שוין געזונט געווארן, האב איך טאקע געשפילט אין דער פיעסע מיט מיין טאטן. אין א געוויסן מאמענט האט ער געדארפט אדורכגיין א בריק. איך בין אים ארויפגעקראכן אויף דער פלייצע, און מיר זיינען צוזאמען אריבערגעגאנגען די בריק.
דער טאטע שפילט א ראלע, וואס פאסט אים זייער גוט; עמעצער, וואס עסט א סך. ער עסט אויף דער בינע, און איך… איך האב ליב זיין שטימע.
איך קוק אויף אים, אויף זיינע חברים. זיי זענען אלע זייער גוטע אקטיארן, אבער מיין טאטע איז, פארשטייט זיך, דער בעסטער. ער איז דאך מיין טאטע.
זישע גאלדוואסער אין לייוויקס פיעסע ״ארעמע מלוכה״
מיר האבן א גרויסע שטוב אין בוענאס־איירעס. אין איין צימער וווינט מיין קוזין, איטשוס, א יתום; אין א צווייטן צימער וווינט מענצאנאטע, אן איטאליענישער אומלעגאלער אימיגראנט. דעם דריטן צימער פארנעמט דער פעטער. ער האט פארלוירן זיין ווייב און צוויי טעכטער אין א קאנצענטראציע־לאגער.
איך האב געזאלט זיין 7 אדער 8 יאר, ווען ער האט זיך באוויזן אין אונדזער שטוב. ער ארבעט נישט, ער האט נישט קיין אמתע פראפעסיע. זיין צימער פירט צו א לאנגן קארידאר, ווו מיינע ברידער און איך שפילן פוסבאל. ווען איך גיי אדורך זיין צימער, זע איך דורך די שפאלטן פון די קראטעס, אז עס איז ביי אים פינצטער. איך ווייס, אז ער איז דארטן אליין.
ער איז א מתבודד. ער פארשליסט זיך מיט זיינע זכרונות. ער עסט זייער ווייניק, נאר הערינג. א טרויעריקער מענטש, און ס׳איז זייער שווער צו האבן מיט אים א קאנטאקט.
מיין טאטע רעציטירט און מאכט נאך שמואל ראזשאנסקין
פון דעם, וואס איך הער און פארשטיי דעמאלט — 6 מיליאן, — איז פאר מיר עפעס זייער נעפלדיק. מע ווייסט, מע רעדן וועגן דעם, אבער דאס לעבן אין ארגענטינע גייט ווייטער. ווי עס זאל נאר נישט זיין, אונדז, קינדער, ארט עס נישט. מיר ווילן לעבן אונדזער לעבן. מיין פעטער איז געבליבן אין ארגענטינע, און איך ווייס נישט, וואס ס׳איז מיט אים געווארן.
אין 1960 פארמאכט זיך דער טעאטער, ווו מיין טאטע האט געארבעט. אין דעם יאר מאכן די עלטערן א רייזע קיין ישראל און צוריקקומענדיק, באשליסן זיי צו מאכן אן עליה.
מיין ברודער, דער בכור, פארט אוועק דער ערשטער און גייט וווינען אין א קיבוץ. און אין 1963, ווען איך בין געווארן 16 יאר אלט פאר איך אויך צו זיין מיט אים. מיין רייזע אויף דער שיף דויערט א גאנצן חודש. איך קום אן אין חיפה ביי נאכט און מע פירט מיך גלייך אין קיבוץ אריין.
דער קיבוץ איז עפעס אויסער ווי געוויינטלעך, ממש א סאציאליסטישער חלום. אין קובוץ עקזיסטירט נישט קיין געלט, די מיטגלידער פארמאגן נישט קיין געלט, מע באקומט א וווינונג, מע באקומט עסן, מע וואשט די וועש… ס׳איז דא א גרויסער צימער, ווו מע עסט צוזאמען… זייער גיך לערן איך זיך אויס עברית. מיט די אנדערע יונגע־לייט וווינען מיר אין א „צריף‟, אזא באראק, וואס געפינט זיך אויף די ראנדן פון קיבוץ. ביי טאג ארבעטן מיר אין די פעלדער. דער קיבוץ, דאס קאמוניטארישע צוזאמענלעבן, איז מיר צום הארצן.
צוויי יאר בלייב איך אין קיבוץ ביז עס קומען מיינע עלטערן. ווען מיין טאטע קומט אן אין ישראל, איז ער שוין אין א געוויסער עלטער און ער רעדט נישט קיין עברית. ער האפט, אז ער וועט דא ווידער געפינען דאס קולטורעלע לעבן, וואס ער האט געהאט אין ארגענטינע: אקטיארן, מאלער, יידישע זשורנאליסטן, א קולטורעלע וועלט מיט אירע ביבליאטעקן, קאנפערענצן. דאס אלץ דערווארט ער צו געפינען אין ישראל.
מיינע עלטערן קענען זיך נישט צופאסן צום לעבן אין קיבוץ. אין סעפטעמבער 1964 פארלאזן מיר דעם קיבוץ. דעמאלט באשליס איך צו ווערן אן אקטיאר. איך ווייס נישט, וואס דער טאטע האט געטראכט וועגן מיין באשלוס. ער האט זיך קיינמאל נישט אפגערופן וועגן דעם.
ביי 19 יאר ווער איך א יונגער אקטיאר אין דעם נאציאנאלן טעאטער „הבימה‟, ווו איך שפיל אויף עברית. איך ארבעט א 10 יאר אין פארשידענע ישראלדיקע טעאטערס.
ער האט געזוכט אין ישראל א טעאטער, ווו צו שפילן אין יידיש, אבער אים דארט נישט געפונען… 
מיין טאטע האט געזוכט א טעאטער, ווו צו שפילן, אויפטרעטן מיט פאעטישע רעציטאלן, אבער ער איז אנגעקומען אין א לאנד, וואס איז געווען פיינטלעך צו זיין קולטור. עברית, ווי די נאציאנאלע שפראך, האט באגלייט די אנטוויקלונג פון דער ציוניסטישער באוועגונג און פון שאפן מדינת־ישראל. יידיש איז געווארן די שפראך פון קרבנות, פון גלות, פון דער פארגאנגענהייט. פארווערט אין מדינת־ישראל, האט מען יידיש געדארפט פארגעסן און ווערן א „העברעער‟.
טאטע אין דער ראלע פונעם קעכער אין ב. ברעכטס ״פאמיליע קוראזש״. ארום אים פון רעכטס: מיין מאמע, דער עלטערער ברודער ראובן, איך און דניאל. בוענאס־איירעס
דער אידעאל אין יענע צייטן פון א „העברעער‟ איז געווען א בלאנדער יונגער־מאן, הויך, מוסקולירט, בראנדזקאלירט פון דער זון… ער קוקט אויפן האריזאנט מיט א ביקס אין דער האנט. די מדינה פלעגט דערמוטיקן די ערשט אנגעקומענע, זיי זאלן בייטן זייער פאמיליע־נאמען און אננעמען א העברעישן משפחה־נאמען. איינער פון מיינע ברידער, דניאל, האט טאקע געטוישט זיין פאמיליע־נאמען. דעמאלט האט ער נישט פארשטאנען די אומבאטראכטקייט פון זיין באשלוס.
עמיגרירנדיק קיין ישראל, האט מיין טאטע נישט דערווארט אזוינס. ער האט עס נישט געקענט אפילו זיך פארשטעלן. ער האט געוואלט זיך אויסדריקן אויף יידיש, ער האט נישט געקענט לעבן אנדערש. דאס איז געווען זיין לשון, זיין קולטור, זיין ליטעראטור, זיין גאנץ לעבן.
ער איז אנגעקומען אין ישראל אין דער עלטער פון 62 אדער 63 יאר. ער איז געשטארבן מיט 5 יאר שפעטער, דעם 14טן פעברואר 1972.
ער איז געקומען אין א לאנד, וואס האט צוגעזאגט איר פאלק עמאנציפאציע, אבער זיך אנגעטראפן אין דעם, אז די קולטור, זיין אידענטיטעט, וואס האט אים געמאכט שטאלץ, איז אין לאנד גופא געווען באטראכט ווי אפפאל. אויפן טאטן האט עס שלעכט געווירקט. זייער שלעכט. אזוי ווייט, אז ער איז פון דעם קראנק געווארן. דאס האט אים געהרגעט, איך בין אין דעם איבערצייגט.
זיין טויט איז פאר מיר געווען א גרויסער קלאפ. איך האב נישט געוווסט, ווי אזוי צו לעבן ווייטער, אן אים. א דאנק אים, בין איך דאך צום ערשטן מאל ארויפגעגאנגען אויף דער בינע.
ביי מיינע 30 יאר, האב איך פארלוירן דעם אינטערעס צום לעבן. כ׳האב געהאלטן, אז שוין, זיך אנטוויקלען ווי אן אקטיאר אין די ראמען פון ישראל־טעאטער, קאן איך מער נישט. דעמאלט האט מען מיר געעצהט צו פארן קיין פאריז זיך לערנען ביי זשאק לעקאק. איך האב געפאלגט, געשיקט מיינע פאפירן און, שטעלט זיך פאר, כ׳בין אנגענומען געווארן. אין אקטאבער 1976 בין איך אריינגעגאנגען אין זיין שול. די דאזיקע דערפארונג האט ממש איבערגעקערט מיין לעבן. עס האט אלץ געביטן. ס׳האט אבער אויך גענומען ביי מיר נישט איין יאר, כ׳זאל פארשטיין דאס, וואס איך האב דארטן איבערגעלעבט.
ביים סוף פונעם ערשטן יאר קומט אין שול פאר אן איבערגאנג־עקזאמען. לעקאק גיט יעדן תלמיד א טעמע, אויף וועלכער יענער דארף אויסשפילן א קליינטשיקע סצענע. צוצוגרייטן די סצענע האט יעדער באקומען דריי חדשים. איך באקום די טעמע „רירנדיק א בוים‟.
רפאל גאלדוואסער אין דער פארשטעלונג ״אנקל ארטור״ 
איך הייב אן ארבעטן אויף דעם מיט א חברטע פון דער שול, געפרוווט צו מאכן עפעס זייער סענטימענטאלישס, זייער א שטילע און פאמעלעכע פאנטאמימע, דער בוים, די פרוי… נאר זייער גיך פארשטיי איך, אז ס׳איז נישט דאס.
צום סוף, האב איך געשפילט א וואנדערנדיקן פארשער, וואס גייט ארום אינעם מידבר. ער זוכט עפעס דארט אין מידבר. ער זוכט א בוים. ער ווייסט, אז דער דאזיקער בוים וואקסט נאר אינעם מידבר. און דער פארשער האלט אין איין זוכן דעם בוים, וואס קיינער האט אים נאך ביז אהער ניט געזען, און ער וועט זיין דער ערשטער, ווער ס׳וועט אים אנטדעקן. און מיטאמאל, פון דער ווייטנס, דערזעט ער אים, דעם געהיימען בוים.
און אט שטייט ער שוין פארן בוים, ער איז נתפעל, און ער שעפטשעט:Ficus perpendicularicus unicum..אוניקום, נישטא מער אזא אנדערער. דאס איז דער נאמען פונעם בוים — דער איינציקער, וואס עקזיסטירט אין דער וועלט, און ער האט אים אפגעזוכט…
און פלוצעם, זעט ער אן אנדער אזא בוים. א צווייטן, א דריטן… איז עס, הייסט עס, נישט קיין אוניקום, נישט קיין איינציקער בוים?! דעמאלט נעמט ער ארויס א האק און הייבט אן אויסהאקן איין בוים נאך אן אנדער בוים, ביז ער בלייבט מיט זיין איין און איינציקן בוים, זיין אוניקום…
צומארגנס האב איך געהאט א טרעפונג מיט לעקאקן אין זיין ביורא צו וויסן, אויב ער נעמט מיך אן פארן צווייטן יאר. ביים שמועס מיט אים זאגט ער מיר: „מעסיע גאלדוואסער, איר האט צוריק אנטדעקט דעם הומאר פון יידישן טעאטער.‟ איך בלייב געפלעפט. פון וואנען ווייסט לעקאק, אז ס׳איז דא א יידישער טעאטער־הומאר? אז עס איז בכלל געווען א טעאטער אויף יידיש?
לעקאק האט געהאט א פראנצויזיש־איטאליענישע קולטור. ער האט מיטגעארבעט מיט דזשארדזשא סטרעלער, מיט אמלעטא סארטארי. זיין טעאטער־קולטור איז געווען די קאמעדיא דעל ארטע און די ווייסע פראנצויזישע פאנטאמימע. פון וואנען האט ער געוווסט וועגן יידיש? יידישער טעאטער? איך אליין האב שוין פארגעסן אין דעם יידישן טעאטער. דאס איז געווען זייער שטארק. זייער, זייער שטארק…
בשעתן ערשטן יאר זיך לערנען, האט ער מיך א סך קריטיקירט: „מעסיע גאלדוואסער, פארגעסט, אז איר זענט אן אקטיאר!‟. איך האב זיך געפילט אינגאנצן פארלוירן. געהאט א גרויסן ווילן, אבער איך בין נישט מצליח געווען… און דא נאט אייך, מיט עטלעכע ווערטער האט ער מיך דערנענטערט צו מיין טאטן, מיט אט די עטלעכע ווערטער.
אויפן צווייטן יאר הייבט מען אן צו ארבעטן אויפן „קלאון‟. די געשטאלט פון א „קלאון‟ איז זייער א שווערע. ס׳איז מיר געווען געפערלעך שווער. דער „קלאון‟ איז נישט קיין פערסאנאזש. געפינען דעם „קלאון‟, דיין פערזענלעכן „קלאון‟ איז ווי געפינען זיך אליין.
לעקאקס צוגאנג האט דערמאנט אן אינערלעכע פארשונג פון זיך אליין. אזוי איז עס געשען מיט מיר. עטלעכע שילער זיינען מצליח געווען א סך גיכער פאר מיר. אפשר האבן זיי דאס אויפגענומען לייכטער פון מיר, כ׳ווייס נישט. איך האב זיך טאקע געפילט ווי א שטיק שמאטע. דעם גאנצן פעריאד פונעם „קלאון‟ האב איך אויפן הארצן געפילט א מין קלעמעניש.
איך ווייס נישט, וואס דאס איז געווען, איך בין נישט מצליח געווען צו אטעמען ווי עס דארף צו זיין. עס האט מיך וויי געטאן און נישט אפגעלאזט. און אלע נעכט זע איך אין חלום מיין טאטן. עס חלומט זיך מיר, אז ער איז שוין זייער אלט, אז ער ליגט אין א שפיטאל, ווי ער איז טאקע געווען ביים סוף פון זיין לעבן; אז ער גוססט, און עס איז שוין חדשים לאנג, אז איך האב אים פארגעסן, איך גיי אים ניט באזוכן. במשך פונעם גאנצן „קלאון‟־פעריאד, זע איך דעם זעלביקן חלום.
איין טאג, בשעתן איבעררייס, שמועס איך מיט דער גרופע פון די אויסלענדישע תלמידים. איך רעד ענגליש ווי איך קען, ווי איך האב זיך שטענדיק געגעבן אן עצה. נאך דעם איבעררייס זאגט מיר לעקאק: „נו, מעסיע גאלדוואסער, וואס ווילט איר אונדז דערציילן?‟.
ווי א „קלאון‟, מיט דער צוגעקלעפטער נאז, אנגעטאן אין די קליידער, וואס איך האב זיך אויסגעקליבן, הייב איך אן צו דערציילן וועגן דעם שמועס, וואס כ׳האב איצט געהאלטן אין רעדן אויף ענגליש. איך זע, אז די חברה הייבן אן לאכן, אבער איך פארשטיי נישט פארוואס. טראכט איך, גוט וואס מע לאכט שוין, גיי איך ווייטער. און פלוצעם פארשטיי איך, אז די מענטשן לאכן פון דעם, וואס איך בין א קליינטשיקער פלאפלער; אז ער רעדט ענגליש, מיינט ער, אז ער גיט זיך שוין אן עצה מיט זיין געפערלעכן אקצענט, מיט זיין נישטיקן וואקאבולאר… און דאס מאכט זיי לאכנדיק. אויף אזא אופן האב איך געפונען מיין „קלאון‟ און דער ווייטיק אויפן הארצן איז פארשווונדן געווארן.
ערשט דעמאלט האב איך פארשטאנען דעם חלום מיטן טאטן. איך האב פארגעסן מיין טאטן. איך האב אים פארגעסן בשעת ער האט געגוססט אין א שפיטאל, פונקט ווי איך האב פארגעסן מיין טאטעס קולטור. איך האב פארגעסן ווער איך בין. לעקאק האט מיר געזאגט: „קוק א ביסעלע אויף צוריק. דו האסט עפעס פארגעסן דארטן‟. דאס איז געווען דער חלום מיט מיין פאטער — „דו האסט פארגעסן דיין טאטן דארטן… דארפסטו אים דארטן זוכן!‟
דער יידישער אקטיאר רפאל גאלגוואסער. בוענאס־איירעס, 2020
דארטן… ווו איז דער דארטן? ער איז אין מיר! לעקאק האט מיך צוריקפארבונדן מיט מיין טאטן, מיט זיין קולטור, מיט דעם, וואס איך טראג אין זיך און וואס איז מיר וויכטיק איבערצוגעבן די אנדערע.
היינט מאך איך יידיש טעאטער פאר דער יידישער קולטור. איך ארבעט פאר מיין טאטנס אנדענק. איך בין דער הילכער פון עמעצן, וואס איז טויט און וואס איז מיין טאטע. איך בין דער הילכער, דורך וועלכן מיין טאטעס שטימע גייט אדורך. איך בין א קאנאל. איך בין נישט דער ציל.
פארשטייט זיך, מיין לעבן הייבט זיך אן דא, און דא וועט זיך עס פארענדיקן, נאר איך בין אויך א קאנאל, דורך וועלכן עס טראגט זיך עפעס איבער…
צום סוף, וואלט איך געוואלט דערציילן א חסידישע מעשה, זייער א באקאנטע.
ווען דער בעל־שם־טוב האט געהאט פאר זיך א שווערע עובדה, פלעגט ער גיין צו א געוויס ארט אין וואלד אויף התבודדות. דארטן פלעגט ער אנצינדן א פייער, זאגן א געוויסע תפילה, און ער האט געקענט אויספירן די ארבעט.
שפעטער, ווען זיין תלמיד, דער מעזריטשער מגיד, האט געדארפט אויספירן די זעלבע עובדה, איז ער געגאנגען צו דעם זעלבן ארט אין וואלד, אבער ער האט שוין געהאט פארגעסן פונקט ווי מע צינדט אן דאס פייער, ווי דער בעש״ט פלעג עס טאן, און ער האט געזאגט: „איך קען מער נישט אנצינדן דאס פייער, אבער איך קען נאך אלץ זאגן די תפילה‟, — און ער האט אויסגעפירט די עובדה.
נאך שפעטער, ווען זיין תלמיד, ר׳ משה־לייב סאסעווער האט געדארפט אויספירן די זעלבע עובדה, פלעגט ער גיין צו דעם זעלבן ארט אין וואלד, אבער נישט נאר האט ער פארגעסן ווי אנצוצינדן דאס פייער, די תפילה האט ער אויך געהאט פארגעסן און ער האט געזאגט: „איך קען מער נישט אנצינדן דאס פייער און איך קען מער נישט די תפילה, אבער איך קען יא דאס ארט און דאס וועט מוזן סטייען.‟ און עס האט טאקע געסטייעט.
אבער ווען נאך א דור איז פארביי און ר׳ ישראל פון ריזשין האט געדארפט אויספירן די זעלבע עובדה, האט ער זיך אוועקגעזעצט אויף זיין גאלדענער שטול אין זיין פאלאץ און געזאגט: „איך קען מער נישט אנצינדן דאס פייער און איך קען מער נישט די תפילה, און איך קען אפילו נישט געפינען דאס ארט אין וואלד, אבער איך קען נאך אלץ דערציילן די מעשה און דאס וועט מוזן סטייען.‟ און עס האט טאקע געסטייעט.
און די שטאלצקייט פונעם 6־, 8־, 10־יאריק קינד געפינט זיך שטענדיק דא, אין מיין זכרון. מיין פאטער, אן אקטיאר אויף דער בינע, מע אפלאדירט אים נאכן רעציטירן פאעמעס און פאר דער פרייד, וואס ער פלעגט איבערגעבן זיין עולם.

Share this:TwitterFacebookPrintLike this:Like Loading...

Related
 


Tagged: fasadliteraturetheatreYiddish 
Post navigation


Previous Post
אין דער צייט פון קאראנא־ווירוס (5) 

Next Post
פון וואנען קומט צו מיר יידיש? 



