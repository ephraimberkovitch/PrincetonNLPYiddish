
 ס׳איז מסתמא נישטא היינט אזא שאו־זינגער אדער זינגערין, וואס זאל נישט האבן געמאכט, כאטש פון איין ליד זייערס א ״קליפ״ — א מין קורצער פילם מיט אן אייגענעם סיזשעט. דאס ענגלישע ווארט ״PILC״, מיינט אויף יידיש קלעמערל. אינעם אמעריקאנער ייידש טרעפט זיך דער זאג, ״קליפ־און-קלאר״ — א מין פאראפראזע פון דעם פארשפרייטן יידישן זאג, ״קורץ־און-שארף״. לאמיר אבער זיך אומקערן צום ״מוזיקאלישן קליפ״ — פארשיידענע קורצע עפיזאדן, אנגעשניטן און ״צוזאמענגעקלעמערט״ — האט זיך באוויזן אין די פאראייניקטע שטאטן אין די אנהייב 0591ער יארן. 
 אבער דווקא נישט די אמעריקאנער ״שאו״ אויף דער טעלעוויזיע, נאר די סאוועטישע אגיטאציע־פילמען, האבן געלייגט דעם ערשטן שטיין אין דער איצטיקער קליפ־אינדוסטריע. דער ערשטער מוזיקאלישער קליפ האט זיך באוויזן אין די קינאס און קלובן פון סאוועטן־פארבאנד אין די אנהייב 0491ער. דער מוזיקאלישער פילם האט געהייסן קליפ־און-קלאר: ״קאנצערט אויפן עקראן״, און האט איינגעשלאסן פארשיידענע טעאטראלע, מוזיקאלישע עפיזאדן, אויסגעפירט פון די בעסטע און פאפולערסטע ארטיסטן און מוזיקער פון יענער צייט. עטלעכע לידער אין דעם פילם האט געזונגען דער באליבסטער זינגער און אקטיאר לעאניד אוטיאסאוו. נאך דער מוזיקאלישער קינא־קאמעדיע ״פריילעכע יאטן״ (4391), ווו אוטיאסאוו שפילט איינע פון די הויפט־ראלן, איז ער געווען אין סאמע שפיץ פון דעם סאוועטישן עסטראדע־אלימפ. 
 אינעם פילם ״קאנצערט אויפן עקראן״, זינגט און שפילט אוטיאסאוו אויס דריי לידער, וועלכע זיינען גיך געווארן שלאגערס. צווישן זיי איז אויך געווען דאס ליד ״שיף״. באשאפן האבן עס צוויי מחברים: דער קאמפאזיטאר ניקאליי מינך און דער פאעט א. ד׳אקטיל. ווייניק באקאנט אין יענער צייט, ווערן זייערע נעמען אין אונדזערע טעג דערמאנט, א דאנק טאקע זייער בשותפותדיקער ארבעט מיט לעאניד אוטיאסאוון. 
 ניקאליי מינך, וואס זיינע אבות שטאמען אפ פון דייטשלאנד, איז געבוירן געווארן אין דער רוסישער שטאט סאראטאוו. באקומען זיין מוזיקאלישע בילדונג אין די שטעט פענזע און לענינגראד, האט מינך במשך פון לאנגע יארן (9291 — 0491) געארבעט אין אוטיאסאווס דזשאז־ארקעסטער, ווי א פיאניסט. דעריבער איז נישט קיין חידוש, וואס גראד מינך האט אנגעשריבן די מוזיק פון דעם ליד. זיין ווייטערדיקע קאריערע האט מינך געמאכט ווי אן ארקעסטער־דיריגענט אויף דעם לענינגראדער ראדיא און שפעטער — אנגעפירט מיטן ארקעסטער ביים צענטראלן טעאטער פון סאוועטישער ארמיי אין מאסקווע. 
 דער פאעט מיטן מאדנעם נאמען א. ד׳אקטיל האט אנגעשריבן ספעציעל פאר לעאניד אוטיאסאוון נישט איין ליד. פון דעסטוועגן, איז ער אין זיין צייט בעסער באקאנט געווען ווי א מחבר פון פעליעטאנען, סאטירישע לידער און פאראדיעס אויף די ווערק פון אנדערע סאוועטישע פאעטן. דאס אונטערשרייבן זיך נישט מיטן אמתן נאמען, נאר מיט א פסעוודאנים, איז נישט קיין נאווינע אין דער שאפערישער סביבה. 
 אין די יארן נאך דער רעוואליוציע איז אין סאוועט־רוסלאנד געווען באזונדערס פארשפרייט אט די שיטה, צוליב פארשידענע סיבות: אייניקע האבן געוואלט דערמיט פארדעקן זייער נישט־פראלעטארישן ייחוס, די אנדערע — האבן זיך געפילט שאפעריש פרייער, באהאלטנדיק זיך אונטער א פסעוודאנים (אין דער היינטיקער ווירטועלער וועלט איז עס געווארן א מגפה, און ניט נאר צוליב דערווערבן ״א שאפערישע פרייהייט״); עס זיינען געווען אויך אזעלכע, וואס האבן געהאלטן, אז זייער נישט גענוג־קלינגעוודיקער נאמען (אדער פארקערט — צו גרילצנדיקער נאמען) פאסט נישט פאר א רוסישן מחבר. 
 יעדנפאלס דער אמתער נאמען פונעם שרייבער א. ד׳אקטיל איז געווען נתן־נחום פרענקעל. געבוירן איז ער אין דער סיבירער שטאט אירקוטסק, אין דער משפחה פון אן אפטייקער אברהם פרענקעל און דער מוטער ווערע מאיראוויטש. פארענדיקט די גימנאזיע, איז דער יונגער־מאן אוועקגעפארן קיין ניו־יארק. נאך פיר יאר זיך לערנען אין א קאלעזש, איז נתן־נחום געקומען צוריק קיין רוסלאנד, ווו ער האט שטודירט יוריספרודענץ אין טאמסקער און דערנאך אין סאנקט־פעטערבורגער אוניווערסיטעטן. אין פעטערבורג הייבט זיך אן זיין ליטערארישע קאריערע אין פארשיידענע סאטירישע אויסגאבעס. נאך דער אקטאבער־רעוואליוציע ארבעט א סך א. ד׳אקטיל ווי א ״טעקסטאוויק״, וואס מיינט, א פאעט פון טעקסטן פאר געזאנגען, מיט באקאנטע לידער־קאמפאזיטארן, בדרך־כלל יידן: אייזיק דונאיעווסקי, דמיטרי פאקראס, זינאווי קאמפאנעיעץ און אנדערע. קענענדיק גוט ענגליש, זעצט ער איבער אויף רוסיש לויס קעראלס ״אליסע אין ווונדער־לאנד״, דערציילונגען פון א׳גענרי און דזשעק לאנדאן. 
לעאניד אוטיאסאוו איז, דאכט זיך, צווישן די געציילטע זינגערס, וואס זאל זיין אזוי פאפולער ביזן היינטיקן טאג אין רוסלאנד. ווייניק ווער געדענקט די מחברים פון זיין רעפערטואר, ווייל די געזאנגען זיינען אריין אין די קאנאנען פון דער סאוועטישער מוזיק־געשיכטע, ווי ״אוטיאסאווס לידער״. ער האט פארמאגט כלערליי טאלאנטן — אן אקטיאר, זינגער, אנפירער פונעם ערשטן דזשאז־ארקעסטער אין סאוועטן־פארבאנד, א גלענצנדיקער דערציילער, א מענטש מיט א זעלטענעם חוש פאר הומאר — און די אלע טאלאנטן זיינע האבן זיך איבערגעפלאכטן אין זיין גרעסטן טאלאנט — צו שאפן פון א געזאנג אן עכטן לעבנס־עפיזאד. דער פאראדאקס אבער באשטייט אין דעם, אז קיין שטימע פון א פראפעסיאנעלן זינגער האט אוטיאסאוו נישט געהאט. ער האט אפילו צוליב דעם נישט איין מאל געליטן, אויסהערנדיק מיאוסע פארווורפן פון די פארטיי־פונקציאנערן פון מוזיק און די מוזיק־קריטיקער פון זייער בראנדזשע: ״א זינגער אן א קול!״, ״א דיריגענט אן א מוזיקאלישער בילדונג!״ — וכדומה. אין כרושטשאווס צייטן זיינען אלע לידער אין דעם פאפולערסטן קינאפילם מיט זיין באטייליקונג ״פריילעכע יאטן״, וואס נישט איין דור איז אויף זיי געוואקסן, געווען טאניפיצירט מיט אן אנדער קלאנג, פון א פראפעסיאנעלן זינגער. שטעלט זיך פאר, ווען די לידער פון די באקאנטע פראנצויזישע שאנסאן־זינגערס, אדער לוי ארמסטראנגס אוניקאלע ״הייזעריקע שטימע״, וואלטן אפגעווישט געווארן פון די זעלטענע פילמען מיט זייער באטייליקונג. 
ווי עס האט זיך אבער ארויסגעוויזן, דארף מען א ליד זינגען מער מיטן הארץ, איידער מיט א שיינער שטימע, דווקא פאר דעם הארציקן זינגען האט דאס פאלק אזוי ליב געהאט לעאניד אוטיאסאווס געזאנגען. 
 געבוירן געווארן אין דער בארימטער שטאט אדעס אין דער משפחה פון יוסף און מלכה ווייסביין, האט דעם יונגן לייזער ווייסביין, אפנים, מער געשמעקט דער ראמאנטישער נאמען אוטיאסאוו. ״אוטיאס״, מיינט אויף רוסיש ״ברעגפעלדז״. מיט אזא קלינגעוודיקן נאמען האט ער שוין אפגעלעבט זיין לאנג לעבן ביז דער עלטער פון 78 יאר. 
 און דאך, שטעקט זיין היימישער דרומדיקער יידיש און דער יידישלעכער נוסח פון זינגען ארויס פון ס׳רוב זיינע לידער, נישט געקוקט אויפן רוסישן טעקסט און סאוועטישע אטריבוטן. אוטיאסאוו האט זיך קיין מאל נישט געשעמט מיט זיין יידישן אפשטאם. ווען אין מאסקווע האט אנגעהויבן ארויסצוגיין דער זשורנאל ״סאוועטיש היימלאנד״ פלעגט ער נישט איין מאל אהין אריינקומען, טאקע צוליב כאפן א שמועס אויף זיין באליבט מאמע־לשון. 
 אינעם טעאטראליזירטן ליד ״שיף״, וואס דויערט 2 מינוטן און 55 סעקונדעס, שפילט אוטיאסאוו אכט ראלן, אכט פארשיידנארטיקע פערסאנאזשן, מיט זייער אייגענעם אויסזען און כאראקטער. אין רגעס שאפט זיך א געשטאלט פון א דיריגענט אין שפיץ פון א פייערלעשער־ארקעסטער; א פארליבטער פאסאזשיר, א פישער, א שיפס־קאפיטאן און א פשוטער מאטראס, א דאמע, וואס גייט אראפ פון דער שיף, און א מיידל, וואס איז געקומען צו באגעגענען איר אנגעקומענעם בחור. 
ניקאליי מינכס מוזיק פונעם ליד ״שיף״ איז אזוי יידישלעך, אז כ׳האב זיך נישט איינגעהאלטן און איבערגעזעצט א. ד׳אקטילס טעקסט אויף יידיש. דעם ״נייעם״ קליפ האט געמאכט נחום קויפמאן, וואס האט אויך אויף ס׳ניי אראנזשירט דאס ליד פאר זיין פרוי, דער זינגערין ריטא קויפמאן. נחום האט לאנגע יארן אנגעפירט אין דער שטאט בעלץ מיטן וואקאל־אינסטרומענטאלן אנסאמבל ״אריאן״. זיין פרוי, ריטא קויפמאן, איז גוט באקאנט געווען אין מאלדאווע, ווי די זינגערין אינעם אנסאמבל ״בוקוריא״, ביי דער מאלדאווישער פילהארמאניע. אין די פאראייניקטע שטאטן וווינען זיי זינט 0991. נחום ארבעט אין ״פארווערטס״, ווי א ווידעא־אינזשענער, און צוזאמען מיט זיין פרוי טרעטן זיי אפט אויף מיט קאנצערטן. 
 אין יידישן וואריאנט פונעם קליפ הייסט דאס ליד ״ווייסע שיף״, און איידער עס הייבט אן צו שפילן, האט איר די מעגלעכקייט צו הערן אן אויסצוג פונעם באקאנטן יידישן פאלקסליד ״ווי אזוי עס לעבט א קסיר״, געזונגען אויף יידיש פון לעאניד אוטיאסאוון. 
 
 
 באריס סאנדלער 
 