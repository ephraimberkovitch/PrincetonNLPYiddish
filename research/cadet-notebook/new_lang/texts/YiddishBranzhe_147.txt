

די געשיכטע פון יידן אין בעמען און מערן (12) 



 by באריס סאנדלער 
July 1, 2020July 1, 2020 Filed under:
געשיכטע
עסייען 

מיכאל דונאיעווסקי
פאמיליאנטן־געזעץ
די רעגירונג־גזירות, דערשינען אין די יארן 1727־1726, האבן אריינגעטריבן די בעמישע און מערישע יידן ווידער א מאל אין די געטאס. די דארפס־יידן האבן ניט געטארט זיך אריבערציען קיין פראג, אין פראגער געטא, און די גזירות האבן דערצו באשטימט א גענויעם „נומערוס קלאוזוס‟, וויפל יידן האבן געמעגט לעגאל ווייטער וווינען אין בעמען (8541 משפחות) און וויפל אין מערן (5106 משפחות).
א חוץ דעם, איז אין דעצעמבער 1726 ארויסגעגעבן געווארן דער געזעץ פונעם קיסר קארל דעם זעכסטן, וואס האט געהייסן, אז יידן זאלן זיך אריבערציען אויף באזונדערע גאסן און קווארטאלן, וואס געפינען זיך גאר ווייט פון די קאטוילישע צווינטערס, קלויסטערס און אנדערע פלעצער, ווו עס גייען די קריסטלעכע קאטוילישע פראצעסיעס אדורך. דער דאזיקער געזעץ האט בארירט ארום 30 טויזנט יידן, וועלכע האבן דעמאלט געוווינט אין בעמען אין 168 שטעט און 672 דערפער, און אן ערך 20 טויזנט מערישע יידן דערצו. לויט דעם דאזיקן געזעץ, וואס איז אגב מאטיווירט געווארן, דאכט זיך, נאר דורך סיבות פון גלויבן, האט זיך געשאפן א זייער שטארקע „סעגרעגאציע‟, דאס הייסט, א געזעלשאפטלעכע צעטיילונג; אין א סך ערטער האט מען געמוזט אריבערציען גאנצע געטאס, און דארטן, ווו ס׳האבן פריער געטאס ניט עקזיסטירט, זענען געשאפן געווארן נייע געטאס.
כדי צו האלטן דעם „נומערוס קלאוזוס‟, האט מען געמוזט באגרענעצן די נאטירלעכע פארגרעסערונג פון יידישער באפעלקערונג אין די טשעכישע לענדער. דערפאר האט מען ארויסגעגעבן דעם אזוי גערופענעם פאמיליאנטן־געזעץ. זיין צוועק איז פאקטיש געווען צו רעגולירן די צאל יידישער באפעלקערונג. לויט דעם דאזיקן געזעץ, האבן אלע באווייבטע יידן צי יידישע אלמנים, אנהייבנדיק פון סעפטעמבער 1726, וואס געהאט קינדער, זענען באצייכנט געווארן ווי די עלטסטע אין די פאמיליעס, דאס הייסט, פאמיליאנטן; זיי זענען אויך געווען די איין און איינציקע, וואס האבן געהאט וווינונגס־רעכט אין לאנד און באקומען בירגערשאפט.
נאכן פאטערס (דעם עלטסטן) פטירה האט זיין בירגערשאפ־נומער איבערגענומען זיין בכור, וואס האט דער איינציקער געהאט דעם זכות אין דער משפחה חתונה האבן. אלע אנדערע זין, אויב זיי האבן געוואלט חתונה האבן, האבן געמוזט אוועקפארן פון לאנד, פארלאזן די מדינה. אויף אזא אופן זענען זיי געווען באטראכט דורך די מלוכה־אמטן ווי פרעמדע בירגערס… די משפחות, ווו עס זענען געווען נאר טעכטער, זענען באטראכטן געווארן דורך דער מדינה ווי „אויסגעשטארבענע‟, און די מיידלעך האבן אפט געמוזט חתונה האבן בלויז אין אויסלאנד.
כדי צו באקומען אן ארט־סטאטוס פון א פאמיליאנט און דערצו נאך די „בירגערשאפט‟, האט דאס דאזיקע ארט געזאלט זיין פריי אדער דורך דער פטירה פון דעם, וואס האט עס פארנומען, אדער אנדערע אויסשליסלעכע באדינגונגען. פארן ברעכן דעם פאמיליאנטן־געזעץ האט מען באשטראפט מיט שמיץ און ארויסטרייבן פון לאנד. מע פלעגט באשטראפט אפילו די רבנים, וואס האבן בסוד חתונה געמאכט יידישע יונגע פארלעך. הויכע מלוכה־באאמטע, וואס האבן דערלויבט עובר צו זיין אויפן געזעץ, האט מען אויך שטראפירט. פאר זיי און פאר אנדערע טשינאווניקעס איז אבער דער ענין געווען גאר אינטערעסאנטער פון פינאנציעלן שטאנדפונקט.
עס האט עקזיסטירט זייער א מערקווערדיקער אינטערעס צום ארט־סטאטוס פון „בירגערשאפט‟, וואס האט זיך באפרייט (צום ביישפיל, צוליב דעם טויט פונעם פאמיליאנט אן מאנצלבישע יורשים); צווישן א סך פאראינטערעסירטע צדדים (אנדערע זין אין דער משפחה, זין פון אפיציעל ניט־דערלויבטע הייראטן וכדומה). דעמאלט האט מען דעם ארט־סטאטוס געקאנט באקומען אומלעגאל, דורכן געבן כאבאר. נישט ווייניק יידן האבן אזוי בסוד חתונה געהאט. לויט די אפיציעלע מלוכה־אמטן האבן זיי דערנאך געלעבט ווי „א מאן מיט א משפחה‟. זייערע קינדער זענען אפיציעל געווען ממזרים, האבן געלעבט אין א געפערלעכן מצב פון פאטענציעלער אנטפלעקונג. דערצו האבן זיי געשאפן אין דער קהילה א מין נידעריקע געזעלשאפטלעכע קאסטע. ס׳זענען אבער געווען אזעלכע, וואס זענען פשוט אוועק קיין פוילן צי אונגערן, ווו דער דאזיקער געזעץ איז ניט געווען גילטיק.
ס׳איז זייער וויכטיק צו באטאנען, אז דער פאמיליאנטן־געזעץ האט חרוב געמאכט די משפחה־באציונגען ביי יידן, דעם יידישן פאטריארכאלן לעבנס־שטייגער, געהייליקט דורך דער הלכה, וואס האט ביז דעמאלט אן עקזיסטירט אומבארירט. דווקא די משפחה, איר סאלידארישקייט און גרויסקייט זענען געווען צווישן די גרעסטע ווערטן ביי יידן אין גלות.
די געזעצן פון קארל דעם זעקסטן זעען אויס ווי זייער הארטע, אבער זיי האבן אין דער זעלבער צייט פארטיידיקט די בעמישע און מערישע יידן פון אנדערע רדיפות און גרעסערע באגרענעצונג פון זייער צאל. ס׳זענען פאראן היסטאריקער, וואס טענהן, אז די יידישע באפעלקערונג האט דעמאלט גובר געווען אויף דעם „אנטיסעמיטיזם פון טשינאווניקעס‟. זיי גיבן אבער גלייך צו, אז דער דאזיקער ניצחון איז געווען אויסגעקויפט דורך שווערע מאטעריעלע און מאראלישע קרבנות צווישן דער יידישער באפעלקערונג פון בעמען און מערן.
מיט דעם ניצחון האבן די יידן ניט געקענט זיך לאנג פרייען… מיט קנאפע צוואנציק יארן שפעטער האט די קיסרינע מאריע־טערעזיע ארויסגעטריבן די יידן אויף אייביק פון אלע לענדער פון איר מלכות…
 

Share this:TwitterFacebookPrintLike this:Like Loading...

Related
 


Tagged: fasadjewsresearchYiddish 
Post navigation


Previous Post
שפיאן ליאשקע וואלקאוו (4) 

Next Post
פרוי, ליבע, לעבן 



