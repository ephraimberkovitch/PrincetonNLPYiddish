1
– רב שיעלע קאלושקער, דער זאקן־פאבריקאנט, א הויכער
ברייט- פלייציקער ייד מיט א רויטלעך געקרויזטער בארד און
בלאע וואסערדיקע אויגן גייט ארום איבערן צימער אהין און
צוריק. ער פיפקעט די ליולקע, שפייט אלע מאל אויס אין א
זייט און רעדט ווי צו זיך אליין:
„נישט איז נישט, מי לנו גדול. א קלייניקייט, א קלייניקייט, ר׳
יאסעלע בזשעזאווסקי... איר הערט. ר׳ יאנקל – ס׳איז נישט
געפידלט און נישט געפארן״.
– יעקב מארגנשטערן, א מיטל־וווקסיק מאגער יידל, סאמע הויט
און ביינער, זיצט ביים טיש. די גאנצע צייט האט ער געווארט,
אז ר׳ שיעלע זאל אים געבן א תשובה.
– איר האט עפעס געזאגט ר׳ שיע?
דער זאקן־פאבריקאנט גייט צו צום טיש. זעצט זיך אוועק
אנטקעגן איבער דעם שדכן, באטראכט אים מיט זיינע
וואסערדיקע אויגן און זאגט נאך א מאל הויך אויף א קול,
ציילנדיק די ווערטער
– כ׳האב פיינט יחסנים, ר׳ יאנקל. מיין בת–יחידה איז ביי מיר
דאס אויג אין קאפ. כ׳האב געזאגט, אז איך גיב כך וכך נדן. כ׳נעם
דעם יונגענמאן צו זיך אין פאבריק, כ׳וויל אים מאכן פאר א
מענטש. איז וואס בלאזן זיי זיך אזוי, די בזשעווזאווסקיס? שטעקן
זיך פעדערן אין ... איך בעט איבער אייער כבוד.
יעקב מארגנשטערן פארשטייט דעם כעס פון ר׳ שיעלע
קאלושקער. אז מען וויל, איז ער אפילו גערעכט. קיין שום שידוך
איז אים נישט אנגעקומען אזוי שווער, ווי דער איצטיקער.
2
אייגנטלעך וואלט ער געדארפט שפייען קלעק אויף דער גאנצער
מעשה. נאר ער קאן נישט, ער טאר נישט, זיין פלוניתטע איז
לעצטנס שטארק נישט מיט אלעמען, מען דארף זי קורירן. דער
ווינטער איז צוגעפאלן מיט שנייען און פרעסט און די קינדער
זיינע גייען ארום נאקעט און בארוועס. דער באלעבאס פון דער
דירה, ווי ער וווינט, האט אים געגעבן אנצוהערענישן, אז מער איז
ער נישט מחויב צו ווארטן. דער דאזיקער שידוך צווישן יאסעלע
בזשעזאווסקיס זון און שיעלע קאלושקערס בת־יחידה קאן
אים ראטעווען. ער האט שוין א סך אריינגעארבעט, געפלויגן
אהין און אהער, געפרוווט אויסגלייכן, אויסגלעטן, כדי ס׳זאל
צושטאנדקומען. נאר תמיד, ווען ס׳האלט שוין אויף א דרך, טוט
אפ דער שטן, ימח שמו, א שפיצל און ס׳ווערט קאליע, האלט אין
גאנצן ביים פאנאנדערפאלן.
איר זענט אוודאי גערעכט, ר׳ שיע, – זאגט ער צום פאבריקאנט,
– ר׳ יאסעלע בזשעזאווסקי בלאזט זיך טאקע, אבער ס׳איז פארט
א גלייכער שידוך – א זיווג מן השמים. פאלגט מיך, ר׳ שיע, און
לאזט אייערס איבערגיין. איר וועט זען, ס׳וועט זיין גוט, גאט און
לייט וועלן אייך מקנא זיין.
ר׳ שיעלע קאלושקער שווייגט, פיפקעט די פיפקע און קוקט אויף
די וואלקנס רויך, וואס קרייזלען זיך איבערן צימער און ווערן
צערונען.
הייסט עס, – זאגט יעקב מארגנשטערן, אז מארגן מערצעשעם
כאפ איך זיך אריבער צו יאסעלע בזשעזאווסקי און וועל אים
זאגן, אז איר זענט מסכים און מען קאן שוין ברעכן טעלער אין א
גוטער און מזלדיקער שעה?
דער מאגערער שדכן מיטן רונד געשוירענעם בערדל הויבט זיך
אויף פון זיין ארט, פארקנעפלט דעם אפגעריבענעם פאלטן און
לאזט זיך גיין צו דער טיר.
ר׳ שיעלע קאלושקער הויבט זיך אויף פון זיין ארט, גייט צו
פאמעלעך נישט געיילט זיך, צו יעקב מארגנשטערן, וואס האלט
שוין די האנט אויף דער קליאמקע פון דער טיר
3
פון מיינעט וועגן קאנט איר נאך א מאל ארויפגיין צו די
בזשעזאווסקיס. נאר זאגן זאלט איר צום סאמע לעצטן מאל, אז
איך בין גרייט צו סילוקן דעם נדן פאר דער חופה, נאר אזוי פיל,
וויפל איך האב געזאגט און נישט וויפל זיי הייסן זיך אנמעסטן.
וועלן זיי מסכים זיין איז גוט, אז נישט, – ר׳ שיעלע ציט זיך אויס
אין זיין גאנצער לענג, – א נישט, איז נישט.
ס׳וועט שוין זיין רעכט, ר׳ שיע. ס׳איז בפירוש א זיווג מן השמים
און דארט ווי ס׳איז א זיווג מן השמים, מעגן זיך די מחותנים
שטעלן אויפן קאפ, וועט זיין א מזל־טוב . א גוטן תמיד, ר׳ שיע.
יעקב מארגנשטערן גייט אוועק. פארזיכטיק שארט ער זיך אראפ
פון די טרעפ. דאס נאפטלעמפל, וואס הענגט אין דרויסן, צאנקט
געל און טרויעריק און איז נישט בכוח צו באלויכטן די טונקעלע,
גליטשיקע טרעפ.
אין דרויסן שנייט. א פייכטע, נודנע קעלט, וואס עסט זיך איין אין
די ביינער, נעמט אים ארום. ס׳איז שוין שפעט אין אוונט, ער
לאזט זיך גיין מיט איילנדיקע טריט.
פון דעם שידוך וועט שוין, ווייזט אויס, גארנישט ווערן. ער זעט
עס בחוש. אזוי פיל מי אריינגעלייגט אומזיסט. דאס שדכנות-
געלט וואלט אים איצט שטארק צונוץ געקומען. נאר גיי פועל ביי
גבירים, וואס אז זיי עקשנען זיך איין, וועסטו שוין גיכער רירן א
מויער פונעם ארט.
און אפשר איז גאר ער שולדיק. א געניטער שדכן וואלט שוין
געפונען א וועג, ווי אזוי אויסצופירן זיינס. און סך־הכל איז ער
גאר א לערער. א מענטש, וואס לערנט קעכינס און דינסטן
לייענען און שרייבן און פון דעם ציט ער זיין חיונה, מישטיינס
געזאגט. אז מען טרינקט זיך, כאפט מען זיך אן אין א שטרוי.
עטלעכע מאל איז אים געלונגען דורכצופירן שידוכים, איז פרוווט
ער, אפשר וועט עס גיין אויך ווייטער. די איצטיקע קארט איז אים
נישט געראטן. איי, ווען ס׳געלינגט אים, וואלט ער כאטש א ביסל
געקאנט אפאטעמען! א גביר איז טאקע בטבע א חזיר. נאר, אז
מען האט צו טאן מיט צוויי, וועט שוין איינער דערלייגן, וואס דער
צווייטער האט נישט דערגעבן.
4
ער שטעלט זיך א וויילע אפ, כאפט אפ דעם אטעם. וואס האט ער
זיך אזוי צו איילן, וואס? אלע „לעקציעס״ האט ער שוין היינט
געגעבן. אויסגעווען אין א צענדליק קיכן, געוויזן פארהארעוועטע
דינסטן, ווי אזוי מען האלט א פענע אין דער האנט. מיט וואסער
אויף קאשע איז ער שוין פארזארגט. איצט ווו נעמט מען אויף
קאשע?
דער שניי שיט און שיט און ווערט תיכף צערונען. די גאס-
לאמטערנס ברענען טריב און ארעם. ווען מען וואלט זיי
אריינגענומען אין א ווארעמער שטוב אריין, וואלטן זיי זיך פשוט
מחיה געווען.
אפגעכאפט דעם אטעם, לאזט ער זיך גיין ווייטער. סימע די קעכין
פון דעם מאנופאקטור־סוחר זעליג גאלדמאן, האט אים געשיקט
זאגן, אז ער זאל ארויפקומען צו איר. זי דארף, ער זאל איר
אנשרייבן א בריוו. די צען קאפיקעס וועלן זיין אזוי ווי געפונען.
„א סך מלאכות, איז ווייניק ברכות״ – מורמלט ער. סיי דער
שדכן, סיי דער לערער, סיי דער מעשה־שרייבער, פארדינען אזוי
פיל, אז ס׳קלעמט קוים, קוים אויף איבערצוקומען די וואך.
און ער ווייסט, אט דער יאנקל לערער, ער ווייסט עס אויף זיכער,
אז ער איז א גוטער מעשה־שרייבער. זיינע מעשיות ווערן
צעכאפט, ווי מצה־וואסער, און מען לייענט זיי מיט גרויס הנאה.
זיינע מעשיות „שבת קודש אין גן־עדן״ און די „מעשה משני
שותפים און שני קצבים״ געפינט מען כמעט אין יעדער יידישער
שטוב, סיי דא אין לאדזש, ווו ער וווינט און מוטשעט זיך, סיי אין
דער גארער וועלט.
– ווער שמועסט נאך זיין „מעשה פליאות מג׳ אחים, איין זעהר
שיינע, וויכטיקע, ווונדערלעכע געשיכטע פון דריי ברידער
גרויסע לייט״ – האט גאר א גרויסן שם איבער דער וועלט. די
דאזיקע מעשה האט מען שוין עטלעכע מאל איבערגעדרוקט.
און אלע מאל האט מען די ביכעלעך פארצוקערט. נאר אין
אים, דעם מחבר, האט מען, ווייזט אויס, פארגעסן. פון זינט ער
האט באקומען די פאר רובל פאר דעם דרוק, האט ער שוין
מער נישט געזען קיין פרוטה. און פאר וועמען זיך צו קלאגן
איז נישטא. און יושר – עט.
5
ער דערמאנט זיך יענעם ווינטער, ווען ער האט געשריבן די
„מעשה מג׳ אחים״. א שווערער ווינטער געווען. אין זיין ארעמער
שטוב אויף באלוט האט זיך צעלייגט דער דלות, ווי ביי זיין טאטן
אין וויינגארטן, דאס ווייב איז נאך נישט געקומען צו זיך פון דער
לעצטער קימפעט. אויפן הארצן איז אים געווען אנגעזאלעט ביז
גאר. און אין אט יענע לאנגע, אומעטיקע ווינטערנעכט איז אים
איינגעפאלן די מעשה מיט די דריי ברידער, וואס יעדער פון זיי
האט זיך גענומען א מצווה מקיים צו זיין. מיט זיי צוזאמען
האט ער זיך געלאזט אין דער וועלט אריין, איבערגעלעבט
צוזאמען מיט זייערע וואנדערונגען, די מניעות, וואס האבן זיך
זיי אנטקעגנגעשטעלט. און אז גאט האט זיי געהאלפן, זיי זענען
עולה לגדולה געווארן – יעדער פון זיי האט חתונה געהאט מיט א
בת־מלכה און געירשנט א קעניגרייך – האט ער, דער ארעמער
יאנקל לערער, פארגעסן אין זיין אייגענער ארעמקייט. ער האט זיך
געפרייט מיט דער גליק פון די ג׳ אחים.
די דאזיקע ווונדערלעכע מעשה האט אים דעמאלט באפרייט פון
זיין אומעטיקייט, געמאכט אים פארגעסן זיין ארעמקייט, און
נישט אומזיסט קוויקן זיך מיט דער דאזיקער מעשה די ארעמע
יידן און יידענעס, די קעכינס און די דינסטן, די באלמעלאכעס פון
גאר דער יידישער וועלט.
„אפשר – טראכט יאנקל לערער – אפשר זענען אלע
ווונדערלעכע און פאנטאסטישע מעשיות געבוירן געווארן אין
ארעמע שטיבער? די ארעמקייט פון אלע צייטן און ביי אלע
פעלקער האט אין שיין פון די פארביקע און ווונדערלעכע
פאסירונגען אפגעאטעמט אויף א ווייל, פארגעסן וועגן איר
אייגענער נויט״.
ער אליין האט א סך ווונדערלעכע מעשיות איבערגעזעצט אויף
יידיש „מאגעלאנא די קרוינפרינצעסין פאן נעאפאל״, „די שיינע
העלענא״ און „די שיינע בלומכע גענאוועפא״.
טראכטנדיק די דאזיקע מחשבות, פילט יאנקל לערער נישט די
קעלט, וואס עסט זיך אים איין אין די ביינער. ער פילט נישט די
נעץ, וואס קריכט אדורך די אפגעריבענע זוילן פון זיינע שיך. ער
6
באמערקט אפילו נישט, אז ער איז שוין פארבייגעגאנגען דאס הויז
ווי די קעכין ווארט אויף אים, כדי ער זאל איר אנשרייבן א בריוו.
ערשט ווען ער כאפט זיך אויף פון זיין טראכטן, באמערקט ער, אז
ער איז פארקראכן. ער בטלט אויס אלע חלומות צו זיין אייגענעם
קאפ און קערט זיך אום צוריק.
אט איז דאס הויז, ווו ס׳וווינט דער מאנופאקטור־סוחר זעליג
גאלדמאן. יאנקל לערער גייט אריין אין הויף, מיידט אויס דעם
פאראדנעם איינגאנג און מיט די אונטערשטע טרעפ, וואס פירן צו
דער קיך, לאזט ער זיך ארויפגיין.
סימע די קעכנע, א יונג שווארץ־חנעוודיק ווייבל מיט קלוגע,
לעבעדיקע אויגן, דערפרייט זיך מיט אים, ווי מיט אן אבן טוב.
– „איך האב געמיינט, אז זי וועלן שוין היינט נישט קומען, ר׳
יאנקל. איך דארף אויף גענייטיק זי זאלן מיר אנשרייבן א בריוו צו
מיין מאן, וואס דינט ביי פאניען, א מיתה משונה זאל ער
אייננעמען. מאנעוורעס גלוסט זיך אים, זי הערן, ר׳ יאנקל,
מאנעוורעס. אן מאנעוורעס דוכט זיך אים, פאנקעלע גנב, וועט ער
ווערן בדיל הדל. מיין מענדל שרייבט מיר, אז איך זאל אים למען
השם זען צושיקן א פאר קערבלעך. מען שיקט זיין ראטע אוועק
אזש קיין סימביר, אז שיקן זאל מען פאניען אכצן טעפלעך קדחת
אויף שלח־מנות...״
אין דער ווארעמער קיך פילט יעקב מארגנשטערן, ווי די קעלט,
וואס האט זיך איינגעגעסן אין זיינע ביינער, טרעט פון אים אפ.
ער רייבט זיך די פארפרוירענע הענט און זאגט צו דער
בארעדעוודיקער קעכין
– זייען זי אזוי גוט, סימע, און דערלאנגען זי מיר טינט און פעדער
מיט א בויגעלע פאפיר, וועל איך אין אנשרייבן א בריוול צו אינס
מאן.
סימע נעמט אפער א בויגעלע פאפיר פון אונטער דער צעראטע,
וואס דעקט צו דעם קיכטיש. זי שטעלט אוועק טינט און פעדער
אויפן טיש.
7
– ווי אזוי ווילן זי זאל איך שרייבן דעם בריוו, אויף פראסט יידיש,
צי אויף מאסקוויטעריש? – פרעגט יאנקל לערער.
– אויף מאסקוויטעריש, ר׳ יאנקל. מען זאגט, אז מען שרייבט
אויף מאסקוויטעריש, גיט מען גיכער אפ דעם בריוו. אויף יידיש
קאן נאך פארפאלן ווערן.
יאנקל לערער זעצט זיך אוועק, טונקט איין די פענע אין טינטער
און ווארט סימע די קעכין זאל אים זאגן, וואס ער זאל שרייבן.
סימע זעצט זיך אקעגניבער אים, שפארט אן די עלנבויגנס אויפן
טיש און טראכט פון וואס אנצוהויבן.
– שרייבן זי אים, ר׳ יאנקל, אז זיין בריוו האב איך באקומען, אז
קיין נחת פון זיינע בריוו האב איך נישט, אז איך וואלט שוין
געוואלט דערלעבן די מינוט, ווען ער וועט זיין פריי. שרייבן זי, אז
איך פארשטיי, אז ס׳איז אים גענוג ביטער צו דינען פאניען. זאל
ער פארשטיין, אז דינען ביי א חזיר, ווי זעליגל גאלדמאן, איז אויך
נישט קיין קלייניקייט. איידער מען דערזעט ביי אים די פאר גילדן,
קריכן גוט ארויס די אויגן פונעם קאפ.
סימע זיפצט אפ. יעקב מארגנשטערן ציקלט די אותיות
פאמעלעך, פאמעלעך. סימע רעדט אויף יידיש. ער אבער שרייבט
אויף רוסיש. און רוסיש איז דיר נישט קיין קלייניקייט.
– און דאס, וואס ער הייסט זיך שיקן א פאר רובל, – דיקטירט
ווייטער סימע,– וואלט איך אים גערן געשיקט, האב איך אבער
נישט, און געבן אויף פארויס, איז מיין באלעבאס, א מיתה משונה
זאל ער אייננעמען, נישט קיין בעלן. סיידן גיין צו א פראצענטניק,
וואס רייסט דערנאך שטיקער. האב איך אים שוין געשריבן אין
פריערדיקן בריוו, אז דאס לעצטע געלט, וואס איך האב אים
געשיקט, האב איך טאקע גענומען אויף פראצענט, און איך קאן
זיך נישט אויסצאלן ביז צום היינטיקן טאג.
סימע פארטראכט זיך. אין דרויסן הערט מען שווערע טריט. די
טרעפ קרעכצן. די טיר עפנט זיך און עס קומט אריין א הויכער,
משונהדיקער מענטש מיט א קאלטונעוואטער בארד און גרויסע
קעלבערנע אויגן. ער איז אנגעטאן אין ברודיקע שמאטעס.
8
סימע די קעכין גיט א פאטש מיט די הענט
– ט׳אסטו דיר א גאסט. אין מיצקע דרינען, שמחה פלאכטע.
ס׳קאצל קומט! וואס פאר א רוח האט דיך אנגעטראגן?
– היינט איז דאנערשטאג, סימע. איך בין געקומען, ר׳ זעליג זאל
באצאלן פאר דער וואך, וואס איך האב געטראגן וואסער. אויב ר׳
זעליג מיר נישט באצאלן, מיין ווייב וועט שרייען, שעלטן, שלאגן,
און שמחה פלאכטע וועט נישט האבן אויף שבת.
– וועסט קומען מארגן אין דער פרי, שמחה, איצט איז דער
באלעבאס נישטא אין דער היים. קום מארגן אין דער פרי פאר
זיבענע, הערסט, וואס מען זאגט דיר, שמחה?
שמחה קראצט זיך מיט ביידע הענט דעם געדיכט באוואקסענע
קאפ.
– מארגן, מארגן. תמיד דו מיר זאגסט מארגן. איך מארגן קומען.
מיר נישט געבן געלט, זיין שלעכט, זייער שלעכט.
– איך זאג מארגן, בהמה. דער באלעבאס זאגט מארגן, זאג איך
מארגן. גיי שוין גיי, שמחה. זעסט דאך, אז מען שרייבט א בריוו.
יעקב מארגנשטערן באטראכט דעם מאדנעם פארשוין. ווו האט
ער אים געזען א מאל? די געשטאלט, דאס פנים? אהא! ניין,
ס׳איז נישט געווען ער, נאר אן ענלעכער צו אים. דענצמאל נאך,
ווען ער, יאנקל, איז געווען אן אלעקסאנדער חסיד. איצט ווייסט
ער שוין אויף זיכער, דעם רבינס גבאי. שמחה פלאכטע האט אים
דערמאנט דעם אלעקסאנדער גבאי, ר׳ בערעלע גאראדאוואי.
און יעקב מארגנשטערן, דער לערער, דער בריוושרייבער, דער
שדכן, דער בדחן און דער מעשה־שרייבער, מאכט צו די אויגן אויף
א ווייל און דערזעט א מאדנע זעונג. דער גולם שמחה פלאכטע,
דער וואסער־טרעגער, זיצט אין א שטריימל, פראוועט טיש.
חסידים שטופען זיך צום אויבן־אן, ווי ער זיצט, און זיי רופן אים
„רבי״.
9
– נו, ר׳ יאנקל, שרייבן זי ווייטער. דער גולם איז שוין
אוועקגעגאנגען – זאגט סימע די קעכין.
יעקב מארגנשטערן האט אפילו נישט געהערט, ווען שמחה איז
אוועקגעגאנגען. סימעס קול וועקט אים אויף, ווי פון א חלום.
– ווער? דער רבי איז אוועקגעגאנגען?
– וואס פארא רבי, ר׳ יאנקל? שמחה פלאכטע איז
אוועקגעגאנגען.
– איך מיין טאקע שמחה פלאכטע, סימע – זאגט יעקב
מארגנשטערן און צעלאכט זיך אויפן קול.
סימע דיקטירט ווייטער דעם בריוו און יאנקל לערער שרייבט.
ווער ווייסט, אפשר וואלט זיך דער בריוו קיין מאל נישט
געענדיקט. א גליק, וואס דאס פאפיר האט זיך געענדיקט.
סימע די קעכין באצאלט אים פאר דער טרחה צען קאפיקעס און
יעקב מארגנשטערן לאזט זיך אהיימגיין.
ער איז פריילעך ביז גאר. פילט נישט די קעלט. ער האט איצט א
נייע מעשה. א פריילעכע ביז גאר. ווי שמחה ווערט א רבי. דער
עולם וועט לאכן און די חסידים וועלן קריצן מיט די ציין.
