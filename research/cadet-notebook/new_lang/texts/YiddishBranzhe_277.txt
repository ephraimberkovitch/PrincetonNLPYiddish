

קריינע־„יאפטוואיומאט‟ [1] 



 by באריס סאנדלער 
July 1, 2019July 1, 2019 Filed under:
ליטעראטור
פראזע 

משה לעמסטער
געווען איז ביי אונדז אין שטעטל יעדינעץ א יידענע מיטן נאמען קריינע. געוויינטלעך, כמעט ווי אלע שטעטלדיקע יידן, האט זי געהאט א צונאמען. אפט מאל האבן די צונעמען זיך געקאנט אויסווייזן א ביסל מאדנע, נאר עס זענען געווען, ווי איך מיין, אזעלכע בארעכטיקטע סימנים, וועלכע האבן אפגעשפיגלט עפעס א בולטן חסרון פון דעם אדער יענעם יידן. צום ביישפיל: מאטל־קוואטשקע, משה־קראצער, יאנקל־פגר, צי יענטע די קאקציע… מיט אזא מאדנעם צונאמען האט מען אויך געקרוינט אונדזער קריינען: דהיינו, קריינע־יאפטוואיומאט. וואס גאר אזא צונאמען מיט א גראב רוסיש זידלווערטל?
געשטאמט האט קריינע פון א דארפישער בעל־הבתישער משפחה. דאס דארף קוקאנעשט, ווי זיי האבן געוווינט, האט זיך געפונען ניט ווייט פון יעדינעץ. ווען אין יאר 1941 זענען געקומען די רומענישע פאשיסטן, האט מען די עטלעכע דארפישע יידן געטריבן, צו ערשט, קיין יעדינעץ, און פון דארטן, מיט די אלע יידן פון דער געגנט, ווייטער, אין די געטאס פון טראנסניסטריע. אויף די וויסטע וועגן אהינצו זענען אירע טאטע־מאמע אומגעקומען. ווען אין 1944 האט מען באפרייט בעסאראביע פון די רומענישע מערדער, איז זי געבליבן וווינען אין יעדינעץ ביי אירער א שוועסטער. ניט געוואלט זיך צוריקקערן אין דארף אריין, ווו אין די ערשטע מלחמה־טעג האבן אייניקע ארטיקע מאלדאוואנען באראבעוועט זייער שטוב און שיר ניט דערהרגעט איר טאטן.
געקענט האט זי נאר צוויי שפראכן: יידיש און רומעניש. אין אונדזער סאוועטישן שטעטל האט זיך דעמאלט אלץ געפירט אויף רוסיש. וווהין מע זאל ניט גייען — אין ראיאן־קאמיטעט, אויספיר־קאמיטעט, שטאטראט און אפילו אין די קראמען און קלייטן האט מען גערעדט נאר רוסיש. צי קריינע האט ניט געוואלט זיך אויסלערנען די רוסישע שפראך, צי די רוסישע שפראך איז איר ניט געגאנגען אין קאפ אריין, צי זי האט זיך בכלל געמאכט, אז זי פארשטייט ניט קיין ווארט — ווייס איך ניט. דאס איינציקע, וואס זי האט יא געקענט אויף רוסיש און וואס האט זיך, ווייזט אויס, איינגעקריצט אין איר זכרון, איז געווען דאס דאזיקע זידלווערטל, און אפשר האט זי גאר ניט געוווסט, אז ס׳איז א זידלווערטל — „יאפטוואיומאט!‟
זי פלעג עס זאגן אין איין אטעם און ווי איין ווארט, ניט דריי ווערטער, ווי אויף רוסיש. נאר, וואס זשע דען? — קריינע האט זיך אויסגעלערנט אריינלייגן אין דעם „יאפטוואיומאט‟ אלץ, וואס זי האט געוואלט זאגן דעם מענטשן, מיט וועמען זי האט גערעדט, אויף רוסיש. זי פלעג ארויסזאגן דאס ווערטל מיט פארשיידענע ניואנסן, אינטאנאציעס, אקצענטן, קוועטשן — א מאל מיט א ניגון, א מאל גיך, ווי א גיכווערטל, א מאל אויסריידן יעדער אות באזונדער… בקיצור, די גאנצע רוסישע שפראך, פון פושקינען, דאסטאיעווסקין און טאלסטאיען האט זי געקאנט אויסדריקן בלויז מיטן ווערטל „יאפטוואיומאט!‟
אפילו אויף די סאוועטישע פאראדן פלעגט קריינע, טראגנדיק א רויטע פאן, שרייען: „י..א..פ…טוואיו…מ…א…ט!‟
אפילו אויף די פארשיידענע סאוועטישע פאראדן, ווען זי איז געגאנגען אין די רייען מיט שניידערס, שוסטערס, שערערס און אנדערע מיטארבעטער פונעם ארטיקן ביטקאמבינאט[2] און פון דער טריבונע פלעג דער אנפירער פון דער ראיאנעלער קאמוניסטישער פארטיי אויפרופן: „לעבן זאל די קאמוניסטישע פארטיי!‟, — פלעגט קריינע, טראגנדיק א רויטע פאן אין דער האנט, שרייען: „י..א..פ…טוואיו…מ…א…ט!‟ — מיט דעם ווערטל האט זי אפשר געוואלט באצייכענען די גאנצע סאוועטישע מאכט מיט איר קאמוניסטישער פארטיי אין שפיץ.
מע דארף צוגעבן, אז די יידן פון אונדזער שטעטל זענען ניט געווען קיין גרויסע קענערס פון דער רוסישער שפראך. איז א דאנק קריינען, האבן אויך אנדערע יידן אנגעהויבן אריינשטעלן אין זייער רוסישער שפראך דעם „יאפטוואיומאט‟, ווען זיי פלעגן, נעבעך, ניט וויסן, וואס פאר א רוסיש ווארט צו נוצן אין זייער רעדן. אזוי, אז דאס ווערטל האט געקאנט האבן א פארשידענעם באטייט, גאר ווייטן פונעם אריגינאל. ביי איינעם האט עס געהייסן „לאקשן‟, ביי א צווייטן — „בוידעם‟, ביי א דריטן — „ציבעלע‟. אייניקע, פלעגן אפילו זאגן ניט „די רוסישע שפראך‟, נאר, „די יאפטוואיומאט־שפראך‟.
פאר דער מלחמה, ווען קריינע האט נאך געוווינט מיט די עלטערן אין דארף, האט דער טאטע זי געשיקט קיין בוקארעשט זיך לערנען שניידעריי. הייסט עס, ניט פשוט שניידעריי, נאר אויף צו זיין א מאדיסטקע פון ווייבערישע קליידער. און זי האט זיך געלערנט דארט ביי די בעסטע מאדעליערן און טאקע געווארן א פיייקע, מאדערנע מאדיסטקע. פון בוקארעשט האט זי זיך צוריקגעקערט מיט א פיינעם פאך אין די הענט און מיט א קינד, א מיידעלע, אויף די הענט, וועמענס פאטער האט ניט געוואלט פארלאזן די רומענישע הויפטשטאט און פארן, ווי ער פלעג זאגן, קיין „קאקאנעשט‟.
אין געטא פון בערשאד האט זיך די פרוי פונעם רומענישן קאמענדאנט דערוווסט, אז קריינע איז א גוטע מאדיסטקע, וואס האט זיך געלערנט אין בוקארעשט! אין די געטאס פון טראנסניסטריע האבן די יידן מיט א גוטן א פאך און פיייקע ארבעטער, געקאנט פארדינען פאר זיך און פאר זייער משפחה אויף א שטיקל ברויט. אזוי האבן זיי געראטעוועט אי זיך, אי זייערע אייגענע פון הונגער. טאקע דארטן אין דער געטא, למשל, האבן עטלעכע אונדזערע יידן ארגאניזירט, פארשטייט זיך, מיט דער דערלויבעניש פון דער מיליטערישער מאכט, א ווארשטאט צו מאכן זייף, וואס עטלעכע רומענישע אפיצירן האבן דורך זייערע אגענטן פארקויפט עס אין רומעניע און געמאכט אויף דעם א גוטע קאפיקע.
טאקע דעם קאמענדאנטס פרוי האט אין א באזונדערער שטוב לעבן דעם קאמענדאנטס וווינונג, געשאפן פאר קריינען א ניי־ווארשטאט. די שטוב האט געהאט א הויף מיט א שטאל, מיט א קעלער. אין איינעם מיט איר האבן געארבעט נאך עטלעכע שניידערקעס פון אונדזער שטעטל. זיי האבן גענייט פארשיידענע ווייבערישע קליידער פון די מאדע־זשורנאלן, וועלכע עס פלעג פאר קריינען ברענגען דעם קאמענדאנטס פרוי. די אלע שיינע און קונציק גענייטע מאדערנע זאכן האט די באלעבאסטע געשיקט אין די קראמען פון די רומענישע שטעט יאס און באטאשען. דאס איז פאר איר געווען זייער א דערפאלגרייך געשעפט. פארשטייט זיך, אז קריינע און איר טאכטער, ווי אויך די עטלעכע שניידערקעס, האבן ניט געהונגערט. אין דעם הויף, ווו זיי האבן געארבעט, זענען אפילו ארומגעלאפן עטלעכע הינער, קאטשקעס און ס׳האט זיך געפאשעט א ציג.
שוין אין סוף 1942 און אין 1943, האבן ניט ווייט פון די געטאס געקעמפט עטלעכע פארטיזאנישע אטריאדן. אין איינעם פון די אטריאדן איז אויך געווען א ייד, וואס איז נאך אין די ערשטע טעג אנטלאפן פון דער בערשאדער געטא. אין איינעם א טאג באקומט קריינע פון דעם ייד, וועלכן זי האט געקענט, א בריוול, אז ער מיט עטלעכע חברים וועלן אין צוויי טעג ארום קומען צו איר ביי נאכט. זאל זי צוגרייטן פאר זיי עפעס א וועטשערע. האט זי טאקע צוגעגרייט א שיינעם אוונט־מאלצייט: אפגעבאקן פריש ברויט, געקוילעט עטלעכע הינער, אפגעקאכט א יויך, אפגעבראטן אין אויוון א פאר הינער און אפילו געמאכט קנישעס מיט קארטאפל. אין א נאענטן דארף האט זי געקויפט ביי די אוקראינער א פלעשל סאמאהאן.
ווען די פארטיזאנען האבן פארענדיקט זייערע סודות, האט קריינע סערווירט דעם טיש… אין משך פונעם יאר זענען די עטלעכע אונטערערדישע קעמפער געווען ביי איר נאך א דריי מאל און געגעסן שיינע, געשמאקע מאכלים. צווישן די דאזיקע פארטיזאנען איז אויך געווען דער קומענדיקער באוווסטער קאמאנדיר פון א פארטיזאנישן אטריאד, וועלכער האט אין יאר 1944 באקומען די העכסטע סאוועטישע באלוינונג, „העלד פון סאוועטן־פארבאנד‟. גאר א צופרידענער פון קריינעס וועטשערעס, האט ער אנגעשריבן א בריוו, אז קריינע האט אין דער צייט פון דער מלחמה, געהאלפן די פארטיזאנען מיט שפייז, געקוילעט פאר זיי הינער, קאטשקעס און חזירימלעך (וועגן חזירימלעך האט ער שוין צוגעטראכט, ניט וויסנדיק וועגן די אנגעצויגענע באציונגען צווישן יידן און חזירים) און מיט אט די מעשים האט זי, קריינע, אויך אריינגעטראגן איר חלק אין דעם זיג פונעם סאוועטישן פאלק. דער קאמאנדיר האט געשטעלט זיין חתימה און דאס פארטיזאנישע שטעמפל. ער האט אויך צוגעגעבן, אז דער בריוו און דאקומענט וועט איר העלפן אין איר ווייטערדיק לעבן ביי דער סאוועטישער מאכט. און טאקע אזוי איז עס געווען.
נאך דער מלחמה, ווי איך האב שוין געזאגט, האט קריינע מיט איר טאכטער געוווינט ביי דער שוועסטער. נאר די וווינונג איז געווען צו הענג פאר זיי אלע. אין א טאג האט זי גענומען די טאכטער און געגאנגען אין ראיאנישן ראט־קאמיטעט גלייך צום פארזיצער. אין קאבינעט ביי דעם טשינאווניק האט זי ארויסגענומען דעם בריוו, באקומען פון דעם פארטיזאנישן קאמאנדיר, געלייגט אים אויפן טיש און, טוענדיק א קלאפ מיט דער דלאניע אין דעם טיש, פארשפרייט מיט א רויט טישטעך, געזאגט אלץ, וואס זי האט געוווסט אויף רוסיש: „יאפטוואיומאט!‟. נאך דעם, וואס דער נאטשאלניק האט איבערגעלייענט דעם בריוו, האט קריינעס טאכטער דערקלערט דעם פארזיצער, וואס קריינעס „יאפטוואיומאט‟ מיינט. און טאקע, אין א פאר וואכן ארום האבן זיי באקומען א צוויי־צימערדיקע דירה אין א באזונדערער איינשטאקיקער שטוב.
אין דער דירה האט מען געדארפט הייצן די הרובע מיט האלץ און קוילן, וועלכע מע האט געדארפט קויפן. דער טואלעט איז געווען אין דרויסן, וואסער האט מען געדארפט ברענגען פון דער קערניצע… עפעס אין א יאר ארום נעמט קריינע די טאכטער און זיי גייען נאך א מאל אין אויספיר־קאמיטעט. קריינע לייגט ווידער דעם בריוו אויפן רויטן טישטעך אין איינעם מיטן קלאפ און מיטן „יאפטוואיומאט‟…
אין יענע יארן האט מען שוין געבויט אין יעדינעץ גרויסע פינפשטאקיקע הייזער. האט קריינע אין גיכן באקומט א צוויי־צימערדיקע דירה אין אזא הויז. אין דער דירה זענען שוין געווען אי הייסע, אי קאלטע וואסער, אי צענטראליזירטע באהייצונג, אי א טואלעט… ווען די טאכטער קריינעס האט חתונה געהאט, און געבוירן א מיידעלע, איז די דירה געווארן קליין פאר זיי. איז זי צום דריטן מאל געגאנגען מיט דער טאכטער צום גרויסן נאטשאלניק…
אין גיכן האט מען אנגעהויבן ארויספארן קיין ישראל. זענען קריינע מיט דער טאכטערס משפחה געווען צווישן די ערשטע, ווער ס׳איז עולה געווען. דאס אייניקל אירס האט פארענדיקט די שול שוין אין ישראל, אפגעדינט אין דער ארמיי. געקענט האט דאס אייניקל רק עברית, אבער פארט געקענט פון דער באבען עטלעכע יידישע ווערטער. נאך אין אין דער ארמיי האט זי זיך באקענט מיט א יידישן בחור, וואס האט געשטאמט פון רוסלאנד. זיי האבן זיך פארליבט און אין אן אוונט האט זי זיך דערקלערט אים אין אירע הייסע געפילן. זי האט אזוי צארט, תמימותדיק אריינגעשעפטשעט דעם בחור אין אויער דער באבעס כישופדיק ווארט, „יאפטוואיומאט‟, אז ער האט גלייך פארשטאנען, אז זי האט אים טאקע זייער, זייער ליב…

[1] א פארשפרייט רוסוש זידלווערטל, וואס ס׳האבן גענוצט אין זייער אומגאנגשפראך אויך די רוסישע יידן. דאס ווערטל איז א נאענטער עקוויוואלענט צו „קיבענימאט‟ און ענגלישן „פאק יו‟
[2] ביטקאמבינאט (רוס. אבוויאטור) — סערוויס־ארטעל


Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
יצחק באשעוויס־זינגער און זיין זון ישראל זמיר 

Next Post
די געשיכטע פון מיין טויבנשלאק 



