
 אינעם פארלאג ״ביראבידזשאן״ איז נאר וואס דערשינען אויף רוסיש א זאמלונג פון וועלוול טשערנינס לידער ״א מאסקע אויף א מאסקע״ 
 דאס בוך איז פּרעכטיק אילוסטרירט דורכן באוווסטן רוסלענדיש־ישראלדיקן קינסטלער חיים סאקאל. אגב, חיים סאקאל דאס איז א זעלטענער מוסטער פון א היינטצייטיקן און גאנץ יונגן קינסלער (ער איז געבוירן געווארן אין 1973), וואס קען יידיש. חיים סאקאל האט שטודירט די יידישע שפראך און ליטעראטור אינעם העברעישן אוניווערסיטעט אין ירושלים. אזוי ווי א סך גרויסע יידישע קינסטלער פונעם עבר (למשל, מארק שאגאל) שרייבט ער אליין פון צייט צו צייט לידער אויף יידיש. פאראיארן איז חיים סאקאל געווען צווישן די מחברים פונעם ספעציעלן נומער פונעם תל־אביבער זשורנאל ״יידישלאנד״, וואס איז פולקום געווידמעט געווען דער היינטצייטיקער יידישער דיכטונג. 
 צווישן די מחברים פון יענעם נומער איז נאטירלעך געווען אויך וועלוול טשערנין, וועלכער איז באקאנט איבערהויפט אלס יידישער דיכטער. זינט 1990 וווינט ער אין ישראל, אבער זיינע ערשטע לידער האבן זיך באוויזן אין אנהייב 80ער יארן אינעם מאסקווער זשורנאל ״סאוועטיש היימלאנד״. שפעטער האבן זיינע לידער פארעפנטלעכט א סך אנדערע יידישע פעריאדישע אויסגאבעס: ״ביראבידזשאנער שטערן״, ״ביי זיך״, ״ירושלימער אלמאנאך״, ״די גאלדענע קייט״, ״נייע וועגן״, ״די פען״, ״אויפן שוועל״, ״טאפלפונקט״, ״די גילגולים״ אא. ער האט ביז איצט ארויסגעגעבן 7 יידישע לידער־זאמלונגען. ווייניקער באקאנט איז זיין העברעישע שאפונג, אבער אין 2007 איז דערשינען א זאמלונג פון זיינע העברעישע לידער. 
 דאס רוב לידער איינגעשלאסענע אינעם בוך ״א מאסקע אויף א מאסקע״ זיינען טאקע איבערגעזעצט פון יידיש (אין איין פאל – פון העברעיש). צווישן די איבערזעצער – דאס רוב פון זיי זיינען גוט באקאנט מיט דער יידישער ליטעראטור – זיינען פאראן סיי ישראלדיקע: וואלערי סלוצקי (ער איז באוווסט צווישן אנדערס מיט זיינע גלענצדע איבערזעצונגען פון דוד האפשטיין, אורי־צבי גרינבערג, פרץ מארקיש, אשר שווארצמאן, שמואל האלקין און חיים לענסקי) און איגאר ביאלסקי (דער רעדאקטאר פון דער פירנדיקער רוסיש־שפראכיקער ישראלדיקער ליטערארישער פעריאדישער אויסגאבע ״יערוסאלימסקי זשורנאל״) , סיי רוסלענדישע: ישראל נעקראסאוו (ער אליין איז א יידישער דיכטער; אין רוסיש האט ער איבערגעזעצט ווערק פון אברהם סוצקעווער, דוד בערגעלסאן, ישראל־יהושע זינגער, יצחק באשעוויס־זינגער אא), סערגיי מנאצאקאניאן, וואלערי דימשיץ (א מיטגליד פון רעדאקציע־קאלעגיעס פונעם פעטערבורגער זשורנאל ״עם הספר עם הספר״ און פונעם תל־אביבער זשורנאל ״יידישלאנד״. ער פארנעמט זיך א סך מיט איבערזעצונגען פון יידיש. צווישן אנדערס האט וואלערי דימשיץ רעדאגירט די אנטאלאגיע ״פאפירענע בריקן״, וועלכע שליסט איין איבערגעזעצטע אין רוסיש לידער פון מאני לייב, משה־לייב האלפערן, זישע לאנדאו, ה.לייוויק און איציק מאנגער) און אלעקסאנדרע גלעבאווסקאיא. אייניקע לידער האט דער מחבר איבערגעזעצט אין רוסיש אליין. אבער ס׳איז אוממעגלעך צו זאגן, אז דאס גאנצע בוך איז איבערגעזעצט. באזונדערע לידער האט וועלוול טשערנין אנגעשריבן אין אריגינאל אויף רוסיש (אייניקע פון זיי האבן זיך פריער באוויזן אין זיינע יידישע לידער־זאמלונגען, מיט יידישע אותיות, נאר טאקע אויף רוסיש) און אפילו אויף אוקראיניש. אין דעם צוזאמענהאנג איז כדאי צו דערמאנען, אז אין 2016 איז אין לעמבערג דערשינען וועלוול טשערנינס בוך ״פרייע פערזן״ אינעם מחברס איבערזעצונג פון יידיש און העברעיש אין אוקראיניש. 
 דאס פארווארט צו דער זאמלונג ״א מאסקע אויף א מאסקע״ האט אנגעשריבן דער באוווסטער יידישער ליטעראטור־פארשער און ליטעראטור־קריטיקער, פראפעסאר פונעם מיטשיגאנער אוניווערסיטעט און פיליאריקער קאלומניסט פון ניו־יארקער ״פארווערסט״ מיכאל קרוטיקאוו, וועלכער האט אין פארגאנגענהייט ניט איין מאל רעצענזירט וועלוול טשערנינס פאעטישע זאמלונגען אויף די זייטן פון אט דער עלטסטער היינט־צו־טאג יידישער פעריאדישער אויסגאבע. ווער קען בעסער פון אים דערציילן וועגן אט דעם נייעם בוך? און אזוי ווי מיכאל קרוטיקאווס פארווארט איז אנגעשריבן אויף רוסיש, ברענגען מיר עס דא מיט קליינע קירצונגען אין איבערזעצונג אויף יידיש: 
 
 ״וועלוול טשערנינס לידער זיינען דייטלעך אריענטירט אין דער צייט און אינעם רוים. סיי דאס סיי יענץ האט צוויי דימענסיעס – א הייליקע און א טאגטעגלעכע. צווישן זיי איז פארשלאסן דער לירישער העלד, וועלכער באמיט זיך זיי פארבינדן – צומאל – פארשייט, ליידנשאפטלעך; צומאל – מיט א שפאס, איראניש. פאר דעם פארמאגט ער א באזונדערן לינגוויסטישן אינסטרומענט. טשערנינס פאעזיע גייט ניט אריין אין ראמען פון איין שפראך, אפילו אין איין ליד קענען זיין עטלעכע שפראכן. דאס געוויינלעכע פארשטיין דעם באגריף ״איבערזעצונג״, ווען א ליד, וואס איז אנגעשריבן אויף איין שפראך, ווערט ווידעראויפגעשטעלט אויף אן אנדערער שפראך, פאסט ניט פאר אט דער זאמלונג, ווו איין שפראך פירט א פארמעסטונג־דיאלאג מיט אן אנדערער. 
 די אינערלעכע פילשפראכיקייט פונעם ליד איז ניט אלעמאל פארשטענדלעך דעם לייענער, וואס באהערשט נאר מיט איין שפראך: ״אש עסו זשידאס – אש // יא, איך בין אויפגעשטאנען פאר אלעמען תחית־המתים״. אויף ליטוויש ״אש״ הייסט ״איך״. אבער די יידישע באדייטונג פונעם ווארט ״אש״ שאפט אן אסאציאציע מיטן יידן־חורבן און ווייטער – מיט תחית־המתים, וועלכע פארקערפערט דער לירישער העלד, וואס באשטעטיקט זיין יידישקייט אין א געוועזן יידיש שטעטל אין ליטע. צו דעם אייניקט זיך צו נאך איינע, א רוסישע קלאנגען־אסאציאציע – ״שאבאשניק״, אין וועלכער אין איר ריי איז באהאלטן דאס ווארט ״שבת״. אויף אזא אופן באהאלט טשערנינס פילשפראכיקייט איינצייטיק עטלעכע באדייטונגען, וועלכע גייען ארויס אויסער די גרענעצן פון איין שפראך. טשערנינס שפראכן זיינען שטרענג מארקירט: די יידישע שפראכן זיינען ״אייגענע״, די איבעריקע – ״פרעמדע״ און אפילו פיינטלעכע: 
 
 איך שרייב צו דיר אויף א שפראך א פרעמדער, 
 מקנה־זענענדיקער, ביז ווייטיק אונדז באקאנטער, 
 וועלכע איז אומפארמיידלעך ווי א פאגראם 
 אינעם לאנד, וואס מאכט אן אנשטעל פון אונדזער היים*. 
 
 די קאנפליקטקייט פון די שפראכן גיט איבער אן אינערלעכע צעצווייטקייט פונעם לירישן העלד, וועלכע איז געקומען אין דער יידישער פאעטישער טראדיציע בירושה פונעם מיטלאלטערלעכן העברעישן משורר יהודה הלוי, וואס האט געזאגט ״לבי במזרח ואנכי בסוף מערב״. דא ווערט שוין ניט קיין פריילעכקייט, נאר א קאנפליקט דער כוח, וואס טרייבט דעם פאעט צום ״אנטלייען א פאר קלאנגען״ פון א פרעמדער שפראך. 
 לויט דער מקובלים־טראדיציע פארמאגן די אותיות פונעם יידישן אלף־בית א באזונדערן מיסטישן כוח, זיי דינען ווי א מין באשאפונגס־אינסטרומענט. די גאנצע וועלט איז איינגעשלאסן אין די ראמען פונעם יידישן אלף־בית, און פאר טשערנינען אנטפלעקט זיך אט די געהיימע סטרוקטור פון דער וועלט אין דער לאנדשאפט פון ארץ־ישראל, ווו דאס זעבארע רירט דאס אומזעבארע, פונעם אל״ף ביזן ת״ו: 
 
 ביים ים־המלח זעסט דעם ריינעם אמת: 
 די וועלט צעשפרייט זיך צווישן פעלדזן און דעם ראנד 
 פון טויטע וואסערן לענגויס דעם שמאלן וועג, 
 וואס ציט זיך פונעם נעפלדיקן אל״ף 
 צום אומבאוווסטן און געגארטן ת״ו״. 
 
 ישראל איז איין טעריטאריעלער און מיסטישער פאלוס אין טשערנינס פאעזיע. דא איז זיין קול אפטמאל התלהבותדיק, צומאל אפילו קינדיש תמימותדיק: 
 
 און איך לעב אין מיין קינדערשן חלום 
 מיט מאראנצן און הינדן און בערגלעך, 
 מיטן לשון פון הייליקע טויטע. 
 
 עס דאכט, אז דאס געפינען זיך אינעם הייליקן לאנד דערמעגלעכט גובר זיין די אינערלעכע צעצווייטקייט: 
 
 דערפיל איך זיך אליין 
 ווי יענעם רע דעם ליבן, 
 וואס האט מיר זייער לאנג 
 אין מיר אליין געפעלט. 
 
 אבער עס טרעפן זיך אויך אנדערע מאמענטן: ״איינער קען זיך דערפילן // ניט אין גאנצן געמיטלעך צו מאל // אי דער גליענדער ריינקייט. // דעמאלט פלוצעם וועט שטעכן א בענקשאפט // נאכן קלעפיקן שימל פון מאסקווע״. 
 
 מאסקווע איז דער צווייטער פאלוס אין טשערנינס וועלט, דער פונקט פון זיין ארויסגיין פונעם ״גויימלאנד״, אבער איינצייטיק – דאס איז אויך יענץ ארט, ווו ער האט זיך באזיניקט אלס ייד. דער התגלות־מאמענט, וואס איז דאטירט מיטן יאר 1982, דערעפנט דאס בוך: ״ער איז צוגעגאנגען צו מיר אין מאסקווער מעטרא: // – שלום־עלעכם. בר־כוכבא // האט מיך געשיקט נאך הילף…״ אין יענער צייט האט ישראל זיך געזען פון מאסקווע ווי עפעס ווייטס, ווי אן אנדערע וועלט, פון וועלכער ס׳איז ניטא קיין וועג צוריק. דער וועג אהין איז דעטערמינירט, אבער דעם סוף פונעם וועג איז פונדאנען ניט צו זען: ״דער בורא שטעלט דעם תנאי: // זיי פעסט, זיי טריי מיר, // און…״ די לידער פון אט דעם פריען ״מאסקווער״ פעריאד ווערן גענערט מיט ליטערארישע אסאציאציעס, גענומענע פון דער יידישער מאדערניסטישער דיכטונג פונעם אנהייב 20טן יארהונדערט, קודם־כל, פון לידער פון יצחק־לייבוש פרצן און חיים־נחמן ביאליקן: ״די געשטארבענע שפראך העלפט דא עטעמען // יענע, וואס זיינען לעבעדיק, נאר אפגענארט זינט געבוירן ווערט, שפראצנדיק ווידער און ווידער // צווישן סאזשע, שטויב און צעפוילונג״*. די שקיעה פון דער סאוועטן־מאכט אינעם סוף 1980ער יארן ברענגט א האפענונג: ״מיר קערן זיך אומעט // צו ניסים און מוט, טראץ צער און אומעט״. די קולמינאציע ווערט דאס אוועקפארן אינעם ״היסטארישן היימלאנד״. א דאס אוועקפארן ווערט געגליכן צום פארלירן דעם אלטן ״איך״ און דערווערבן א נייעם: ״און איך בין זיך צעגאנגען, // כ׳בין פארשווונדן, פארלארן מיין איך. […] כ׳בין געפאלן אויף דר׳ערד, // אויף די שטיינער און דארנס, // און א כריפע געטאן כ׳האב אין גסיסה: // ״ירושלים…״ 
 די דורכאויסיקע טעמע פון דער מיטעלער טייל פונעם זאמלבוך איז א באהערשן מיטן נייעם רוים פון ארץ־ישראל דורך פונקטן פון געטלעכער התגלות: ים־המלח, הר־גריזים, מישכּן־שילה. דאס אומפארמיידלעכע איבערלעבן דעם תנ״כישן עבר גיסט זיך צונויף מיטן דערווארטן אויף משיחישער גאולה, שאפנדיק אן עקסטאטיש געפיל פון גליק: ״און כ׳האב אומגעזאמט דערפילט,// אז כ׳בין דער גליקלעכסטער פון אלע מענטשן, // אז איך בין שטארק // און כ׳בין מסוגל לעבן ווייטער […] האט זיך צעפראלט די טיר // פאר דער גאולה״. 
 
 דער אחרית־הימים פילט זיך דא ווי א פול נעלם־ווערן פון דער ארומיקער וועלט, וואס נאך דעם קומט א פולע רו: ״הייזער האבן זיך מילדלעך פארוואנדלט // אין קופעס זיס־דופטיקן שטויב. // ס׳איז גארנישט ארום און ארום. // כ׳וואלט געזאגט, אז די רו איז ענדגילטיק״. אין דער יידישער טראדיציע קאעקזיסטירן צוויי קאנצעפציעס פון אחרית־הימים און עולם־הבא. לויט איינער פון זיי וועט העולם־הזה זיך פארענדיקן, ווען משיח וועט קומען, און נאך דעם וועט ער באשאפן ווערן פון דאס ניי, אויף יסודות פון גוטסקייט און יושר. לויט דער צווייטער קאנצעפציע, קומען פאר די גאולה און דער איבערגאנג אין עולם־הבא אינדיווידועל, יעדע נשמה גייט אדורך איר וועג אין עולם־הזה און גייט אריבער אין עולם־הבא אנטשפרעכגיק אירע פארדינסטן און חטאים. טשערנינס פאעזיע באמיט זיך מעטאפאריש און דיאלעקטיש צונויפפארן די ביידע קאנצעפציעס. פון איין זייט דינט ארץ־ישראל ווי א מבשר פון עולם־הבא, און פון דער צווייטער זייט, סימבאליזירט דער פערזענלעכער גורל פונעם לירישן העלד זיין אייגענעם ווידערגעבורט אין אט דער נייער וועלט. אבער דאס לעבן ווערט אויף דעם ניט פארענדיקט. 
 אין טשערנינס ישראלדיקע לידער באווייזן זיך אומדערווארט אפקלאנגען פון פאעזיע פון אשר שווארצמאנען, וועלכער איז קאנאנינזירט געווארן אינעם ראטנפארבאנד אלס ״גרונטלייגער פון דער יידישער סאוועטישער דיכטונג״. שווארצמאן איז אומגעקומען אין 1919, קעמפנדיק אין די רייען פון דער רויטער ארמיי און האט איבערגעלאזט א ניט קיין גרויסן פאעטישן עיזבון. אין זיינע לידער האט ער געשטרעבט באהעפטן דעם רעוואלוציע־ראמאנטיזם מיט ביאליקס סימבאליזם. די רעוואלוציע האט סימבאליזירט פאר שווארצמאנען דעם משיחישן מאמענט פונעם חרוב מאכן די אלטע און שאפן א נייע וועלט, און דווקא אט דער מאטיוו באווייזט זיך אין שייכות מיט ארץ־ישראל אין טשערנינס לידער, אומקערנדיק דעם לייענער צו דער יידישער דיכטונג פון די 1920ער יארן. גלייך ווי אין דער סאוועטישער דיכטונג פון יענער צייט קומט ביי אים נאך התלהבות – אן אומעט: 
 
 ס׳איז פינצטער און ס׳וועט פינטצטערער נאך זיין. 
 דא – פאר אן אויפגאנג, דארטן – בעת א שקיעה. 
 עס בענקט זיך פיינפול נאך א ביסל שיין. 
 נאר פינגער ציען זיך צו רייסן קריעה. 
 
 קורצע רייזעס צוריק אין גלות געבן אן אפרו פון דער אנגעשטרענגטער ״פארגעלייגטער דורכן אייבערשטן כוח // ראלעס־שפיל, // וואס הייסט יידישקייט״. אין ווילנע, דער הויפטשטאט פונעם גלות רינגלען דעם דיכטער ארום געשפענסטן, צוגעצויגענע מיט קלאנגען פון יידיש: ״מע פילט זיך דא ווי שאול אין עין־דור, // אויב מע דארמאנט זיך, אז מער רעדט נאך יידיש״. 
 דאס זאמלבוך פארענדיקט זיך פאראדאקסאל פאר א סטאנדארטער ציוניסטישער עליה־טראיעקטאריע: ״נאר עפעס פון מיר פארבלייבט // ווייט אין ביראבידזשאן״. דער סאוועטישער פראיעקט פונעם שאפן א יידישע טעריטאריעלע אויטאנאמיע אויפן ווייטן מיזרח אנטפלעקט זיך ווי א מין אינווערסיע פונעם ציוניסטישן פראיעקט – און פארקערט. אין אזא אייגנארטיקער רוים־צייטלעכער ״מעביוס־באנד״ געפינט זיך אן ארט סיי פארן תנ״ך, סיי פארן היינטצייטיקן ישראל, סיי פאר יידיש, סיי פאר העברעיש, סיי פאר אוקראיניש, פאר דער שפראך, אויף וועלכער עס זיינען אנגעשריבן עטלעכע שפעטערע לידער, סיי פאר פרצן, סיי פאר ביאליקן, סיי פארן יונגן ביראבידזשאנער יידישן דיכטער עמנואל קאזאקעוויטשן, וועלכער איז געווארן מיט עטלעכע יאר שפעטער א באוווסטער רוסישער סאוועטישער שרייבער. זיך פארשטעלנדיק מיט זיין געשטאלט, זאגט טשערנין צום שלוס זיינע לייענער, אז ער רעדט ״א ביסל געפעלשט, // נאר אויף בנאמונת״. 
 
 אין דער זעלבער צייט שטעלט זיך פאר, אז אינעם געגעבענעם פאל איז דער שטאנדפונקט פונעם קינסטלער דעם אילוסטראטאר ניט ווייניקער וויכטיק פארן פארשטיין אט דאס בוך, איידער דער שטאנדפונקט פונעם ליטעראטור־קריטיקער. חיים סאקאל האט אויסגעדריקט זיין דעה בנוגע צו דעם געגעבענעם שעפערישן פראיעקט אין א פאסט, וואס ער האט פארעפנטלעכט אין פייסבוק. איך וועל ברענגען צום שלוס דעם דאזיקן פאסט פולקום: 
 
 ״מיט וועלוול טשערנינען זיינען מיר באקאנט, דאכט זיך, זינט מעמד הר־סיני. זיינע לידער אנגעשריבענע אין דער מיט פון די 1980ער זיינען דורכגעדרונגען מיט יענץ געפיל פון ליבע צו דעם נאענטן־ווייטן לאנד פון ישראל, א צערטלעכס און א פלאמיקס איינצייטיק, וואס עס האבן געפילט א סך יידן, און איך בתוכם. און ניט בלויז אין אונדזער דור, נאר לאנג פאר אונדזער געבוירן ווערן. די געשיכטע האבן מיר דעמאלט ליב געהאט מער, איידער די געאגראפיע. שוין שפעטער, ווען נאך דער עליה האט זיך אנגעהויבן עמיגראציע, זיינען געווען ציוניזם, און אין מיין פאל – פאסטציוניזם, דער אויסקלייב פון א צד, דאס באגרייפן אונדזער אחריות און ארט, פארביטערקייט און אנטוישונג. און דערווייל – בלויז אנגסט, האפענונג אויף א גאולה, אויף באגרייפן און דערווערבן זיך אליין אין דעם נייעם לאנדשאפט. אט וועגן דעם אלץ האב איך געמאלט, לייענענדיק וועלוולס לידער און זיך דערמאנענדיק אין מיין פובערטאטנעם ציוניזם און אין דער ״פייגל־קעפ־הגדה״. 
 
 וו. אראנאוו 
 געמעלן: חיים סאקאל 
 