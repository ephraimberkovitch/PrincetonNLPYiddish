

לייקוויל־ביטש 



 by באריס סאנדלער 
August 1, 2021August 1, 2021 Filed under:
ליטעראטור
פראזע 


עמיל קאלין
אייגנטלעך, איז לייקוויל־ביטש א פיין ערטעלע פאר די, וועלכע קענען זיך פארגינען צו פארברענגען דארטן די פאר צענדליק יאר, וואס זענען זיי באשערט צו זשיפען אויף גאטס וועלט. פאראן לייט, א קליינע צאל, וואס האט זיך נאך נישט אויסגעניכטערט אין גאנצן פון די משונהדיקע רעיונות, אנגעזאמלט אין די יונגע יארן. זיי האלטן, אז נאך די צייטן פון שווערער הארעוואניע און אומענדלעכן געיעג נאך האב־און-גוטס, ווילדע תענוגים און כבוד, דארף א מענטש אוועקלייגן דעם שענדלעכן מאטעריאליזם און אויסניצן דעם פארבליבענע לעבנס־אפשניט, כדי צו מאכן א גרונטלעכן, אנפשרהדיקן חשבון־הנפש.
לייקוויל־ביטש איז טאקע נישט פאר יענע אלט געווארענע אידעאליסטן. עס איז א פעט שטיקל עולם־הזה, וואס ס׳רינט דארט איבער די ליפן; אהין ציען זיך אריבער מענטשן, וואס זיי האט זיך איינגעגעבן אנזאמלען א היפש פארמעגן, און איצט געניסן זיי פון זייער רייכטום, פארדינט מיט בלוט אדער דורך שווינדל, אן איבעריקע קווענקלענישן און ספקות.
נישט געקוקט אויף אלע מעלות פון דעם דאזיקן יישוב, האט סעם געווארפן אויף אים אן אומחן, ווי נאר ער האט דארט געשטעלט זיינע ערשטע טריט. זיין פלוניתטע, זאל זיך מיען, א דארע פרוי מיט א טרוקענער צורה, וואס האט געטראגן אויפן קאפ א שטרויענעם היטל מיט ברייטע ראנדן, האט העלדיש אויסגעהאלטן זיין שווערן כאראקטער א קיימא־לן פון דרייציק יאר און נישט אויפגעגעבן. זי האט איבערגעחזרט כסדר די אייגענע פראגע: פאר וואס זאלן זיי טאקע נישט קויפן א הויז אין לייקוויל־ביטש און לעבן דארט, ווי גאט?
„עס פעלט אונדז נישט קיין געלט‟, — האט איר ענטפער צו זיך אליין יעדעס מאל דורכגעלעכערט סעמס פארביסענע שווייגעניש.
ער האט נישט ארויסגעלאזט קיין ווארט ווי אן אנגעבלאזט יינגעלע, ווייל ער נישט געהאט קיין מענה־לשון דערויף. זי האט דאס נישט געזאגט אפן, אבער ער האט געפילט בחוש, אז זי זעט אין לייקוויד־ביטש א סארט „קאמפענסעשין‟, א פארגיטיקונג פאר זייער לאנגווייליקן צוזאמענלעבן, פאר די עלנטע אוונטן, ווען ער פלעגט בלייבן אין ביורא ביז שפעט, פאר די אומענדלעכע סוף־וואכן מיט דער טאכטער, דער קאפריזנער בת־יחידה, בעת ער איז אין דער צייט געווען אויף ביזנעס־רייזעס.
די צוויי פאר אויגן האבן באטראכט דורך די טונקעלע שויבן פון דעם געדונגענעם „מערצעדעס‟ די אויסגעצויגענע, קורץ אפגעשוירענע גראז־טעפעכער, די צעצווייגטע ביימער מיט דיקע שטאמען און טיף־גרינע קרוינען, די פיל־פארביקע צארטע קווייטן, פארפלאנצט אין גלייכע רייען, די ווייסע, רחבותדיקע שטיבער מיט רויטע דעכער, וואס האבן זיך שעמעוודיק באהאלטן הינטער די צעוואקסענע קוסטעס מיט גרויסע, געזונטע בלעטער, די ריינע פוסטע גאסן.
סעם האט אפגעשטעלט דעם אויטא.
„פאר וואס טאקע נישט?‟, — האט גרעיסעס קול געשורשעט, ווי טרוקענע בלעטער אונטער די פאדעשוועס.„אזוי גאר!‟, — האט זיך סעם געבייזערט, — „צו וואס דארף איך לעבן אין א בית־עולם, ארומגערינגלט מיט אלטע קרעכצערס?‟
ער האט אפגעמאסטן מיטן בליק די ליידיקע גאס, וואס האט אין ערגעץ נישט געפירט.„וואס איז די איילעניש? איך וועל ממילא ליגן דארט נאך הונדערט און צוואנציק יאר…‟
ער איז טאקע געווען פעסט ביי זיך, אז לייקוויל־ביטש טויג אויף טויזנט כפרות, אבער די שיינע, גאר פריינדלעכע פרוי מיט די שווארצע, שיינענדיקע האר, וואס איז געזעסן אינעם ביורא און האט נישט אויפגעהערט שמייכלען, האט אים געמאכט ווייכער. זי האט דערציילט דעם פארפאלק וועגן די פרעכטיקע רעסטאראנען מיט די ספעציעלע, געזונטע מעניוען — א רעזולטאט פון א לאנג־יאריקער, פרוכטלעכער מיטארבעט צווישן די היגע דאקטוירים, דיעטע מומחים און בארימטע שעפן, וואס סעם האט קיינמאל נישט געהערט זייערע נעמען פריער. זי האט זיי געוויזן פאטאגראפיעס פון די שווים־באסיינען, דערמאנט די פארשיידענע קלאסן: יאגא, קונסט, קולינאריע…
„דאס איז בשום אופן נישט קיין מושב־זקנים‟, — האט די שיינע פרוי אונטערגעשטראכן מיט א דינעם, מוטערלעכן שמייכל, — „דאס איז אן ארט, ווו מענטשן, וועלכע האבן געווידמעט זייערע לעבנס צו מערקווערדיקע קאריערעס, קענען זיך פארגינען א לעבן אויף זייער א הויכן ניווא.‟„א לעבן אויף זייער א הויכן ניווא‟, האט דאס ווייב איבערגעחזרט דעם לעצטן זאץ און געווארפן אויף סעם א זייטיקן בליק…
עס האט אים פלוצעם ארומגעכאפט א שוואכקייט. זיין האנט האט געהאלטן די פעדער און צוגעגעבן זיין חתימה צו דעם אפמאך. אזוי ארום איז ער געווארן א שטאלצער אייגנטימער פון א צו־גרויסן הויז אין לייקוויל־ביטש.
גרעיס האט אים געהאלדזט און געקושט — זשעסטן, וואס מאן און ווייב האבן גאר פארגעסן אין זיי, און געמאלדן פייערלעך, אז דאס איז דער גליקלעכסטער טאג אין איר לעבן. סעמען האט עס א ביסל פארדראסן: ביז אהער האט ער געמיינט, אז דער גליקלעכסטער טאג אין איר לעבן איז דער טאג, ווען זיי האבן געשטעלט א חופה.
די שימחה האט אבער נישט געדויערט לאנג. צען חדשים נאכן זיך אריינציען אין דער נייער שטוב, איז גרעיס געפאלן חלשות בשעת דער יאגא־לעקציע און, נישט געקוקט אויף אלע באמיונגען, איז געווען אוממעגלעך זי אויפמונטערן. די דאקטוירים אין שפיטאל זענען נישט געווען אפטימיסטיש. זיי האבן אריינגעפאמפעט אין איר רפואות מיט דער האפענונג, אז זי וועט פארט, דורך א מעדיצינישן נס, צוריקקומען צו זיך.
דאס איז נישט געשען. זי האט פארבראכט א חודש צייט אין שפיטאל, ליגנדיק אין בעט, צוגעלאנטשט צו אלערליי מכשירים, מיט רערן, אריינגעשטעקט אין האלדז און מיט א נאדל אין דעם ארעם, דורך וועלכער עס זענען אריינגעפלאסן אין איר בלוט הויכע דאזעס מארפין. א דאנק דעם ווונדערבארן שטאף, האבן די קראנקנשוועסטער פארטרויט דעם צערודערטן מאן, פילט זי אבסאלוט גארנישט ניט.גרעיס איז אריבער די שוועל צו יענער וועלט, שוועבנדיק אויף געל־פיאלעטע כמארעס פון מארפין — אזוי האט זיך סעם פארגעשטעלט די דאזיקע, אומהיימלעכע סצענע…
נאך זיך אריינציען אין לייקוויל־ביטש, האט גרעיס געלאזט פאלן א ווארט בשעת א וועטשערע אין איינעם פון די פרעכטיקע רעסטאראנען, אז זי וויל, איר קבר זאל זיין אונטער דעם פלארידער לויטערן הימל. סעם האט זי דעמאלט אנגעקוקט ווי זי וואלט אראפ פון זינען.
„וואס קבר? ווער קבר?‟, — האט דער ביס פון דעם געבאקענעם סאלמאן־פיש אנגעוווירן פלוצעם דעם טעם, — „דו וועסט מיך איבערלעבן.‟
אז די שעה איז געקומען, האט סעם באשלאסן זי מקבר זיין אין דער חלקה פון דער סאראקער לאנדמאנשאפט אין קווינס, ניו־יארק. למעשה, איז ער קיינמאל נישט געווען אין סאראקע. זיין טאטע איז טאקע געווען א סאמעראדענער סאראקער, אבער ער אליין איז געבוירן געווארן גאר אויף דער מערב־זייט פון טייך פרוט, אין „יאס‟, אין 1955. ער האט נישט געהאט קיין שום נגיעה צו יענעם שטעטל, נישט געקוקט אויף דעם טאטנס שטענדיקע לויב־געזאנגען; און אפשר גראד צוליב זיי, האט סעם דאס שטעטל געמאלט זיך ווי א הינטערשטעליקן דארף מיט איינגעפאלענע הייזער, ווו הינער, הינט און קי גייען ארום פראנק און פריי אויף די בלאטיקע גאסן.
נאכן אנקומען אין אמעריקע האט סעם, ווי מע פלעגט זאגן אויף יענער זייט אקעאן: „א שפיי געטאן אויף אלץ‟, — זיך באמיט וואס גיכער אויסטאן יענע שווערע, גרויע מלבושים — א סימן־מובהק פון די תושבים פון יענע לענדער, וואס ליגן הינטער דעם אייזערנעם פארהאנג, — און ווערן א פאלנער אמעריקאנער מיט אלע פיטשעווקעס. די וויכטיקסטע פיטשעווקע איז געווען ביי אים: פארגעסן דאס, וואס ער האט איבערגעלאזט הינטער זיך, אריינפאלן אין א געבענטשטער אמנעזיע. אבער מיט דער סאראקער לאנדסמאנשאפט איז געווען אנדערש. עס האט אים געצויגן אהין, צו דער לאנדסמאנשאפט, נישט אזוי צוליב סאראקע, ווי צוליב די חשובע מיטגלידער מיט פיינע פראפעסיעס און שטעלונגען: אדוואקאטן, דאקטוירים, ערד־מעקלערס, געשעפטס־לייט. ער האט גערעכנט — און טאקע זייער גוט געטראפן, — אז ער וועט פריער אדער שפעטער דארפן צוקומען צו אן אדוואקאט אדער א דאקטער און וואס שייך „ריעל־עסטעיעט‟, וועט גאר נישט שאטן צו הערן ביי א באנקעט אדער א לחיים וועגן א „מציאה פון א גנב‟.
אזוי ארום איז ער געווארן א מיטגליד פון דער סאראקער לאנדסמאנשאפט. קיינער האט נישט געטארט וויסן, אז סאראקע ליגט אים אין דער רעכטער פיאטע. אז ער איז געווארן דער פארזיצער פון דער לאנדסמאנשאפט, האט גרעיס אים פארווארפן, אז ער לייגט זיך ווידער אריין מיט לייב און לעבן אין די אידיאטישע סאראקער ענינים, וואס האבן נישט קיין נגיעה צו אים. דערויף האט ער געהאט זיין אייביקער ענטפער: „אויכעט די איבעריקע מיטגלידער קערן זיך אן מיט סאראקע, ווי איך קער זיך אן מיט דער ענגלישער מלכה‟.
דאס וואס איז צונוץ געקומען ביים לעבן, איז צונוץ געקומען אויכעט נאכן טויט.גרעיס האט געהאט א פרעכטיקע לוויה, מיט זייער א פיינעם חזן, וואס האט געמאכט א „מלא‟ מיט אלע „קוועטשן‟. א סך חברים און באקאנטע זענען געקומען, נאר די טאכטער האט אויסגעפעלט. זי האט פארשפעטיקט אויפן פלי פון סאן־דיעגא.
נאך דער לוויה אין ניו־יארק, איז ער געקומען צוריק אין דעם צו־גרויסן הויז אין לייקוויל־ביטש. דאס הויז, וואס האט פריער אויסגעזען צו גרויס, איז געווארן אצינד אויכעט צו ליידיק און צו שטיל. סעם האט זעלטן אריינגעשמעקט אין דעם טייערן קיך, וואס גרעיס, עליה־השלום, האט זיך אזוי לאנג געריסן מיט אים איבער יעדער קלייניקייט אין דעם דיזיין. דער פרידזשידער, א מעטאלענער ריז, האט געזשומעט אין דער וועלט אריין. ער איז געשטאנען ליידיק ס׳רוב טעג. קיינער איז נישט געזעסן ביי דעם לאנגן טיש וואס זיי האבן געקויפט מיטן געדאנק, אז זיי וועלן ווערן גרויסע גאסטגעבערס אויף דער עלטער. ער איז נאך אלץ געשטאנען פארוויקלט מיטן זעלבן פלאסטיק, אין וועלכן עס האבן אים די טרעגערס אריינגעבראכט מיט א יאר צוריק.
די שיבעה איז אריבער גיך. סעם איז געזעסן אין דער היים איינער אליין צוויי טעג און דערנאך איז אים די גאנצע זאך נימאס געווארן. איצט האט ער געדארפט זיך ראנגלען ווידער מיט א שונא, וואס ער האט שיער נישט פארגעסן אין אים — די רוטין. אלע טעג האבן געהאט איין פנים. ער האט פארבאכט לאנגע שעהען אין זיין קאבינעט, קאמאנדעוועט דורכן טעלעפאן מיט זיינע אנגעשטעלטע אין ניו־יארק, זיך באטיילנדיק אין לאנגווייליקע, צעצויגענע זיצונגען, געפונען גרייזן אין דעם חשבון פון די בוכהאלטערס. אפטלעך האט ער איבערגעהיפערט א מאלצייט צוליב די ארבעט־דאגות.
אין דער פרי, בשעתן עסן פרישטיק אין איינעם פון די רעסטאראנען, פלעגן גאר פרעמדע לייט זיך באגריסן מיט אים און רופן אים ביים נאמען. ער האט געשמייכלט א פריטשמעליעטער צו די אומבאקאנטע פנימער, און די עלנטקייט איז געוואקסן אין אים מיט יעדן פאלשן שמייכל. סעם איז נישט געווען ביכולת אונטערצושיידן צווישן די פנימער נישט מחמת א פריצייטיקער דעמענציע — א מחשבה, וואס פלעגט זיך אריינגנבענען אין זיין קאפ אלץ אפטער. עס האט, נאך אלעמען, געשטעקט אין דער צעמישטקייט א געוויסער אמת; די איינוווינערס פון לייקוויל־ביטש זענען טאקע געווען ענלעך איינער אויפן צווייטן, צומאל ממש ווי א צווילינג. די מענער פלעגן דערציילן די זעלבע געשמאקלאזע וויצן און הירזשען, ווי פערד בשעת־מעשה; דערציילן וועגן זיך מיט אן אומפארשטענדלעכער זעלבסט־צופרידנקייט.
אויף די גרויע קעפ האבן זיי געטראגן שווארצע בעיסבאל־היטעלעך, דאס אנטאעכץ זייערס איז געווען ווי א סארט וווילטאג־מונדיר: קורצע ווייסע אדער העל־ברוינע הויזן, העמדער מיט ווייכע, צו מאל צעקרימטע קאלנערס פון איידעלע, פאסטעל־קאלירן: העל־בלוי, פארגעלט־ווייס, ראז, בלעטער־גרין, בלומען־פיאלעט. די פרויען האבן געטראגן אויף די קעפ ברייטע, ווייסע שליאפעס צו באשיצו זייערע רויט־פארשוויצטע פנימער פון דער ברייקער פלארידער זון. אויף זייערע פליישיקע נעזער זענען געזעסן גרויסע טונקעלע זון־ברילן. די ליפן זענען געווען ס׳רוב געפארבט מיט א שרייענדיק־רויטער פאמאדע, ווי זיי וואלטן מורא געהאט, אז אן דער פארב וועט זיי קיינער נישט באמערקן. אויף די דיקע לייבער האבן זיי געטראגן טייערע באבלימלטע העמדער פון א ביליקן אויסזען, די ברייטע הויזן פלעגן פארדעקן זייערע הינטנס, וואס האבן אנגעוווירן זייער פארעם אין פארלויף פון יארן.
סעם האט געפרוווט געפינען פאר זיך א געזעלשאפט. ער האט אנגעהויבן שפילן גאלף מיט גרויס התמדה. ער האט זיך באוויזן אויפן פעלד איעדן טאג און זיך באגריסט גאר פריינדלעך מיט נייע פנימער, וואס זענען געווארן, פונקט ווי ער, גאלף־אנהענגערס אויף דער עלטער.
ער האט זיך באטייליקט אין לאנגווייליקע קונסט־קלאסן, ווו די לערערין איז קיינמאל נישט מיד געווארן צו באווונדערן די קינדישע פייסאזש פון אירע תלמידים מיט די אומגעשיקטע פענדזל־שמירן. סעם פלעגט ווארפן בליקן אויף די צעשמירטע לייוונטן פון די אנדערע מאלערס און מאלערינס, און א גראבן שמיר טאן מיטן אייגענעם פענדזל אויף זיין הוילן לייוונט. נאכן פארענדיקן נאך איין מיאוסע מאלעריי, איז ער געקומען צו דער זעלבער מסקנא: עס בלייבט ביים אלטן. עס ווערט נישט בעסער און אויך נישט ערגער. סיי די מאלערייען און סיי דאס לעבן. ער האט געהאט א פארלאנג צו אנטלויפן, אבער נישט געוווסט פון וואס און וווהין.
ער האט געפרוווט מיט אלע כוחות שלום מאכן מיט דער הארבער עלנטקייט, מיט די שטילע טריט פון מלאך־המוות. די צרה איז געווען, וואס עס האט זיך אים נאך געוואלט לעבן און נישט גלאט אזוי שארן מיט די פיס אויף די גאטס וועלט, ווארטנדיק אויף דער לעצטער שעה. פון צייט צו צייט פלעגט ער זיך שפילן מיטן געדאנק וועגן צוריקפארן קיין ניו־יארק. זיין דירה שטייט דאך ליידיק און ווארט אויף אים. ער האט אבער ווויל געוווסט, אז אויך דארט וועט די עלנטקייט אים אניאגן און לסוף איבעריאגן.
סעם האט באמערקט, אז צווישן די געוויינטלעכע תושבים פון לייקוויל־ביטש — גרויע קעפ און ברייטע ווייסע היטלעך — איז אויסגעוואקסן א דריטער, מערקווערדיקער יינגערער און איבערהויפט ווייבערלעכער „עלעמענט‟: געוויסע באיארטע מענער פלעגן זיך ארומדרייען אין דער קאמפאניע פון זייער צוציענדיקע פרויען — יינגער פון זיי מיט א צוואנציק, דרייציק און טיילמאל פערציק יאר. סעם האט תופס געווען, אז די דערשיינונג איז גאר נישט קיין נייע און אפשר גאר אן אלטע, מסתמא זינט עס איז דא א לייקוויל־ביטש אויף דער וועלט. ביז אהער האט ער אליין געהאט גרעסערע דאגות ווי קוקן, וועלכער „דריפקע גייט מיט יעדן פאצעוואטע‟ — אזוי פלעגט ער מתרץ זיין פאר זיך זיין אפגעריסנקייט.
די מענער פלעגן צומאל פארשטעלן די פרויען, גלאט אנרופנדיק זייערע נעמען: „לילי, מעיסי, סטעפעני. צומאל איז פאר זייערע נעמען געקומען א טיטל: מיין ווייב, מיין זון־שטראל, מיין לעבן־באגלייטערין און דאס גלייכן. סעם פלעגט א שמייכל טאן צו די אייביק שמייכלענדיקע, זארגלאזע יונגע, גלאטע, פולבלעכע פנימער, וואס ער האט, ווידער, קוים געקענט אונטערשיידן, ווייל דער געשמאק פון די באיארטע גבירים צו פרויען איז געווען פוקט אזוי באנאל, ווי זייערע בייסבאל־היטעלעך.
אויך די נעמען פון די פרויען פלעגט ער כסדר פארגעסן. זעלטן האט זיך געטראפן, ער זאל זען איינע פון זיי אליין. אין אזא פאל פלעגט ער יוצא זיין בלויז מיט א דינעם שמייכל, א לייכטן שאקלט מיטן קאפ און תיכף שטעלן גיכע פעסטע טריט, ווי ער וואלט זיך ערגעץ געאיילט, כאטש לייקוויל־ביטש איז נישט געווען גרעסער פון א גענעץ.
אין די לאנגע אוונטן פלעגט סעם טראכטן, אז עס איז נישט גוט צו זיין אליין, אפשר איז שוין געקומען די צייט קויפן זיך אויכעט אזא שמייכלענדיקע פופע, אבער תמיד האט ער געהאט דאס געפיל, אז גרעיס קוקט אויף אים אראפ פון הימל און באטראכט זיינע מעשים מיט מידת־השטרענגקייט. די געדאנקען פארבלייבן נאר געדאנקען, נישט מעשים. ער האט געקענט זיך פארשטעלן, אז ער וועט געפינען זיין באשערטע גראד אין דעם מעקסיקאנער רעסטאראן אין לייקוויל־ביטש. ער וואלט דאס אנגענומען גאר ווי א וויץ, נאר עס טרעפט זיך א מאל, אז דאס לעבן ווערט דער בעסטער וויץ.
געשען איז דאס אזוי: ער האט נאר וואס אפגעגעסן א מעקסיקאנישן מיטאג. זיין בויך איז געווען געשוואלן און הארט ווי א פויק. ער האט נישט געוווסט, ווער איז שולדיק דערין: זיין קאפריזנער מאגן, וואס האט אים ווידער ארויסגעשטעקט א צונג, אדער דער געפעפערטער טעם פון דעם „טשילי קאן קארנע‟, וואס האט זיך נאך געהאלטן אין מויל נאך צוויי גרויסע טעפלעך קאווע. ער האט זיך געשטעלט אויף די פיס. זיין קאפ איז געווען פול מיט א נאכן־עסן־טשאד. די פיס האבן אים קוים געפאלגט. ער האט געהאט שטארק חשק צו שלאפן.
דאס ליכט אין דרויסן איז געווען זייער ווייס און מעכטיק. סעם האט דערפילט א שארפן שטאך אין די אויגן. ער האט זיי פארשאטנט מיט דער דלאניע, שיער נישט פארלוירן דעם גלייכגעוויכט און זיך אנגעשטויסן אין דעם ברייטן רוקן פון א יאטלעכער פרוי, וואס האט געפונען א מקום־מיקלט פון די אכזריותדיקע זון־שטראלן הינטער א בוים. ער האט זיך אנטשולדיקט מיט אן האלבן מויל, אבער זי האט זיך נישט אויסגעדרייט צו אים. אירע קורצע, רויט־געפארבטע, שפיציקע האר האבן אויסגעזען ווי א קינסטלעכער פעלץ פון א ביליקן פרויען־מאנטל. די גרויסע טראפנס שווייס האבן זיך געלאסן געגליטשט אויפן ברייטן, פארזארגטן שטערן, פון אירע גרויסע אויערן האבן אראפגעהאנגען גראבע אויערינגלעך פון געפארבטן גלאז אדער גאר פלאסטיק. אין איר מויל האבן געפינקלט צווישן די געלע צען, צוויי זילבערנע קרוינען.
סעם האט זי גלייך דערקענט. זי איז געווען די פרוי, וואס ווישט אפ די טישן אין רעסטאראן נאכן לאנטש. ער האט זי געדענקט אויך פון דעם קלוב און שווים־באסיין. זי האט געטראגן דעם געוויינטלעכן ווייסן העמד מיטן גרויסן אויפשריפט „סטאף‟ אויפן רוקן. צו דער גרויסער בוזעם־קעשענע איז צוגעשפיליעט געווען א קארטל מיט איר נאמען — „מארינא‟.
זי האט גערעדט הויך אויפן טעלעפאן מיט א באסאווע קול, וואס האט געקלונגען צו מענעריש אין סעמס אויערן, אבער אין א רגע איז איר קול געווארן ווייך און בעטנדיק: „מאמע מאנע…‟, — האט זי שיער נישט אריינגעשריגן אין דעם טעלעפאן. סעם איז געבליבן שטיין א געפלעפטער. „מאמע מאנע, מאמע מאנע…‟ — זי האט גערעדט ווי אין דער „רויטער בריק‟, מיט פופציק יאר צוריק.
ער האט זיך דערמאנט אין דער אייגענער מאמע; די מאמע, וואס ער האט איבערגעלאזט און כמעט פארגעסן אין איר, ווי זי וואלט קיינמאל נישט עקזיסטירט. אמת, ער איז איין מאל געווען אין יאס און געלייגט בלומען אויף איר קבר. אפשר איז ער באגאנגען קעגן איר אן עוולה? עס איז אים אויסגעקומען מאדנע, וואס נאר אצינד האט ער א טראכט געטאן וועגן דעם. ווען איז זי געשטארבן? אין וועלכן יאר? ער האט האט זיך נישט געקענט דערמאנען. ער האט געפרוווט זיך דערמאנען ווי זי האט אויסגעזען, אבער אלץ, וואס ער האט געקענט זען פאר די אויגן, איז געווען א פעטע פרוי מיט א גוידער און א פרי אלט געווארענעם פנים, א פאר פארהארטעוועטע דלאניעס מיט ברייטע פינגער, א פארפלעקטער פארטעך — א טיפישע באלעבאסטע אין יענע צייטן. איר געשטאלט האט זיך גאנץ גיך צעברעקלט, כאטש דאס ווארט אליין „מאמע‟ האט זיך נאך אלץ געקייקלט אויף זיין צונג. עס האט געקלונגען גאנץ אנדערש ווי די אמעריקאנישע „מאטהער‟ אדער „מאם‟. עס האט געהאט גאר אן אנדער טעם. „מאם‟ איז נישט בכוח צו אנטהאלטן די ווייכקייט און תמימות פון יענע יארן. ער האט געפילט מיט פרייד און מורא, אז אויף דער עלטער ווערט ער סענטימענטאל.
„קענסט יידיש?‟ — האט ער זיך געהערט רעדן אויף דעם פארגעסענעם לשון צו דער פרעמדער פרוי, וואס איז אזוי אומגעריכט געווארן היימיש.„יא, וואדען?‟, — האט זי געענטפערט מיט א ניגון, אפגעווישט דעם שטערן מיט דער הארעפאשנער דלאניע און געשלאסן דעם טעלעפאן. — „כ׳האב געמיינט, איר זייט א פאלנער אמעריקאנער‟, — האט זי צוגעגעבן נאך א קורצער פויזע.
ער האט א שמייכל געטאן: „איך בין א פאלנער נאר.‟„א טיפש וווינט נישט דא‟, — האט זי געפסקנט, — „ער וווינט לעבן מיר. למעשה, אונטער איין דאך.‟
סעם האט זיך א ביסל פארלוירן. זי איז געווען עפעס צו היימיש. געדברט צו אפן.עס איז אים איינגעפאלן, אז אפשר וויל זי אויך אפלעקן א ביינדל, ווי יענע יונגע יפיפיות, להבדיל. אפשר זוכט זי גאר א חתן מיט טיפע קעשענעס, אבער גלייך האט ער באשלאסן, אז דאס ארט אים נישט.
„בייטן א טיפש אויף א נאר? ס׳א גוט געשעפט…‟, האט ער צוגעווונקען צו איר.
זי האט אים באטראכט מיט צוגעזשמורעטע אויגן ווי א קונהטע באטראכט די סחורה אין מארק:„איך האב נישט קיין קאפ פאר געשעפטן‟.„איך וועל זיין דיין לערער, וואס איז דיין טעלעפאן־נומער?‟
ווי נאר ער האט ארויסגערעדט די ווערטער, האט ער גלייך חרטה באקומען. דער פארשלאג איז געווען צו אפן, לייכטזיניק און גראב. נאר אויף מארינען האבן זיינע ווערטער נישט געמאכט קיין גרויסן רושם, אזוי האט זיך אים געדאכט.
„צו וואס דארפט איר מיין טעלעפאן־נומער? איך קענט מיך געפינען אדער דא, אדער אין דעם קלוב, און אויב איר געפינט מיך נישט אין ערגעץ, טוט א פרעג אין דער סעקרעטאריאט.‟
סעם איז געווארן אומגעדולדיק:
„איך וואלט געוואלט אייער מייעסטעט זאל זיך מטריח אריינקוקן צו מיר, צו טרינקען א קאוועלע.‟„איצט קען איך נישט‟, — האט מארינע געטייטלט מיט איר פליישיקן ווייזפינגער אויפן בעזעם, וואס איז געלעגן א פארחלשטער אין גראז, — „מירצעשעם, וועל איך קומען צו אייך פרייטיק צוועלף אזייגער…‟
שפעטער האט סעם נישט געטראפן מארינען אין ערגעץ נישט, ווי זי וואלט זיך מיט אים געשפילט אין באהאלטעניש. פרייטיק האט זיך אנגערוקט און סעם האט גענומען צווייפלען אין זיין גלענצנדיקן פלאן. ער האט איבערגעחזרט אין קאפ דעם שמועס מיט מארינע און יעדעס מאל האבן זיינע רייד געקלונגען מער אבסורדיש און אידיאטיש. איצט האט זיך אים געדאכט, אז ער האט זיך אריינגעווארפן אין דער אוואנטורע אן צו טראכטן פריער, געלאזט די צונג אים ווייזן דעם וועג. געוויס, האט ער זי אנגעשראקן מיט זיין צו־אייליקער איינלאדונג. אזוי האט ער געטראכט בשעתן זיך גאלן. שפעטער האט ער אריינגעשטעלט פרישע בלומען אין אן אלטער וואזע. פונקט צוועלף אזייגער האט עמעצער אנגעקלונגען ביי דער טיר.
מארינע איז געשטאנען אויפן שוועל אן אויסגעפוצטע. אן אנזעעוודיקע שפילקע האט איינגעפירט א שטרענגע ארדענונג צווישן די רויטע אפגעפארבטע האר. די געוויינטלעכע ליניעס אויפן שטערן זענען פארשווונדן געווארן הינטער א שיינעם שיכט פון שמינקעס, די באקן האבן פלוצעם באקומען א פארב, און די אויגן — א גלאנץ. זי איז געווען אנגעטאן אין א טיף־רויט קליידל. וואס אמת, דאס קליידל איז נישט געווען איבעריק שיין. די הויפט־מעלה פונעם קליידל איז באשטאנען אין דעם, וואס ס׳איז פארט נישט געווען יענער ווייסער מלבוש מיטן „סטאף‟־אויפשריפט אויפן רוקן.
מארינע האט געהאלטן א גרויסן טאפ מיט ביידע הענט. לעבן אירע פיס איז געשטאנען א גרויס פול קיישל. „ווי אזוי האט זי עס אלץ דערשלעפט?‟ — האט א טראכט געטאן סעם.
זי האט איבערגעהיפערט די העפלעכקייטן:„סעם, איך האב געבראכט א סך עסן. טראג אריין דאס קיישל‟, — האט זי געזאגט און אוועקגעשטעלט דעם טאפ מיט א קרעכץ אויף א פרייען בענקל.
מארינע האט גיך איבערגענומען גרעיס „דזשאב‟ אין קיך. עס האט זיך אנטפלעקט פאר סעם א מישמאש פון טעפ, טעפלעך, טעלער, פושקעס, סלויען מיט א מחיהדיקן ריח. ער האט טיף אריינגעאטעמט דעם היימישן ריח, וואס איז געקומען ממש פון יענע מקומות, אויף יענער זייט אקעאן. מארינע האט זיך געפילט דא ווי ביי זיך אין דער היים. זי האט קאמאנדעוועט מיט סעם מעשה־באלעבאסטע, וואס פירט איר באלעבאטישקייט מיט א שווערער און זיכערער האנט.
בשעת דער סעודה, האט זיך ארויסגעוויזן, אז יעדער האט זיך זיין ראלע, ווי זיי וואלטן געלעבט אין איינעם נישט איין יארצענדליק: סעם האט געקייט, געסמאטשקעט מיט די ליפן און געקרעכצט פאר תענוג, און מארינע האט געהאלטן אין איין רעדן.זי האט גערעדט אויף דער סאמע אינטערעסאנטער טעמע — וועגן זיך.

איר דערציילן האט זי אנגעהויבן טאקע ביי „מה־טובו‟, פון געבוירן אן. זי האט באשריבן אויף א חנעוודיקן בעסאראבער לשון, ווי עס איז געווען דאס לעבן אין סאוועטישער מאלדאוויע, די צעפאלונג פונעם ראטן־פארבאנד, די קראנקע מאמע, וואס זי האט געשלעפט מיט זיך קיין אמעריקע, ווי זי האט זיך דא באקענט מיט איינעם א נישט־טויגער, וועמען זי האט זיך נישט מטריח געווען אנצורופן ביים נאמען, חתונה געהאט מיט אים, געהאט פון אים א מיידעלע, זאל זי געזונט זיין. סעם האט אריינגעגאסן אין גארגל דעם לעצטן לעפל פון דער פעטער קישקע־יויך און זיך תיכף גענומען צו דער בריענדיקער מאמעליגע, פון וועלכע ס׳איז געגאנגען א פארע.
ער האט געקייט אויף ביידע באקן א שטיקל זויערע אוגערקע און דערביי פארגעשלאגן צו אדאפטירן מארינעס טאכטער. מארינע האט זיך צעלאכט און זיך געפאטשט אין בויך:
„עס, טייערער, עס, זאל דיר ווויל באקומען. דיין קאפ דארף ליגן איצט ביי דיר צום עסן, נישט צו מיין טאכטער, א חוץ דעם, איז זי שוין נישט קיין מיידעלע.‟
א ביסל שפעטער האט סעם גענומען נאך א שטיקל פון דעם קוכן מיט אפריקאטן און געשטריקעוועט א פלאן: מארינע וועט זיך אריינציען אין זיין שטוב. עס איז דא גענוג ארט. איר אלטע, קראנקע מאמע וועט האבן דא אן אייגענעם צימער און מ׳וועט דינגען א פרוי זי זאל אכטונג געבן אויף איר. פון זיין זייט, זאל מען די פרוי אראפברענגען אזש פון מאלדאוויע. די טאכטער וועט האבן א שיינעם צימער. ער און מארינע וועלן פליען קיין לאס־וועגאס און דארט וועלן זיי מאכן א באשיידענע צערעמאניע. ביים סוף פון דעם פלאן האט זיך צעקלונגען זיין טעלעפאן.
„האלא‟, — האט סעם געענטפערט מיט א בורטשע.„האלא, סעם?‟, האט זיין סעקרעטארשע געפרעגט פון יענער זייט ליניע, — „איך האב אייך אנגעקלונגען, כדי צו לאזן אייך וויסן, אז אייער פלי מארגן וועט א ביסל פארשפעטיקן. איר דארפט זיין אין פליפעלד זעקס אזייגער אין דער פרי.‟„זעקס אין דער פרי?‟„יא, מיסטער מארקאני וועט קומען מיט זיינע אדוואקאטן ארום צען אזייגער. אבער דאס איז נישט קיין פראבלעם. אונדזערע אדוואקאטן וועלן שוין זיין דא.‟
די פרטים פון דער געשיכטע זענען מיט א מאל ארויסגעשפרונגען פון דער פארגעסעניש. איצט האט ער זיך געכאפט, אז ער האט גערעדט מיט דער סעקרעטארשע בלויז מיט א פאר טעג צוריק. די באקאנטשאפט מיט מארינע האט אפגעווישט אלץ.
יענער מיסטער מארקאני, אן עושר, וואס האט געהאט א שם פון א היציקן אינוועסטירער, וועלכער ווארפט זיך מיט געלט, האט זיך פאראינטערעסירט מיטן קויפן א העלפט פון סעמס געשעפט. די פראצעדור איז געווען עטוואס פארוויקלט, אבער לסוף האט מען געקענט זאגן „שהחיינו‟. דאס שליסן דעם פארקויף־אפמאך איז געווען איצט פון די לייכסטע זאכן.
„איך מוז זיין דארט, איא?‟ — האט ער געפרעגט די סעקרעטארשע אן א באזונדערן ווילן.
סעם האט געהאט ווייניק חשק צו פארן קיין ניו־יארק. דאס וואס עס האט אויסגעזען ערשט מיט א פאר טעג צוריק א גאר וויכטיקע געשעעניש, איז געווען איצט א שטערונג, אן אפקומעניש.
„נאר איר, סעם, האט רעכט עס אונטערשרייבן.‟
סעם האט באטראכט זיין האריקע, אדערדיקע האנט און עס האט אים באנג געטאן, וואס זי, די האנט, איז אפהענגיק פון אים און קען אליין נישט פליען קיין ניו־יארק.„איך זאל באשטעלן אן אויטא, מע זאל אייך אפנעמען פונעם פליפעלד?‟„ניין‟, — האט סעם אפגעווארפן דעם פארשלאג ווי א ברוגז געווארענער בחור, — „איך וועל שוין נעמען א טאקסי.‟
סעם האט פארגעלייגט אפצופירן מארינען אהיים מיט זיין אויטא, אבער זי האט זיך ארויסגעדרייט מיט כלערליי תירוצים. ער האט זי באגלייט צו דעם מעקסיקאנישן רעסטאראן און איר געגעבן צו פארשטיין, אז ער מוז מארגן אין דער פרי פליען קיין ניו־יארק, אבער די נסיעה וועט נישט דויערן מער ווי עטלעכע טעג. ער דארף נאר אונטערשרייבן א וויכטיקן דאקומענט. בשעתן צעשיידן זיך האבן זיי באשטימט, אז ווי נאר ער וועט צוריקקומען זאל ער אריינגיין אין דעם מעקסיקאנישן רעסטאראן און ווייטער וועלן זיי שוין באשליסן וואס און ווען.
ניו־יארק האט אויפגענומען סעמען אן אנגעכמורעטער, א גרוילעכער, א טריבער און א פייכטער. א נאדלדיקער רעגן האט געשטאכן די קעפ אן אויפהער. א פלוצעמדיקער קאלטער ווינט האט א בלאז געטאן און צעשפיליעט די מאנטלען. דער טאקסי־שאפער, וואס האט קוים געקענט ענגליש, האט געשוויגן דעם גאנצן וועג. אן אומבאקאנט פרוייש קול האט ארויסגעזונגען פון דעם ראדיא־מכשיר וועגן א משוגענער ליבע און א פיינלעכער אנטוישונג.
בשעתן אריינגיין אין טאקסי, האט סעם אנגערופן דעם אדרעס פון דער דירה, אבער נאך א שטיקל וועג האט ער געביטן זיין מיינונג און געבעטן דעם שאפער, אז יענער זאל אים אפפירן גלייך אין דעם ביורא. די ברייטע שאסייען זענען איצט געווארן שמעלער ווי לענגער, אויף וועלכע זענען געקראכן טויזנטער אויטאס ווי אויף א פאראד, וואס האט נישט קיין אנהייב און נישט קיין סוף.
דער בנין, ווו זיין ביורא האט זיך געפונען האט זיך גארנישט געביטן, און דאך, האט סעם זיך מיטאמאל דערפילט ווי א פרעמדער. אין דעם ביורא גופא האבן אלע באהאנדלט דעם שעף מיט גרויס דרך־ארץ, ווי עס פאסט פאר א הויך־ראנגיקן גאסט. ער האט באלד דערשמעקט עפעס אן אנשטרענגונג און שפאנונג. ווען סעם איז אריינגעגאנגען אין דעם זיצונג־צימער, זענען די פארהאנדלונגען שוין געווען אין סאמע ברען. די אדוואקאטן, דריי בחורים מיט פארפלאמטע פנימער, האבן ארומגערעדט א גאר וויכטיקן ענין. סעם האט געטראכט וועגן מארינען. ווו איז זי איצט? מסתמא, ווישט זי אפ די טישן אין דעם רעסטאראן, וואס סערווירט א מעקסיקאנישן פרישטיק. באלד וועט זי ארויסטראגן צוויי אדער דריי גרויסע שווארצע מיסט־זעקלעך. נאכדעם וועט זי אפווישן די שפיגלען אין טואלעט און אנגיסן זייף אין די האלב־ליידיקע זייף־פלעשלעך. נאכן פרישטיק לאזט זיך דאך דער עולם אין טואלעט אריין…
סעם האט געמיינט, אז ער וועט אונטערשרייבן איינס־און-צוויי די פאפירן און פטרן אן עסק, אבער דער עסק איז נישט געווען אזא פשוטער. די זיצונג האט זיך געצויגן לענגער ווי ער האט לכתחילה געמיינט. יעדעס מאל איז פון ערגעץ ארויסגעשפרונגען א מניעה, א שטרויכלונג, א נישט פארויסגעזעענער אבן־נגף. די אדוואקאטן פון דעם מיסטער מארקאני זענען געווען אויסגעריבענע בריות. די ווערטער, וואס זענען ארומגעפלויגן אין צימער, זענען קוים אריין אין סעמס אויערן.
ער האט געציילט די טעג און די שעהען ביז זיין פלי צוריק קיין פלארידע. עס האט זיך ארויסגעוויזן, אז דער מיליאנטשיק איז א הארט ניסל. ער האט זיך געדונגען איבער יעדער פרוטה, ווי אן איינרייסער. סעם איז שוין מיד געווארן פון דעם פארשלעפטן עסק. עס איז אים שוין געווען אלץ צי דער מאגנאט וועט קויפן א טייל פון דעם געשעפט, צי נישט. עס איז אים נישט געגאנגען אין לעבן א דאלער ארויף אדער אראפ. די טאכטער וועט סיי־ווי באקומען א פעטע ירושה, האט ער זיך געטרייסט.
נאך א פאר טעג זענען די אדוואקאטן פון דעם גביר מיט די טיפע קעשענעס געקומען צו דער מסקנה, אז עס זענען דא נאך א ריי ענינים, וואס מע מוז זיי קלארשטעלן פארן אונטערשרייבן. סעם איז אומזיסט געפארן קיין ניו־יארק, אבער ער איז נישט געפאלן ביי זיך. עס האט אים געטרייסט די מחשבה, אז אט, באלד וועט ער זיך זען ווידער מיט מארינען און זיי וועלן פליען קיין לאס־וועגאס און זיך רעגיסטרירן ווי מאן און ווייב.
צוריק קיין פלארידע איז ער געפארן אן שהיות גלייך אין „מארינעס‟ מעקסיקאנישן רעסטאראן. דער רעסטאראן איז געווען כמעט ליידיק. סעם האט אנגערופן מארינעס נאמען עטלעכע מאל, אבער קיין ענטפער איז נישט געקומען. א קליין מענטשעלע מיט א גרויסן קאפ און האלב פארמאכטע אויגן האט אפגעווישט די טישן מיט אן אפגעריבענער שמאטע.
„ווו איז מארינע?‟ — האט זיך סעם געווענדט צו אים. דאס מענטשעלע האט געשאקלט מיטן קאפ אויף „ניין‟. ער קען נישט קיין ענגליש. „נא אינגלעס!‟.
„דאנדע עסטע מארינע?‟ — האט סעם געפרוווט א צווייט מאל, איצט אויף א בידנעם שפאניש, אבער דאס מענטשעלע האט ווייטער געשאקלט מיטן קאפ אויף „ניין‟.
סעם איז ארויס פון דעם רעסטאראן. דאס הארץ האט געקלאפט ווי נאך א פארצווייפלטן געלויף. מארינע איז פארשווונדן געווארן, האבן זיינע מחשבות גענומען רעדן גיך, אין דער ערד אריין! דער גאנצער עסק האט זיך פארקאקט… וואס וועגאס ווער וועגאס? ווו איז זי צו אל די שווארצע יאר? ווו איז דער הויפט־ביורא? ער וועט גיין אהין. אוודאי, ווייסן זיי דארט, וואס איז מיט איר געשען.
סעם איז אריין אים דעם געראמען ביורא א פארסאפעטער. דארט איז געזעסן, דאכט זיך, פון ששת־ימי-בראשית אן, צוגעקאוועט צום איר בענקל, די גאר פריינדלעכע פרוי מיט די שיינענדיקע האר, וואס האט אים געצויגן אהער מיט איר גלאטיקער צונג, אויף יענער, ערשטער באגעגעניש.
„וווהין איז מארינע פארשווונדן געווארן?‟ — האט ער געפרעגט, פרווונדיק סיי אפווישן דעם פארשוויצטן שטערן און סיי אפכאפן דעם אטעם.„מארינע?‟ — האט די פרוי מיט די שיינענדיקע האר אויפגעהויבן דעם קאפ און באטראכט דעם האלב מטורפדיקן מאן מיט א פארחידושטן בליק.„יא, מארינע‟, — האט סעם אנגעהויבן ציען דעם אטעם רעגולער, — „זי איז… זי האט גערייניקט אין דעם מעקסיקאנישן רעסטאראן און אויכעט… אין דעם קלוב. אן אנגעשטעלטע פון לייקוויל־ביטש, מיין איך. זי איז א…‟.
פלוצעם איז ער אנטשוויגן געווארן. ער האט זיך פארשעמט ווי א יינגעלע, וואס האט זיך ערשט ארויסגעכאפט מיט א נארישקייט.
„א, איצט ווייס איך וועגן וועמען איר רעדט‟, — האט די פרוי געשמייכלט א צוגעטשעפעטן שמייכל, נישט ארויסווייזנדיק דעם מינדסטן סימן, אז ווי נאר דער מאדנער מאנספארשוין וועט פארלאזן איר ביורא, וועט זי באלד אנקלינגען דעם היגן פסיכיאטער. — ״איים סארי, מארינע האט פארלאזט די ארבעט מיט א פאר טעג צוריק‟, — האט זי ארויסגעבראכט אויף דער צונג איר ערשטן איינפאל, האפנדיק, אז אזוי וועט זי אפטרייסלען פון זיך דעם נודניק.
סעם האט זי שטיל באדאנקט און פארלאזט דעם צימער מיט א שווערן געמיט.א שטיק זויערקייט איז געבליבן שטעקן אין זיין האלדז. עס האט אים געשווינדלט פאר די אויגן. ער האט געפילט, אז אט־אט וועט ער אויסברעכן. ער איז אריינגעגאנגען מיט ציטערנדיקע פיס אין טואלעט, וואס האט זיך געפונען א ביסל ווייטער אינעם קארידאר, זיך אריינגעריסן אין א קאבינע און באטראכט א וויילע דאס ווייסע בית־הכיסא. דער איבל איז צוביסלעך אפגעטראטן. איצט האט ער געקענט אטעמען טיף. א העסלעכער גערוך פון א ביליקן טואלעטן־פארפום האט אנגעפילט זיינע נאזלעכער.
די מחשבות זענען ווידער געווארן לויטער, ווי נאך א פאטש. ער האט באטראכט די אייגענע האריקע, אדערדיקע הענט, די רויטלעכע דלאניעס און געטראכט צו זיך בשעת־מעשה, אז ער טאפטשעט זיך נישט ווייניק צייט אויף גאטס וועלטל, קיין עין־הרע, און, דאכט זיך, אז די יארן האבן נישט געבראכט מיט זיך מער חכמה. ער איז נישט געווארן קליגער אויף א האר אפשר א קאפעלע מער צעמישט.
ער האט געשאלטן די אידיאטישע האפענונג אין טאטנס טאטן אריין, ארויס פון דער קאבינע און באטראכט די אייגענע אפשפיגלונג. די שטארק ווייסע ליכט האט, ווי אויף צו להכעיס, געמאכט בולטער די קנייטשן. עס האט זיך אים געדאכט, אז ער איז בלאס, ווי נאך א שלאפקייט.

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
אין דער צייט פון קאראנא־ווירוס (11) 

Next Post
נאטיצן פונעם רעדאקטאר — 47 



