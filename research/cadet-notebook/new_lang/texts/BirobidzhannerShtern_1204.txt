
 פֿון תּל־אָבֿיבֿ האָט מען מיטגעטיילט, אַז אין דער ביכער־סעריע ״ביבליאטעק פון דער היינטצייטיקער יידישער ליטעראטור״ איז דערשינען אַ ניי בוך – אַן אַנטאלאגיע פֿון יידישער מאדערנער דערציילונג אין מדינת־ישׂראל אונטערן טיטל ״הערט אַ מעשׂה״. 
 אין דער אנטאלאגיע זײַנען אײַנגעשלאָסן דערציילונגען פון נײַן הײַנטצײַטיקע ישראלדיקע שריפֿטשטעלער, וועלכע שרייבן אויף יידיש. דאָס זיינען אין אלף־בּית־ארדענונג: רפאל האלף, וועלוול טשערנין, משה לעמסטער, עטל ניבארסקי, באריס סאַנדלער, מיכאל פעלזענבאַום, בער קאטלערמאן, עמיל קאַלין און שירי שאַפּיראַ. 
 
 חוץ עצם דער דערשיינונג פון אַ נײַ יידיש בוך, דערפריידט אויך דער פֿאַקט, וואָס די מיטעלע עלטער פֿון זיינע מחברים איז גאַנץ יונג: די יינגסטע פֿון די מחברים, עטל ניבאָרסקי, איז געבוירן געווארן אין 2002, איצט דינט זי אין צה״ל. רפֿאל האלף איז געבוירן געוואָרן אין 1996, שירי שאפירא – אין&nbsp; 1987, עמיל קאלין – אין 1976 און בער קאטלערמאַן – אין 1971. די איבעריקע אָנטיילנעמער פון דער אַנטאָלאָגיע זײַנען שוין בני־שישים+, אָבער קיינער פֿון זיי איז נאָך ניט בן־שמונים. 
 
 אַן אויספֿירלעכע הקדמה צו דער אַנטאָלאָגיע האט אנגעשריבן דער באַוווּסטער יידיש־פֿאָרשער פראפעסאר פֿונעם בלומינגטאנער אוניווערסיטעט, שטאַט אינדיאנע, דובֿ־בער קערלער, אויך, דרך־אגבֿ, אַן ישׂראלי. די הקדמה איז באַטיטלט ״צוריק צום הײַנט פֿון נעכטן, אָדער צווישן פֿרײַ און פֿרום״, און זי שטעלט מיט זיך פֿאָר אַ טיפן אנאליז פֿון די אײַנגעשלאסענע אין דער אַנטאָלאָגיע פּראזע־ווערק אויפֿן אַלגעמיינעם הינטערפֿאָן פֿון דער איצטיקער לאַגע פֿון דער יידישער ליטעראטור אין מדינת־ישראל און אין דער וועלט. צום סוף פון דער אַנטאָלאָגיע זײַנען געבראכט ביא־ביבליאָגראַפֿישע פּרטים וועגן אירע מחברים. 
 
 אינעם ביראָבידזשאנער קאָנטעקסט דאַרף מען באצייכענען, אַז דאָס רוב מחברים פֿון דער נייער אנטאלאגיע האָבן אַזוי אדער אַנדערש אַ שייכות צו דער יידישער אויטאָנאָמער געגנט: בער קאָטלערמאן איז פּשוט אויסגעוואַקסן אין ביראבידזשאן, דעביוטירט אַלס זשורנאַליסט אין ״ביראבידזשאנער שטערן״ און קערט זיך אום באשטענדיק אין אונדזער שטאָט סײַ אין זיין פראזע, סײַ אין זײַנע וויסנשאפטלעכע פֿאָרשונגען (ער איז אַ פּראָפֿעסאָר פֿון דער יידישער ליטעראַטור פֿונעם ישראלדיקן אוניווערסיטעט בר־אילן). ס׳איז גענוג צו דערמאנען, אַז זיין דאקטאָראט־דיסערטאַציע איז געווידמעט געווען דער אפשפיגלונג פֿונעם ביראבידזשאנער פּראָיעקט אין דער יידישער ליטעראַטור. 
 
 וועלוול טשערנין האָט זיך געדרוקט אין ״ביראָבידזשאנער שטערן״ נאָך אין די 80ער יארן. ער איז געווען דער ליטעראטור־קאָנסולטאַנט פֿון דער שאו־גרופע ״פֿריילעכס״, וועלכע האט געאַרבעט אמאל ביי דער ביראבידזשאַנער פילהארמאניע, פֿאַרעפנטלעכט וויסנשאַפֿטלעכע ארטיקלען וועגן דער שאַפֿונג פונעם ביראבידזשאַנער שרײַבער העשל ראַבינקאָוו, און אויך איצט איז ער אַן אָפֿטער מחבר פֿון ״ביראָבידזשאַנער שטערן״. ס׳איז צום אָרט צו דערמאָנען, אז די אײַנגעשלאָסענע אין דעראַנטאָלאָגיע ״הערט אַ מעשׂה״ דערציילונג זײַנע ״צושנײַדן פֿון דאָס נײַ״ איז צום ערשטן מאָל פֿאַרעפֿנטלעכט געוואָרן דווקא אין ״ ביראָבידזשאַנער שטערן״. אין ״ביראָבידזשאַנער שטערן״ האָבן זיך פּולביקירט אויך ווערק פֿון מיכאל פֿעלזענבאַום, באָריס סאַנדלער, שירי שאַפּיראַ, רפֿאל האלף און עטל ניבאָרסקי. 
 
 די פֿאַרבינדונג מיט בירארבידזשאַן איז בולט געקומען צום אויסדרוק אין דער אַנטאָלאָגיע פֿון דער יידישער דערציילונג אין מדינת־ישׂראל אויך אינעם אינהאלטלעכן הינזיכט. דעם דאָזיקן פֿאַקט באצייכנט דובֿ־בער קערלער אין זײַן הקדמה. ״אין צוויי ווערק ווערט דערמאנט ביראבידזשאן. דאָס איז אן ערך צוויי מאל אַזויפֿיל אויף וויפֿל מע וואלט געקאנט זיך ריכטן אין אַ זאַמלונג פֿון סך־הכל ניין דערציילונגען, וועלכע גייט אַרויס אין ישראל אין יאר 2020. ביי קאָטלערמאן איז דאָס אַ באַדייטנדיקער פרט אין זיין העלדינס ביאגראפיע, הייסט עס, אין דער פארגאנגענהייט. ביי טשערנין איז דאס כמעט אַ היינטיקע שילדערונג פון ביראָבידזשאן, וואס איז געווארן אַ יידישע רעפובליק אין אַן אויסגעטראכטער (אויסגעחלומטער?) צוקונפט. אין דעם אַמאָליקן ביראבידזשאן האָט מען יידיש גערעדט און געלייענט פֿיל־פיל טויזנטער מאל מערער ווי אינעם היינטיקן. אינעם צוקונפטיקן, פאנטאסטישן ביראבידזשאן רעדט מען ניט נאר דעם ייוואָ־יידיש, נאר אויך דעם ״אונגארישן״ יידיש פון די סאטמארער חסידים״, – שרייבט פּראָפֿעסאָר קערלער וועגן דעם ביראבידזשאנער ייחוס פֿון דער נייער ישראלדיקער אַנטאָלאָגיע. 
 
 צום שלוס דאַרף מען דערמאנען וועגן דעם, אַז די ביכער־סעריע ״ביבליאטעק פון דער הײַנטצײַטיקער יידישער ליטעראַטור״ איז געגרינדעט געוואָרן אין 2015 ווי אַ פּריוואטע איניציאטיוו פון מיכאל פֿעלזענבאום און וועלוול טשערנין. זינט דעמאלט זיינען אין אָט דער סעריע דערשינען 18 ביכער, בתוכם לידער־זאמלונגען פון ישראל נעקראסאוו, פעליקס חיימאוויטש, זיסי ווייצמאן, באָריס קאַרלאָוו, מארעק טושעוויצקי, ירמיהו־אהרן טאוב, וועלוול טשערנין; פראזע־ווערק פֿון הערשל־צבי כנר, עופֿרה אליגון, בער קאטלערמאַן, גענאַדי עסטרייך, מיכאל פֿעלזענבאום; פיעסן פון קאָבי ווייצנער, אן אנטאלאגיע פֿון דער יידישער דיכטונג פונעם דור, וואָס איז געבוירן געוואָרן נאָכן חורבן, אא. דאס דערמעגלעכט צו רעדן וועגן דער דאָזיקער סעריע ווי וועגן איינעם פֿון די וויכטיקסטע עלעמענטן פֿונעם ליטערארישן פּראָצעס אויף יידיש היינט־צו־טאג. 
 
 וו\. פּיריאַטינסקי 
 