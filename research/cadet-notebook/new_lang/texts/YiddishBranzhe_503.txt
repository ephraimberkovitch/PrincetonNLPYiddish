

א יידישער פילם, געמאכט אין א צייט פון זיצן אויף טשעמאדאנען 



 by באריס סאנדלער 
February 5, 2018February 7, 2018 Filed under:
באריס סאנדלער
געשיכטע
עסייען 

2. קעשענעווער אייזנבאן־סטאנציע: „יאשקע פארט אוועק…‟

(המשך, אנהייב אין יאנואר־נומער)
יאר1991. די שטאט קעשענעוו האט געקאכט. אויפן צענטראלן פראספעקט, וואס האט נאך נעכטן געטראגן לענינס נאמען (ווי כמעט אלע צענטראלע פראספעקטן און גאסן אין די שטעט און דערפער פון סאוועטן־פארבאנד), האט געכוואליעט דער מענטשן־ים מיט פלאקאטן און טראנספאראנטן אויף רומעניש. לענינס מאנומענטאלער דענקמאל, געמאכט פון רויטן גראניט, איז איבער א נאכט פארשווונדן געווארן. די דורותדיקע פאלקס־טראדיציע אויסצולאזן דעם כעס און אומבאהאלפנקייט צו מלוכה־דענקמעלער האט זיך אין די סמוטנע טעג בולט אויסגעדריקט אויך אויף די יידישע מצבות. אין דער אלטער שטאט אוריעוו זיינען אויפן בית־עולם צעבראכן געווארן צענדליקער מצבות. עס האבן נישט אויסגעפעלט אנטיסעמיטישע אויפשריפטן אויף די ווענט. אנגעשריבן אויף רוסיש מיט ווייסע געדרוקטע בוכשטאבן, האבן אט די אויפשריפטן ארויסגעוויזן א געוויסע באהאוונטקייט פון די אנאנימע מחברים אין פראגעס פון די „זיקני־ציון־פראטאקאלן‟. בלויז איין ביישפיל פון אזא וואנט־שאפונג: „יהדות איז א שונא פון ציוויליזאציע, א מאנסטער פון דעם יידישן סוראגאט־אינטעלעקט‟. קיין צווייפל איז נישט געווען, אז די דאזיקע ווערטער קומען ארויס פון דעם זעלבן מקור, וואס האט מיט יידיש בלוט געלאשן דעם דורשט ביי די רוסישע שווארץ־מאהניקעס אין אנהייב 20סטן יארהונדערט. מיט ניינציק יאר שפעטער האבן זיי פארשטעלט זייער מענטשנהאס מיט דער פאן פון דער „אינטערנאציאנאלער באוועגונג‟.
דער דענקמאל פון שטעפאן טשעל מארע
לענינס דענקמאל איז ווי אנטלאפן פאר מורא; און דער דענקמאל פון שטעפאן טשעל מארע — דער גרויסער שטעפאן, ביז אהער פאררוקט אין א פארק־ווינקל ער זאל זיך, חלילה, נישט ווארפן אין די אויגן מיט זיין אויפגעהויבענעם צלם אין דער לינקער האנט, און מיטן שווערד אין דער רעכטער, — איז ארויס פון זיין היסטארישן שאטן און דערהויבן געווארן אויף א נייעם פאסטאמענט. איצט, האט ער געדינט, ווי א סימבאל פון נאציאנאלער אומאפהענגיקייט און מיט שטאלץ געקוקט אויפן צענטראלן פראספעקט, אנגערופן אויף זיין נאמען, שטעפאן טשעל מארע.
דער צווייטער שטראם, די אינטערנאציאנאליסטן, פלעגט זיך צונויפקומען אין די פארקן, צווישן ביימער, ווי פארטיזאנער. זיי האבן זיך געהאלטן ביי אלטע סימבאלן פון סאוועטישע צייטן, און אלץ אפטער דערמאנט אין זייערע דרשות די אמאליקע סאוועטישע אויטאנאמע רעפובליק, וואס האט עקזיסטירט אויפן לינקן נעסטער־ברעג פון 1924 ביז 1940. דער סוף איז געווען, אז די שפראכן־מלחמה האט זיך אויסגעלאזט אין א בלוטיקן קאמף, מיט מענטשלעכע קרבנות. די געוועזענע סאוועטישע מאלדאוויע האט זיך ענדגילטיק געשפאלטן אויף צוויי מלוכישע טעריטאריעס — מאלדאווע און ביידנעסטער־רעפובליק, מיט איר אייגענער פאן, הימען, רעגירונג און הויפשטאט טיראספאל.

דער יידישער טייל פון דער באפעלקערונג האט זיך געפונען א צייטווייליקן מקום אויף דער קעשענעווער אייזנבאן־סטאנציע.

אין דער געשיכטע פון ארטיקע יידן האט די שיינע אייזנבאן־סטאנציע נישט איין מאל געשפילט א גורלדיקע ראלע. פון דאנען זיינען די יידן, ראטעווענדיק זיך פונעם שיכורן המון פאגראמשטשיקעס, אנטלאפן קיין אדעס בעתן טרויעריק־בארימטן פאגראם אין 1903, ווי אויך שפעטער מיט צוויי יאר, ווען די אנטיסעמיטישע פאגראמען האבן ארומגעכאפט גאנץ רוסלאנד. פון אט דער סטאנציע, אנהייב 20סטן יארהונדערט, האבן טויזנטער יידישע משפחות זיך געלאזט אין זייער ערשטן עמיגראציע־וועג קיין אמעריקע. פון דאנען, שוין אין די 1920־1930ער יארן האבן די בעסאראבער יידישע חלוצים אנגעהויבן זייער עליה קיין ארץ־ישראל.
This slideshow requires JavaScript.
איצט, אין די אנהייב 1990ער, כמעט יעדן אוונט נעמען זיך דא צונויף די „אפפארנדיקע‟, זייערע קרובים און פריינד, צו באגלייטן די משפחות קיין ישראל. די יידן פארן אוועק. פונעם לאנד, פון בעסאראביע — אויף שטענדיק. וואס ווארט זיי דארט, ווייסט קיינער נישט. דא זיינען זיי געווען דאקטוירים, מוזיקער, געלערנטע, אינזשענירן, ארבעטער, לערער… נישט פון די לעצטע, און נישט פון די ארעמסטע… איי, יידיש מזל! ס׳איז שטענדיק דארט, ווו מיר זיינען נישטא — שוין נישטא, אדער נאך נישטא.
עטלעכע נעכט פילמירן מיר די אפפאר־עפיזאדן אויפן קעשענעווער וואקזאל. אין אן אפגעטיילט ווינקל פונעם גרויסן סטאנציע־שטח ווערט צונויפגעשטעלט א באזונדערער צוג, אויף וועלכן די יידן וועלן אין עטלעכע מינוט ארום אפפארן קיין בוקארעשט, און פון דארט, שוין מיטן עראפלאן, קיין תל־אביב. אן עלעקטרישער שטראל פונעם לאמפ, געשטעלט פון אונדזער עלעקטריקער, כאפט בגנבה ארויס פון דער פינצטערניש טשעמאדאנען, פאק־און־פעק, בלומען. פנימער. עס שטייט א זשום, א האוועניש, דורך וועלכע עס שלאגן זיך ארויס שטיקער רייד. געוויין. גרויס און קליין כליפען, זיפצן, קושן זיך. עמעצער קארקעוועט אויף א פלעשל שאמפאן־וויין: „מיט מזל!‟…

די קעשענעווער אייזנבאן־סטאנציע איז געווארן דער אמתער ברידערלעכער פונקט, וואס האט פאראייניקט ביידע צדדים פון דעם שפראכן־ און אידעאלאגישן קריג אין דער געוועזענער סאוועטישער מאלדאוויע

די נייע יידישע מאלדאווע האט זיך צעטיילט אויף דריי קאטעגאריעס: וואס פארן אוועק; וואס פארן דערווייל נאך נישט, און אויף די, וואס בלייבן. ס׳רוב פון דער ערשטער קאטעגאריע האט זיך געלאזט קיין ישראל, עס הייסט, מע מאכט אן עליה. די איבעריקע, געקרוינט ווי עמיגראנטן, האבן באשלאסן צו פארקערעווען אין אנדערע לענדער. די „דערווייליקע‟ פון דער צווייטער קאטעגאריע האבן זיך געטשעפעט פאר א מינדסטער געלעגנהייט אפצוציען זייער אפפאר; דאס ווארט „אפשר‟ איז געווארן זייער אנשפאר און טרייסט. „אפשר‟ וועט זיך נאך דא עפעס ענדערן צום גוטן; אפשר וועט דער דונער קומען פארן בליץ; אפשר וועט געשען א מבול, אדער אן ערדציטערניש, וואס איז מער פאסיק פאר דעם ראיאן און דאס אומבאגרייפלעכע צעפאלעניש וועט זיך אויסלאזן צו אן אלוועלטלעכער ברידערלעכער פאראייניקונג…
קיין נאטור־קאטאקליזם איז, צום גליק, נישט געשען, און די „דערווייליקע‟, זיינען ביסלעכווייז צוגעשטאנען צו דער ערשטער קאטעגאריע, „אוועקפארנדיקע‟. דאס ווארט „עליה‟, ווי אן אנשטעקנדיקע באקטעריע, אריינגעבראכט פון די סוכנות־שליחים, האט זיך גיך פארשפרייט אין ביידע טיילן פון די צוויי ניי־געשאפענע מלוכות — סיי אין מאלדאווע און סיי אין דער ביידנעסטער־רעפובליק. די קעשענעווער אייזנבאן־סטאנציע איז געווארן דער אמתער ברידערלעכער פונקט, וואס האט פאראייניקט ביידע צדדים פון דעם שפראכן־ און אידעאלאגישן קריג אין דער געוועזענער סאוועטישער מאלדאוויע.
דער עלעקטרישער שטראל האט זיך אפגעשטעלט אויף א פנים פון א שווארץ־חנעוודיקער פרוי אין די מיטעלע יארן. זי רעדט נישט, זי כליפעט ארויס די ענטפערס אויף די קארגע פראגעס:
— וואס ווארט דא מיינע אייניקלעך? נאר צוליב זיי פאר איך אוועק. ס׳איז מיר דא געווען גוט. איך האב דא זייער גוט געלעבט…
— איר לאזט דא נאך עמעצן איבער?
— די עלטערן, שוועסטער, פריינד… איך לאז דא איבער אלץ… מיין נשמה בלייבט דא…
די זינגערין און אקטריסע אנא גינזבורג
(צווישן זשום און רעש פון דעם באגלייטונג־האוועניש שניידן זיך דורך די קלאנגען פון א פאפולער יידיש ליד: „נאך א שעה און נאך א שעה, אוי, די באן גייט שוין אוועק/ נאך א זיפץ און נאך א קוש, אוי, יאשקע פארט אוועק…‟)
אזוי פירט זיך שוין ביי אונדז יידן: „די שטוב ברענט און דער זייגער גייט‟. יא, דאס לעבן שטייט נישט אויף אן ארט — מע שפילט חתונות, מע האט קינדער, מע רעמאנטירט די אלטע און מע שטעלט נייע מצבות, כאטש די ערד האט זיך נאך נישט אפגעזעצט, ווייל „די באן גייט שוין אוועק…‟ דאס פאלקסליד האט זיך אריינגעריסן אין די אנהייב 1990ער פונעם ווייטן יאר 1914, ווען ס׳האט אויסגעבראכן די ערשטע וועלט־מלחמה. דער יידישער רעקרוט יאשקע ווערט געשיקט צו שלאגן זיך מיטן שונא פונעם רוסישן צאר, צו פארטיידיקן זיין פאטערלאנד. זינט דעמאלט זיינען אומגעקומען אין די בלוטיקע מלחמה־שלאכטן טויזנטער און טויזנטער יאשקעס, פארטיידנדיק זייער פאטערלאנד. צי האט זיי דאס פאטערלאנד אפגעצאלט מיט דער זעלבער ליבע און געטריישאפט?
דאס אלטע יידישע פריזיוו־ליד, ארויסגעשלעפט פון דער פארגעסנקייט, איז ווי צוגעמאסטן געווארן צו דער נייער צייט: די באנען ווארטן שוין אוועקצופירן גאנצע משפחות צו א ווייטער סטאנציע — מדינת־ישראל. מ׳האט א סך געהערט וועגן איר, און מע ווייסט נאך אלץ זייער ווייניק. די מורא צו בלייבן איז געווארן דער שלעפ־לאקאמאטיוו פון דער לעצטער עליה.
ווי מאדנע עס זאל נישט אויסזען, אבער מגולגל איז געווארן „יאשקע‟ אין א סימבאל פון פארלאזן די אלטע היים דווקא אויף די יידישע חתונות. אונטער די קלאנגען פון דער מוזיק האט מען געטאנצט און געשימחהוועט; און אין דער זעלבער צייט האט מען שוין אין געהיימע ערטער צונויפגעקלאפט קאסטנס, איינצופאקעווען דעם דערלויבטן באגאזש. נאך איידער די סוכנות האט פונאנדערגעוויקלט איר טעטיקייט, איז די יידישע חתונה געווארן אן ארט, ווו מ׳האט געקאנט ארומרעדן די ארויספאר־פראבלעמען: למשל, וואס איז כדאי צו פירן אהין, און ווו קאן מען עס קריגן דא? אדער וועמען דארף מען ״אונטערשמירן״ ביי דער צאלאמט און וואס איז די טאקסע? ווי אזוי לוינט מער צו פארן — דורך טשאפ, אדער דורך אונגען?…
ווייניק ווער ווייסט היינט, אז געבראכט האט „יאשקען‟ אויף דער יידישער חתונה אין מאלדאווע די זינגערין און אקטריסע אניע גינזבורג. לויט אונדזער סצענאר, האט אניע געזאלט שפילן א שווערע ראלע, אפשר די שווערסטע אין איר קורצער טעאטראלער קאריערע. זי האט זיך אומגעדרייט צווישן די פארוויינטע מענטשן אויפן וואקזאל, אין זייערע לעצטע צעשיידונג־מינוטן, און זיי געשטעלט הארבע פראגעס. אייגנטלעך, זיינען די פראגעס געווען ביי יעדן אויף דער שפיץ־צונג, פונקט ווי די ענטפערס האבן זיך ווייניק וואס אונטערגעשיידט איינער פונעם אנדערן.
אניע גינזבורג געהערט צו דעם דור בעסאראבער פרויען, וואס יידיש און יידישער שטייגער איז געווען דער יסוד פון זייער קיום. אין יאר 1966 האט זיך אין קעשענעוו געשאפן אן אמאטארישער יידישער טעאטער — א זעלטענע דערשיינונג אין יענע יארן נישט בלויז פאר מאלדאוויע, נאר פארן גאנצן סאוועטן־פארבאנד. אניע גינזבורג, שוין גאר נישט קיין יונגע אנצוהייבן א נייע קאריערע, איז דארט געווארן א שטערן. זי האט נישט געדארפט זיך „איינלעבן‟ אין די ראלעס פון א טיפישער יידענע, מיט אלע מעלות און חסרונות. אזא איז אניע גינזבורג אין תוך געווען.
אויף א שאפערישן און געלונגענעם וועג האבן דעם טעאטער אנגעשטעלט צוויי וויכטיקע פערזענלעכקייטן פון דער יידישער אינטעלעקטועלער עליט אין קעשענעוו: דער רעזשיסאר ראובן לוין, א תלמיד פון שלמה מיכאעלס, און דער פאעט מאטל סאקציער. דער יידישער עולם פון בעסאראביע איז פון תמיד אן געווען איינגעטונקען אין ליבע צום יידישן ווארט און ניגון. אין די 1960ער יארן האבן נאך געלעבט סיי די, וואס דער טעם פון א יידיש טעאטער־שטיקל איז זיי איינגעבאקן געווארן אין דער נשמה; און סיי די געציילטע אקטיארן, וואס ס׳האט נאך געצאפלט אין זיי דאס געבענטשטע פייערל, אנגעצונדן אין יאס פון אברהם גאלדפאדען. אט דער קליינער גרופע פראפעסיאנעלע מענטשן האט זיך איינגעגעבן אויפצווועקן אינעם עלטערן דור צושויער טרייסט און האפענונג, און אנצושטעקן זייערע כמעט אסימילירטע קינדער מיט ליבע און גלויבן צו מאמע־לשון און יידישן ליד. נאך מער: מעגלעך, אז דווקא דער יידישער פאלקס־טעאטער האט געבראכט דערצו, אז א היפשע צאל יידן זאלן נאך אין די אנהייב 1970ער אננעמען דעם באשלוס ארויסצופארן קיין ישראל.
די מצבה פון ראובן לוין אויפן קעשענעווער בית־עולם
דער קעשענעווער יידישער פאלקס־טעאטער האט עקזיסטירט קנאפע פינעף יאר. ניין, מ׳האט אים נישט געשלאסן, כאטש די היגע מאכט האט אויסגענוצט אלע אירע פארדרייטע מאניפארגעס־דריידלעך צו באגרענעצן זיין טעטיקייט; עס האבן אים געשלאסן די אנטיילנעמער אליין, ווי א פראטעסט מע זאל דעם יידישן טעאטער אויסניצן ווי א פראפאגאנדע־מיטל קעגן מדינת־ישראל. אינעם זעלבן יאר, אין 1971 איז טראגיש, אין אן אויטא־אינצידענט אומגעקומען דער רעזשיסאר ראובן לוין. זיין טויט האט איבערגעראשט די יידישע באפעלקערונג, אזוי שרעקלעך האט עס דערמאנט דעם טויט פון לוינס לערער, שלמה מיכאעלס. נישט אומזיסט האט מען זיך געשושקעט, אז סיי דער לערער און סיי זיין תלמיד זיינען אומגעקומען פון די זעלבע מערדער.
אניע גינזבורג איז נישט ארויסגעפארן. זי האט טאקע פארלוירן די בינע, אבער נישט דעם פובליקום. באגלייט פון איר מוזיקאלישן אנסאמבל, זינגט זי אויף יידישע חתונות. זי טראגט די פרייד פון יידישן געזאנג אויף די משפחה־שימחות. אין די סוף 1980ער, ווען עס קומט די צייט, אז גלייך נאך דער חתונה לאזן זיך א סך יונגע פארפעלקער צו בויען זייער משפחה־לעבן אין ישראל, האבן די געסט אויף די חתונות דערהערט און ריכטיק פארטייטשט דאס אלטע יידישע פריזיוו־ליד, „יאשקע פארט אוועק‟…
אניע גינזבורג גופא איז ארויסגעפארן קיין אמעריקע צו איר טאכטער אין 1991. איך אליין, שוין וווינענדיק אין ניו־יארק, האב נישט איין מאל געהערט פון אניען און וועגן אירע אויפטריטן מיט יידישע פראגראמען אין די יידיש־קלובן און „דזשויש־צענטערס‟ איבער אמעריקע. איין מאל האט זי אפילו אנגעקלונגען אין רעדאקציע פון „פארווערטס‟, פארבעטנדיק מיך צו קומען אויף איר קאנצערט אין פילאדעלפיע, ווו זי האט געוווינט.
„ווי געפעלט אייך, אניע, דער אמעריקאנער יידישער עולם?‟ — האב איך זי געפרעגט.
מיטן ענטפער, ווי איר שטייגער איז, האט זי זיך נישט פארהאלטן:
„אן עולם נישט קיין גולם…‟ — און נאך א קורצער פויזע צוגעגעבן: „וואס יא, עס פעלט דא די מענטשן א ביסל אונדזער בעסאראבער ווארעמקייט…‟
אניע גינזבורג איז געשטארבן אין 2013, אין פילאדעלפיע.
דער עפעזאד פון פילם ״אין שיס־גאלעריי״
1990. שיס־גאלעריי. עטלעכע יינגלעך און מיידלעך זיינען אהער געקומען ארויסצוווייזן זייער פיייקייט אינעם שיסן איבער די פארשיידענע פיגורקעס. אין די דאזיקע צילן־פיגורקעס, אויסגעשניטן פון בלעך און אויסגעשטעלט שורותווייז אויף א פאנעל, 10־15 מעטער פון דעם ארט, ווו די יונגע שיסערס שטייען, איז גרינג צו דערקענען א מיל, א הירש, עטלעכע פליענדיקע קאטשקעס און עראפלאנען מיט באמבעס; עס ווארפן זיך אבער אויך אין די אויגן אנדערע פיגורקעס, ארויסגעשטעלט צווישן זיי: א ייד אין א טלית און תפילין, א מנורה, א יינגעלע מיט א ווייס ציגעלע, א קלויז, א קלעזמער מיט א פידל… (עס הערט זיך דאס פריילעכע ליד „רומעניע‟, געזונגען פון די בארימטע אמעריקאנער בערי־שוועסטער, און דער שיס־פארמעסט הייבט זיך אן). די יינגלעך און מיידלעך צילן זיך און שיסן אויס; לאדן אן זייערע ביקסן און שיסן ווידער. עס פאלן אונטערגעשאסענע קאטשקעס און הירשן, די באמבעס פון די עראפלאנען פאלן און רייסן אויף, די מיל דרייט זיך און… צוזאמען מיט זיי ווערן אפגעווישט, מיט איין שאס, דער ייד אין טלית און תפילין, די מנורה און דאס קלייזל, דאס יידיש יינגעלע מיטן ווייסן ציגעלע, און דער קלעזמער מיטן פידל… און ווי נאר זיי פליען אוועק, גיט א שווינדל אויף א רגע א פארגעלטע פארמלחמהדיקע פאטאגראפיע, יעדעס מאל אן אנדערע — א קליינשטעטלדיקער ייד, אן אלטע שיל, א קלעזמער־קאפעליע, א בעל־מלאכה (דאס ליד קלינגט אלץ גיכער און גיכער, די פרייד ווערט אלץ גרעסער און גרעסער, און די שיסעריי — אלץ העכער און העכער) …
ארום 300 טויזנט בעסאראבער יידן זיינען געבליבן ליגן אין אט דער ערד. די בעסאראבער יידן האט מען נישט פארברענט אין די קרעמאטאריעס. זיי זיינען פאראורטיילט געווארן אויסצוגיין לאנגזאם, פארפייניקט פון ברענענדיקער זומער־היץ, דורשט און הונגער — אין די ריוון, ביים ראנד פון וועג, אין די שטאלן פאר בהמות, אין די פראכט־וואגאנען, געטריבן פון איין סטאנציע צו א צווייטער, נאר מיט איין ציל — וואס מער פאסאזשירן, אנגעשטאפט אין זיי, זאלן דערשטיקט ווערן…
איך געדענק ווי נאך דער וועלט־פרעמיערע פונעם פילם אין תל־אביב, אין דעם מוזיי „בית התפוצות‟, זיינען צו ניסל און צו מיר צוגעקומען מענטשן, און זייער ערשטע פראגע איז געווען: צי אזא שיס־גאלעריי איז טאקע געווען אין קעשענעוו? צום גליק, איז צו דעם נישט דערגאנגען. דער גאנצער עפיזאד מיטן שיסן אין די יידישע פיגורקעס, איז געווען בלויז א קינסטלעריש מיטל, א רעזשיסארישער איינפאל — א שאס, וואס האט געטראפן פונקט אין ציל אריין, ווייל ער האט געטראגן אין זיך דעם היסטארישן אמת.
המשך קומט
 

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
פון אונדזער עזבון: טביה גען (1912־2003) 

Next Post
יידישער שייגעץ (9, 10) 



