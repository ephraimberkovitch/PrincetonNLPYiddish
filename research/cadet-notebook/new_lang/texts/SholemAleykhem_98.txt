 
 דער בלוטיקער שפאס: 14: אן הענט! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פערצנטע קאפיטל
    
 א ן  ה ע נ ט !
    
ווען אונדזער ראבינאוויטש זאל טאקע זיין דער אמתער
ראבינאוויטש, ניט פאפאוו, וואלט ער, האבנדיק א מעדאל און ניט אריין אין
אוניווערסיטעט, זיכער אזוי געשמאק ניט געשלאפן, ווי דער איז
געשלאפן אין דער דאזיקער נאכט... ניט נאר ער האט ניט געהערט
ניט קיין מוראדיקע קלונגען, ניט קיין טופען פון א סך פיס און ניט
קיין קולות פון א סך מענטשן, ער האט אפילו ניט געהערט, ווי דער
בעל־הבית זיינער, דוד שאפירא, שטייט איבער אים און טארעט אים
ביי דער קאלדרע און וועקט אים אלע מאל העכער און העכער:
„ראבינאוויטש! ראבינאוויטש!! ראבינאוויטש!!!״... ראבינאוויטש איז
גאר געווען ווייס איך ווו! ערגעץ אויף שליטעלעך האט ער זיך
געשליטלט בארג־אראפ, איבער שניי, און ניט אליין, נאר דווקא אין
צווייען, און דווקא מיט בעטין, וואס האט אים ארומגענומען מיט
ביידע הענט, צוגעטוליעט איר פנים צו זיין פנים, אירע חנעוודיקע
בעקלעך צו זיינע ליפן, און ער קושט זי, קושט זי, קושט זי, און
זי לאכט, רייסט זיך פון זיינע הענט און לאכט, און ער קושט זי
און קושט זי און ציט זי צו זיך. „וווהין ציסט דו מיך?״ ― קום,
טייערע! קום, בעטי! „וווהין?״ ― אהין, אהין, אין קלויסטער אריין...
„אין קלויסטער? כא־כא־כא! וואס וועלן מיר טאן אין קלויסטער?״ ―
דארט וועלן מיר חתונה האבן. דארט וועל איך דיך נעמען. דארט
וועסט דו זיין מיינע, מיינע, מיינע!...
    
― וואס באלעבעטשעט איר: מיינע, מיינע, מיינע? ― זאגט דער
בעל־הבית צום קווארטיראנט און שלעפט פון אים די קאלדרע. ―
שטייט נאר אויף, פאליציע איז דא, ראבינאוויטש! ראבינאוויטש!!
ראבינאוויטש!!!
    
― וועלכער רוח ראבינאוויטש? פון וואנען האט זיך דא גענומען
א ראבינאוויטש? ― מאכט דער קווארטיראנט צום בעל־הבית,
שלעפנדיק צוריק מיט איין האנט צו זיך די קאלדרע און מיט דער
אנדערער רייבנדיק זיך די אויגן, ― וואס איז? וואס איז געשען?
    
― פאליציע איז דא. א רעוויזיע... אן אבלאווע... מיין איך א
רעוויזיע.
    
― וועלכער רוח פאליציע? וועלכע רעוויזיע? ווער דארף זי?
האלדז און נאקן די פאליציע!...
    
― גאט איז מיט אייך, ראבינאוויטש! וואס רעדט איר?
פראוואזשיטעלסטווע...
    
דאס לעצטע ווארט האט, א פנים, פארט געווירקט בעסער פון
אלצדינג.
    
― פראוואזשיטעלסטווע? אהא! איך ווייס שוין. ווו־זשע איז זי?
    
― ווער?
    
― די פראוואזשיטעלסטווע, צו אלדי,רוחות!...
    
― טפו זאל דאס ווערן! איר זאלט ניט זיין קיין ייד, וואלט
איך געזאגט, אז איר זענט שיכור. איר רעדט ניט ווי א ניכטערער.
איך דערצייל אייך, אז פאליציע איז דא, אן אבלאווע, מיין איך,
א רעוויזיע, פרעגט זיך נאך אויף אייער פראוואזשיטעלסטווע, פרעגט
איר מיך: ווו איז זי?
    
ערשט נאך די ווערטער און דערזען ביי דער טיר א
נאדזיראטעל, האט ראבינאוויטש קוים צעקייט, וואס דא טוט זיך, און
האט אנגעהויבן זיך דערמאנען, ווו ער איז אין דער וועלט... פון
דעסטוועגן, האט ער דעם רוחס נאמען איבערגעחזרט נאך א היפשע
עטלעכע מאל, ביז דער בעל־הבית האט אים געשטעלט אויף די פיס
און אריינגעפירט אין צווייטן צימער, ווו ער האט געטראפן דאס
אויבן־געשריבענע בילד: די בעל־הביתטע שטיין איינגעהילט אין א
קאלדרע, בעטי ― אין א ליילעך, און אקעגן זיי דער טשינאווניק מיט
די בעל־תאווה ליפן.
    
די ערשטע מינוט האט ער ניט אינגאנצן געקאנט פארשטיין,
וואס דא טוט זיך. מילא, א רעוויזיע איז א רעוויזיע. אבער וואס
האבן דא צו שטיין ביידע פרויען האלב נאקעט?... און וואס קוקט
אויף זיי אט דער נפש מיט א ז ע ל כ ע  אויגן?...
    
און עס האט זיך אנגעצונדן אין אים א פייער אויף דעם נפש
מיט די גראבע בעל־תאווה־ליפן, ווארעם ער איז אנגעקומען פונקט
אין דער מינוט, ווען דער טשינאווניק האט אויסגעפרעגט ביי בעטין,
וויפל יאר זי איז אלט.
    
― אכצן, ― האט אים די מוטער געענטפערט פאר דער
טאכטער, און דער טשינאווניק האט איר אפגעהאקט:
    
― איך פרעג ניט ביי דיר, איך פרעג ביי איר.
    
― אכצן, ― האט אים געענטפערט שוין בעטי אליין.
    
― לייגסט, דושינקא, ― האט איר א זאג געגעבן דער
טשינאווניק מיט א שמייכעלע אויף זיינע בעל־תאווה־ליפן און געוואלט
אויפדעקן א ביסל פון איר דעם ליילעך. איז אויסגעוואקסן דער
קווארטיראנט און אויסגעדונערט אויף אזא קול, אז אלע האבן זיך
דערשראקן:
    
― אן הענט!!!
  
. . . . . . . . . .
    
זינט דער טשינאווניק איז א טשינאווניק און גייט אויף
„רעוויזיעס״, האט ער נאך ניט געהערט, אז א ייד זאל האבן א העזה
אויפצוהייבן אזא קול... א מינוט אין ער געשטאנען און געקוקט אויף
דעם יונגנמאן, נישט געקאנט אויסרעדן א ווארט פון איבערראשונג.
נאכדעם האט ער אפגעאטעמט און גענומען זיך צום חברה־מאן:
    
― דו... ווער ביסט דו אזעלכער?
    
― וואס פאר א „דו״? אויס דו. היינט זאגט מען „איר״, גיט
„דו״...
    
דער טשינאווניק האט אזש אראפגעלאזט ביידע הענט, און א
קרום שמייכעלע האט זיך באוויזן אויף זיינע גראבע בעל־תאווה־ליפן.
ער האט נאר א קוק געגעבן אויף זיינע באהעלפערס און
ארויסגעלאזט א באפעל:
    
― נעמען זאל מען אים!
    
― מע דארף מיך ניט „נעמען״, איך גיי אליין, ― האט
ראבינאוויטש געזאגט פעסט און איז אינאיינעם מיט די באהעלפערס אריין
צו זיך אין חדרל אנצוטאן זיך און גיין, וווהין מע וועט אים
פירן.
    
דער טשינאווניק מיט די בעל־תאווה־ליפן, וואס איז א מינוט
פריער געווען פול מיט יצר־הרע צו אט די צוויי
האלב־נאקעטע פרויען, און באזונדער צו דער יינגערער, וואס האט
אויסגעזען אין זיינע אויגן ווי א פרישע פרי, א שמעקנדיקע
צייטיקע פערשקע, נאך מיט טוי איבערגעדעקט, האט פאר רציחה
נישט געקאנט רעדן א ווארט. עס האט אין אים געברענט א פייער.
ערשטנס, אויף דעם זשידאווסקי בחור, פאר זיין חוצפה און פאר
זיין האלטן זיך; און צווייטנס, וואס מע האט אים צעשטערט
זיינע בעסטע מחשבות און אילוזיעס, אזוי אז ער האט שוין כמעט גאר
פארגעסן, וועגן וואס האט ער דא נאר־וואס געטראכט.
    
― א??? ― האט ער זיך באלד דערמאנט, ווארפנדיק דעם
לעצטן קוק אויף בעטין, וואס האט אויסגעזען אין דער מינוט,
איינגעהילט אין ווייסן ליילעך, ווי א פרעכטיקע סטאטוע, אויסגעהאקט
פון מארמאר. ― א? ווענוס... יונאנא... אפראדיטא... אן אפעטיטנע
זשידאוואטשקא ― ניטא וואס צו רעדן... אן עבירה! אויפן ארט פון
דעם חוצפהדיקן בחור וואלט איך בעסער געוואלט אפפירן אט
די... אט די ווענוס פון דער יידישער גאס...
    
און ניט ווילנדיק האט זיך ארויסגעריסן ביי אים א שווערער
זיפץ פון טיפן הארצן. פאר אט דעם בן־אדם איז עס באמת
געווען א גרויסער שאדן...
    
ווי האט ער געקאנט פארויסזען בנבואה, אז די דאזיקע
זעלטענע שיינהייט, די דאזיקע ווענוס פון דער יידישער גאס, וועט נאך
אמאל אריינפאלן צו אים אין די הענט אריין, און נאך ווי אזוי
אריינפאלן?!... דערווייל די נאכט שטייט ניט, מע מוז גיין ווייטער. דער
טשינאווניק טרייבט די באהעלפערס, זיי זאלן נעמען דעם
חברה־מאן, און דער חברה־מאן האט צייט. ער טוט זיך אן... דוד שאפירא
האט זיך אפילו געוואלט ארויסשטעלן פאר א מליץ־יושר, א שתדלן
פאר זיין קווארטיראנט, אפגעשווארן זיך, אז ער האט א
פראוואזשיטעלסטווע; אים אזא שטיק גאלד, וואס פאר א פראוואזשיטעלסטווע!
גאר וואס דען? זי געפינט זיך נאך אין דער זובאווראטשעבנע [зубоврачебна: דאנטיסט]... האט
  
אים אבער דער טשינאווניק אפגעשטופט מיט דער האנט,
אויסגעדרייט דעם קאפ צו זיינע באהעלפערס, וואס האבן געהאלפן
ראבינאוויטשן אנטאן זיך, און אויסגעשריגן, שוין גאר אויף דער
הויכער אקטאווע:
    
― וואס באברעט איר זיך דארט אזוי לאנג? וועלכע שווארצע
יאר? אקארשט ווי מע זעט ניט גייט אוועק די נאכט! ס׳איז נאך
דא גענוג קאנטראבאנדענע סחורה אויף דער דאזיקער גאס, ביי די
קינדער פון ישראל! לעבעדיק! רירט זיך! פארטיק? מארש!
    
 דאס פופצנטע קאפיטל
    
 א נאכט אן שלאף
    
אין דער דאזיקער צעשטערטער נאכט איז שוין ביי שאפיראן אין
שטוב קיינער ניט געשלאפן, כאטש אלע האבן זיך שוין ווי
בארויקט, אוועקגעלייגט זיך צוריק אויף זייערע געלעגערס און
אויסגעלאשן דאס לעמפל אויף אנטשלאפן צו ווערן.
    
עס איז אבער קיין שלאף ניט געקומען אויף קיינעם.
    
דוד שאפירא מיט דער פרוי האבן געהאלטן אין פלאנעווען
אויף מארגן. אם־ירצה־השם, מארגן, לאז נאר ווערן טאג, אזוי
פליט אוועק דוד צום פאליצמייסטער...
    
― צום פאליצמייסטער? ― שלאגט אים איבער שרה, ― וואס
וועסט דו פליען צום פאליצמייסטער, „קוריערסקי־פאיעזד״? פריער
דארפסט דו זיין אין דער זובאווראטשעבנע, דערנאך שוין...
    
― גוט, וואס דו האסט מיר געזאגט! ― כאפט אונטער דוד, ―
אן דיר וואלט איך גאר ניט געוווסט מסתמא, וואס איך האב צו
טאן. דארט, ווו ס׳איז שייך צו פראוואזשיטעלסטווע, מעגסט דו זיך
שוין, נישקשה, פארלאזן אויף מיר.
    
― אזוי? אז דו ביסט יא אזא בריה, פארוואס־זשע האסט דו
ניט געזען, אז די פראוואזשיטעלסטווע זאל זיין ביי אים אין
קעשענע, ראכמייסטער מיינער?
    
― וואס זאל איך רעדן מיט א בהמה? איך האב דיר געזאגט,
דאכט מיר, זיבן און זיבעציק מאל, אז ער איז א יינגל און א
יינגל און א יינגל: וויפל איך טאלקעווע אים און טאלקעווע, אז א
ייד אן א פראוואזשיטעלסטווע אין קעשענע איז ווי א מענטש אן
„וואזדעך [возрух : לופט]״ און ווי א פיש אן וואסער ― הערט ער מיך ווי דעם
 
 