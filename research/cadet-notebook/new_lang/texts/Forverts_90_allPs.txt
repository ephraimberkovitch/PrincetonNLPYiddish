 אין דעם ווידעא הערט מען דאס רעוואלוציאנערע ליד געשאפן ביים אנהייב פונעם 20סטן יארהונדערט,, „היי, היי, דאלוי פאליציי‟. 
 אויף רוסיש, ווי אויך אין דעם רוסישן יידיש, איז „דאלוי‟ דער טייטש „אראפ‟, „נידער‟. אין דער אמתן, איז דאס ליד א קאמבינאציע פון צוויי פאלקסווערק מיט א רעוואלוציאנערן טעם, וואס זענען געווען פאפולער ביי סאציאליסטן, קאמוניסטן און אנארכיסטן צו גלייך. איין ליד האט געהייסן „אין אלע גאסן‟ און דאס צווייטע — „היי, היי, דאלוי פאליציי‟. „אין אלע גאסן‟ טרעפט מען אין די קיעווער זאמלונגען פון זלמן סקודיצקי און משה בערעגאווסקי, פון 1933–1934. „דאלוי פאליציי‟ האט שמואל לעמאן (לעהמאן) געזאמלט, ווי עס זעט אויס, פריער — ארום 1905. 
 ווי דער שטייגער איז אפט מיט פאלקסשאפונגען, האבן פארשיידענע וואריאנטן פון ביידע לידער צירקולירט אין מיזרח־אייראפע. דער באקאנטער מוזיקער זלמן מלאטעק האט זיי צונויפגעשמאלצן אין איין ליד. הגם דער ארבעטער־רינג זינגט „דאלוי סאמאדערזשאוויעץ וו׳ראסיי‟ („אראפ מיטן אבסאלוטן מאנארך אין רוסלאנד״), האט דער אלטער רוסישער לאזונג גערופן אראפצוווארפן „סאמאדערזשאוויע‟ – דהיינו, די אבסאלוטע מאכט פונעם צאר; אזוי שטייט געשריבן אין דער טראנסקיפציע פונעם ווידעא. דער אונטערשייד איז א קליינער און עס טרעפן זיך ביידע נוסחאות. 
 עס קאן זיין, אז געוויסע ווערסיעס פון אט־די צוויי לידער האבן זיך באוויזן נאך אינעם סוף־19טן יארהונדערט. אין אן אנדער רעקארדירונג געזונגען פון דער בארימטער יידישער זינגערין איידריען קופער אין איינעם מיטן ארבעטער־רינג כאר, זינגט מען די ווערטער: „קאזאקן, זשאנדארמען, אראפ פון די פערד: דער רוסישער קיסר ליגט שוין אין דר׳ערד‟. דאס מיינט אבער נישט, אז אזא טעקסט איז אויפגעקומען פאר דער רוסישער רעוואלוציע פון 1917. דעם צאר האט מען דעמאלט טאקע דערהרגעט, נאר קיין זשאנדארמען זענען נאך דער רעוואלוציע מער נישט געווען. פארקערט, מע רופט דאך דעם קיניג ניקאלייקעלע (אדער מיקאלייקעלע, מיטן אוקראינישן אקצענט). 
 די צווייטע רעקארדירונג איז פונעם אמעריקאנער פילם, Free voice of Labor: Jewish Anarchists („פרייע שטים פון די ארבעטער: יידישע אנארכיסטן‟), וואס איז ארויס אין 1980. הגם די אריגינעלע טעקסטן זענען פארבונדן מיט דער רוסישער אימפעריע, האבן די אמעריקאנער לינק־געשטימטע יידן געזונגען דאס ליד – און צומאל זינגען זיי עס נאך אלץ, ווי א מין הימען פארן סאציאלן יושר און קעגן דער פאליציי־ברוטאליטעט. 
 למשל, אין דער רעקארדירונג פון 2013 , זעט מען ווי די ניו־יארקער ארגאניזאציע, „אויף צו להכעיס ספעקטאקל־קאמיטעט‟, לערנט אירע מיטגלידער דאס ליד פאר א קומעדיקער דעמאנסטראציע קעגן פאליציי־פארהאלטונגען פון צופעליקע מענטשן אויף דער גאס. אויף יוטוב קאן מען געפינען א ריי מוזיקאלישע גרופעס מיט א סאציאליסטישן פראטעסט־טעם, וואס זינגען עס היינט אויף אנדערע לשונות, אזוי ווי די רעקארדירונג אויף שפאניש . 
 זייער כאראקעריסטיש איז די שורה – אויך פונעם דערמאנטן צווייטן וואריאנט – „ברידער און שוועסטער, לאמיר זיך ניט אירצן‟. ביי די אמאליקע יידישע לינקע האט מען זיך תמיד „געדוצט‟ ווייל מע האט באטראכט דעם מינהג פון „אירצן זיך‟ פאר צו „אומפראלעטאריש‟. 
