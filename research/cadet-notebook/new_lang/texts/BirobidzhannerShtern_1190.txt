
 איך וויל באקענען די לייענערס פון ״ביראבידזשאנער שטערן״ מיט א ווונדערלעכן פארל יידישיסטן, אסיא און זכריה שולמאן, וואס פארנעמען זיך מיט גאר א וויכטיקער ארבעט לטובת דער יידישער קולטור און האדעווען אויף זייער טאכטער צינע אויף יידיש. 
 איך קען זיי שוין א סך יארן און לערן צוזאמען מיט אסיאן די סטודענטן פון דער YiddishSchool ביים יידישן ביכער־צענטער, ווו אסיא פירט אן מיטן יידישן שפראך־אינסטיטוט און זומער פראגראם. זכריה איז דער עקזעקוטיוו־דירעקטאר פונעם גרעסטן קלעזמער־פעסטיוואל אין צפון־אמעריקע, ״קלעזקאנאדע״ 
 נ. ב.: פון וואנען קומסטו אסיא? האסטו געוווסט וועגן דער יידישער קולטור, ווען דו ביסט געווען א קינד? 
 
 א. ש.: איך בין געקומען קיין אמעריקע פון ראטן־פארבאנד, ווען איך בין געווען זיבן יאר אלט. דארטן האב איך ניט געוווסט קיין סך וועגן דער יידישער קולטור. איך געדענק, ווען איך בין געווען א קליין קינד, האבן מיינע עלטערן און באבע־זיידע געזונגען ווי א וויגליד די מעלאדיע פון ״רייזעלע״ און שפעטער ״מארגאריטקעס״. איך האב געהערט די שפראך אבער ניט פארשטאנען. 
 
 נ. ב.: און איצט ביסטו א מחברטע פון אן אויסערגעוויינטלעכן לערנבוך פאר אנהייבערס, וואס וועט באלד ארויסקומען. קענסט זאגן א פאר ווערטער וועגן אים? 
 
 א. ש.: דאס לערנבוך הייסט ״אין איינעם״. עס באזירט זיך אויפן קאמוניקאטיוון מעטאד בית לערנען מיט די סטודענטן. דאס הייסט, אז מע ניצט יידיש פון סאמע אנהייב, מע לערנט יידיש אויף און דורך יידיש און מע דארף אלע מאל רעדן און קאמוניקירן אויף יידיש. ס׳איז ניטא קיין ארט פאר ליידיקע, למשל, גראמאטישע געניטונגען, אלץ האט אן אינהאלט, דעם קאנטעקסט, אלץ איז פארבונדן אויפן קאמוניקאטיוון אופן. דער קאנטעקסט איז געוויינטלעך פארבונדן סיי מיט דער יידישער סיי מיט דער אלגעמיינער סביבה פון די פארשידענע סטודענטן, וואס לערנען זיך יידיש. 
 די וואקאבולאר־סעקציעס זיינען אלע מאל באזירט אויף איליסטראציעס, וואס דערלויבט און העלפט זיך לערנען יידיש דורך יידיש. דאס לערנבוך פארמאגט א סך אויטענטישע, עכטע טעקסטן, לידער, פילם־עפיזאדן, שטיקלעך פון ראדיא־פראגראמען, דערציילונגען, וכדומה, כדי די תלמידים זאלן זיך באקענען מיט דער גאנצער יידישער וועלט און ניט נאר מיט אזוי־גערופענעם כלל־יידיש. די פארשוינען אויף די אילוסטראציעס שטעלן מיט זיך פאר אלע טיפן מענטשן, וואס רעדן אדער לערנען זיך יידיש היינט צו טאג. איינער פון זיי, למשל, איז א געוועזענער חסיד, ווייל דאס איז א קאטעגאריע מענטשן, וואס רעדן טאקע מאמע־לשון נאטירלעך. אן אנדער פערסאנאזש איז א חסיד מיט א פרוי און פיר קינדער, וואס מע טרעפט זיך מיט זיי אויף די זייטלעך פונעם בוך. אדער א פרוי, אן אויפראמערין, וואס קומט פון קעשענעוו און וווינט איצט אין ברייטאן ביטש, רעדט יידיש פון דער היים. זי איז געווען א ציין־דאקטער אין מאלדאווע. זי האט א שוועסטער, וואס וווינט איצט אין דייטשלאנד און ארבעט ווי א שניידערין. דאס שפיגלט אפ די געארגאפיע פון דער יידישער אימיגראציע פון מיזרח־אייראפע און העלפט די סטודענטן בעסער צו פארשטיין די פערסאנאזשן פונעם לערנבוך. צווישן די פערסאנאזשן זיינען אויך דא די סטודענטן, וואס לערנען זיך יידיש אין אוניווערסיטעטן אין פארשידענע לענדער, ווו מע לערנט טאקע די שפראך. זיי זיינען יידן און ניט יידן, פרומע און וועלטלעכע, מיט כלערליי סיבות פאר וואס זיי לערנען זיך יידיש. אזוי ארום זאלן די סטודענטן קריגן א געפיל, אז זיי נעמען אן אמתן אנטייל אין דער יידישער וועלט. דאס לערנבוך גייט ארויס אפיציעל דעם 15 אויגוסט 2020, אבער מען קען עס שוין באשטעלן דורך יידישן ביכער־צענטער. 
 נ. ב.: גוואלדיק אינטערעסאנט. ווי אנדערש איז דאס לערנבוך אין פארגלייך מיט שוין עקזיסטירטע לערנביכער? 
 
 א. ש.: ס׳איז מער אוואנסירט טעכנאלאגיש. דאס לערנבוך ״אין איינעם״ קומט צוזאמען מיט א וועבזייטל, וואס פארמאגט אלע אוידיא־ און ווידעא־מאטעריאלן און א סך אינטעראקטיווע געניטונגען, וואס געפינען זיך ניט אינעם לערנבוך. דאס לערנבוך קענען ניצן סיי די מענטשן, וואס ווילן אליין זיך לערנען און באהערשן דאס יידישע לשון , סיי די, וועלכע ווילן זיך לערנען מיט א לערער. אלע אקטיוויטעטן וואס מע טוט אין ״אין איינעם״, אזוי צו זאגן, מיט אנדערע סטודענטן, זיינען זייער פרטימדיק באשריבן אין אונדזער לערער־וועגווייזער, וואס געפינט זיך אויפן וועבזייטל. 
 
 נ. ב.: די אילוסטראציעס זעען אויס אזוי שיין. ווער האט זיי געמאכט? 
 
 א. ש.: דאס איז אזא מין משפחה־פראיעקט. די בילדער האט געמאכט מיין פעטער, אלעקסאנדער ווייסמאן. ער איז א קינסטלער און לעבט אין ישראל, און מיין מאמע האט זיי באארבעט און פארוואנדלט די רויע מאטעריאלן אין אט די אילוסטראציעס. דער טאטע האט געהאלפן צו שאפן די מאפע פון דיאלעקטן, וואס געפינט זיך אין אנהייב פונעם בוך. מיין מאן זכריה האט אנגעשריבן דעם אריינפיר צום לערבוך, וואס באשרייבט בקיצור די געשיכטע פון דער יידישער שפראך און קולטור. 
 
 נ. ב.: יישר־כוח, טייערע אסיא! איך קען זיך ניט דערווארטן צו זען און בלעטערן די זייטלעך און ניצן דאס לערנבוך. איך וויל אויך אויסניצן די געלעגנהייט און פרעגן א פאר פראגעס דיין מאן. זכריה, דו פארנעמסט זייער א וויכטיקן פאסטן אין דער יידישער קלעזמער וועלט. קענסטו זיך טיילן מיט אונדז וועגן דיינע פלענער אין שייכות צו קלעזקאנאדע? 
 
 ז. ש.: קלעזקאנאדע עקזיסטירט שוין 25 יאר און מיר האבן א סך פלענער פארן קומענדיקן זומער. מיר ווילן צום אלעם ערשטן אפגעבן כבוד צו די, וואס האבן אנגעפירט מיטן פעסטיוואל אזוי פיל יארן און געהאלפן צוריקברענגען די קלעזמער־מוזיק אויף דער יידישער גאס. יעדעס יאר גיט דער פעסטיוואל ארום 75 סטיפענדיעס די יונגעלייט, וואס קומען און לערנען זיך פון די בעסטע קלעזמארים, זינגערס, טענצער, פראפעסארן, אינסטרוקטארן די רייכע יידישע קולטור און מוזיק. דאס יאר וועלן מיר געבן&nbsp; 100סטיפענדיעס. איך קען ניט אנטפלעקן אלע סודות איצט. מיר וועלן האבן געסט פון דער גאנצער וועלט. ס׳וועלן פארקומען עטלעכע שפאגל־נייע פראגראמען לכבוד דעם 25יאריקן יוביליי. כאטש די אונטערנעמונגען וועלן פארקומען דורך דער אינטערנעץ, האפן מיר צו שאפן צווישן די באטייליקטע דאס געפיל פון דער קלעזקאנאדע קהילה און זיי דערמוטיקן אנטיילצונעמען אין א סך אקטיוויטעטן, וואס וועלן פארקומען בשעת דער פראגראם. דער פעסטיוואל וועט פארקומען פון 24סטן ביז 28סטן אויגוסט. אלע מענטשן פון דער גאנצער וועלט קענען זיך באטייליקן אדער אין דער גאנצער פראגראם, אדער אין איין אונטערנעמונג. 
 
 נ. ב.: זאל זיין מיט מזל! קענסט דערציילן וועגן דיין אינטערעס צו, ווי מע רופט עס א מאל, א צווייטער יידישער שפראך – עספעראנטא? 
 
 ז. ש.: אוודאי. איך בין זייער פאראינטערעסירט און פארליבט אין דער שפראך, וואס מען האט זי געשאפן סוף 19טן יארהונדערט. דער באשאפער פונעם לשון לייזער זאמענהאף, א ליטוואק פון ביאליסטאק, איז געווען איינער פון די פריערדיקע ציוניסטן, וואס איז אוועק פון ציוניזם, ווייל ער האט געמיינט, אז די באוועגונג איז ניט רעאליסטיש. איז ער געווארן א יידישיסט אבער באלד פארשטאנען, אז קיינער וועט ניט אפגעבן די יידן כבוד צוליב זייער זשארגאן. האט ער געוואלט שאפן א שפארך פאר אלע מענטשן אויף דער וועלט און לויט זיין געדאנק, אויב אלע מענטשן וועלן ניצן אזא נייטראלע שפראך, וועט עס זיין גרינגער צו מאכן שלום אויף דער וועלט. דאס איז ניט מקוים געווארן, אבער עס בלייבט נאך אלץ א רייכע קולטור פון עספעראנטא און איך בין זייער פארליבט דער עיקר אין ליטעראטור פונעם לשון. איך האב לעצטנס איבערגעזעצט פון עספעראנטא א ראמאן פון א געוואלדיקער שרייבערין ספאמענקא סטימען, וואס הייסט lanrutcoN raW naitaorC. 
 זי וווינט אין זאגרעב און איר ראמאן איז וועגן דער מלחמה אין יוגאסלאוויע אין די 1990ער יארן. ניט קיין סך מענטשן ווייסן, אז עספעראנטא פארמאגט א רייכע קולטור, ליטעראטור, מוזיק, צייטונגען, און אזוי ווייטער. דעם זומער וואלט געדארפט פארקומען אין מאנטרעאל די וועלט־קאנגרעס פון עספעראנטיסטן, אבער, צום באדויערן, האט מען געדארפט אים אפשאפן צוליב דער וועלט־מגפה. יעדעס יאר קומען צונויף עטלעכע טויזנט מענטשן אין עפעס א שטאט אין ערגעץ אויף דער וועלט און פירן אן די קאנפערענץ. מיר פלאנירן האלטן די קאנפערענץ אין מאנטרעאל אין א פאר יאר ארום. אינטערעסאנטער פאקט איז אז עספעראנטא איז ענלעך צו יידיש. אויב מע קען יידיש, זעט מען תיכף א סך ענלעכקייטן סיי אין גראמאטיק סיי אין אלגעמיינעם פארנעם, ווייל זאמענהאף האט עס געשאפן ווי ״יידיש פאר אלעמען״. 
 
 נ. ב.: צי עקזיסטירט ערגעץ ווו אויף דער וועלט אן ארט, ווו מע רעדט עספעראנטא טאג־טעגלעך? 
 
 ז. ש.: עס זיינען דא געוויסע לענדער און ערטער מיט א סך עספעראנטיסטן, אבער ס׳איז ניטא קיין שטאט אדער לאנד פון עספעראנטא. די הויפט צענטער פון עספעראנטא איז אין כינע. די כינעזישע רעגירונג האט ליב און שטיצט עספעראנטא. עס זיינען דא א סך עספעראנטיסטן אין יאפאן, בראזיל, אונגערן, און א סך קלייניטשקע קרייזלעך אין א צאל אייראפעישע לענדער. זיי רעדן די שפראך אויף די טרעפונגען, קאנפערענצן, קאנגרעסן. איך וואלט געזאגט אז ארום 1000 מענטשן אויף דער וועלט רעדן עספעראנטא טאג־טעגלעך, אזוי ווי מיר רעדן יידיש. צווישן זיי איז דער באקאנטער פילאנטראפ דזשארזש סאראס. ער איז א געבוירענער עספעראנטא רעדער. זיין טאטע, טעאדאר שווארץ איז געווען א גרויסער עספעראנטיסט אין הונגארן צווישן ביידע וועלט־מלחמות און ער האט געביטן זיין&nbsp; משפחה נאמען אויף סאראס, וואס מיינט אויף עספעראנטא – מיר וועלן פליען. 
 
 נ. ב.: ס׳איז אזוי אויסטערליש. איך שעפ באמת אזוי פיל נחת פון דיין בעסאראבער ״טאטע־מאמע״ לשון. עס קלינגט אזוי עכט, כאטש איך ווייס, אז דו האסט עס אויסגעלערנט. ווי אזוי ביסטו געקומען צו אזא לשון? 
 
 ז. ש.: איך האב געארבעט פאר ״דזשוינט״ אין משך פון א יאר אין קעשענעוו. מען האט מיר געשיקט צו ארבעטן אין מאלדאווע אין א יידישער קהילה, ווייל איך האב שוין געקענט דעמאלט יידיש און גערעדט כלל־שפראך, אבער קיינער פון ארטיקע יידן האט מיך ניט געקענט פארשטיין, ווען איך פלעג עפענען דאס מויל. האב איך געדארפט ענדערן מיין יידיש זיך צו דערנעענטערן צו די היגע יידן. און דאס איז דער דיאלעקט וואס איך רעד זינט דעמאלט, און מיט אונדזער טאכטער צינעלע אויך. 
 
 נ. ב.: וואס קומט פאר מיט יידיש אין מאנטרעאל? הערט מען מאמע־לשון אויף די גאסן? 
 
 ז. ש.: מיר וווינען אין א געגנט, וואס מע רופט די פערטע יידישע געגנט אין מאנטרעאל. זי באשטייט ניט נאר פון יידן, אבער א סך יידן לעבן דארט, און דווקא יידיש־רעדנדיקע יידן. מאנטרעאל איז נאך אלץ א שטאט, וואס לעבט מיט יידיש. ווען איך בין מיט צינען אויף דער גאס רעדן מיר צווישן זיך יידיש און ס׳איז ניט קיין חידוש, ווען עמעצער קומט צו אונדז און הייבט אן צו רעדן מאמע־לשון. עס איז ווי א טייל פון טאג־טעגלעכן יידישן לעבן. מיר אימפאנירט די פילשפראכיקייט פון מאנטרעאל. איך האב ליב למשל מיין באנק. דארט קען איך רעדן אויף פינף שפראכן, בתוכם יידיש. מיר וווינען אין דער געמישטער געגנט מיט ניט קיין קליינער צאל יידן, און עס פרייט מיך זייער צו זען אין באנק יעדן ראש־השנה עפל און האניק פאר די קונים. איך וואלט דאס ניט דערווארט צו זען אין ניו־יארק אדער באסטאן. ס׳איז דא נאך אלץ א יידישער טעאטער אין מאנטרעאל, און צינע, אגב, שפילט דארט אין דער קינדער־גרופע. עס געפינט זיך דארט אן אנגעזעענע יידישע פאלקס־ביבליאטעק, ווו מע פירט ספעציעלע פראגראמען אויף יידיש. 
 
 נ. ב.: די פראגע פאר אייך ביידע: איר רעדט מיט אייער טעכטערל צינעלע יידיש. וואסער שפראך רעדט זי אין שול און וואסערע אנדערע שפראכן קען זי? 
 
 ז. ש. און א.ש.: צינעלע קען פינף שפראכן: יידיש, ענגליש, רוסיש, העברעיש און פראנצייזיש. זי רעדט רוסיש און ענגליש מיט אירע באבע־זיידעס. די שול, ווו זי גייט איז דריי־שפראכיק: מע לערנט דארט ענגליש, פראנצייזיש און העברעיש. 
 
 נ. ב.: כמעט ווי אין אברהם רייזענס א ליד ״א קינד א גאלדענע״. א געזונט איר אין קעפעלע! 
 טייערע אסיא און זכריה. מיר ווינטשן אייך א סך דערפאלגן אין אייער שאפערישער ארבעט. זאלן אלע אייערע פלענער מקוים ווערן און זאלט איר שעפן נאר נחת און פרייד פון צינעלע! 
 פון ניקאליי באראדולין 
 der zinger 