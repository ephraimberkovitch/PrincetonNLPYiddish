
 אין ביראבידזשאן גרייט זיך צום דרוק א דערגאנצטע אויפלאגע פון יעלענע מארונדיקס בוך ״שטעטל פון אלוועלטלעכן מאסשטאב״ 
 די ערשטע אויפלאגע פונעם בוך, געווידמעט דער יידישער יוגנטלעכער לאנדווירטשאפטלעכער קאמונע ״איקאר״, איז ארויסגעגאנגען צו איר 90־יאריקן יוביליי, אין 2018, אויך אין ביראבידזשאן. די קאמונע ״איקאר״, אנגערופן לכבוד דער אמעריקאנער ארגאניזאציע, וועלכע האט געהאלפן דער יידישער קאלאניזאציע אינעם ראטן־פארבאנד, האט זיך ערשטנס געפונען אינעם ביראבידזשאנער ראיאן, ניט ווייט פונעם דארף דאנילאווקע, שפעטער –&nbsp; אינעם סמידאוויטשער ראיאן, אויפן פרווופעלד דעזשניאווקע. זי איז געווען געשאפן אין 1928, דורך צוועלף יונגעלייט, וועלכע האבן נאר וואס געענדיקט די יידישע אגראשול אין קוראסאוושטשינע (ווייסרוסלאנד). 
 זיי זיינען געקומען צו פארן קיין ביראבידזשאן צווישן די ערשטע יידישע איבערוואנדערער, כדי בויען דא דאס ״יידישע לאנד״. די געשיכטע פון דער קאמונע איז געווען פול מיט ״ווייסע פלעקן״. צו פארפילן זיי האט באשלאסן יעלענע מארונדיק. 
 פונעם סוף 90ער יארן וווינט זי אין ישראל, אבער זי איז א געבוירענע אין דער יידישער אויטאנאמער געגנט און שטאמט פון דער משפחה איקאראווצעס — אזוי האט מען אנגערופן די קאמונארן פון ״איקאר״. זי האט אנגעהויבן פון דער געשיכטע פון אירע עלטערן און זיידע־באבעס. יעלענע האט געמאכט א גרויסע ארבעט, צונויפגענומען א סך ארכיוו־מאטעריאלן פון פארשידענע לענדער, אפגעזוכט קרובים פון די קאמונארן און פארשריבן זייערע געשיכטעס. 
 צוערשט זיינען אירע פארצייכענונגען געווען פובליקירט אין דער צייטונג ״ביראבידזשאנער שטערן״. שפעטער האט די מחברטע פאראייניקט זיי אינעם בוך ״שטעטל פון אלוועלטלעכן מאסשטאב״, אין וועלכן איז צום ערשטן מאל פארפיקסירט און באזיניקט דער גוירל פון דער קאמונע ״איקאר״. נאך דער פובליקאציע פונעם בוך האט יעלענע מארונדיק פארזאמלט נאך א סך נייע וויכטיקע מאטעריאלן און באשלאסן צו דערגאנצן און ווידער ארויסגעבן דאס בוך. 
 די לייענער וועלן זיך דערוויסן וועגן דעם ערשטן באשטאנד און ערשטע טריט פון דער קאמונע, וועגן דעם טראגישן גורל פון איר פארזיצער יוסף פארער און זיין משפחה, וועגן דעם אמעריקאנער פראפעסאר טשארלז קונץ, וועלכן געהערט די אידיי פונעם שאפן דאס סאציאליסטישע שטעטל (סאצשטעטל) פאר קאמונארן, וועגן ווונדערלעכער באגעגעניש אין ביראבידזשאן פון אמעריקאנער און רוסלענדישער צווייגן פון בעקער משפחה און נאך און נאך. 
 מיט דער הילף פון קינדער און קינדס־קינדער פון די קאמונארן האט יעלענע מארונדיק אויפגעשטעלט א סך נעמען פון איינוווינער פון סאצשטעטל, דערין פון די, וועלכע זיינען אומגעקומען בעת דער מלחמה. עטלעכע קאפיטלען פונעם בוך דערציילן וועגן די ערשטע בויער פון סאצשטעטל, וועלכע זיינען געקומען צו פארן אין 1931 פון ארגענטינע. אינעם בוך ווערט אויך דערציילט וועגן מתנות, וועלכע די קאמונע ״איקאר״ האט באקומען פון אמעריקאנער יידן, וכדומה. די פארצייכענונגען זיינען באגלייט מיט א סך אלטע פאטאגראפיעס און ארכיוו־דאקומענטן. 
 
 פון ״בש״־רעדאקציע 
 