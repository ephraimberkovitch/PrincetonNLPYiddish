 דעם 22סטן יוני, 7 א זייגער אין אוונט ניו־יארקער צייט, וועלן ד״ר שרה יודקאף און ד״ר שאול־נועם זאריט האלטן א רעפעראט אויף ענגליש וועגן דעם גרויסן יידישן פאעט, יעקב גלאטשטיין. די לעקציע איז אפן פאר אלעמען און פאדערט ניט קיין ספעציעלע קענטענישן אין פארויס, ווייל די סעריע „גרויסע יידישע ביכער‟ ביים יידישן ביכער־צענטער צילט צו באקענען דעם ברייטן עולם מיט דער יידישער ליטעראטור. 
 יעקב גלאטשטיין (1896־1971) איז געווען א צענטראלע פיגור אין דער אמעריקאנער יידיש־וועלט אין 20סטן יארהונדערט. זיין ליטערארישע קאריערע ווי א פאעט און א קולטור־קריטיקער האט זיך אנגעהויבן אין דער תקופה פון מאדערניזם נאך דער ערשטער וועלט־מלחמה און זיך געצויגן ביז לאנג נאך דער צווייטער וועלט־מלחמה. אזוי ווי א סך אנדערע פאעטן, האט ער נאכן חורבן אנגעהויבן שרייבן אין א מער יידישלעכן, נאציאנאלן סטיל. כאטש ער איז געווארן זייער פאפולער ביי דער יידיש־רעדנדיקער לייענערשאפט, האט מען איבערגעזעצט ווייניק פון זיינע לידער אויף ענגליש און דער גרויסער אמעריקאנער עולם האט נישט געוווסט פון אים. דאס איז געווען איין סיבה פאר זיין כעס אויף דער ליטערארישער וועלט. 
 ד״ר שרה (סאני) יודקאף איז א פראפעסאר ביים אוניווערסיטעט פון וויסקאנסין אין מאדיסאן און ד״ר שאול־נועם זאריט איז דער פראפעסאר פון יידישער ליטעראטור אין הארווארד. א גרויסער חלק פון זאריטס פארשונג און פון זיין נייעם בוך, וואס איז ארויס פאר א יארן, „אמעריקאנער יידישע ליטעראטור און די וועלט־ליטעראטור‟ , איז געווידמעט גלאטשטיינען. 
 אין דער לעקציע וועלן יודקאף און זאריט פארשטעלן זייער אייגענע פארשונג וועגן גלאטשטיינען און ארומרעדן עטלעכע טעקסטן זיינע, וואס ווייזן ארויס זיין שעפערישקייט, זיין טעאריע פון יידיש ווי א פאלקשפראך און ווי א שפראך פון קונסט, און זיינע טעאריעס וועגן דעם יידישן לעבן אין דער מאדערנער וועלט. 
 זיי וועלן זיך קאנצענטרירן אויף עטלעכע טעקסטן פון פארשיידענע תקופות אין גלאטשטיינס לעבן, אריינגערעכנט די לידער „1919‟, „א גוטע נאכט וועלט‟, „זונטיק־שטעטל‟, ווי אויך עטלעכע באטראכטונגען זיינע וועגן דעם ארט פון יידיש אין דער וועלט־ליטעראטור. 
 נאך דער לעקציע וועט זיין צייט צו שטעלן פראגעס. מע קען זיך רעגיסטרירט אויף דער לעקציע דא . 
