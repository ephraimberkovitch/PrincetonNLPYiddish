 דעם פארגאנגענעם זונטיק האט די ישראלדיקע נאציאנאלע ביבליאטעק דורכגעפירט א רעפעראט וועגן דער מאסן־אימיגראציע פון מיזרח־אייראפעישע יידן קיין אירלאנד אינעם פעריאד פון 1881 ביז 1914. די לעקציע האט געפירט ד״ר נאטאלי ווין, א פארשערין פונעם הערצאג־צענטער פאר יידישע און מיטל־מיזרחדיקע שטודיעס ביים טריניטי־קאלעדזש, דובלין. 
 דער הערצאג־צענטער טראגט דעם נאמען פון הרב יצחק הלוי הערצאג – א וויכטיקער טוער און דענקער, וועלכער האט געדינט ווי דער ערשטער הויפט־רב אין אירלאנד פון 1921 ביז 1936. שפעטער האט מען אים פארבעטן צו ווערן דער אשכנזישער הרב־הראשי אין דער מאנדאט־פאלעסטינע; פון 1936 ביז זיין פטירה אין 1959, האט הערצאג געוווינט אין ארץ־ישראל. דער ניי דערוויילטער פרעזידענט פון ישראל, יצחק הערצאג, איז, אגב, הרב הערצאגס אייניקל. 
 די לעקציע איז דורכגעפירט געווארן לכבוד הרב הערצאגס יארצייט. 
 איך האב שוין אמאל דערציילט אונדזערע לייענער אז הרב הערצאג, א געבוירענער אין לאמזשע, פוילן, איז געווען א פרומער סאציאליסט, א שטארקער שטיצער פונעם אירלענדישן נאציאנאליזם און א נאענטער חבר פון אימאן דע וואלערא - דער ערשטער פרעמיער־מיניסטער פונעם אומאפהענגיקן אירלאנד. צוליב זיין ערנסטן אינטערעס צו דער אירלענדישער קולטור, האט דער הויפט־רב זיך אויסגעלערנט די אוראלטע שפראך — אירלענדיש (דעם אירלענדישן נוסח פון געליש). 
 צווישן יידיש און אירלענדיש זענען פאראן ממשותדיקע ענלעכקייטן. ביידע ווערן אפט פארקוקט; א סך מענטשן ווייסן אפילו נישט, אז ביזן 19טן יארהונדערט האבן ס׳רוב אירלענדער בכלל נישט גערעדט אויף ענגליש. אין ביידע פאלן טרעפן זיך גענוג „באגרעבער‟ און חוזק־מאכער, וואס מיינען, אז יידיש און אירלענדיש טויגן נאר אויף לידעלעך און באבע־מעשיות. 
 ווינס לעקציע האט געהייסן „זכרונות פון א גלות‟. אט דאס – גלות – איז אבער זייער כאראקטעריסטיש סיי פאר דער יידישער, סיי פאר דער אירלענדישער קולטור. די לעקטארין האט דערציילט וועגן דעם פעריאד, ווען טויזנטער יידן האבן אריינגעוואנדערט אינעם לאנד, פון וואנען עס זענען במשך פונעם 19טן יארהונדערט אוועקגעפארן עטלעכע מיליאן תושבים. נאכן קאטאסטראפישן הונגער פון 1845־1852 ביז די 1930ער, האט אירלאנד געהאט א רעפוטאציע פון א נעבעכדיקן „זומפ‟. נאך פריער, צוליב דער ברוטאלער בריטישער קאלאניזאציע, האבן די טעמעס פון גלות, צרות, אימיגראציע, דיסקרימינאציע און ארעמשאפט פארנומען אין דער אירלענדישער לעטעראטור פונקט אזא צענטראל ארט, ווי ביי יידן. 
 אן אנדער זייער אינטערעסאנטע ענלעכקייט באמערק איך איצט – דאכט זיך מיר, צום ערשטן מאל. סיי אין די יידישע, סיי אין די אירלענדישע פאלק־לעגענדעס ווערט די שפראך גופא אסאציירט אי מיט גלות, אי מיטן משיחישן תיקון־העולם. 
 אין דער פרומער וועלט, בפרט ביי די חסידים, איז באקאנט די לעגענדע, לויט וועלכער די אמאליקע צדיקים האבן מיט הונדערטער יארן צוריק אויסגעקליבן די פינקעלעך קדושה, וואס באהאלטן זיך אין דייטשיש, פויליש און אנדערע לשונות, און צונויפגעוועבט פון זיי דעם היינטיקן לשון־יידיש. פארשיידענע וואריאנטן פון אזא גייסטיק לינגוויסטישער טעאריע געפינען מיר ביי רבי נחמן בראצלעווער, רבי אהרן ראט – דעם גרינדער פונעם תולדות־אהרנער חסידות – רבי ישראל ווילעדניקער, און אנדערע. 
 אינעם אירלענדישן „בוך פון אירלאנדס פארכאפונגען‟ (Lebor Gabála Érenn) ווערט דערציילט, אז אין משה רבינוס צייטן האט געלעבט גוידעל דער גרינער, א מין משיחישער צדיק. אזוי ווי יידן, האבן די אבות פון די אירלענדער, לויט דער דאזיקער מעשה, לאנג געוואנדערט אין גלות – צוערשט אין מצרים, דערנאך איבער אייראפע. פון די בעסטע עלעמענטן, וואס זענען פארבליבן אין אלע שפראכן נאכן מגדל־בבל, האט גוידעל בכיוון געשאפן דאס בעסטע לשון פאר זיין פאלק. 
 אין דער וועלט זענען ברייט פארשפרייט פאלק־לעגענדעס, לויט וועלכע א געוויסע שפראך קומט פון א גאט צי א מלאך. דאכט זיך, אז בלויז ביי די אשכנזישע יידן און די אירלענדער איז באקאנט א מעשה, אז זייער לשון האבן געשאפן צדיקים ווי א מין גלות־תיקון. עס וואלט געווען וויכטיק זיך אריינצוטראכטן, ווי אזוי אזא לעגענדע קאן העלפן ביידע שפראכן צו פארבעסערן זייער איצטיקן סאציאלן מצב. וואס שייך די באציונגען צווישן יידן און אירלענדער בכלל, איז כדאי צו האבן אין זינען, אז דא זענען צונויפגעפלאכטן געווארן צוויי גענוג ענלעכע, לאנגע געשיכטעס פון נע־ונד און ראמאנטישע האפענונגען. 
