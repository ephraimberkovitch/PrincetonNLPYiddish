

דאס ערשטע פארפלאנצטע ביימעלע 



 by באריס סאנדלער 
June 1, 2021June 1, 2021 Filed under:
באריס סאנדלער
ליטעראטור
פראזע 

קורצע דערציילונגען —2
באריס סאנדלער
מיזאלע־מייזעלע
צווישן מיינע ערשטע דערמאנונגען אין לעבן האט זיך פארגעדענקט די שפיל „מיזעלע־מייזעלע‟. מעגלעך אפילו, אז די דאזיקע שפיל האט זיך מיר איינגעקריצט אין זכרון נישט אזוי צוליב דעם, וואס מיט מיר האט מען זיך געשפילט, נאר מחמת דעם, וואס שפעטער מיט יארן האב איך זיך געשפילט אין „מיזעלע־מייזעלע‟ מיט מיינע זין און דערנאך — מיט מיינע אייניקלעך.
און די שפיל איז זייער א פשוטע: מע נעמט דאס הענטלעך ביים עופעלע מע לייגט עס ארויף אויף דער אייגענער דלאניע, מע גלייכט ביים עופעלע אויס די פינגערלעך מיט ווייכע גלעטן, און מע שפייט אפ דריי מאל אויף דעם דלאניעכל: „טפו, טפו, טפו!‟. נאך דעם הייבט מען אן לייכט דרייען מיטן טייטפינגער אין מיטן, ווי מע וואלט געוואלט מאכן א נארקעלע פארן מייזעלע און מע זאגט עטלעכע מאל: „מיזעלע־מייזעלע, מיזעלע־מייזעלע…‟ — דאס עופעלע קאן נישט אפפירן די אייגעלעך פון זיין הענטעלע, אזוי פארכאפט האט אים די שפיל. אין דעם מאמענט הייבט מען פלוצעם גיך אן „לויפן‟ מיט צוויי פינגער איבער דעם קינדס הענטעלע ביזן העלדזעלע און מע גיט עס עטלעכע מאל א קיצל: „קיצע, קיצע, קיצע!‟ — דאס קינד לאכט, און דאס מייזעלע — אנטלויפט…
וועט איר פרעגן: וואס זשע איז דער זכות פון דעם „מיזאלע־מייזעלע‟? די פרייד און געלעכטער פונעם קינד.
ציפ־צאפ העמערל…
אין „ציפ־צאפ…‟ שפילט מען מיט א קינד פון א צוויי, דריי יאר, ווען סע פארשטייט שוין, וואס מע וויל פון אים. בעסער אריינציען אין דער שפיל די גאנצע משפחה. מע כאפט אן מיט דריי פינגער, ווי א קאפ זאלץ, די אייבערשטע זייט פונעם קינדס דלאניע; דערנאך בעט מען דאס קינד עס זאל טאן דאס זעלבע מיט זיין צווייטן הענטעלע אויף אייער האנט; ווייטער ציפ זיך אן די מאמע מיט איין האנט, מיט דער צווייטער האנט; אן אנדער מיטגליד פון דער משפחה — ביז עס שטעלט זיך אויס אזא לייטערל פון הענט. וואס מער מענטשן באטייליקן זיך אין דער שפיל, אלץ העכער וואקסט דאס לייטערל…
ווען אלע האלטן זיך „אנגעציפט‟ איינער אינעם אנדערן, זינגט מען צוזאמען:
„ציפ־צאפ העמערל,קום צו מיר אין קעמערל,כ׳וויל די עפעס ווייזן,א שיסעלע מיט אייזן.‟
דערביי באוועגט מען מיטן „לייטערל‟ אפ און אויף, צום טאקט פונעם לידעלע\. איך האב די שפיל גוט פארגעדענקט און ליב געהאט אין איר זיך שפילן, באזונדערס אין די פארנאכטן. עס פלעגט זיך מיר איינגעבן צונויפפירן אין איין ארט די גאנצע משפחה. כ׳האב געפילט מיט מיין קינדערשן חוש, אז אויף אזא אופן קען מען דעם זיידן, די באבען, דעם טאטן מיט דער מאמען — זיי אלע „אויסשטעלן‟ אויף איין לייטערל, זאל זיין כאטש אויף עטלעכע מינוט, — און מיטן לידעלע זיי מאכן פריילעכער אויפן הארצן…
דערנאך בין איך געלעגן אין מיין בעטעלע און געבראכן זיך דעם קאפ: הלמאי געפינט זיך אינעם שיסעלע אייזן, נישט עפעס א געשמאקער נאש? וואסער אייזן, ווער מיר אייזן?.. דער ענטפער איז געקומען אומדערווארט: נו אוודאי, דאס בעסטע מאכל פארן העמערל זיינען דאך אייזערנע צוועקעס!
וויפל קאסט א זעקעלע מעל?
אין די פארנאכטן, שוין פארן לייגן מיך שלאפן — כ׳בין שוין אן אפגעבאדענער, א צוגעקעמטער, אנגעטאן אין מיין לאנג נאכט־העמדעלע — קריך איך דער מאמען ארויף אויף דער פלייצע. זי האלט מיך פאר ביידע הענט, טראגט מיך ארום איבער דער שטוב און שרייט אויס, גלייכער געזאגט, מאכט נאר אן אנשטעל, אז זי שרייט: „ווער דארף א זעקעלע מעל? קויפט א זעקעלע מעל!‟ אט גייט זי צו צום זיידן. ער רייסט אפ דעם קאפ פונעם ספר און גיט מיר א קוש אין שטערן; דערנאך — צו דער באבען, וואס איז פארטאן אינעם פארצערעווען א זאק. זי גיט מיר אויך א קוש — אינעם בעקל. דער טאטע קוקט אריין אין דער צייטונג. ער קושט מיך נישט, ער שענקט מיר א לייכט פעטשל אין תחתל — און ס׳איז דא פארוואס. צום סוף, ברענגט מיך די מאמע צו מיין בעטעלע, ווארפט מיך אהין אריין, און דעקט מיך צו מיט דער קאלדרע. זי בייגט זיך צו מיר אן, רירט זיך צו מיט אירע ווארעמע ווייכע ליפן צו מיין נעזל און שטיל אינעם אויער שעפטשעט זי אריין: „א גוטע נאכט, חיותל…‟
דאס ערשטע פארפלאנצטע ביימעלע
ס׳איז שוין געווען סוף הארבסט. איך בין דעמאלט אלט געווען א זעקס, זיבן יאר. אונדזער שכן, פעטער דוד, האט אין זיין גארטן געפלאנצט ביימער. די גריבלעך פאר די פלאנצלינגען האט ער געהאט אויסגעגראבן פריער מיט א טאג, צוויי, און איצטער ארויסגעשלעפט פון א זאק דאס דינינקע ביימעלע מיט א קלאטשעוואטן ווארצל, עס אריינגעשטעלט אינעם גריבל און, צוזעצנדיק זיך אויף די קארטעטשקעס, צוגעהאלטן דאס ביימעלע מיט איין האנט, און מיט דער צווייטער האנט — אריינגעשארט די ערד צוריק אינעם גריבל.
איך בין געשטאנען ביים שיטערן שטאקעטניק פון אונדזער זייט הויף און געקוקט אויף זיין ארבעט.
— האסט שוין א מאל פארפלאנצט א בוים? — האט זיך דערהערט דעם שכנס קול\. אין מיין זייט האט ער נישט געקוקט, געפרעגט עס ווי ביי זיך אליין. פון דעסטוועגן, האב איך אים געענטפערט:
— קיין מאל נישט!— ווילסטו אפשר עס טאן?
אזא קער האב איך פון אים נישט דערווארט. כ׳האב אפילו א טראכט געטאן, אז ער רייצט זיך מיט מיר; כ׳וועל אים זאגן „יא‟, וועט ער מיר ענטפערן: „ביסט נאך קליין צו אזעלכע זאכן!‟ כ׳האב עס שוין געהאט נישט איין מאל אויסגעהערט.
— וואס זשע שטייסטו דארט? — האט ער א ווארף געטאן א קורצן בליק אין מיין זייט, — ווייסט נישט, ווו דאס הויף־טירל געפינט זיך\? אין א פאר מינוט ארום בין איך שוין געווען לעבן אים.— זעסט יענץ גריבל לעבן אייער פלויט, דארט וועסטו פארפלאנצן דיין בוים.— מיין בוים?— נו יא, — האט פעטער דוד רויק געענטפערט, — דו וועסט נאך דעם בוים קוקן, באגיסן מיט וואסער און, ווען די צייט וועט קומען, דער ערשטער פארזוכן זיינע פירות.— וואסערע פירות? — האב איך אים געפרעגט, ווי פונעם שלאף.— וואס הייסט? עפל… פאפיראווקע, הייסט דער סארט.
ער האט אריינגעשטעלט דאס דינע ביימעלע אין גריבל און מיר געהייסן אהין אריינשארן די ערד. כ׳בין צוגעפאלן צום בערגל פייכטער ערד און גיך, ווי מע וואלט עס געקאנט ביי מיר צונעמען, אנגעהויבן עס אריינשיטן אינעם גריבל.
— זייער גוט! — האט מיך געלויבט דער שכן, — איצט ברענג אט יענעם עמער מיט וואסער און באגיס דיין ביימעלע. זאל זיך עס אנטרינקען\. איך האב אים געפאלגט און געטאן ווי ער האט געהייסן. מיר זיינע א וויילע געשטאנען זאלבע דריט: פעטער דוד, איך און דאס ביימעלע און געשוויגן.— קוק אהער, — האט פעטער דוד ארויסגעוויזן קול. ער האט זיך דריי מאל צוגערירט מיטן אנווייז־פינגער צום דינינקן שטאם און פון יעדן ארט א פיר געטאן א ליניע אין דער לופט, — פון דא־א וועלן זיך וועסנע־צייט א לאז טאן אויף דער פריי דריי צווייגלעך. כדי ס׳זאל אזוי זיין, דארף מען מאכן איין טשיק…— וואס מיינט עס, „טשיק‟? — האב איך נישט פארשטאנען.
בשעת־מעשה האט פעטער דוד ארויסגעשלעפט פון דער קעשענע א צונויפלייג־מעסערל, ארויסגעשלעפט דאס קלינגל און עס צוגעטראגן צום סאמע שפיץ ביימעלע. כ׳האב א פינטל געטאן מיט די אויגן אין איין רגע מיט זיין „טשיק‟.
— איצט דארף מען ווארטן…— וויפל דארף מען ווארטן?
פעטער דוד האט זיך צעשמייכלט, דערנאך איז זיין שמייכל גיך אויסגעלאשן געווארן, זיך געביטן אויף א קוים־טליענדיקן אומעט אין די קנייטשן פון זיין מאגער פנים.
— דו האסט צייט… — האט ער שטיל געזאגט. אויפגעהויבן דעם זאק מיט די פארבליבענע עטלעכע פלאנצלינגען, האט ער זיך געלאזט צו אן אנדער גריבל\. אין מיטן ווינטער האט מען אונדזער שכן אפגעפירט אין שפיטאל. מער האב איך אים נישט געזען. זיין פרוי איז אריבערגעפארן וווינען צו דער טאכטער און די שטוב האט מען פארקויפט. דער נייער שכן האט קודם־כל אויפגעשטעלט א הויכן געדיכטן פלויט; קיין שפארונקעלע נישט געלאזט, כ׳זאל קאנען כאטש מיט איין אויג זען ווי מיין עפל־ביימעלע וואקסט. דערנאך האט ער ביים הויף־טירל געשטעלט א הילצערנע קאנורע מיט א בייזן הונט אויף א קייט — נישט צוצוקומען צו מיין עפל־ביימעלע. צוריק גערעדט, ווער וואלט דען געקאנט עס באשטעטיקן, אז דאס דאזיקע עפל־ביימעלע איז מיינס?!
און דאך האט מיין עפל־ביימעלע, פארפלאנצט אין איינעם מיטן פעטער דוד, געלאזט אין משך פון יארן טיפע ווארצלען, זיך צעוואקסן אין א שטאלטנעם פילצווייגנדיקן בוים… ניין, נישט ממשותדיק, נאר אין מיין דמיון. און יעדע וועסנע, ווען עס קומט די צייט, גיסן זיך אויף זיינע צווייגן אן מיט זויערלעך־זיסן זאפט גרין־געלבלעכע פירות. זיי האבן א דינע שאלעכץ, ווי פאפיר. אפשר דערפאר הייסט טאקע דער דופטיקער סארט עפל — פאפיראווקע.
לידער — שפענער
ס׳איז מיר לעצטנס אריינגעפאלן אין די הענט א נייע לידערזאמלונג פון א יידישן פאעט. ער וווינט אין ישראל, ווו ער האט זיך באזעצט אין די אנהייב 1990ער. ניין, נישט בלויז די גרויסע עליה־כוואליע האט אים אהין געבראכט; ער איז געווען פון די איבערצייגטע, צוגעגרייטע און מאטיווירטע… א סימן האט איר: ער האט זיך גלייך באזעצט אויף די שטחים און שטאלצירט מיט זיין „ביקס אויפן אקסל‟, ווי א קאווקאזער דזשיגיט — מיט זיין קינזשאל אויפן בויך. יא, ער האט געפרוווט צו לידלען אויף עברית, אבער פארבליבן אין יידיש, הגם ס׳איז אויך נישט זיין מאמע־לשון; א שפראך, וואס זיין נאטור־באדן האט זי פארט איינגעזאפט און געלאזט פאעטישע שפראצלינגען.
ס׳רוב זיינע לידער דערמאנען מיר טרוקענע שפענער און שפענדלעך. א שייטער פון זיי (חלילה־וחס — נישט פון די לידער, נאר פון די שפענדלעך) ברענט מיט טראסקענדיקע צינגער, די פונקען באשפריצן די נאכט־פינצטערניש, דאס פייער פארנארט א פארבלאנדזשעטן, אבער עס נארט אים אפ; ביי דעם פייער קאן מען זיך נאר אפבריען, נישט אנווארעמען\. אזוי אויך מיט זיינע לידער; זיי דערווארעמען נישט — ניט דאס הארץ און ניט דעם מוח.
ווונטשן
נאך אין מיין פרייקער קינדשאפט האב איך געהערט א מעשהלע, אין וועלכן עס ווערט דערציילט, ווי א יינגעלע האט באגעגנט אין וואלד א זקן. יענער איז, נעבעך, אזוי אלט און חרוב געווען, אז ער האט זיך נישט געקאנט אויפהייבן פונעם קלאץ, אויף וועלכן ער האט זיך צוגעזעצט אפכאפן דעם אטעם. האט דאס יינגעלע אויף אים רחמנות געהאט און אים געהאלפן זיך שטעלן אויף די פיס. פאר דער טובה האט אים דער זקן באדאנקט מיט דריי ווונטש.
— זאג, וואס דו ווילסט, — האט אים דער זקן דערקלערט, — און יעדער ווונטש וועט מקוים ווערן! — זיינע גרוי־געדיכטע ברעמען האבן אויפגעציטערט: די רעכטע ברעם האט זיך אראפגעלאזט, און די לינקע פארקערט, ווי אונטערגעשפרונגען אויפן שטערן און דאס יינגעלע האט דערהערט: — טראכט גוט, די ווונטשן זיינען נאר פאר דיר… און נאר דריי…
דער זקן איז נעלם געווארן, און דאס יינגעלע האט אין גיכן דערפילט, ווי דאס הונגעריקע ווערעמל אונטערן „לעפעלע‟ האט אים אנגעהויבן זויגן.
— איך וויל עסן! — האט ער אויסגעשריגן, — און תיכף־ומיד איז פארן יינגעלע, גלייך פונעם גראז אויסגעוואקסן א טישל, פארשטעלט מיט כל־טוב — עס און טרינק! זיך אנגעשטאפט זיין בייכל, האט דאס יינגעלע זיך פויל א צי געטאן און מיטן זיסן גענעץ ארויסגעבראכט:— איך וויל שלאפן!
און גלייך פונעם גראז איז אויסגעוואקסן פאר אים א ברייטע בעט מיט א טוץ קישנס און קישעלעך — שלאף און פאף!
אויפגעכאפט זיך ביי נאכט, האט דאס יינגעלע זיך ארומגעקוקט, אז ער איז נאך אלץ אין וואלד. ער האט זיך שטארק אנגעשראקן און זיך צעוויינט:
— איך וויל אהיים!
די זעלבע רגע איז ער געבליבן שטיין ביי דער שוועל פון זיין טאטע־מאמעס שטוב. א נודנע פליג האט א זשוזשע געטאן ביי זיין אויער און דאס יינגעלע האט דערהערט: „כ׳האב אויסגעפירט אלע דריי דיינע ווונטשן!‟
דאס דאזיקע מעשהלע האט זיך מיר אזוי איינגעקריצט אין זכרון, אז כ׳האב עס פארגעדענקט אויפן גאנצן לעבן; נישט טויט־איינגעקריצט, נאר פון צייט צו צייט אנגעהויבן פלוצעם זיך רירן, ווי דאס הונגעריקע ווערעמל אונטערן „לעפעלע‟ ביי יענעם יינגעלע. באזונדערס פלעגט זיך עס טרעפן, ווען כ׳האב זייער געוואלט, אז עפעס א ווונטש מיינער זאל מקוים ווערן; דעמאלט האב איך געטרוימט: אך, ווען כ׳וואלט איצט געטראפן אט יענעם זקן… אבער ס׳איז מיר אין לעבן נישט באשערט געווען צו טרעפן אזא ברייטהארציק־וווילן זקן. אזא כישוף־מאכער!
צוריק גערעדט, כמעט אלע פון מיינע ווונטשן, וואס כ׳וואלט, געוויס, ביי אים געבעטן, זיינען דווקא מקוים געווארן. כ׳האב א לענגערע צייט געחלומט צו האבן א וועלאסיפעד — און דער טאטע האט מיר דעם וועלאסיפעד געקויפט. אמת, ער האט מיך פריער געווארנט, אז כ׳דארף זיך לערנען נאר אויף „4‟ און „5‟. שפעטער האב איך געארבעט מעשים צו געווינען א פידל־פארמעסט, און כ׳האב זיך דאס דערשלאגן. כ׳האב זיך פארליבט ביז צעפיקעניש, און זיך געווונטשן נאר איין זאך — חתונה האבן מיט דעם מיידל, און זי איז געווארן מיין פרוי. דערנאך האב איך געוואלט האבן א זון, און מיין באשערטע האט מיר געשענקט צוויי זין…די יארן זיינען געגאנגען. מיינע ווונטשן זיינען געווארן אלץ שיטערער און קארגער, דאס קינדער־מעשהלע איז אבער פארבליבן. צומאל טראכט איך: אפשר איז טאקע דא אזא אלטער זקן, א למד־וואווניק; און כאטש כ׳האב מיט אים זיך קיין מאל אין מיין לעבן נישט געטראפן, קיין טובות אים נישט געטאן, זיינען צו אים מיינע ווונטשן פארט דערגאנגען. כ׳וויל האפן, אז אין זייער זכות האבן גענאסן אויך אנדערע, נישט נאר איך.
דאס ווארט
דאס ווארט דארף באטראכט ווערן אינעם קאנטעקסט פון זאץ. דער זאץ — אינעם קאנטעקסט פונעם פאראגראף. דער פאראגראף — אינעם קאנטעקסט פונעם קאפיטל. דאס קאפיטל — אינעם קאנטעקסט פונעם בוך. דאס בוך — אינעם קאנטעקסט פון צייט…
אקעגן וואס זאג איך עס? לכתחילה פון אלע בראשיתן ליגט אינעם יסוד פון וועלט־באשאפונג — דאס ווארט.
א בלימל
דעם רויזנקוסט, וואס וואקסט ביי מיר אין הינטערהייפל, איז נישט גרינג אנגעקומען דאס איינווארצלען זיך אין דעם געצאמט שטיקל ארט, אויסגעטיילט פאר אים אויף דעם נייעם שטח. דאס ערשטע יאר האט ער געלאזט שוואכע, נאר שטעכיקע צווייגלעך, מיט קיין בלום מיך נישט געזשאלעוועט, ווי פארזיכטיק זיך צוגעקוקט, צי ס׳איז בכלל כדאי דא צו לאזן טיפע ווארצלען. א ברירה האט דער קוסט געהאט?
מיט א יאר שפעטער האט ער זיך וועסנע פארט א צי געטאן ארויף און שוין אין די ערשטע זומער־טעג זיך בארימט פאר מיר מיט עטלעכע זיינע בשולהדיקע זאפטיק־ראזעווע רויזן־בלומען. אין זייער נעקטאר האבן די בינען און וועספן זיך געבאדן און זיך מיט אים געקוויקט. כ׳בין זיי מקנא געווען.
שפעטער מיט עטלעכע יאר איז דער רויזנקוסט געווארן א שטאלצער פרינץ צווישן אנדערע געוויקסן אין מיין ברוקלינער הינטערהייפל. ער האט נישט געקארגט מיט זיין בליענדיקן רייכטום ביזן מיט־אסיען, ווען די בלום־בעכערלעך האבן געפלאצט און צעווארפן אויף דער ערד טויזנטער סאמעט־שפליטערס פון פארוועלקטער שיינקייט.
דאס לעבן פונעם רויזנקוסט איז אבער אנגעגאנגען ווייטער. ס׳איז געקומען די צייט פון זיין רייפקייט; בלומען, ווי עס פירט זיך, נערן די בינען נישט אומזיסט; די אנגעשוועלקייט פון די קווייטן האט זיך אויסגעלאזט אין הארטע פירות — דארנרויז־יאגדעס. זיי האבן געשטעקט אויף די צווייגן־שפיצן, ווי רויטע לעמפעלעך. וועמען האבן זיי דאס מאל צו זיך פארנארט? צוויי וועווערקעס נאשערקעס; נאר זיי האב נישט מורא געהאט זיך דראפען אויף די מסוכן־שטעכיקע צווייגלעך און זיך דערקלייבן צו די געשמאקע יאגדעס.
אנהייב יאנואר איז שוין פון די דארנרויז־יאגדעס קיין זכר נישט געבליבן. ערשט איצט האב איך אין אן אינדערפרי דערזען דאס רויט בלימל, איינגעווינדלט אין עטלעכע בלייך־גרינע בלעטעלעך. דאס רויטע בלימל האט ארויסגעשטעקט פונעם פריש־אויסגעפאלענעם שניי, ווי א קורנאס מיידלש נעזל, א ביסל צוגעפרוירן אויפן פראסט. א קוים צאפלדיקער כוח האט זיך אין דעם בלימל געהאלטן — צי א דערמאנונג וועגן דעם אפגערוישטן נעכטן, צי אן אנזאג פון א נאך ניט־געבוירענעם מארגן.
דריי סינדראמען
פון אלע סינדראמען און אנשיקענישן, וואס באפאלן דעם מענטשן, זיינען מיינע סינדראמען, אנטדעקט אין גאנג פון מיין לעבן, גאר נישט קיין מסוכנע. קיין שום קרענקלעכע און זייטיקע עפעקטן ברענגען זיי נישט; מיט איין ווארט, מע קאן מיט זיי זיך אויסלעבן די יארן און אפילו עס נישט באמערקן.
איך געהער נישט, צום באדויערן, צו דעם סארט מענער, וואס האבן „גאלדענע הענט‟ און קאנען ביי זיך אין שטוב טאן אלץ אליין, נישט אנקומענדיק צו א בעל־מלאכה… ניין, אריינקלאפן א צוואק אין וואנט, אויפצוהענגען א בילד, קאן איך נאך, אבער ווען עס קומט צו פארריכטן, למשל, דעם קראנט אין וואשצימער, אדער אן אנדער סאניטארע אינסטאלאציע, מוז איך ארויסרופן דעם מייסטער, דעם אינסטאלאטאר.
איך האב באמערקט, אז יעדער אינסטאלאטאר — ס׳איז אים גענוג נאר א ווארף טאן דעם ערשטן בליק אויף דער קאליע געווארענער זאך, — פרעגט ער באלד און ענטפערט זיך אליין: „ווער האט אייך אינסטאלירט אט די זאך? ממש א קאליקע! מע דארף אלץ איבערמאכן…‟
דעם אמת געזאגט, איז עס מיר אויסגעקומען צו הערן נישט נאר פון אינסטאלאטארס, אבער דעם אנטדעקטן סינדראם האב איך אנגערופן בפירוש „אינסטאלאטאר־סינדראם‟.
ווי א מענטש, וואס האט קיין מאל נישט געהאט קיין אייגענעם אויטא און כסדר זיך באנוצט מיטן געזעלשאפטלעכן טראנספארט, האב איך דעם צווייטן סינדראם אנטדעקט גלייך אויף דעם אויטאבוס־אפשטעל אין דער פרימארגנדיקער צייט, ווען אלע איילן זיך צו דער ארבעט און קריכן ממש איבער די קעפ, כדי צו טרעפן אינעם אויטאבוס און נישט פארשפעטיקן צו דער ארבעט.
יענע, וואס שטייען פון דרויסן, האלטן נעבעך אין איין שרייען און קוויטשען צו יענע גליקלעכע, וואס געפינען זיך שוין אינעווייניק: „רוקט זיך… נאך א ביסל… ס׳איז נאך דא גענוג ארט!‟ ווי נאר אבער מע שטופט זיך קוים אריין, הייבט מען באלד אן שרייען אויף יענע, וואס פרווון זיך אריינקוועטשן נאך זיי: „וווהין קריכט איר?.. איר זעט דען נישט, אז ס׳איז איבערגעפאקט… מער נישטא קיין ארט!‟
כ׳האב אין מיין „אויטאבוס־סינדראם‟ זיך נישט איין מאל דערמאנט נאכן קומען קיין ישראל. יענע יידן, וואס האבן זיך דערווייל נישט געקליבן עולה צו זיין, פלעגן טענהן, אז אין דעם פיצינקע ישראר איז נעבעך שוין נישטא, ווו א קנעפל זאל פאלן, ווי אזוי זשע קאן מען פארן אהין?!
יענע יידן, וואס זיינען שוין קיין ישראל אנגעקומען, האבן זיך געטרייסט, אז קיין אנדער ברירה איז סיי־ווי נישטא, מע וועט זיך מוזן א רוק טאן און אריינציען דעם בויך, ביז מע וועט זיך צוגעוווינען.
און מיין דריטער אפגעשפארטער סינדראם האט א נאמען באקומען „פלוצעם־סינדראם‟.
מענטשן אין מיין עלטער הייבן אים אן גענוג אפט פילן — פלוצעם כאפן די קריזשעס, פלוצעם גיט א שטאך דאס הארץ, פלוצעם גיט א שפרונג אונטער דאס בלוטדרוק… מיט איין ווארט, איין פלוצעם גייט אוועק, און דער אנדערער פלוצעם קומט. וואס טוט מען ביי אזא „פלוצעם־סינדראם‟? מיין עצה איז: שעפט נחת צווישן איין „פלוצעם‟ און דעם צווייטן „פלוצעם‟!





Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
(דיפטיך) ענדלאזע רחבותן 

Next Post
אין נאמען פון פאטער… 



