 דעם 11טן מיי האט אלי בענעדיקט, א געוועזענער קארלין־סטאלינער חסיד וואס איז היינט א פארשער פון חסידיש יידיש, געהאלטן א לעקציע אויף דער טעמע, „יידיש ביי געוועזענע חרדים‟, אין די ראמען פונעם גרויסן פארשפראיעקט וועגן דעם היינטצייטיקן חסידישן יידיש ביי „יוניווערסיטי קאלעדזש לאנדאן‟ (UCL). 
 ווי א מיטפארשער אין דעם דאזיקן פראיעקט האט בענעדיקט געמאכט א סך פון די לינגוויסטישע אינטערוויוען מיט די חסידישע אינפארמאנטן. ער האט אויך אויסגעפרעגט א גרויסע צאל געוועזענע חסידים און חרדים וועגן זייער באציונג צו דער שפראך. 
 לויט די ענטפערס וואס בענעדיקט האט באקומען פון זיינע זיבעציק אינפארמאנטן, האבן די געוועזענע חרדים א מער פאזיטיוו געפיל פאר יידיש ווי מע וואלט געמיינט. די צאל געוועזענע חרדים ווערט כסדר גרעסער און בענעדיקט האלט, אז די צוקונפט פון דער שפראך ווענדט זיך אין א גרויסער מאס אין דעם, ווי אזוי די געוועזענע חרדים וועלן זיך באציען צו איר; למשל, צי זיי וועלן רעדן יידיש מיט זייערע אייגענע קינדער. 
 בענעדיקטן איז טאקע געווען א חידוש , ווי אפט די געוועזענע חרדים רעדן ווייטער יידיש, אפילו בעת זיי לעבן אין א העברעיש־ אדער ענגליש־רעדנדיקער סביבה. נאכן פארלאזן די פרומע וועלט האבן א סך אפגעפארענע ווייטער קאנטאקט מיט משפחה און פריינד, וואס רעדן יידיש. אויף דער פראגע, צי זיי וואלטן גערעדט יידיש מיטן זיווג און מיט די קינדער, האבן איבער א העלפט געענטפערט: יא, אדער אפשר. א סך זאגן, אז זיי וואלטן אפילו געשיקט די קינדער אין א וועלטלעכער שול אויף יידיש, ווען אזא זאך וואלט עקסיסטירט. 
 זייער פאזיטיווע באציונג צו יידיש האט א גרויסן פאטענציאל, ווייל זינט די 1990ער יארן האלט אין איין וואקסן די צאל אפגעפארענע. לויט דער ארגאניזאציע „יוצאים לשינוי‟ , וואס ארבעט מיט געוועזענע חרדים, גייען אראפ פון דרך יעדעס יאר אן ערך 5\. 4% חסידים און 8\. 6% ליטווישע. צוליב דעם וואס עס וואקסט אזוי גיך די צאל חרדים בכלל, וועט די צאל אפגעפארענע מסתמא אויך שטייגן במשך פון די קומעדיקע יארן און יארצענדליקער. אין ישראל פארטאפלט זיך די חרדישע באפעלקערונג אלע זעכצן יאר, וואס דאס איז צוויי מאל אזוי גיך ווי די אלגעמיינע באפעלקערונג. דאס הייסט, אז בלויז במשך פון די קומעדיקע צען יאר קאנען אן ערך 40,000 חרדים פארלאזן די קהילה. 
 אמת, נאר 10% ביז 15% פון די אפגעפארענע אין ישראל רעדן טאקע יידיש. ס׳רוב ליטווישע און ספרדישע חרדים רעדן נאר העברעיש. אבער די ציפערן זיינען פארט געוואלדיק גרויס, און אין אמעריקע מסתמא נאך גרעסער, ווייל דער פראצענט חסידים דא איז העכער. די אנקומענדיקע פארפלייצונג אפגעפארענע שטעלט מיט זיך פאר א גאלדענע געלעגנהייט פאר די יידיש־ארגאניזאציעס צו העלפן אויספורעמען דאס יידיש פון מארגן. 
 די באציונג פון געוועזענע חרדים צו יידיש איז אזוי פאזיטיוו, האלט בענעדיקט, אז מע וואלט געקענט שאפן פאר זיי אן אייגן שטעטל מיט אייגענע שולן און אינסטיטוציעס, כדי זיי זאלן דארט קענען זיך אויסלעבן אויף יידיש. ווען די אפגעפארענע וואלטן געלעבט, דער עיקר, צווישן זיך, וואלט יידיש געווען די נאטירלעכע ריידשפראך. 
 בענעדיקט האט אויך באמערקט, אז א סך אפגעפארענע זיינען אומבאקאנט מיט דער וועלטלעכער יידישער קולטור. ווען מע וואלט זיי דערלאנגט א באנד שלום־עליכם צו לייענען אדער פארבעטן אין יידישן טעאטער אויף א פארשטעלונג, וואלטן זיי געזען, וואס פאר אן אוצר דאס איז און זיי וואלטן מסתמא געווארן שטיצערס. 
 אלע יידישיסטן, אפילו אונדזערע ערגסטע פעסימיסטן, וואלטן געוואלט גלייבן אין בענעדיקטס וויזיע. עס וואלט אפילו ניט געווען אזוי שווער. עס עקסיסטירן שוין ארגאניזאציעס צו העלפן די אפגעפארענע זיך צוצוגעוווינען צום וועלטלעכן לעבן ווי, למשל, „פוטסטעפס‟ . ווען די דאזיקע ארגאניזאציעס זאלן אויך העלפן מיט שידוכים, וואלט זיך איינס און צוויי — אדער נאך ניין חדשים — געשאפן א נייער דור וועלטלעכע יידיש־רעדערס. 
 אבער שוין פון לאנג זעט מען, אז עפעס גייט דאס נישט. זעלטן האבן אפגעפארענע חתונה צווישן זיך. געוויינטלעך האבן זיי חתונה מיט ״פרעמדע״, וואס רעדן ניט קיין יידיש. אויף וויפל איך האב געזען, רעדן אפילו אזעלכע פארפעלקער, וואס קומען ביידע פון א חסידישער שטוב, אויך ענגליש צווישן זיך. נאר די זעלטענע משפחות, וואס קומען ארויס פון דער קהילה גאנצערהייט און האבן אלע גערעדט יידיש פון פריער, האלטן ווייטער אין רעדן יידיש ווען זיי ווערן אויס פרום. 
 ס׳איז אויך שווער זיך פארצושטעלן א גאנץ שטעטל פון אפגעפארענע. א סך ווערן אויס פרום דווקא ווייל זיי ווילן זיך אינטעגרירן אין דער גרויסער נישט־יידישער וועלט און לעבן צוזאמען מיט כלערליי מענטשן. אז זיי האבן זיך שוין באפרייט פון איין שטעטל, ווילן זיי מסתמא נישט וווינען אין א צווייטן. 
 פון דעסט וועגן וואלט אט דער יידיש־רעדנדיקער עולם אפגעפארענע חסידים געדארפט ארויסרופן א טיפן אינטערעס ביי די יידיש־ארגאניזאציעס וואס שייך בילדונג. טויזנטער דאלארן ווערן היינט אויסגעגעבן פאר יעדן סטודענט, וואס לערנט זיך די שפראך אויף עפעס א קורס אדער זומער־פראגראם, כאטש ווייניק פון די סטודענטן לערנען זיך אויס גענוג יידיש איבערצולייענען א בוך אדער צו שרייבן עסיי, שוין אפגערעדט — רעדן יידיש ווי א טאג־טעגלעכע שפראך. 
 פון דער צווייטער זייט, האבן מיר די טויזנטער אפגעפארענע, וואס, בדרך־כלל, גייט אין ניוועץ זייער גאנצע קענטשאפט אין יידיש און יידישקייט. פאר זיי, וואס האבן דעם גרעסטן פאטענציאל, גיט מען נישט אויס קיין פרוטה, כדי זיי צו לערנען וועגן דער וועלטלעכער יידישער קולטור. דאס איז א גרויסער פארלוסט פאר דער יידיש־וועלט, ווייל געוועזענע חרדים זיינען על־פי רוב אינטעליגענטע און שעפערישע פערזענלעכקייטן, אפט קינסטלערישע נשמות, וואס טראכטן „מחוץ דעם קעסטל‟. 
 איין אויסנאם איז דער „ניו יידיש רעפ‟־טעאטער, וואס ארגאניזירט קורסן ספעציעל פאר אפגעפארענע זיך אויסצולערנען ווי צו שפילן אויף דער בינע. דער „פארווערטס‟ האט צוגעצויגן א צאל אפגעפארענע שרייבערס אין משך פון די לעצטע יארן, וואס דאס איז אויך א מין שטיצע און אנערקענונג. אבער סך־הכל האבן די יידיש־ארגאניזאציעס געטאן קנאפ וואס, כדי צוצויען די אפגעפארענע, אין וועמען זיי וואלטן געדארפט זען די בעסטע האפענונג פאר זייער ווייטערדיקער עקסיסטענץ. 
 די ארגאניזאציעס זיינען אפשר נישט מסוגל צו שאפן א שטעטל פאר אפגעפארענע, אבער קורסן און לעקציעס וועגן וועלטלעכע טעמעס, דיסקוסיע־פראגראמען און ארטיקלען ספעציעל געצילט פאר אפגעפארענע — דאס קענען זיי יא. א ביישפיל דערפון קען מען זען ביי דעם ״יוטיוב״־קאנאל, OTD Manual (וועגווייזער פאר אפגעפארענע) , וואס נעמט אריין ווידעאס אויף יידיש פאר געוועזענע חרדים, בפרט יענע וואס ראנגלען זיך מיט פראבלעמען נאכן פארלאזן די פרומע וועלט. פאר וואס קענען ניט זיין מער אזעלכע ווידעאס און מאטעריאלן אויף יידיש? דאס איז אונדזער אלעמענס ענין. 
