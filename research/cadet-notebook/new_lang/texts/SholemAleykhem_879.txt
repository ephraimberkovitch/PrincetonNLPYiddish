 
 אייזנבאן־געשיכטעס: 19: דער צענטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דער צענטער
    
ניין יידן זיינען מיר געווען אינעם גאנצן וואגאן. ניין יידן. אונדז
האט געפעלט א צענטער, צו א מנין.
    
אייגנטלעך, איז געוועזן א צענטער אויך. נאר דער צענטער איז
געווען בא אונדז ספק ייד, ספק קריסט. א שטילשווייגנדיקער פארשוין
מיט א גאלדענעם פענסנע. א ראבעטינע פנים מיט קלייען, נאר אן א
בארד. א נאז א יידישע, נאר וואנצעס — מאדנע פארדרייט ארויף. אויערן
אפגעשטאנענע, נאר א האלדז א רויטער. די גאנצע צייט האט ער זיך
געהאלטן פון אונדז גאנץ באזונדער. געקוקט אין פענצטער און
געפייפט. געזעסן איז ער געוויינטלעך אן א היטל. און א רוסיש
בלאט אף די קני. און שא, קיין ווארט נישט ארויסגעלאזט. דורכויס
מעשה רוס. אן עכטער פאניע. הא? נאכאמאל: זאל דאס טאקע זיין
א גוי? סטייטש, ס׳איז דאך אבער פארט נישט קיין גוי. בלאטע! א ייד
א יידן וועט נישט נארן. א ייד א יידן וועט דערקענען פאר א מייל אין
א פינצטערער נאכט. גוואלד, דער צלם־אלוקים! ניין, ס׳א ייד. אזא שטיק
גאלד, ווי א ייד דאס איז! און ווידער צוריק, טאמער ניין? א קשיא
היינטיקע צייטן... האבן מיר זיך מיישב געווען: אויך די אייגענע מעשה.
א ייד, נעבעך וויל, מע זאל כאטש מיינען, אז ער איז א גוי ― לאז אים
ווויל באקומען. וואס־זשע טוט מען אבער ― אונדז גייט־אפ א צענטער?
מיר האבן א יארצייט אין וואגאן. איר מיינט, עפעס גלאט א יארצייט?
א יארצייט נאך א טאטן? אדער נאך א מאמע? ניין. דאס איז געווען
א יארצייט נאך א קינד. נאך א זון. איין־און־איינציקן זון האט א ייד
באגראבן. קוים אויסגעבעטן, מע זאל אים ארויסגעבן פון דער טורמע,
שוין ל א ח ר  ה מ ע ש ה, מע זאל אים ברענגען צו קבר־ישראל... דער פאטער
שווערט, אז ער איז געוועזן גאט די נשמה. צו גיך, זאגט ער, האט מען
אים אפגעמשפט. דאס הייסט, א חברה־מאן צווישן חברה איז ער אפילו,
זאגט ער, געווען, נאר הענגען איז אים, זאגט ער, נישט געקומען. מע
האט אים אבער געהאנגען ― פארפאלן! איז די מוטער באלד נאך אים
אוועקגעגאנגען. דאס הייסט, נישט אזוי גיך. אהא! זיך פריער אנגעמוטשעט. אליין געמוטשעט זיך און אויך אים גרוי און אלט געמאכט.
    
— וויפל, מיינט איר, בין איך אלט מיין אייגנס?
    
מיר קוקן אלע אפן דאזיקן פארשוין און ווילן טרעפן, וויפל אלט
ער איז. ס׳איז אוממעגלעך: יונגע אויגן, גרויע האר. א געקנייטשטער
שטערן, א שמייכלענדיק־וויינענדיק פנים. און דער גאנצער נפש ― עפעס
א מאדנער. טאקע א פידזשאק, נאר א לאנגלעכער. טאקע א קאפעלושל,
נאר פאררוקט אהינטער. טאקע א בערדל, נאר שטארק פארקיילעכיקט.
און אויגן... אך, אויגן! אזעלכע אויגן, ווען איר זעט איין מאל, וועט
איר זיי שוין קיינמאל, קיינמאל נישט פארגעסן. שמייכלענדיק־וויינענדיקע,
אדער וויינענדיק־שמייכלענדיקע אויגן... וואלט ער כאטש באקלאגט זיך,
וואלט ער כאטש געלאזט א טרער. איז ניין. דווקא פריילעך און דווקא
לעבעדיק ― א מאדנער, מאדנער נפש.
    
― הכלל, ווו נעמט מען א צענטן? ― האט זיך איינער אפגערופן
און געווארפן אן אויג אפן פייפער, וואס מאכט זיך גלייך ווי ער הערט
נישט, קוקט אין פענצטער אריין און פייפט־אויס עפעס א באקאנטן ניגון,
דאכט זיך, אז „קעקוואק״.
    
― וואס הייסט, א צענטער? — רופט זיך אן נאך איינער, ― מיר
האבן דען נישט קיין מנין?
    
און ער האט גענומען ציילן מיטן פינגער: נישט איינס, נישט צוויי,
נישט דריי...
    
— אן מיר! ― האט זיך אנגערופן דער פייפער, דווקא אף יידיש.
    
מיר זיינען אלע געבליבן דערשטוינט.
    
— איר זייט דען קיין ייד נישט?
    
— א ייד בין איך, נאר איך האלט נישט פון די זאכן.
    
א היפשע וויילע זיינען מיר געזעסן אלע, ווי געפלעפט, געקוקט
איינס אף דאס אנדערע אן לשון. נאר איין בעל־יארצייט האט זיך נישט
פארלוירן. מיט זיין פריילעך־וויינענדיקן שמייכל האט ער זיך אנגערופן
צום יונגנמאן דעם פייפער:
    
― הונדערט און צוואנציק יאר זאלט איר לעבן. אייך קומט א
גאלדענע מעדאל.
    
― פאר וואס א גאלדענע מעדאל?
    
― איך וועל אייך זאגן, ס׳איז אביסל א צו לאנגע מעשה. אויב
איר ווילט זיין א צענטער צום מנין, זאג איך אפ אף א מינוט קדיש נאך
מיין זון, וועל איך אייך דערציילן א שיינע געשיכטע.
    
און דער פריילעכער בעל־יארצייט נעמט ארויס א פאטשיילע, גארטלט
זיך ארום דעם פידזשאק און שטעלט זיך אוועק מיטן פנים צו דער
וואנט:
    
― אשרי יושבי ביתך עוד יהללוך סלה...
    
איך ווייס נישט, ווי אזוי איר. איך בין מיך מודה, אז איך האב ליב
א וואכעדיקע מנחה. איין וואכעדיקע שמונה־עשרה איז בא מיר זיסער
פון צען חזנישע קונצנדיקע שטיק, שבתדיקע דריידלעך מיט יום־טובדיקן
שטייגער. די שמונה־עשרה פון דעם בעל־יארצייט דא אין וואגאן איז
געווען מיט אזוי פיל הארץ, מיט אזוי פיל נשמה, אז עס האט אונדז
אלעמען צענומען. און מיר דאכט, אז אפילו דעם צענטן פארשוין דעם
פייפער ― אויך. הארכן א טאטן, ווי ער זאגט קדיש נאך א זון ― איז
עפעס אויך נישט פון די קליינע זאכן. און דערצו האט דער בעל־יארצייט
געהאט א זיסע הארציקע שטימע, וואס האט זיך געגאסן ווי א בוימל
גלייך אין די ביינער אריין. און איבערהויפט ― דער קדיש! נאר א שטיין
האט דער קדיש געקאנט נישט רירן...
    
קורץ ― דאס איז געווען שוין איין מאל א מנחה.
    
אפגעדאוונט און אפגעבונדן די פאטשיילע, האט זיך אונדזער בעל־יארצייט אוועקגעזעצט אקעגן דעם צענטן פארשוין און מיט א פריילעך־וויינענדיק פנים, ווי זיין שטייגער איז, האט ער אנגעהויבן צו דערציילן
די געשיכטע, וואס ער האט אים צוגעזאגט. בעת־מעשה האט ער זיך
געגלעט דאס בערדל און גערעדט פאוואלינקע, ווי א מענטש, וואס האט
צייט:
    
― די מעשה, וואס איך וויל אייך, יונגערמאן, דערציילן, איז, אייגנטלעך, נישט איין מעשה, נאר דריי מעשיות. דריי קליינינקע מעשהלעך.
    
די ערשטע מעשה האט זיך געטראפן אין א דארף, בא א רענדאר.
געזעסן אין א דארף א רענדאר מיט א רענדארקע. דאס דארף איז געווען
א גרויס דארף. גויים א סך, יידן נישט איינער. א יחיד הייסט עס. אדרבה,
נאך בעסער. פרנסה בשפע. ווי זאגט מען: זיצן זאל מען צווישן גויים...
איין זאך נאר האט זיי געפעלט ― קינדער. א צייט נישט געווען בא זיי
קיין קינדער. איז זיי נישט איינגעגאנגען דאס לעבן. ערשט אף דער
עלטער האט גאט רחמנות געהאט. די רענדארקע איז פארגאנגען אף
טראגן און האט געבוירן דעם רענדאר למזל א יינגל. א בן זכר. א גדולה!
דארף מען, הייסט עס, פראווען א ברית, ווי גאט האט געבאטן, אפן
אכטן טאג האט מיין רענדאר גאנץ פיין איינגעשפאנט פערד־און־וואגן
און איז אוועק אין שטאט אריין, אראפגעבראכט דעם רב מיטן שוחט
מיטן שמש מיט נאך פינף יידן. א ווארעמעס האט די רענדארקע מסתמא
צוגעגרייט א גרויסארטיקן. אלצדינג פיין ארום און ארום. מע טוט זיך
א כאפ — נישטא קיין מנין. עס פעלט א צענטער. וואס איז די מעשה?
א רענדארישער קאפ. אריינגערעכנט די רענדארקע אויך אין קאן. איז
מסתמא געווארן א גרויס געלעכטער. אהין־אהער ― דער טאג שטייט
נישט. וואס טוט מען? א גרויס דארף. גויים א סך. יידן, להבדיל, נישט
איינער. שלעכט! מע טוט א קוק — עס פארט צו גלייך צו דער קרעטשמע
א בויד. און אין בויד ― א בעל־עגלה. לאז זיין א בעל־עגלה, אבי א ייד...
„ברוך הבא!״ „שלום עליכם!״ „קומט אריין, וועט איר זיין א צענטער!״...
די שמחה איז געווען נישט צו באשרייבן. היינט זעט, וואס פאר א
גרויסן גאט מיר האבן. א גאנץ דארף מיט גויים קאנען גארנישט מאכן.
קומט איין ייד, א בעל־עגלה, דאכט זיך ― אהא, שוין גוט!
    
די צווייטע מעשה, מיין ליבער ייד, האט זיך געטראפן שוין נישט
אין א דארף, נאר אין שטאט. און דווקא אין א יידישער שטאט. שבת
איז דאס געווען. פרייטיק־צו־נאכטס, הייסט עס, נאך ליכטבענטשן. געקומען פון שול. אפגעמאכט קידוש, זיך געוואשן. מע זעצט זיך צום
טיש ― איז זיך מיישב א ליכט און הייבט אן שמעלצן זיך. שטעלט
מען אוועק מסתמא א שבת־קוילעטש אקעגן שנויץ ― עס העלפט נישט.
אראפגעפאלן דער שנויץ אפן טיש, אנגענומען דאס טישטוך. אט באלד
ווערט א שרפה. וואס טוט מען? פארלעשן? טאר מען נישט ― שבת!
האבן זיך צונויפגעקליבן די שכנים, די גאנצע גאס. א גוואלד, א געפילדער: „יידן, מיר זיינען פארפאלן!״... מע טוט א קוק ― כוועדער דער
שבת־גוי. „כוועדער־סערדצע! טשי טי באטשייס אנא דוזשע סוויטלא?״...
אף יידיש הייסט עס: צי זעסטו, גוי, ווי דארט איז ליכטיק?... און כווע־דער, כאטש א גויישער קאפ, האט פארשטאנען וואס מע מיינט. א שפיי
אף דער האנט און מיט צוויי גראבע גויישע פינגער האט ער געגעבן א
נעם־אפיר דעם שנויץ ― אויס שרפה. נו, פרעג איך אייך: איז גאטס
ווונדער דען אפצושאצן? קיין עין־הרע, אזוי פיל יידן האבן גארנישט
געקאנט מאכן. געקומען איין גוי — אפגעראטעוועט א גאנצע שטאט.
    
אצינד באדארף מען אייך, הייסט עס, דערציילן די דריטע מעשה.
דאס האט שוין געטראפן, פארשטייט איר מיך, באם רבין אליין. דער
רבי זאל לעבן האט געהאט א בן־יחיד, און דווקא א געראטענעם בן־יחיד, מיט אלע מעלות, ווי עס גיט זיך איין בא א רבין. האט מען אים
מסתמא יונג חתונה געמאכט, געגעבן א ווייב, מיט נדן, מיט אייביקע
קעסט, און אוועקגעזעצט, ער זאל זיצן און לערנען. זיצט ער און לערנט.
וואלט אלצדינג געווען גוט און פיין ― ווען־זשע? ס׳זאל נישט זיין קיין
„פריזיוו״ אף דער וועלט. כאטש אפילו, אין פלוג, וואס הערט דעם רבינס
זון א פריזיוו? אז, ראשית, איז ער א בן־יחיד, איין־און־איינציקער.
והשנית, טאמער וועט דארפן קאסטן געלט, וועט אין געלט קיין מניעה
נישט זיין. איז אבער געווארן א ביטערע צייט, משטיינס געזאגט. מע
האט אנגעהויבן נעמען בא יידן בני־יחידים, און קיין געלט העלפט שוין
אויך נישט. אפילו קיין צענטויזנט! ביטערע נאטשאלסטווע, א רשע א
דאקטער ― שלעכט, שלעכט! וואס טויג אייך, מיין ליבער יונגערמאן,
מע האט אריינגעפירט דעם רבינס זון א נאקעטן. דאס ערשטע מאל אף
זיין לעבן איז אים אויסגעקומען צו שטיין בגלוי־ראש, אן א היטל
הייסט עס. און דאס איז געווען זיין גליק. ווארעם אפן קאפ האט זיך
באוויזן בא אים, נישט פאר אייך געדאכט, א צאצקע, און דווקא נישט
קיין געמאכטע. א סברה, אז דאס איז אים פארבליבן נאך פון קינדווייז.
געווען א קינד אן עקשן. זיך נישט געלאזט צוואגן... פארשטייט זיך אז
מע האט אים געגעבן דעם וועג.
    
היינט פרעג איך אייך, מיין ליבער יונגערמאן, וואס זייט איר
ווערט? א ייד ז יי ט איר, און א גוי  וו י ל ט  איר זיין, און דאס דריטע זייט
  
איר  ב מ י ל א  ― נו, קומט אייך נישט קיין גאלדענע מעדאל?...
  
..........................................................................................
  
אף דער ערשטער סטאנציע איז אונדזער „צענטער״ נעלם געווארן.
  
ענדע געשיכטע נומער ניינצן
  
געשריבן אין יאר 1910
    
  ד ר י ט ע ר  ק ל א ס
    
דאס איז, אייגנטלעך, שוין נישט קיין געשיכטע, נאר גלאט א
שמועס, א פאר ווערטער פארן געזעגענען זיך און אן עצה פון א גוטן
פריינט.
    
האלטנדיק באם צעשיידן זיך מיט אייך, פריינט־לעזער, ווילט זיך
מיר צום סוף, אויס דאנקבארקייט, וואס איר האט אויסגעהערט פון מיר
אזוי פיל געשיכטעס, אייך מיט עפעס־וואס נוצלעך זיין, זאגן אייך עטלעכע ווארעמע ווערטער פון א פראקטישן מענטשן, פון א קאמי־וואיא־זשער. הערט מיך אויס און פארשרייבט מיינע ווערטער.
    
אז איר פארט אין באן, געוויינטלעך א לענגערע שטרעקע, און איר
ווילט וויסן, אז איר פארט, דאס הייסט, איר ווילט הנאה האבן פון אייער
נסיעה, זאלט איר אייך נישט דערוועגן פארן נישט ערשטע, נישט צווייטע
קלאס.
    
מילא, פון ערשטן קלאס איז אפגערעדט. זאל אייך גאט היטן! דאס
הייסט, איך מיין נישט דאס פארן. דאס פארן אליין איז אין ערשטן קלאס
אפילו גאנץ נישקשהדיק. ווייך און גראם און רייך ― מיט אלע באקוועמלעכקייטן. איך רייד נישט פונעם פארן. איך רייד פון די מענטשן, פון די
פאסאזשירן. וואס פאר א טעם, פרעג איך אייך, האט דאס פאר א יידן
פארן איינער אליין און נישט ריידן א ווארט? איר קאנט דאך אזוי חלילה
פארגעסן ריידן! און אפילו אז איר טרעפט שוין דארט אמאל א פאסאזשיר איינמאל אין א יובל, איז דאס אדער א גראבער פריץ מיט געשוואלענע באקן, ווי בא א טרובאטש, וואס שפילט אף א טראמבאן,
 
 