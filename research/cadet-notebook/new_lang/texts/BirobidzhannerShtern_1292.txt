
 &nbsp; איך האב זיך באקענט מיט טאמאסן&nbsp; ווודסקי, שוועדן,&nbsp; אויף דער פראגראם ״די רייזע אין יידישלאנד״ מיט עטלעכע יאר צוריק און זינט דעמאלט בלייבן מיר אין קאנטאקט פון צייט צו צייט. ער האט מיך אפילו פארבעטן און ארגאניזירט די ווירטועלע טרעפונג מיט די אנטיילנעמערס פון דער יידיש־רעדנדיקער סעקציע פון דער דארטיקער פראגראם ״לימוד״ אין שטאקהאלם. טאמאס איז א פארברענטער יידישיסט און א שאפערישער קינסטלער, וואס באטייליקט זיך כמעט טאג־טעגלעך מיט יידישע אקטיוויטעטן אין זיין לאנד, שוועדן, איינע פון די איינציקע מלוכות אויף דער וועלט וואס שטיצט יידיש. 
 
 &nbsp; 
 נ\. ב.: טייערער טאמאס, קענסט דערציילן וועגן זיך און וועגן דיין וועג צו יידיש? 
 ט\. וו.: מיט א סך יארן צוריק האב איך געלעבט אין מאנטרעאל. דארטן האב איך פארבראכט א סך צייט אין דער יידישער פאלקס־ביבליאטעק און איך האב געזען מיט באווונדערונג אן א שיעור ביכער און זשורנאלן אויף יידיש, אבער ניט קיין סך מענטשן, וואס האבן גערעדט יידיש. האב איך געפרעגט, ווו איך קען געפינען אזעלכע מענטשן, און מען האט מיך געשיקט אין דער חסידישער געגנט. בין איך אהין געפארן און געזען טאקע א סך טראדיציאנעל־געקליידטע יידן, וואס האבן גערעדט יידיש אויף די גאסן. דארטן האב איך געקויפט די ביכער אויף יידיש מיט א סך אילוסטראציעס און מעשיות. דאס איז געווען דער אנהייב פון מיין לערנען יידיש. 
 איך קום פון דער משפחה, וואס רעדט א סך פארשידענע לשונות, אבער ניט קיין יידיש. מיינע עלטערן און די שוועסטער רעדן דייטש, אבער איך – ניט. די מאמע איז א לערערין פון פראנצייזיש. איך האב&nbsp; אלע מאל געוווסט ווי יידיש קליגט, אבער געקומען צום דירעקטן קאנטאקט נאר אין אויבן־דערמאנטער געגנט אין מאנטרעאל. נאך דעם ווי איך האב געהאט באזוכט דעם חסידישן ראיאן אין מאנטרעאל, האב איך זיך געלערנט די שפראך אויף פארשידענע קורסן און פראגראמען אין טאראנטא, מאנטרעאל, תל־אביב, און אנדערע שטעט און מדינות. אויך אין אוניווערסיטעט אין שוועדן, האב איך שטודירט יידיש. ווען איך בין צוריקגעפארן פון קאנאדע קיין שוועדן האב איך ארגאניזירט צוזאמען מיט מיין חבר א נאכט־קלוב מיט דער יידישער טעמאטיק און מיטן נאמען ״ב[א]ר־מיצווה״. מיר האבן געגעבן דעם קלוב אזא נאמען צוליב דעם, וואס דער 93יאריקער מאן האט זיך געדונגען מיטן בארשענקער, ער זאל מאכן די פרייז פאר ביר ביליקער – טאן א באר מיצווה. מיר האבן פארבעטן אלע יידיש־רעדנדיקע ארגאניזאציעס פון שטאקהאלם צו קומען צו גאסט און פארברענגען מיט אונדז אויף יידיש: דעם יידישן טעאטער, דעם כאר, די יידישע קעגליען־מאנשאפט און אזוי ווייטער. דארטן, אינעם נאכט־קלוב, האב איך זיך געטראפן צום ערשטן מאל מיט אמתע יידישיסטן, און דאס איז געווען א גרויסע און באדייטנדיקע איבערלעבונג פאר מיר. איך בין געווארן א טייל פון דער יידיש־רעדנדיקער משפחה אין מיין שטאט. 
 נ\. ב.: פאר וואס איז יידיש אנערקענט אין שוועדן און וואס מיינט דאס? 
 ט. וו.:איך וווין אין שטאקהאלם, שוועדן און מיר פארנעמען זיך מיט פארשידענע אקטיוויטעטן, וואס האבן צו טאן מיט יידיש, ווייל די שפראך געהערט צו די נאציאנאלע 
 
 
 מינאריטעטן־לשונות, וואס די שוועדישע רעגירונג שטיצט און היט אפ. ס׳איז אינטערעסאנט, אז יידיש איז געווען אנערקענט אין אונדזער לאנד ווי א נאציאנאלע מינאריטעטן־שפראך, אזוי ווי 4 אנדערע מינאריטעטן־לשונות. שוועדיש איז אלע מאל געווען די הויפט־שפראך אין לאנד און דערפאר טראגט זי ניט קיין אפיציעלן שפראך־סטאטוט. דאס קלינג זייער טשיקאווע, אבער אזוי איז עס טאקע. דאס דערלויבט אונדז ניצן די מלוכישע מיטלען אין שייכות מיט יידיש, אזעלכע ווי די טעלעוויזיע און ראדיא, ספעציעל אינעם פעלד פון די דערציערישע לערן־פראגראמען. עס וווינען ניט קיין סך יידיש־רעדנדיקע מענטשן אין שוועדן (ארום 000 4) און ס׳רוב פון זיי זיינען די עלטערע מענטשן. פון דעסט וועגן העלפט די שטיצע פון דער שוועדישער רעגירונג צו דערמוטיקן דעם יינגערן דור אויך זיי זאלן זיך לערנען יידיש. 
 נ\. ב.: וואס טוסטו מיט יידיש ווי א קינסטלער? 
 ט. וו.: מיר ארבעטן אויף עטלעכע קינסטלערישע פראיעקטן, וואס זיינען דירעקט פארבונדן מיט יידיש: למשל, מיר האבן&nbsp; א מאדערנעם לעבעדיקן אינטערנעץ־זשורנאל אויף יידיש, וואס הייסט ״דאס בלעטעלע״ און וואס פארנעמט זיך מיט די היינטצייטיקע פאפ־קולטורעלע ענינים איבער דער וועלט: נייע פילמען, לידער, קינסטלערס, פאפ־שטערן, וכדומה. מיר גרייטן צו דערציערישע, פעדאגאגישע אודיא־ און ווידעא־פראגראמען פאר די סטודענטן פון שולן פון פארשידענע עלטערן. ס׳איז פאראן ביי אונדז די מעטאל־ראק גרופע ״דיבוקים״, וואס שאפט זייערע קאמפאזיציעס אויף יידיש. מיר האבן אן אמאטארישן טעאטער וואס שפילט אויף יידיש. מיר פארבעטן יעדעס יאר די אנגעזעענע יידישיסטן, לינגוויסטן, היסטאריקער און ליטעראטור קריטיקער אויף דעם אינטענסיוון סוף־וואך. די דאזיקע אונטערנעמונגען זיינען זייער פאפולער און זיי דערמוטיקן און ציען צו א סך מענטשן פון אויסלאנד צו קומען צו אונדז לערנען יידיש אויפן הויכן ניווא. אלע יאר נעמען מיר אנטייל אין דער שוועדישער פראגראם ״לימוד״ מיט ספעציפישע ווארשטאטן וועגן יידיש און אויף יידיש. מיר האבן לעצטנס געשאפן א יידיש־-קרייזל, וואס מיר רופן ״קוועטשעריי״, ווו מיר קענען זיך טרעפן און ״קוועטשן״ וועגן פארשידענע זאכן. דאס איז זייער אומפארמעל, ווייל א סך מענטשן ווילן ניט זיך לערנען ערנסט, ווילן פשוט זיך פארוויילן און פארברענגען. איז געבן מיר זיי אזא ברירה. אינעם קרייזל פראבירן מיר אריינצוברענגען פארשידענע טעמעס, ווי קאכן, ספארט, קוננס, רייזעס וכדומה. מיר האבן ארגאניזירט אויך א שפיל־קרייזל, וואס הייסט ״דער נייער דור״, ווו מע שפילט אויף יידיש אין פארשידענע שפילערייען. פונעם קרייזל איז געווארן א רעגיסטרירטער פאראיין. עס זיינען דא ארום 30 יונגע מענטשן (צווישן 35־20 יאר אלט) אינעם פאראיין. מיר ארבעטן אויך אויפן פראיעקט צו שאפן אן אונטערבאן־מאפע מיט די נעמען פון אלע באן־סטאנציעס אויף יידיש. 
 איך האב געארבעט אויך אויפן פאדקאסט וועגן יידיש מיטן עכטן יידיש רעדנער איזי יאנג. ער האט אין די 1950קער געוווינט אין ניו־יארק און געהאט א ביכער־קראם, ווו באב דילאן און אלען גינזבערג פלעגן קומען, און ער האט זיי געבעטן אנטיילצונעמען אין די קולטורעלע אוונטן, וואס ער האט דורכגעפירט. אין שוועדן האט אים קיינער ניט געקענט. נאר ווען דילאן האט געקראגן דעם נאבל־פריז, האט מען אנדעקט אין שוועדן איזי יאנג. 
 נ\. ב.: וואס נאך איז פאראן אין שוועדן אין שייכות מיט יידיש? 
 ט\. וו.: מען האט געשאפן אויף אינטערנעץ דאס אילוסטרירטע ווערטערבוך אין יידיש, ענגליש און שוועדיש אויף גאר פארשידענע טעמעס. מע קען זען און הערן הונדערטער ווערטער, וואס מע רעדט זיי ארויס. ס׳איז זייער א ניצלעכער מיטל פאר די, וואס לערנען זיך יידיש. 
 ס׳איז דא א פארלאג, וואס ניקאליי און אידא אלניאנסקי, מאן און ווייב, פירן אן מיט אים און וואס פארנעמט זיך נאר מיט ארויסגעבן די ביכער אויף יידיש. זיי האבן לעצטנס, אין די יארן 2017 — 2018 ארויסגעגעבן עטלעכע שיינע ביכער מיט א פראפעסיאנעלן אויסזען און צעשיקט זיי איבער דער וועלט. ס׳איז טאקע א מחיה צו קוקן אויף זיי. ניקאליי און אידא אגב שפילן ביידע אין דער פריער דערמאנטער מעטאל־ראק גרופע ״דיבוקים״ און זיי שאפן זייערע ווערק נאר אויף יידיש. 
 לעצטנס איז ארויס א ווונדערלעכע וועבזייטל, ווו מע לערנט קינדער די יידישע לידער. 
 נ\. ב.: וואסער שטיצע האט יידיש מצד דער שוועדישער רעגירונג? 
 ט\. וו.: ס׳איז די פארשידן־מיניקע שטיצע און ניט אלע מאל די עכטע. למשל, ווען מען וויל אנקלינגען אין רעגירונגס־אנשטאלטן און פרעגן עפעס אויף יידיש, קיינער וועט 
 ניט אייך ענטפערן. אבער אויב דאס קינד האט שייכות מיט יידיש, לאמיר זאגן, די באבע אדער זיידע האבן גערעדט יידיש, קענען די עלטערן פאדערן, אז דאס קינד זאל קענען זיך לערנען יידיש אומזיסט, און די רעגירונג שטיצט דאס און זאל געפינען א לערער, וואס וועט לערנען מיטן קינד פנים־אל־פנים אדער דורך אינטערנעץ. אפילו אויב ס׳איז נאר איין קינד אין דער גאנצער געגנט, מוז מען אים געפינען א לערער. 
 &nbsp; נ\. ב.: אויף וואסערע פראיעקטן ארבעטסטו איצט? 
 ט\. וו: ס׳יז גאר אינטערעסאנטער און טשיקאווער פראיעקט – די נייע טעלעוויזיע פראגראם. איך וועל פארן מיט א פאר קאלעגן איבער אייראפע און זיך טרעפן מיט אויסערגעוויינטלעכע יידישיסטן אין פארשידענע שטעט און פארברענגען מיט זיי א טאג. ס׳וועט זיין א סעריע פון אומפארמעלע אינטערוויוען, וואס וועט דערלויבן זיך בעקענען די מענטשן בעסער און ברענגען צום עולם דאס אינטערעסאנטסטע פון אזא מיט טרעפונגען. די ערשטע שטאט וועט זיין פאריז, און דערנאך – בוכארעסט. דעמאלט וועט פארקומען דארטן דער אינטערנאציאנאלער פעסטיוואל פון יידישע טעאטערס און ס׳וועט זיין א גלענצנדיקע געלעגנהייט פאר מיר זיך צו באקענען מיט דער יידישער טעאטראלער וועלט. א חלום! 
 נ\. ב.: טייערער טאמאס, מיר ווינטשן דיר א סך דערפאלגן אין דיין שאפערישער ארבעט, א סך פרעכטיקע פראגראמען און פארכאפנדיקע טרעפונגען מיט יידישיסטן איבער דער וועלט! 
 ניקאליי באראדולין, ניו־יארק 
 https://vk\. com/video־126504885_456239083 
 http://www\. bletele.com/ 
 https://www\. youtube.com/watch\? time_continue=14&amp; v=Tvgj־0_uY4w 
 http://barnsanger\. jiddischforbundet.se/sang/-1 
 https://m\. youtube.com/watch\? v=isWyTHfZRo8 
 http://olniansky\. com/ 
 