 דער רוסיש–יידישער קונסט–קריטיקער אברהם אפרת (עפראס) האט געהאלטן, אז די נייע יידישע קונסט דארף שטיין אויף צוויי יסודות: דעם אייראפעישן מאדערניזם און דער יידישע פאלקסקונסט. 
 אינעם ארטיקל „אלאדינס צויבער–לאמטערן‟ האט ער געשריבן אז „דאס פנים פונעם מאדערניזם איז געקערט כלפי־⁠חוץ [צום דרויסן], בעת די פאלקסקוסנט קוקט אריין אינעווייניק‟. דאס דאזיקע ארטיקל איז געווען די הקדמה צו ש. אנ–סקיס „אלבום פון די יידישע קינסטלערישע אנטיקן‟, אבער צוליב דעם אויסברוך פון דער רוסישער רעוואלוציע אין 1917 איז דאס דאזיקע בוך ניט ארויס. אנ–סקי האט געמוזט אנטלויפן פונעם קאמוניסטישן רוסלאנד און אפרת איז מיט דער צייט געווארן א חשובער סאוועטישער קונסטפארשער און כמעט מער ניט געשריבן אויף יידישע טעמעס. 
 עד–היום האבן זיך די פארשער פון דער יידישער קולטור אפגעגעבן לרוב מיטן ערשטן, מאדערניסטישן יסוד פון דער מאדערנער יידישער קולטור. זייער ציל איז געווען צו ווייזן, אז די דאזיקע קולטור געהערט צו דעם אייראפעישן הויפטשטראם און איז בשום־אופן ניט צוריקגעשטאנען. דאס נייע בוך פון פראפעסאר שמואל (סעמועל) ספינער, „דער יידישער פרימיטיוויזם‟ , באהאנדלט דעם אנדערן יסוד, דהיינו, דאס ארט פון דער „פרימיטיווער‟ פאלקסקולטור אין דער אויפלעבונג פון דער יידישער קולטור ביים סוף פונעם ניינצנטן און אנהייב צוואנציקסטן יארהונדערט. 
 דעמאלט האבן אייניקע אייראפעישע קינסטלער אליין אנטדעקט די קונסט פון אפריקאנער פעלקער, וואס מען האט געהאלטן פאר „פרימיטיווע‟. ביי יידן, האלט ספינער, האט דער דאזיקער באגריף געהאט אן אנדער טייטש. מאדערנע יידישע קינסטלער האבן געפונען די „פרימיטיווע‟ קולטור ניט אין ווייטע עקזאטישע קאנטן מעבר–לים, נאר טאקע בשכנות, אין די שטעטלעך פון מזרח–אייראפע. „דער יידישער פרימיטיוויזם איז געווען א פועל–יוצא פונעם פרווו צו שאפן און פארשטארקן די אייגענע נאציאנאלע אידענטיטעט דורך דער יידישער קולטור‟, דערקערט ספינער. 
 די העלדן פון ספינערס שטודיע זיינען מחברים און קינסטלער, וואס האבן אזוי אדער אנדערש געשעפט פון די אוצרות פון דער יידישער פאלקסקולטור און חסידות, און אזוי ארום געשאפן אן אייגנארטיקע מאדערנע יידישע עסטעטיק. ער נעמט אריין די יידיש־שפראכיקע מחברים, י. ל. פרץ, ש. אנ–סקי און דער נסתר; דעם יידיש–העברעישן דיכטער אורי–צבי גרינבערג, און די דייטשיש–יידישע ליטעראטן פראנץ קאפקא, אלפרעד דעבלין, יוסף ראט, עלזע לאסקער–שילער, ווי אויך דער פאטאגראף, משה וואראבייטשיק. 
 פרץ פארנעמט דא א וויכטיק ארט ווי דער גרונטלייגער. ער האט ניט סתם אריינגעפלאכטן עלעמענטן פון יידישן פאלקלאר אין זיינע ווערק, נאר האט זיי שעפעריש „איבערגעדיכטעט‟ אין זיינע זאמלונגען „פאלקסטימלעכע געשיכטן‟ און „חסידיש‟. להיפוך צו די משכילים, וועלכע האבן מבטל געווען חסידות, האט פרץ געהאלטן דווקא „שבחי הבעש״ט‟ און ר׳ נחמנס „סיפורי מעשיות‟ פאר די יסודותדיקע טעקסטן פון דער מאדערנער יידישער ליטעראטור. דערביי איז פרצס נוסח פון „חסידיש‟ אין גאנץ אנדערש פון דער רעאלער חסידישער קולטור פון יענער צייט. פרץ איז אויפגעוואקסן אין דער מתנגדיש–משכילישער סביבה אין דער פוילישער שטאט זאמאשטש און האט קנאפ געקענט דעם חסידישן לעבן־שטייגער. 
 ביי די אסימילירטע דייטשיש–שפראכיקע שרייבער ווי קאפקא און דעבלין האבן חסידים פארקערפערט די „אויטענטישע‟ מזרח–אייראפעישע יידישקייט. קאפקא האט זיי געטראפן אין זיין שטאט פראג, בעת דעבלין האט אנטדעקט חסידים בעת זיין רייזע קיין פוילן נאך דער ערשטער וועלט–מלחמה. די דאזיקע באגעגענישן מיט „אויטענטישע‟ אבער ביז גאר פרעמדע יידן האבן געשטויסן די אסימילירטע יידישע שרייבער צו באטראכטן זייער אייגענע יידישקייט פון אן אנדערן קוקווינקל. 
 להיפוך צו קאפקא און דעבלין, האט יוסף ראט אליין געשטאמט פון גאליציע, און זיין שעפערישע כוונה איז געווען ארויסצורופן ביי זיינע דייטשישע לייענער מיטלייד צו די יידישע פליטים, וואס האבן פארפלייצט דייטשלאנד און עסטרייך בשעת און נאך דער ערשטער וועלט–מלחמה. גרינבערג האט געהאט א גאר אנדערע פאליטישע כוונה: צו מאביליזירן די „ווילדקייט‟ פון יידן פארן קאמף פאר זייער לאנד אין ארץ–ישראל. 
 א גאנצער קאפיטל אינעם בוך איז געווידמעט דעם נסתרס מעשיות פון די זאמלונגען, „געדאכט‟ און „פון מיינע גיטער‟. די דאזיקע פארפלאנטערטע טעקסטן לאזן זיך ניט אויסטייטשן אויף א קלארן און דירעקטן אופן. ספינער טענהט, אז דווקא דאס איז געווען דעם מחברס כוונה. דעם נסתרס מעשיות זיינען א מוסטער פונעם ליטערארישן „פרימיטיוויזם‟, וואס ער האט איבערגענומען פון זיינע פאלקס–מדריכים. דער מחבר זאגט זיך אפ פון וואסער ניט איז קאנטראל איבערן סיפור–המעשה, וואס ער האט אליין אויסגעטראכט. עס ווערן דא פארווישט די גרענעצן צווישן דעם נאראטאר און זיינע פערסאנאזשן, צווישן אינעווייניקע פאנטאזיעס און דרויסנדיקער רעאליטעט, צווישן יידישקייט און „וואסער ניט איז אלטערנאטיוון‟, פארסך–הכלט ספינער. און דווקא דאס איז א סימן פון דעם ניסתרס פאליטישן ראדיקאליזם. 
 ספינער באהאנדלט דעם עסטעטישן און פאליטישן אספעקט פון פרימיטיוויזם, אבער בארירט כמעט ניט דעם עטישן צד, וואס איז געווען ספעציעל וויכטיק פאר אנ–סקי. ווי א תלמיד פון רוסישע „נאראדניקעס‟ (פאלקיסטן) האט אנ־סקי געזוכט ביים יידישן פאלקלאר עטישע ווערטן, וואס האבן געשטעלט דאס יידישע פאלק אויף א העכערער מאראלישער מדרגה איידער זייערע אייראפעישע שכנים. ביי אים איז די יידישע פאלקסשאפונג געווען א מיטל פאר דער גייסטלעכער דערציונג פונעם אסימילירטן רוסישן יידנטום. ספינערס בוך באהאנדלט עטלעכע פארשיידענע ביישפילן פונעם יידישן פרימיטיוויזם אין קונסט און קולטור, אבער די ענינים וואס ער בארירט זיינען פארט א סך ברייטער און טיפער. 
