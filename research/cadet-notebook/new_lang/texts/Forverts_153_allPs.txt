 איין מאל אין יאר לאזט מען אונדז, קינדער, פריי הוליען אין שול. זיינען מיר פון פארנאכט אן פארסאפעט, פארמאטערט פון די הקפות. 
 די שול איז אנגעפאקט מיט יידן\. פון די יינגלעך איז נישטא ווו זיך אהינצוטאן. אפילו קליינע מיידלעך קומען צו הקפות אין דער מאנצביל־שול אריין און אין איינעם מיט די יינגלעך שטופן זיי זיך אונטער די פיס. די לאמפן ברענען ווי מיט א נייעם פייער. דער ארון־קודש איז אפן. מע טראגט פון אים ארויס די ספר תורהס, איינע נאך דער אנדערער. אלע אויסגעפוצטע, אין יום־טובדיקע מענטעלעך. 
 ווערט די שול דערהויבן, ווי א בית־המקדש. יידן טאנצן, טופען מיט די ספר־תורהס אין די הענט. מיר קינדער טאנצן און טופען מיט זיי אין איינעם. 
 ווי ווילדע חיות לאזן מיר זיך לויפן ארום דער בימה, שפרינגען ארויף פון איין זייט, שפרינגען אראפ פון דער אנדערער. די פאר הילצערנע טרעפלעך צעטראסקען זיך אונטער אונדזערע פיס. 
 יעדער שטופט זיך, יאגט אונטער דעם אנדערן, וויל וואס מער ארומלויפן די בימה. מע לאזט נישט א טאפ טאן, א גלעט טאן איר אויסגעקריצטן פארענטש, אפילו נישט איבערכאפן דעם אטעם. 
 די „קלאפערס‟ טרייסלען זיך אין אונדזערע הענט. מיר פארטומלען מיט זיי די שול. די פאפירענע פאנען סוויסטשען, לויפן אונדז נאך און רייסן זיך פון ווינט. 
 דער שמש פארשטעקט זיך אין א ווינקל. ער האט מורא, מיר וועלן פאנאדערשטופן די ווענט. אט, דאכט זיך אויס, אז ס׳האבן זיך שוין אנגעהויבן גליטשן די ספרים אויף די טישלעך. בעט ער זיך ביי אונדז: 
 מיר קאנען זיך נישט אפשטעלן. דער קאפ דרייט זיך. מיר פאלן פון די פיס. 
 אן כוחות שלעפ איך זיך אהיים, הינטער מיינע ברידער, מיט מיין צעריסענער פאן אין דער האנט. 
 צו מארגנס, פון דער אינדערפרי אן, ווערט אן איילעניש אין שטוב. מע גרייט אן כיבוד. ס׳דארפן קומען אורחים. 
 מע איילט זיך אין שול. מע איילט זיך וואס גיכער אפכאפן דאס דאוונען. נאך איידער מען האט אפגעדאוונט, פארקלייבן זיך די יידן אין רעדלעך און שושקען זיך צווישן זיך: 
 לאזט זיך ארויס די גאנצע שול אויף דער גאס. 
 אפילו דער גראבער קלויסטער, וואס איז געשטאנען אויפן וועג, רוקט זיך אליין אפ אן א זייט, לאזט זיי דורך. די גאנצע שיל יידן פאלט אין אונדזער שטוב אריין. ס׳ווערט ענג און הייס. 
 די ווייבער רוקן זיך אפ אן א זייט. דער עולם גיט זיך גלייך א שאר צו די טישן. „וואס ליגט דארט אנגעלייגט אויף די טעלערס?‟ 
 פון הנאה רייבן זיך די יידן די הענט, רוקן אפ די שטולן, קוקן אויס דעם טיש. דער טיש, אנגעגרייט ווי אויף א חתונה, בייגט זיך אזש אונטער דעם אנגעשטעלטן כיבוד. 
 שטיקלעך טארט, טייגלעך, לעקעך מיט האניק, טעלער מיט מארינירטע הערינג, מיט געהאקטע לעבער, אייער מיט שמאלץ, קאלטע פעטשא, געפרעגלטע אייטער. און בוטלען וויין מיט בראנפן שטייען אויסגעשטעלט ווי סאלדאטן. 
 עטלעכע יידן שטעלן זיך מאכן קידוש מיט א מאל. 
 דער מאמעס פנים שיינט פון הנאה. 
 מיט א מאל, ווי א מארשאלעק אויף א חתונה, גיט זיך פון טיש א הייב דער שמש. 
 ווער וויל מאכן מי־שברך? ווער הייבט אן?‟ שטייט אויף א ייד מיט א לאנגער ווייסער בארד, גיט א הוסט, גיט א גלעט די בארד, נעמט פאנאנדער די געדיכטע וואנצעס, ווי די בארד מיט די וואנצעס וואלטן אים שטערן עפענען דאס מויל. 
 שפרינגט דער שמש ארום פון איינעם צום אנדערן, און גלייך ווי ער וואלט אונטערגעטראגן א דרשה־געשאנק א חתן־כלה, זינגט ער אויס אויפן קול דעם נאמען און דאס צוגעזאגטע געלט. 
 קעלישקעס, בעכערס גיסן זיך אן, גיסן זיך איבער אויפן טישטעך. מיט א מאל גיט דער ייד מיט דער ווייסער בארד א קלאפ איבערן טיש. שא! 
 ער מאכט צו די אויגן און גיט אזוי טיף א זיפץ, ווי ער וואלט ארויסגעריסן פון זיך א שטיקל הארץ און פארווארפן עס ווייט. ווי א ציטער פארלויפט זיין זיפץ איבערן טיש. און פלוצעם — ווי ער וואלט אנגעקומען פון דער ווייטנס, ווי ער וואלט זיך ארויסגעצויגן פון דעם זיפץ, הייבט זיך שטיל אן דעם רבינס ניגון. 
 מע הערט א ברומען. עס שאקלט זיך זיין קאפ. זיין שטערן קנייטשט זיך. עס צאפלען זיינע ליפן מיט די וואנצעס. 
 ביסלעכווייז פארשלייערט ער אלעמען די קעפ. 
 בלאסע פנימער צעפלאקערן זיך. אויגן מאכן זיך צו. אין איין אטעם כאפן אלע אונטער דעם ניגון. א קול נאך א קול, אלץ העכער און העכער. 
 דער ניגון צעגיסט זיך, ציט זיך אויס אין דער לענג, אין דער ברייט, צעבלאזט זיך, ווי א פייער. 
 די יידן שווימען אין געזאנג. 
 מיט פארמאכטע אויגן שאקלען זיי זיך, קלאפן איבערן טיש, ווי זיי וואלטן וועלן מאכן זינגען דעם טיש אליין און זיך אפרייסן פון דער ערד. 
 ווער שרייט פון שרעק, ווער פארגייט אין א געוויין. ווער בעט, ווער קלאגט. 
 דער ניגון זאפט זיך אן מיט טרערן, וואס פאלן נישט ארויס. יידן קנאקן מיט די פינגער. הענט ציען זיך אויס. איינער פארכאפט זיין בארד אין דער האנט אריין און האלט זי שטארק אונטער, ווי ער וואלט מיט איר אונטערגעהאלטן זיין אויפגעשפרונגען הארץ. 
 פלוצעם שטעלט זיך אפ דאס געוויין. ס׳ברעכט אויס א פרייד. 
 שטופט זיך ארויס א האנט, א פוס, רייסן זיך ווי אפ פון גוף און לאזן זיך טראגן. 
 מע גיט א שטויס דעם טיש אן א זייט, מע גיט א שליידער די שטולן. ס׳דאכט זיך, די ווענט אליין האבן זיך א שאקן געטאן. דער טישטעך טוט זיך א גליטש. שטיקלעך טארט, קעלישקעס צעפאלן זיך אויפן דיל. יידן צעהוליען זיך, טופען אויף אן ארט, דרייען מיט די פאלעס, פארדרייען זיך אין רעדלעך. 
 פלייצעס אויסגעבויגן, הענט פארפלאכטן ווי צוגעבונדן איינער צו דעם אנדערן. א פלייצע אויף א פלייצע, איינע הענגט אויף דער צווייטער. זיי לאזן זיך נישט אפ, ווי זיי וואלטן מורא האבן, ווען זיי בלייבן אליין, צעפאלן זיי זיך אויף שטיקלעך. 
 קיינער זעט נישט דעם אנדערן. קיינער זעט נישט זיך אליין. אויסגעבויגענע שטיוול קריכן אין דער הייך. יידן פאלן פון די פיס. 
 גלייכט זיך אויס א פרישער רוקן און מיט פרישע כוחות ווארפט ער זיך, ווי אין א פייער, אין דעם קאכעטיקן טאנץ אריין. 
 ס׳גאנצע רעדל גיט זיך פונדאסניי א שלעפ נאך אים. ביים טיש זיצט שוין קיינער נישט. דער טיש אליין רוקט זיך אפ און שטופט זיך צו צו די הוליענדיקע. 
 די קייט מיט יידן גיט זיך א צי און פארשלינגט אים. 
 פון מיין ווינקל קוק איך אויפן טאטן. איך זוך אים צווישן די טאנצנדיקע. אט איז זיין קאפ א ביסל איינגעבויגן אן א זייט, זיינע אויגן — אראפגעלאזן, זיין לאנגע בארד שווימט. אט דרייט ער זיך, ווי אין א זיסן חלום, זיין גאנצער גוף צעגייט זיך פון הנאה. 
 מיין טאטע טאנצט! 
 איך קאן מער נישט איינשטיין אויפן ארט. 
 די ווייבער אין די ווינקלען קוועלן פון נחת. זייערע מענער פרייען זיך כאטש איין מאל אין יאר. 
 מיט א געשריי קייקלט זיך אריין אין שטוב א הויכער, דארער ייד. זיך איבערגעקוליעט מיטן קאפ אראפ און ווייטער אויפגעשטאנען אויף די פיס. ווי א ווארעם, דרייט ער זיך איבער דעם דיל און מיט איין שפרונג לאזט ער זיך אין קיך אריין. 
 זי האט דערקענט אין אים אונדזער שכן פון הויף. אבער דער דארער ייד, ווי נישט אים האט זי געמיינט, הערט זיך גארנישט צו. ער גיט א כאפ דעם לאנגן גאפל און שלעפט פון אויוון ארויס א גרויסן ליימענעם טאפ, פול מיט א מאכל, מיט דער שווארץ־קלעפיקער „קולאיע‟. דער טאפ גיט זיך א קער, ער גיסט זיך אויס אויף דעם יידן. דער ייד ווערט שווארץ ווי א נעגער, לויפט אזוי אריין צוריק אין שטוב און צערודערט נאך מער די פארשיכורטע יידן. 
 אלע דרייען זיך, האלטן זיך קוים אויף די פיס. אויסעמאטערטע, צעפאלן זיי זיך אויף די שטולן. מיט די קעפ אן א זייט, ליגן זיי א רגע ווי פארחלשטע. 
 אלע גיבן זיך א ריס פון די שטולן, ווי מע וואלט זיי געגעבן א שמיץ, און אנטלויפן אויף די אויסגעבויגענע פיס אויפן גאס. 
 דער טאטע לויפט מיט זיי אין איינעם. 
 מיט די ערשטע שטערן באווייזט זיך דער טאטע אין דער טיר, א ביסל א שיכורער, א וואקלדיקער. ער שעמט זיך אריינצוגיין אין שטוב. ווי א סנאפ, פאלט ער אין בעט אריין. 
 מיר פארשעמען זיך מיט אים אין איינעם. 
