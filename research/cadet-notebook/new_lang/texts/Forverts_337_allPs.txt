 דעם מאנטיק פאלט אויס דער יארצייט פונעם יידישן פאעט, פאלקלאריסט, קאלומניסט און זאמלער פון יידישע ביכער, וואלף יונין . 
 כדי אפצומערקן זיין אנדענק האט זיין טאכטער, דינה מאן, די וואך אנגעשריבן פארן פארווערטס א רירנדיקן ארטיקל, „א זייט פון מיין טאטן — דעם פאעט, וואלף יונין — וואס ווייניק מענטשן האבן געזען‟ . 
 יונין איז לאנגע יארן געווען סיי א לערער פון קינדער אין יידישע זונטיקשולן און זומער־קאלאניעס, סיי א פארשער פון דער יידישער שפראך און פאלקלאר. במשך פון 30 יאר האט ער אנגעפירט מיט צייטונג־רובריקן געווידמעט דעם יידישן פאלקלאר און געענטפערט פראגעס פון די לייענער וועגן יידישער סטיליסטיק. איינע פון זיינע לייענערינס אין יענע יארן איז געווען א יונגע בריינדל קירשנבלאט־גימבלעט , וואס איז שפעטער געווארן אן אנגעזעענע פארשערין פון דער פויליש־יידישער קולטור און די הויפט־קוראטארין פארן „פולין־מוזיי״ אין ווארשע. 
 בעת אן אינטערוויו מיט קריסטא וויטני ביים יידישן ביכער־צענטער, דערציילט ד״ר קירשנבלאט־גימבלעט דעם אומדערווארטן אופן, ווי אזוי יונין האט איר געהאלפן געפינען יידישע ביכער. 
 איינע פון יונינס תלמידות איז געווען די יידיש־לערערין און ארכיוויסטקע, געלע שווייד־פישמאן ז״ל . אט דערציילט זי קריסטא וויטני ווי אזוי זי האט, א דאנק יונינען, זיך דערוווסט, אז זי האט א יידישן נאמען. 
 יונין האט שטארק ליב געהאט צו זינגען יידישע פאלקסלידער. אט קען מען הערן, אין רעקארדירונגען געמאכט דורך דער עטנאמוזיקאלאגין, רות רובין, ווי ער זינגט די באלאדע, [„צוויי ברידער״],(https://ruthrubin\. yivo.org/items/show/2799) און דאס ליד, [„צי געדענקסטו״],(https://ruthrubin\. yivo.org/items/show/5032\? query=wolf%20yunin&amp; onlysite=4&amp; np=66769). 
 יונין האט אויך געזאמלט פאלקסלידער דורכן מאכן רעקארדירונגען פון אנדערע. א טייל פון זיי האט דער פאלקלאריסט, איציק גאטעסמאן, שפעטער דיגיטאליזירט פאר זיין בלאג, „דאס יידישע ליד פון דער וואך״. 
 עטלעכע פון די לידער וואס יונין האט אנגעשריבן האבן אנדערע צוגעשטעלט מוזיק דערצו. א טייל פון זיי האבן אזוי אויסגענומען ביים עולם צוליב זייער פאלקסטימלעכקייט, אז ווייניק מענטשן ווייסן היינט אז יונין האט אנגעשריבן דעם טעקסט. 
 אט איז יונינס ליד, „זינג שטיל‟, מוזיק פון שלום סעקונדע, געזונגען פון לוסעט וואן דאן בערג: 
