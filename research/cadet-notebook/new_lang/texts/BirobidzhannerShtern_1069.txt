
 א לידער־זאמלונג פון דער באוווסטער ישראלדיקער דיכטערן רבקה באסמאן בן־חיים האט מען איבערגעזעצט אויף נידערלענדיש 
 
 דוד־עומר כּהן 
 אינעם פרעסטיזשפולן אמסטערדאמער פארלאג ״אמפארא בוקס״ איז נאר וואס דערשינען א צוויישפראכיקע – יידישער טעקסט מיט לאטיינישע בוכשטאבן (אין ייווא־טראנסקריפציע) און פאראלעלע נידערלענדישע איבערזעצונג – לידער־זאמלונג פון דער באוווסטער ישראלדיקער דיכטערן רבקה באסמאן בן־חיים (געב. אין 1925 אינעם שטעטל ווילקאמיר, ליטע) מיטן טיטל ״זיך ציען נאך דער צייט. יידישע געדיכטן״. 
 דער צונויפשטעלער און דער איבערזעצער פון דער זאמלונג, ווי אויך דער מחבר פון הקדמה און פון קאמענטארן צו איר איז דער יונגער (27 יאר אלט) נידערלענדיש־יידישער דיכטער דוד־עומר כהן. 
 ס׳איז כדאי צו באצייכענען, אז אזוי ווי די נידערלענדישע שפראך איז פארהעלטנישמעסיק נאענט צו דייטש און צו יידיש, דערמעגלעכט די פובליקאציע פון די לידער אויף יידיש מיט לאטיינישע בוכשטאבן די נידערלעדישע לייענער זיך באקענען ביז א געוויסן ניווא אויך מיטן אריגינאל און טיפער אפצושאצן דעם אויפטו פונעם איבערזעצער. אזא מין פראקטיק האט שוין א געוויסע טראדיציע אין נידערלאנד. 
 אגב, דער פארלאג ״אמפארא בוקס״ האט געשאפן א ספעציעלע סעריע ״העברעישע ביבליאטעק״, און די לידער־זאמלונג פון רבקה באסמאן בן־חיים איז שוין דאס זעקסטע בוך אין איר. פריער זיינען אין דער סעריע ארויסגעגעבן געווארן אין נידערלענדישער איבערזעצונג ביכער פון חיים־נחמן ביאליק, רחל־המשוררת, א.ב. יהושע, אורי־ניסן גנעסין און מירי בן־שמחון. פאר זיי אלע העברעיש איז געווען די עיקרדיקע אדער אפילו די איינציקע שאפונגס־שפראך. רבקה באסמאן בן־חיים איז געווארן די ערשטע יידישע שריפשטעלערן, וועמענס בוך איז ארויסגעגעבן געווארן אין דער סעריע ״העברעישע ביבליאטעק״. 
 
 וו. פיריאטינסקי 
 