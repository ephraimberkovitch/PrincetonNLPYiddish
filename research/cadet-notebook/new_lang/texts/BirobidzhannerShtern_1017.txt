
 זומער איז בכלל פול מיט פארשידענע אנגענעמע סורפריזן. איינע פון מיינע בעסטע דערמאנונגען פונעם פארגאנגענעם זומער איז געווארן מיין רייזע אויף לאטאס־אזערע. 
 איך בין קיינמאל ניט געווען בײַם ים, איך האָב קיינמאל ניט געזען לאָטאָסן… מאלע וואס האב איך ניט געזען און מאלע ווו בין איך ניט געווען? 
 אבער אלץ קומט פאר אמאל צום ערשטן מאל. און אלץ – אין א גוטער שעה. 
 ווען זומער־צייט האב איך אנגעהויבן זיך קלייבן אין&nbsp; אַ רייזע צו מיין טאכטער, אין פרימאריער קאנט, אויף דער אזערע כאנקא, האט עמעצנס אומזיכטבארע האנט שוין אריינגעטראגן קארעקטיוון אין מיין פלאן. 
 די אזערע כאנקא איז א ווונדערבאר ארט צו פארברענגען און האבן הנאה פון נאטור־שיינקייטן. חוץ דעם, איז א לאנג דערווארטע באגעגעניש מיט דער משפחה תּמיד א מתנה. 
 פּלוצעם האבן מיינע געוועזענע שכנים, וועלכע וווינען איצט הינטער אוסורייסק, אונדז פארבעטן צו פֿאָרן צום יאפאנישן ים. ס׳געשען אמאל אזעלכע סורפריזן. 
 א יום־טוב פאר נשמה האט זיך אנגעהויבן אינעם סאמע ערשטן טאג פֿון באגעגעניש מיט די אלטע פֿריינד – מיר זיינען אוועקגעפארן אויף לאטאס־אזערע. 
 לאטאס, ווי באוווסט, בליט ניט לאנג, און די ערטער, ווו ער וואקסט, ווערן זייער פאפולער אין יולי – אויגוסט. 
 &nbsp; איינע פון אזעלכע אזערעס געפינט זיך לעבן דעם דארף דובאווי קליוטש, ניט ווייט פון אוסורייסק. אהין האבן מיר זיך געלאזט אין וועג מיט אונדזער וווילער קאמפאניע און מיר זיינען געווען איבעראַשט פֿון א ווונדערשיין בילד, וואס האט זיך באוויזן פאר אונדזערע אויגן! מיר האבן דערזען גלייכצייטיק הונדערטער בליענדיקע בלומען! 
 ס׳פארכאפט מיר דעם אטעם פון א געדאנק, אז אזעלכע געוויקסן האבן עקזיסטירט אויף דער ערד מיט מיליאנען יאר צוריק! דער פענאמען פון אט די שיינע בלומען באשטייט אין דעם, וואס זיי פאראייניקן אין זיך אומצונויפפארלעכע זאכן: קראפט און צערטלעכקייט, אייזנפעסטיקייט און איידלקייט. און נאך א וווּנדער: אויסוואקסנדיק פון וואסער, בלייבט לאטאס אבסאלוט טרוקן! 
 דאס ווארט ״לאטיא״ הייסט אין לאטיין ״דאס באדן זיך״. און מיר האבן זיך אויך אויסגעבאדן אין א קיל דערפרישנדיק וואסער פון דער אזערע. זי האט אונדז געראטעוועט פון א ברענענדיקער מיטאגיקער היץ. 
 ווען מיר זיינען ארויפגעקומען אויף א קוקפלאץ, האב איך מיט הנאה געזען, ווי מיין אייניקל וואריא האט דעליקאט געגלעט צארטע זיידענע בוטאנען. דערנאך האט זי מיט אינטערעס געשעפט וואסער מיט דלאניעס, אָנגעגאָסן עס אויף לאטאס־בלעטער און געקוקט, ווי גרויסע, זילבערנע טראפנס לויפן אראפ און לאזן נישט קיין שפור. 
 ווייזט זיך ארויס, אז לאטאס־בלעטער זיינען באדעקט מיט א וועקסענעם אויפלויף, דעריבער קייקלט זיך וואסער אויף בלעטער מיט גרויסע טראפנס. א באצויבערנדיק בילד! 
 לאטאס־בלומען, ווי באוווסט, קענען דערגרייכן אין דיאמעטער ביז דרייסיק סאנטימעטער, און זיינע בלעטער –&nbsp; פון 20 ביז 100 סאנטימעטער. 
 לאטאס איז אוניקאל אויך מיט דעם, וואס כדי צו וואקסן, דארף ער פיר עלעמענטן: ער שפּראָצט אויפן דנא פון אן אזערע (ערד), זיינע שטענגלעך ציען זיך דורך וואסער צו דער לופט־סטיכיי, ווו עס בליען זיינע פרעכטיקע בלומען. און פרות ווערן צייטיק אונטער די הייסע זון־שטראלן (פייער). 
 ס׳זיינען באוווסט די פאלן, ווען לאטאס־זוימען זיינען אפגעלעגן אין דער ערד הונדערטער און אפילו טויזנטער יארן און ס׳האט זיך איינגעגעבן מאַכן זיי שפּראָצן. א ריזיקער ווילן צום לעבן און אַ גרויסע שטרעבונג צום ליכט! 
 ביינאכט פארמאכן לאטאסן זייערע בוטאנען און באהאלטן זיך אונטער דעם וואסער, כדי אין דער פרי עפענען זיי און באשענקען אונדז מיט ווונדערלעכן אראמאט. אבער מיר האבן געלאזט אט דעם מאמענט אויף אן אנדערש מאל. עפעס דארף מען לאזן פאר קומענדיקע רייזעס. 
 
 אניא ביקמולאיעווא 
 