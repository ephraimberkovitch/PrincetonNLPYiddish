
 
 וועגן דער טראגעדיע פונעם12טן אויגוסט 1952 האט מען אין סאָוועטן־פארבאנד ניט דערמאנט ניט אין דער יידישער פרעסע, נישט אין דער רוסישער. פארן פרווו אפצומערקן אט די דאטע אויף די שפאלטן פון ״ביראבידזשאנער שטערן״אין 1987 האט מעןדערלאנגט א מסירה אויפן דעמאלטיקן הויפט־רעדאקטאר פון דער צייטונג לעאניד שקאלניק. 
 דעם 12טן אויגוסט 1952 האט מען צעשאסן די אנגעזעענע יידישע קולטור־טוערס אין סאוועטן־פארבאנד. זיי אלע זיינען געווארן די קרבנות פונעם אזוי גערופענעם ענין פונעם יידישן אנטיפאשיסטישן קאמיטעט. סך־הכל 125 מענטשן זיינען געווען ארעסטירט אין ראַמען פֿון אט דעם ענין, 23 פון זיי האט מען צעשאסן, 6 – זיינען געשטארבן אין תפיסות. 
 זומער 1955 האט דער צענטראל־קאָמיטעט פֿון פארטיי פונעם סאָוועטן־פארבאנד, אויפֿן סמך פֿון השתדלות פון אלעקסאנדר פאדייעוו, לעוו קאסיל און אנדערעשרייבערס, איניציירט רעווידירונג פונעם ענין. דעם 22טן נאוועמבער 1955 האט די מיליטער־קאלעגיע פונעם סאוועטישן אויבער־געריכט אנולירט דעם אורטייל בנוגע צו די מיטגלידער פונעם יידישן אנטיפאשיסטישן קאמיטעט. אבער דער באשלוס וועגן רעאביליטאציע איז געווען פולקום געהיים. פובליקירן אינפארמאציע וועגן אט דעם פראצעס האט מען שטרענג פארבאטן. עפנטלעך האט מען אינעם סאָוועטן־פארבאנד דערציילט וועגן אט דעם ענין&nbsp; נאר אין 1988 יאר. 
 א יאר פאר דעם האט דער דעמאלטיקער הויפט־רעדאקטאר פון ״ביראבידזשאנער שטערן״ לעאניד שקאלניק געמאכט א דרייסטן (פאר יענער צייט) פרווו צו דערמאנען וועגן אט דער טראגישער דאטע. אין דערצייטונג פארן 12טן אויגוסט 1987 האט ער פובליקירט אין דער רובריק ״פון דער ליטערארישער ירושה״ עטלעכע לידער פון די דערהרגעטע פאעטן – פרץ מארקיש, לייב קוויטקא, דוד האפשטיין און איציק פעפער. קיין פרעאמבולעס, קיין ביאגראפיעס האט ער ניט געגעבן – נאר לידער, וועלכע ער האט, אמת, פארעפנטלעכט אינעם אייבערשטן רעכטן ווינקל פון א זייט, גלייך אונטער דער דאטע ״12 אויגוסט״: פאר די, וועלכע פארשטייען… און מע האט טאקע פארשטאנען – אפילו פאר אזא ״אומגעפערלעכער״ פובליקאציע האט מען דערלאנגט א מסירה אויף שקאלניקן, און ער האט געדארפט דערקלערן ״זיין האנדלונג״ אינעם געגנטלעכן פארטיי־קאמיטעט… 
 מע קען זאגן, אז דאס איז געווען דער ערשטער פרווו אפצומערקן אט די טראגישע דאטע אין דער פעריאדישער פרעסע פונעם סאוועטן־פארבאנד. 
 