

„רומאו ואמא‟ (ראמעא און די מאמע) 



 by באריס סאנדלער 
September 1, 2019September 1, 2019 Filed under:
טעאטער 

איינדרוקן פון דער פיעסע אין ״התיאטרון הקאמרי״
לאה שלאנגער
א פאר ווערטער וועגן די שעפער פון דער פיעסע און דער פארשטעלונג:
גור קורן (גור קארען) איז א דראמאטורג, רעזשיסאר און איבערזעצער. ער איז געבוירן געווארן אין יאר 1973 אינעם מושב היוגב אין עמק יזרעאל. די עלטערן האבן געארבעט אין א קו־שטאל און גור האט זיך געלערנט אין א שול פאר לאנדווירטשאפט. מ׳זאגט, אז פון דער מוטערס צד זיינען זיי „נצר לאר״י הקדוש‟ (שטאמען פון רבי יצחק בן שלמה לוריא), דעם גרעסטן מקובל אין צפת אין 16טן יארהונדערט.
גלעד קמחי (גילאד קימכי) — רעזשיסאר, כארעאגראף און אקטיאר איז געבוירן געווארן אין יאר 1982 אין ראשון־לציון. די מוטער קומט פון טערקיי און דער פאטער — פון בולגאריע. נאכן פארענדיקן די לימודים אין 2004, איז ער געווארן דער סטאבילער רעזשיסאר פונעם „בית־לסין‟־טעאטער און „קאמערי‟־טעאטער אין תל־אביב. אין 2018 איז ער נאמינירט געווארן ווי דער קינסטלערישער פארוואלטער פון „קאמרי‟־טעאטער.
די פארשטעלונג „רומאו ואמא‟ האב איך געזען מיט א יאר צוריק, אבער ערשט איצט בין איך רייף געווארן אנצושרייבן וועגן איר. די צייט האט מיר געגעבן די מעגלעכקייט איבערצוטראכטן, כ׳וואלט אפילו געזאגט, דערלאנגט מיר א לעקציע, נאך וועלכער מיין קוק אויף געוויסע זאכן האט זיך געביטן.
אין סאמע אנהייב פון דער פארשטעלונג, ווען דער פארהאנג איז נאך פארמאכט, קומט ארויס א קליין מיידעלע און זאגט אונדז אן, מיר זאלן זיך נישט באנוצן מיט די מאביל־טעלעפאנען בשעת דער פארשטעלונג און דערקלערט, פאר וואס. דאס אליין האט שוין ביי מיר ארויסגערופן אן אומחן: וואס איז דאס — האב איך געטראכט — עפעס א נייער ביליקער טריק? ס׳איז דען א קינדער־פארשטעלונג? ווען דער פארהאנג איז ארויף, זיינען אויף דער בינע געזעסן דריי יונגע יאטן מיט גיטארעס, געשפילט און געזונגען, מיט איין ווארט, געמאכט א רעש און סומאטאכע.
כ׳האב געמיינט, אז דאס איז עס, אזוי זעט אויס אונדזער קולטור, א גאסן־הפקרדיקע קולטור; אזוי זעען אויס אונדזערע סאברעס און וועגן דעם און וועגן זיי, שרייבט א היינטצייטיקער יונגער דראמאטורג אונדזערער זיין פיעסע. צוריק געשמועסט, איז עס טאקע א פארשטעלונג, וואס מע דארף היינט זען אין איינעם פון די בעסטע טעאטערס אין תל־אביב? ווו זענען די פרעכטיקע פיעסעס און פארשטעלונגען, וואס מ׳פלעגט זען אין „קאמרי‟־טעאטער, פארשטעלונגען פונעם וועלט־רעפערטואר, ווי אויך פון אונדזער אייגענער ישראל־דראמאטורגיע?! כ׳בין געזעסן אומגעדולדיק און פול מיט טענות צו זיך אליין, הלמאי בין איך געקומען עס זען…
דער אינהאלט פון דער פיעסע איז א פשוטער. א מאמע מיט צוויי קינדער, אגב דאס מיידעלע, וואס האט אונדז געווארנט נישט צו נוצן די מאבילקע בעת דער פארשטעלונג, שפילט די ראלע פון דער קלענערער טאכטער.
די מאמע האלט, אז איר זון, וואס האט נאך נישט פארענדיקט די שול, איז א געבוירענער אקטיאר. ס׳גייט איר אין לעבן אריין, אז איר טרוים זאל מקוים ווערן. זי שטופט אים ער זאל זיך לערנען צו ווערן אן אקטיאר. דערווייל אבער ווייסט זי נישט, אז איר טייערער זון גייט נישט אין שול שוין א היפשע צייט, דרייט זיך ארום מיט די חברים זיינע זינגט און שפילט, כדי צו פארדינען א גראשן און צוהעלפן דער מוטער.
מאכט זיך א מעשה, אז מ׳גייט אין דער פראווינץ שפילן שעקספירס פיעסע „ראמעא און יוליא‟ און מע זוכט א בחור אויף דער ראלע פון ראמעא. דער זון וויל אבער נישט גיין מאכן פראבעס, כאטש די מאמע שטופט אים דערצו. זי לערנט מיט אים ראמעאס ראלע ער זאל זי קענען אויף אויסנווייניק. בשעת־מעשה דערוווסט זיך די מוטער, אז דער קאנצער, וואס זי האט מיט יארן צוריק געהאט, איז צוריקגעקומען, און זי דארף זיך היילן און דורכמאכן אלע באקאנטע פראצעדורן. פון דעסטוועגן, גלייבן אלע, אז ס׳איז נישט געפערלעך; זי וועט עס בייקומען, ווי פריער.
דער זון באשליסט צוליב טאן דער מוטער און גיין צו דער פראבע, אפשר וועט ער מצליח זיין. ער גייט און ער געווינט, ער נעמט אויס ביים רעזשיסאר, אבער ווי מיר ווייסן, פירט מען פאליטיק אויך אין קונסט. די אנפירער האלטן, אז בעסער איז צו געבן די ראלע איינעם, וואס איז ווייניקער פיייק, אבער ער האט א נאמען. מיט איין ווארט, דער בחור באקומט נישט די ראלע, נאר דער קראנקער מוטער זאגט מען עס נישט. זי ווייסט, אז איר זון וועט יא שפילן ראמעא, ווייל ער איז טאלאנטירט און פאסט פאר דער ראלע.
און דא האבן מיר דער דראמאטורג און רעזשיסאר געלערנט א פסוק, ווער זיי זיינען, די עכטע אונדזערע סאברעס. איך און נישט נאר איך, נאר אויך מיינע פריינד, געקומען פון אייראפע, זיינען געוווינט געווען, אז אויף יעדן טריט און שריט פלעגט מען הערן: „אנטשולדיקט‟, „ביטע‟, „זייט אזוי גוט‟, און אנדערע העפלעכע ווערטער, וועלכע דא ביי אונדז הערט מען פון די יונגע־לייט זעלטן ווען. זיי רעדן דען? זיי שרייען, געוואלדעווען, האלטן זיך נישט אין די ראמען פון העפלעכקייט… פון דעסטוועגן, טראגן זיי אין הארץ אזוי פיל ליבע, וואס קיין שום יוגנט אין דער וועלט האט עס נישט.
א טיפע אמתע ליבע, איז גרייט אויף אלץ, אבי צו העלפן, צו ברענגען פרייד אן אנדערן. נישט נאר דער זון, וואס וויל נישט אנטוישן זיין מאמען, פירט א געהיימע אקציע, זאגט איר ליגנס, אז ער וועט שפילן ראמעא, נאר אויך זיינע חברים נעמען אן אנטייל אין דער קאנספיראציע. זיי מאכן קאליע די טעלעוויזיע און ראדיא, די מוטער זאל נישט קאנען הערן, וואס מ׳גיט איבער; זיי האלטן אן אויג, אז קיינער זאל עס איר נישט דערציילן. מע איבערצייגט די פראדוצענטן פון דער פארשטעלונג, זיי זאלן קומען צו דער מוטער און דערציילן איר נסים־ונפלאות וועגן איר זון…
אויב דאס איז נישט ליבע, איז וואס זשע איז דאס? די געשעענישן אויף דער בינע און די איבערגעגעבנקייט פון די חברה „פראסטאקעס‟ האבן מיך גערירט ביז טרערן. יא, ס׳איז טאקע נאר א פארשטעלונג, א שפיל — אמת, און אויך דאס ווייזן די חברה, וואס דרייען זיך ארום מיט גיטארעס, זינגען און מאכן א רעש, אז ס׳איז נאר א פארשטעלונג און א שפיל.
יעדנפאלס, כ׳בין געקומען צום אויספיר, אז איך געהער צום אלטן פארדארבענעם אייראפעישן דוד, און כ׳דארף עפענען די אויגן און זען אונדזער פרעכטיקן, קלוגן, כאטש נישט זייער העפלעכן, נייעם דור. ער וואקסט דא אין אונדזער לאנד, א דור מיט א הייס, פילעוודיק הארץ, אנגעפולט מיט ליבע צום מענטש.
 

Share this:TwitterFacebookPrintLike this:Like Loading...

Related
 


Tagged: fasadjewstheatre 
Post navigation


Previous Post
די געשיכטע פון יידן אין בעמען און מערן (6) 

Next Post
פאלעמישע נאטיצן (המשך) 



