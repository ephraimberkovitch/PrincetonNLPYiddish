 
 מאטל פייסי דעם חזנס: 1\. 12: שאט, מיר פארן קיין אמעריקע! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
שאט, מיר פארן קיין אמעריקע!
  
― א. ―
    
שאט, מיר פארן קיין אמעריקע! ווו איז אמעריקע? ― ווייס איך
ניט. איך ווייס נאר, אז ס׳איז ווייט, שרעקלעך ווייט. מע דארף אהין
פארן און פארן אזוי לאנג, ביז מע קומט. און אז מע קומט, איז פאראן
א „קעסטל־גארטל״. דארט, אין „קעסטל־גארטל״, טוט מען אייך אויס
נאקעט און מע קוקט אייך אין די אויגן. האט איר געזונטע אויגן, איז
גוט. אלא ניט, פארט, זייט מוחל, צוריק! דאכט זיך, איך האב געזונטע
אויגן. איינמאל נאר האב איך געהאט צו טאן מיט די אויגן. יינגלעך
פון דער שקאלע האבן מיך דערטאפט, אוועקגעלייגט און אריינגעבלאזן
מיר אין די אויגן אריין טאבאק. אי, האט זיי מיין ברודער אליהו געפאטשט! איצט זיינען בא מיר די אויגן לויטער, ווי קרישטאל. זעט איר,
מיט מיין מאמען איז ניט פריילעך. אזוי זאגט מיין ברודער אליהו. ווער
איז שולדיק? אז טאג ווי נאכט וויינט זי. זייט דער טאטע איז געשטארבן
האט זי נאך גארניט אויפגעהערט צו וויינען.
    
― אום גאטעס ווילן! דו האסט קיין רחמנות ניט אף אונדז! איבער דיר וועלן מיר חלילה אלע דארפן פארן צוריק!
    
אזוי טענהט מיט איר מיין ברודער אליהו, און זי ענטפערט אים:
    
― נאריש קינד וואס דו ביסט! איך וויין דען? עס וויינט זיך
אליין, אן מיר!...
    
אזוי זאגט די מאמע, ווישט די אויגן אין פארטעך און נעמט זיך
צום בעטגעוואנט, צו די קישנס. מע דארף איבערשיטן אלע קישנס.
אמעריקע איז א לאנד, ווו ס׳איז ניטא קיין קישנס. אלצדינג איז דארט
דא, נאר ניט קיין קישנס. וויאזוי שלאפן דארט די מענטשן ― פארשטיי
איך ניט. עס דארף זיי זיין הארט צוקאפנס! מיין שוועגערן ברכה העלפט
 איר איבערשיטן די קישנס. מיר האבן, ניט צו פארזינדיקן, היפשע עט־
 לעכע קישנס. דריי גרויסע איבערבעטן מיט זעקס קישנס מיט פיר קליינע
 קישעלעך. ממזרימלעך הייסן זיי. פון אלע פיר ממזרימלעך מאכט די
 מאמע איין קישן. אן עבירה. איך האב ליב די קליינע ממזרימלעך בעסער
 פון די גרויסע. איך שפיל זיך מיט זיי אמאל אינדערפרי. איך מאך פון
 זיי א המן־טאש, א ספאדיק...
    
― מיר וועלן קומען, אם ירצה השם, געזונטערהייט אהין, וועלן
 מיר זיי צוריק איבערשיטן אין קליינע ממזרימלעך.
    
אזוי זאגט די מאמע צו מיר און צו מיין שוועגערן ברכה און גיט
 איר אנצוהערעניש, אז זי זאל אויך אזוי טאן. מיין שוועגערן ברכה טוט
אויך אזוי, כאטש זי איז פון דער נסיעה ניט צופרידן. ס׳איז איר שווער
זיך שיידן מיט איר טאטע־מאמע. מע זאל איר געווען, זאגט זי, זאגן
פאראיארן אין דער צייט, אז זי וועט פארן קיין אמעריקע, וואלט זי
יענעם, זאגט זי, אנגעשפיגן א פולן פנים.
    
― מע זאל מיר געווען זאגן פאראיארן, אז איך וועל זיין אן
אלמנה...
    
אזוי זאגט די מאמע און צעוויינט זיך. דערזעט מיין ברודער אליהו
און מאכט א גוואלד:
    
― ווידעראמאל געוויינט? ווילסט אונדז, אפנים, אלעמען אומגליקלעך מאכן?!...
  
― ב. ―
    
טאמער איז קארג, טראגט עס אן אונדזער שכנה פעסיע. דערזען
אונדז בא דער ארבעט, ווי מיר שיטן איבער די קישנס, שטעלט זי זיך
אוועק אונדז אויסריידן אביסל דאס הארץ. זי לייענט אונדז א גאנצע
תחינה:
    
― פארט איר, הייסט עס, טאקע קיין אמעריקע? הלוואי דער
אייבערשטער זאל געבן, איר זאלט קומען געזונטערהייט און זאלט דארט
באגליקן. בא גאט איז אלץ מעגלעך. אט איז פאראיארן אוועקגעפארן
מיינע אן אייגענע, ריוול הייסט זי, מיט איר מאן היליע. שרייבן זיי, אז
זיי מוטשען זיך, נאר זיי מאכן א לעבן... וויפל מע בעט זיך בא זיי,
זיי זאלן שרייבן ווי מענטשן: וואס און ווען און ווי אזוי? ענטפערן
זיי: אמעריקע איז א לאנד פאר אלעמען. יעדער מוטשעט זיך און
מאכט א לעבן... האט איר עפעס צו זיי? נאך גוט, וואס זיי שרייבן
כאטש. די ערשטע צייט האבן זיי גארנישט געשריבן, פארגעסן דעם זיי־געזונט. מיר האבן שוין געמיינט, אז זיי זיינען חלילה אריינגעפאלן אין
ים אריין. ערשט העט ווייס איך ווען, קומט אן א ידיעה, אז זיי זיינען
שוין, א דאנק גאט, אין אמעריקע. זיי מוטשען זיך און מאכן א לעבן!...
אוודאי, זאג איך אייך, איז כדאי דער גאנצער טארעראם, מיטן ברעכן
זיך, מיטן איבערשיטן דאס בעטגעוואנט, מיטן פארן איבערן ים, מיט
נאך אזעלכע זאכן!
    
― איך בעט אייך, איר וועט אמאל אויפהערן לייגן קנייטלעך?
    
אזוי פאלט אן מיין ברודער אליהו אף אונדזער שכנה פעסיע און באקומט פון איר א פארציע:
    
― לייגן קנייטלעך? זע נאר, א גאנצער חכם פון דער מה־נשתנה!
ער פארט קיין אמעריקע זיך מוטשען און מאכן א לעבן! ווי לאנג האב
איך דיך געהאלטן אף די הענט, זיך געניאנטשעט, געהאט צו טאן? אנו,
פרעג נאך די מאמע דיינע, וואס איך האב געהאט מיטן ביינדל, וואס
דו האסט קינדווייז איינגעשלונגען איינמאל פרייטיק צונאכטס בא די
פיש. ווען נישט איך טו דיך א כאפ פון הינטן איינס־צוויי־דריי, וואלטסטו
שוין איצטער נישט געפארן קיין אמעריקע זיך מוטשען און מאכן א
לעבן!...
    
אונדזער שכנה פעסיע וואלט נאך גערעדט און גערעדט. א גליק, וואס
די מאמע מישט זיך אריין און הייבט אן צו איר מיט גוטן:
    
― איך בעט אייך, פעסעניו, נשמהניו, הארצעניו, ליובעניו, זאלט
איר מיר זיין געזונט און שטארק!...
    
מער קאן די מאמע נישט ריידן. זי צעוויינט זיך. דערזעט מיין
ברודער אליהו, אז זי וויינט, ווערט ער אנגעצונדן. ער טוט א ווארף די
ארבעט און לויפט ארויס פון שטוב מיט א קלאפ די טיר:
    
― לאז דאס גיין אין דר׳ערד אריין!
― ג ―
    
אין שטוב איז שוין בא אונדז פוסט ― א חורבה. דער אלקער איז
פול מיט פעקלעך און מיט בעטגעוואנט. דאס בעטגעוואנט פארנעמט
כמעט ביז דער סטעליע. אז קיינער איז נישטא, דראפע איך מיך ארויף
אף אלע קישנס און גליטש מיך אראפ, ווי אף א שליטן. מיר דאכט זיך,
אז אזוי גוט, ווי איצט, איז מיר נאך קיינמאל נישט געווען. קאכן קאכט
מען שוין נישט בא אונדז פון לאנג. מיין ברודער אליהו ברענגט פון
מארק א געטריקנט פישל, עסן מיר דאס מיט ציבעלע. פישל מיט ציבעלע ― וואס קאן זיין נאך בעסער פון דעם? אונדזער חבר פיניע עסט
אויך מיט אונדז. ער איז דאך פון תמיד א פארטראגענער. דער קאפ
פליט בא אים. נאר פון זינט מיר פארן קיין אמעריקע, איז ער גאר צעדולט. אזוי זאגט אף אים די מאמע. איין הויז איז בא אים פארקאטשעט
ארויף, איין זאק אראפ. דאס האלדזטיכל שפארט שוין אן אף יענער זייט.
און קומט ער אריין צו אונדז אין שטוב, אזוי מוז ער כאפן א זעץ אין
שטערן. אלעמאל האט צו אים די מאמע די זעלבע טענה:
    
― דו זעסט דאך, אז דו ביסט הויך אויסגעוואקסן, בייגט מען זיך
איין א ביסל.
    
― ער האט א נידעריקע ראיה, מאמע!
    
אזוי פארענטפערט אים מיין ברודער אליהו, און ביידע גייען זיי
מאכן אן עק מיט אונדזער האלבער דירה. מע דארף זיך צעשרייבן. מיר
האבן אונדזער האלבע דירה שוין לאנג פארקויפט. אונדזער האלבע דירה
האט אוועקגעקויפט זיליע דער שניידער. אזוי גיך קויפט א שניידער א
דירה! א גרויסער נודניק אט דער זיליע דער שניידער! פריער איז ער
דריי מאל א טאג געקומען אנקוקן אונדזער האלבע דירה איינער אליין.
געשמעקט די ווענט, געטאפט דעם קוימען, געקראכן אפן בוידעם, באטראכט דעם דאך. נאכדעם האט ער געבראכט דאס ווייב. מעני הייסט זי.
ווען איך קוק אף איר, מוז איך מיך צעלאכן. אונדזער שכנהס קעלבל
האט אויך געהייסן „מעני״. ביידע „מעניס״ האבן איין פנים. מעני דאס
קעלבל האט געהאט א ווייסע מארדע מיט קיילעכיקע אויגן. מעני דעם
שניידערס אויך אזוי... שפעטער האט זיליע דער שניידער אנגעהויבן
פירן מבינים אנקוקן די דירה. צום מיינסטן, שניידערס. יעדער האט געפונען אף אונדזער האלבער דירה אן אנדער חסרון. ביז ס׳איז געבליבן,
מע זאל אראפברענגען פיניעס טאטן, הערש־לייב דעם מעכאניק. הערש־לייב דער מעכאניק איז א מבין אף דירות. ער איז אן ערלעכער מענטש.
אף אים קאן מען זיך פארלאזן. הערש־לייב טוט צוליב. ער באטראכט
אונדזער האלבע דירה פון אלע זייטן. ער הייבט אויף דעם קאפ ווי הויך
ער איז, פארקאטשעט דאס היטל, טוט זיך א קראץ אונטערן האלדז און
א זאג:
    
― אט די דירה קאן שטיין, בלי גוזמא, א יאר הונדערט, אויב
נישט מער.
    
כאפט זיך ארויס איינער א שניידער, פון זיליע דעם שניידערס
מבינים.
    
― געוויס! אבי מע זאל זי נאר איבערשיטן מיט ציגל, אונטערשפארן מיט א פאר גוטע אבאפאלקעס, אריינכמאליען פיר נייע ווענט
און ארויפצימבלען א בלעכענעם דאך, וועט זי שטיין און שטיין, אם
ירצה השם, ביז משיח וועט קומען!
    
מע זאל געווען הערש־לייב דעם מעכאניק, א שטייגער, אויסשילטן
אין טאטן אריין, אדער אפגיסן מיט א טאפ זודיק וואסער, וואלט ער
נישט באדארפט ווערן מער אין כעס. ער האט נאר געוואלט וויסן איין
זאך: „ווי האט דאס אין זיך א ייד א פארך, א שניידער, א גנב, א פאליקע, אזא פאטעפאלנאסט צו ריידן מיט אים, מיט הערש־לייב דעם מעכאניק, אזעלכע ווערטער, מיט אזעלכע רייד, מיט אזעלכע דיבורים, מיט
אזא שפראך, און מיט אזא לשון?!״ איך בין אומזיסט געווען פריילעך:
איך האב געמיינט, אט־אט פליען פעטש. צום סוף האבן זיך אריינגעלייגט
מענטשן (אומעטום וואקסן אויס „מענטשן״!) און מע האט זיי צענומען,
און מע האט געמאכט שלום, און מע האט זיך אנגעהויבן דינגען, און
מע האט זיך אויסגעגלייכט מיטן מקח, און מע האט געשיקט נאך בראנפן
און מע האט געטרונקען לחיים. מע האט אונדז געווינטשעוועט, מיר
זאלן פארן געזונט, און קומען געזונט, און מאכן גוטע געשעפטן, און
פארדינען א סך געלט, און קומען צוריק, אם ירצה השם...
    
― פאוואליע! נישט אזוי גיך קומט מען צוריק פון אמעריקע! ―
זאגט מיין ברודער אליהו, און עס פארבינדט זיך א שמועס וועגן אמעריקע. הערש־לייב דער מעכאניק ווינטש זיך אזא שטיק גאלד, ווי מיר
וועלן אלע, אם ירצה השם, קומען צוריק פון אמעריקע. ווען נישט דער
„פריזיוו״, וואלט ער זיין פיניען, זאגט ער, ניט געלאזט פארן קיין אמעריקע. אמעריקע, זאגט ער, איז פע! פרעגט אים זיליע דער שניידער: ער
זאל קיין פאראיבל נישט האבן, מיט וואס איז אמעריקע פע? ענטפערט
אים הערש־לייב: דערפאר, ווייל אמעריקע איז א פאסקודנע לאנד. פרעגט
אים ווידעראמאל זיליע דער שניידער: ער זאל קיין פאראיבל נישט האבן,
פונוואנען ווייס ער, אז אמעריקע איז א פאסקודנע לאנד? ענטפערט
אים הערש־לייב, אז ער פארשטייט דאס אל־פי שכל. זאגט אים זיליע,
ער זאל אים געבן צו פארשטיין דעם שכל. הייבט אן הערש־לייב מעכאניק צו שטאמלען מיט דער צונג, געבן צו פארשטיין על־פי שכל. נאר
עס קלעפט זיך נישט א ווארט צו א ווארט, מחמת ער איז שוין א ביסל
אונטערן גלעזל. אלע זיינען אונטערן גלעזל. אלע פילן זיך גוט, אויסגעצייכנט גוט. איך אויך. נאר די מאמע מיינע באהאלט אלע מינוט דאס
פנים אין פארטוך און ווישט די אויגן. מיין ברודער אליהו קוקט אף
איר און זאגט צו איר שטילערהייט:
    
― גזלנטע! דו האסט קיין רחמנות נישט אף די אויגן! דו קוילעסט אונדז!...
  
― ד ―
    
איצט האט זיך אנגעהויבן א נייע חתונה ― געזעגענען זיך. פון
שטוב צו שטוב גייען מיר זיך געזעגענען. מיר זיינען שוין געווען בא
אלע אונדזערע קרובים, שכנים און באקאנטע. בא אונדזער מחותן, יונה
דעם בעקער, האבן מיר פארבראכט א גאנצן טאג. אונדזערע מחותנים
האבן געמאכט פאר אונדז א ווארמעס, צונויפגערופן די משפחה, געשטעלט ביר צום טיש. מיך האט מען אוועקגעזעצט באזונדערס מיט
מיין שוועגערנס שוועסטערל. אלטע הייסט זי. איך האב אייך שוין אמאל
דערציילט פון איר. זי איז עלטער פון מיר מיט א יאר און טראגט צוויי
צעפלעך, צונויפגעדרייט פון אונטן ווי א בייגל. מע האט זי מיר אמאל
גערעדט פאר א כלה. פון דעמאלט אן, אז מע זעט אונדז ביידן, רופט
מען אונדז: „די חתן־כלה״. פונדעסטוועגן, שעמען מיר זיך נישט ריידן
צווישן זיך. זי פרעגט בא מיר, אויב איך וועל נאך איר בענקען? ―
געוויס וועל איך נאך איר בענקען! נאכדעם פרעגט זי מיך, אויב איך
וועל איר שרייבן בריוולעך פון אמעריקע? ― געוויס וועל איך שרייבן
בריוולעך פון אמעריקע!
    
― ווי אזוי וועסטו שרייבן? דו קאנסט דען שרייבן?
    
― א טייערע מציאה אין אמעריקע זיך אויסלערנען שרייבן! ―
זאג איך און האלט די הענט אין די קעשענעס. אלטע קוקט אף מיר און
שמייכלט. איך ווייס, וואס זי שמייכלט. זי מאכט זיך א הארץ. זי איז
מיר מקנא, וואס איך פאר און זי נישט. אלע זיינען מיר מקנא, אפילו
יאסיע דעם נגידס יינגל, הענעך מיטן אויגל, זאל מיך קענען דערטרינקען
אין א לעפל וואסער! ער שטעלט מיך אפ און מאכט צו מיר מיטן אויגל:
    
― הער נאר, דו, דו פארסט קיין אמעריקע!
    
― יא, איך פאר קיין אמעריקע.
    
― וואס וועסטו דארטן טאן? גיין איבער די הייזער?
    
זיין גליק, וואס מיין ברודער אליהו איז דערביי נישטא. ער וואלט
אים געגעבן א „גיין איבער די הייזער״!... איך וויל זיך מיט אים
נישט אנהייבן, מיט אזא לאבוס. איך ווייז אים נאר א צונג און לויף
אוועק צו אונדזער שכנה פעסיע זיך געזעגענען מיט דער כאליאסטרע. א
היפשע כאליאסטרע. איך האב אייך שוין אמאל דערציילט פון זיי. אכט
שטיק, איינס אין איינס. אלע אכט רינגלען מיך ארום. זיי פרעגן מיך,
צי בין איך צופרידן, וואס איך פאר קיין אמעריקע? א שיינע מעשה,
נאר א קורצע! וואס טויג מיר גרויס ― זיי זיינען מיר גוט מקנא. מער
פון אלע איז מיר מקנא הערשל. אט דער, וואס מע רופט אים „ושתי״,
דערפאר וואס ער האט א גאלי אפן שטערן. ער לאזט פון מיר קיין אויג
נישט אראפ. ער זיפצט און זאגט צו מיר: „דו וועסט זיך עס אנזען
א וועלט!״
    
יא, איך וועל זיך אנזען א וועלט! ווי דערלעבט מען שוין!...
  
― ה. ―
    
שוין געקומען לייזער מיט די „אדלערס״. דריי ברענענדיקע פערד!
זיי קאנען נישט איינשטיין אף איין ארט. אדער זיי טופען מיט די פיס,
אדער זיי פארשקען מיט די נאזלעכער און באשפריצן מיר דאס פנים.
איך ווייס נישט וואס איך זאל טאן פריער: צי איך זאל קוקן אף די
פערד, צי איך זאל העלפן טראגן די פעקלעך מיט די קישנס אין וואגן
אריין? איך קאן באשטיין ביידע זאכן: איך שטיי בא די פערד און
זע, ווי מע טראגט די פעקלעך מיט די קישנס. א פולער וואגן מיט
פעקלעך און מיט קישנס. א גאנצער בארג מיט בעטגעוואנט. שוין צייט
אויפצוזעצן זיך און פארן. מיר האבן פינף און פערציק וויארסט צו דער
באן. אלע זיינען שוין דא: איך, און מיין ברודער אליהו, און מיין שווע־גערן ברכה, און אונדזער חבר פיניע, און זיין ווייב טייבל, און די גאנצע
משפחה זייערע: פיניעס טאטע, הערש־לייב דער מעכאניק, שניאור דער
זייגערמאכער, פיניעס שווער און שוויגער, דער מילנער מיט דער מיל־נערקע, און דער מומע קרייניס טאכטער מיטן פויגלש פנים, און אפילו
דער אלטער זיידע רב העסיע איז אויך געקומען אנזאגן פיניען, וויאזוי ער
זאל זיך פירן אין אמעריקע. פון אונדזער משפחה זיינען געווען נאר
אונדזערע מחותנים, יונה דער בעקער מיט זיינע בנים. אן עבירה, וואס
איך האב אייך ביז אהער נאך נישט באקענט מיט זיי. איצט איז נישט
די צייט. מיר פארן קיין אמעריקע. אלע דרייען זיך ארום אונדז, קוקן
אף אונדז, געבן אונדז עצות, מיר זאלן זיין געהיט פאר גנבים.
    
― אין אמעריקע איז נישטא קיין גנבים.
    
אזוי זאגט מיין ברודער אליהו און טאפט זיך בא דער קעשענע,
וואס די מאמע האט אים איינגענייט אין אזא ארט, וואס קיין גנב אין
דער וועלט וועט נישט איינפאלן, אז דארט זאל זיין א קעשענע. דארט
ליגט דאס גאנצע געלט, וואס מיר האבן אפגעלייזט פאר אונדזער האלבע
דירה. אפנים, ס׳איז דארט א היפשע פויטיקע. ווארעם אלע פרעגן אים,
צי האט ער כאטש גוט באהאלטן דאס געלט?
    
― גוט! גוט! האט קיין יסורים נישט! ― זאגט מיין ברודער
אליהו. עס איז אים שוין פשוט נמאס געווארן איטלעכן באזונדערס אפגעבן דין־וחשבון פארן געלט. דער עולם הייבט אן זאגן, מע זאל זיך געזעגענען. אלע הייבן אן זיך גרייטן צום געזעגענען. מע טוט זיך א כאפ
― נישטא די מאמע! ווו איז די מאמע? קיינער ווייס נישט, ווו איז
די מאמע! מיין ברודער אליהו איז אויסער זיך. אונדזער חבר פיניע האט
אינגאנצן פארלארן דאס האלדזטיכל. לייזער טרייבט האלדז און נאקן.
ער זאגט, אז מיר קאנען פארשפעטיקן די באן. שאט! אן גייט די מאמע.
דאס פנים איז איר רויט. די אויגן פארשוואלן. מיין ברודער אליהו פאלט
צו צו איר.
    
― וואס איז מיט דיר? ווו ביסטו געווען?
    
― אפן הייליקן ארט, זיך געזעגענען מיטן טאטן...
    
מיין ברודער אליהו קערעוועט זיך אפ אן א זייט. אלע בלייבן שטיין
אן לשון. זינט מיר פארן קיין אמעריקע איז דאס דאס ערשטע מאל, וואס
דער טאטע קומט טיר אפן זינען. עס טוט מיר א צופ באם הארצן. איך
טראכט מיך: „אלע פארן קיין אמעריקע, און דער טאטע נעבעך בלייבט
דא, אפן הייליקן ארט, איינער אליין״... לאנג טראכטן לאזט מען מיך
נישט. מע טוט אף מיר א הוק און מע הייסט טיר קריכן אפן וואגן. ווי
אזוי קאן איך קריכן אף אזא הויכן וואגן מיט אזא בארג מיט בעטגעוואנט? ס׳איז דא אן עצה: לייזער שטעלט מיר אונטער זיינע ברייטע
פלייצעס. פלוצים ווערט א קושעריי מיט א געוויין, א יללה. ערגער ווי
תשעה־באב. מער פון אלע וויינט די מאמע. זי פאלט אונדזער שכנה
פעסיע אפן האלדז און זאגט: „איר זייט מיר געווען א שוועסטער, געטרייער פון א שוועסטער!״... אונדזער שכנה פעסיע וויינט נישט, נאר
איר גראבער גיידער טרייסלט זיך, און גרויסע טרערן, ווי באב, קייקלען
זיך איבער אירע פעטע גלאנצנדיקע באקן. אלע האבן זיך שוין צעקושט,
נאר פיניע נאך נישט. זען פיניען קושן זיך ― דארף מען נישט קיין
טעאטער. מחמת ער האט א נידעריקע ראיה, טרעפט ער נישט ווו מע
דארף. אדער ער קושט אין בארד אריין, אדער אין שפיץ נאז, אדער ער
טוט זיך גאר א בוצקע אין שטערן. דערצו האט ער א טבע, אז ער גייט,
שפרינגט ער אונטער און פארטשעפעט זיך בא זיינע אייגענע פיס. איך
זאג אייך, פון פיניען קאן מען בלייבן אן א בויך לאכנדיק. דאנקען השם
יתברך, מיר זיצן שוין אין וואגן. דאס הייסט, איך האב געוואלט זאגן:
אפן וואגן. אויבן־אן, אף די קישנס און צווישן די קישנס, זיצן: די
מאמע, ברכה און טייבל. פאריטש (אקעגן) ― מיין ברודער אליהו און
אונדזער חבר פיניע; איך מיט לייזערן ― אף דער קעלניע. די מאמע
וויל אפילו, איך זאל מיך אוועקזעצן בא איר צופוסנס. זאגט אבער מיין
ברודער אליהו, אז אף דער קעלניע וועט מיר זיין בעסער. געוויס וועט
מיר זיין בעסער! אף דער קעלניע זע איך פאר זיך די גאנצע וועלט,
און די גאנצע וועלט זעט מיך. לייזער נעמט זיך צו דער בייטש. דער
עולם געזעגנט זיך נאך. די ווייבער וויינען.
    
― זייט געזונט!
    
― פארט געזונט!
    
― שרייבט אונדז פון אייער געזונט!
    
― זייט מצליח!
    
― פארגעסט אונדז נישט!
    
― שרייבט אלע וואך! למען השם, יעדע וואך א בריוו!
    
― לאזט גריסן משהן, מיט בתיהן, מיט מאירן, מיט זלאטען, מיט
חנה־פערלען, מיט שרה־רחלען, מיט זייערע קינדער.
    
― גאר פריינטלעך! זייט געזונט! זייט געזונט!
    
אזוי שרייען מיר אלע פונעם וואגן ארויס, און איך וואלט געמעגט
שווערן, אז מיר פארן שוין. לייזער האט געשענקט אלע דריי אדלערס
צו רעכטע שמיץ. איינעם האט ער מכבד געווען מיטן שטעקן אחוץ. די
רעדער קאטשען זיך. מיר שאקלען זיך און העצקען זיך. איך שפרינג
אונטער אף דער קעלניע און פאל שיער נישט אראפ פאר פרייד. עס
קיצלט מיך, עם גענדזלט מיך אין האלדז. עס גלוסט זיך מיר זינגען.
מיר פארן, מיר פארן, מיר פארן קיין אמעריקע!
מיר גנבענען די גרענעץ
  
― א. ―
    
פארן מיט דער באן איז א גן־עדן! מיט דער פור איז אויך נישט
שלעכט, נאר סע טרייסלט, און די זייטן טוען נאכדעם וויי סכנות. לייזערס
פערד פליען טאקע ווי די אדלערס, פונדעסטוועגן האבן מיר זיך גענוג
געשלעפט, ביז מיר זיינען געקומען צו דער סטאנציע. און אז מיר זיינען
געקומען צו דער סטאנציע, האבן מיר נישט געקאנט ארויס. מיר איז
געווען גרינגער פון אלעמען. איך בין דאך געזעסן מיט לייזערן אף דער
קעלניע. הארט איז טאקע געווען, און די ביינער האבן גוט וויי געטאן.
דערפאר האט מען געקאנט אראפשפרינגען אין איין מינוט. זיי האבן
שוין נישט געקאנט שפרינגען. איר ווייסט דאך ווער: מיין ברודער
אליהו מיט מיין שוועגערן ברכה, אונדזער חבר פיניע מיט זיין ווייב טייבל,
און די מאמע מיינע. ערגער פון אלע איז געווען די ווייבער. זיי זיינען
אריין און פארהרוזנעט געווארן! מע האט פריער באדארפט ארויסווארפן
פונעם וואגן אלע פעקלעך מיטן גאנצן בעטגעוואנט, און ערשט נאכדעם
שלעפן די ווייבער איינציקווייז. און דאס האט אלץ געטאן לייזער. ער
איז טאקע א בייזער ייד און שילט מיט טויטע קללות. ער איז אבער אן
ערלעכער, א געטרייער בעל־עגלה. אן עבירה, וואס ער האט אונדז אפגעווארפן מיט די פעקלעך און מיטן בעטגעוואנט אף דער סטאנציע פון
דער באן, און אליין איז ער אוועק זוכן פארשוינען אף צוריק. מיר זיינען
געבליבן אן אים עלנט, ווי אפן וואסער. ערשטנס, האט אונדז דער גוי
פון דער באן אנגעטאן צרות. ער האט זיך געטשעפעט צו אונדז פאר די
פעקלעך. און נישט אזוי פאר די פעקלעך, ווי פארן בעטגעוואנט. זיין
עסק, וואס מיר פירן א סך קישנס. די מאמע רעדט צו אים מיט גוטן.
 
 