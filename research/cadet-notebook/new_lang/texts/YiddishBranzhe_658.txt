

יוסף קערלער: „א פאעט און דיסידענט‟ 



 by borisbud 
September 20, 2017January 13, 2018 Filed under:
ווידעא 


דער פאעט יוסף קערלער (1918־2000) געהערט צו דעם דור יידישע שרייבערס, וואס זייער לעבן און שאפן באשטייט פון צוויי היפוכדיקע פעריאדן — סאוועטישער פעריאד און ישראלדיקער; אבער איין אקס — יידיש, ווי א שטייפע חוט־השדרה האלט און פאראייניקט די ביידע תקופות אין איין שאפערישער גאנצקייט.
די סאוועטישע מאכט, וואס האט ביים אנהייב קערלערן באגייסטערט און געגעבן אים די מעגלעכקייט צו ווערן א יידישער פאעט, האט שפעטער ביי אים די פען ארויסגעריסן — טאקע, ווייל ער איז געווען א נאציאנאלער פאעט — און אים פארשיקט אויפן ווייטן צפון, צו שמאכטן אין „גולאג‟. קערלערס פאעטיש ווארט, פול מיט היימישער לירישקייט און פאלקסטימלעכקייט, איז אבער נישט געווארן דערשטיקט; אדרבה, ס׳האט א קלינג געטאן קעמפעריש שארף און מיט א דיסידענטישן פראטעסט.
אין ישראל האט יוסף קערלער געשאפן זיינע בעסטע ווערק, געגרינדעט און רעדאקטירט ביז זיינע לעצטע טעג די איינציקע ליטערארישע אויסגאבע אין ירושלים אויף יידיש — „ירושלימער אלמאנאך‟. אינעם פילם דערציילט וועגן זיין טאטן ד״ר דב־בער קערלער, אליין א באקאנטער יידישער פאעט, וואס פובליקירט זיינע לידער אונטערן פסעוודאנים באריס קארלאוו.
ב. ס.
די רשימה פילמען פון דער סעריע „מאנאלאגן פון יידישע שרייבערס‟:
שירה גארשמאן, יאסל בירשטיין, מישע לעוו, אברהם קארפינאוויטש, יוסף קערלער, מיכאל בן־אברהם, יחיאל שרייבמאן, חיים ביידער, מרים האפמאן, א פרייטיק אין לייוויק־הויז.
צו באשטעלן דעם DVD וועגן אברהם קארפינאוויטש, ווי אויך אנדערע פילמען פון דער סעריע, גיט א קוועטש:
borissandler50@gmail.com

Share this:TwitterFacebookPrintLike this:Like Loading...

Related
 


Tagged: video 
Post navigation


Previous Post
גלובאקאיע: אנדענק וועגן א יידיש שטעטל 

Next Post
פארלוירענע שכנישאפט: יידן אין דעם קולטור־זכרון ביי די איינוווינער פון לאטגאליע 



