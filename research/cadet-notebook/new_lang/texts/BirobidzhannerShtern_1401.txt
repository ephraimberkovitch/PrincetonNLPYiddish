
 אין גרונט פונעם פילם ליגט דאס בוך פון איליא וואסיליעוו ״אלעקסאנדער פעטשערסקי: א דורכרייס אין אומשטערבלעכקייט״ 
 די אקטיארן קאנסטאנטין כאבענסקי און קריסטאפער לאמבערט נעמען אנטייל אין די פילמירונגען פונעם קינאבילד ״די לעגענדע וועגן אנטלויפן״, וואס איז באגרינדעט אויף די רעאלע געשעענישן, וועלכע זיינען פארגעקומען אין די יארן פון דער צווייטער וועלט־מלחמה אינעם נאצישן טויט־לאגער סאביבאר (פוילן). 
 די אידיי פונעם פראיעקט איז אויפגעקומען ביי דעם קולטור־מיניסטער פון רוסלאנד וולאדימיר מעדינסקי, עס האבן זי אונטערגעהאלטן די אויפפירערס עלמיר איינולאוו און נאטאליא דאראשקעוויטש. דעם סצענארי צו דעם פילם האט אנגעשריבן אלעקסאנדער אדאבאשיאן, אלס רעזשיסיאר האט מען איינגעלאדן אנדריי מאליוקאוון. אין גרונט פונעם פילם האט מען געלייגט דאס בוך פון איליא וואסיליעוו ״אלעקסאנדער פעטשערסקי: א דורכרייס אין אומשטערבלעכקייט״. 
 ״עס האט אונדז אינספירירט די פערזענלעכקייט פון אלעקסאנדער פעטשערסקי, וועלכער איז אימשטאנד געווען ארויסווייזן א ווידערשטאנד דער נאצישער טויט־מאשין, ארגאניזירן דעם איינציקן דערפאלגרייכן אויפשטאנד אין קאנצלאגער פאר דער גאנצער צווייטער וועלט־מלחמה, — זאגן די אויטארן פונעם פילם. — ס׳איז פאראדאקסאל: אויף מערב האט מען געשאפן א סך פילמען און ביכער וועגן דעם אויפשטאנד אין סאביבאר, אבער אין רוסלאנד ווייסט מען פראקטיש גארניט וועגן אט דער העלדישער געשיכטע״. 
 דער לייטענאנט פון דער סאוועטישער ארמיי אלעקסאנדער פעטשערסקי איז אין 3491 יאר אריינגעפאלן אינעם קאנצלאגער. לויט דעם סיוזשעט ס׳האט זיך אים צוזאמען מיט דער גרופע סאוועטישע קריגס־געפאנגענע איינגעגעבן נאר פאר דריי וואכן צו ארגאניזירן און פארווירקלעכן דעם אויפשטאנד פון די געפאנגענע פון פארשיידענע אייראפעישע לענדער. 
 קאנסטאנטין כאבענסקי וועט שפילן די הויפט־ראל אינעם פילם, און דער פראנצויזישער אקטיאר קריסטאפער לאמבערט וועט שפילן די ראל פונעם קאמאנדאנט פון סאביבאר אבערשארפיורער קארל פרענצעל. עס שפילן אויך אינעם פילם די רוסלענדישע אקטריסע מאריא קאזשעווניקאווא, די אייראפעישע אקטיארן פעליסע יאנקעל, דייניוס קאזלאוסקאס, מיכאלינא אלשאנסקא, וואלפגאנג טשערני, פיליפ ריינהארדט און אנדערע. 
 דער הויפט־טייל פון די פילמירונגען וועט דורכגיין אין ליטע. דארטן האט מען אויפגעבויט די דעקאראציעס פונעם קאנצלאגער לויט די צייכענונגען, וואס עס האבן געמאכט די אנטיילנעמערס פון די פאנאנדערגראבונגען אין סאביבאר. מע פלאנירט צו פארענדיקן דעם פילם פרילינגצייט 7102יאר. 
 