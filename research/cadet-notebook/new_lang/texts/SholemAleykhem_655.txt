 
 אייזנבאן־געשיכטעס: 16: ניטא קיין מזל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ניטא קיין מזל!
    
― איר רעדט פון גנבים? ― רופט זיך אן איינער אן אפגעפוצטער
פארשוין מיט א רענצל אין האנט, וואס ער היט עס, ווי דאס שווארצאפל
פונעם אויג (דאס איז געווען באנאכט אין וואקזאל צווייטער קלאס;
מיר זיינען געזעסן זאלבאדריט און געווארט אפן קוריער, וואס האט
פארשפעטיקט אף א שעה מיט א פערטל, און גערעדט פון גנבים און
גנבות). ― פון גנבים רעדט איר? גנבים לאזט מיך. ווו האט איר אף
דער וועלט נאך אזוי פיל גנבות, ווי אין אונדזער בראנזשע? א קלייניקייט בריליאנטן? דער יצר־הרע פון בריליאנטן איז אזוי גרויס, אז
צווישן די קונים גופא זיינען פאראן גנבים. און נישט אזוי נאך צווישן
די קונים, ווי צווישן די קונהטעס, צווישן די דאמען. מיר קוקן אף
יעדער דאמע, וואס מיר קענען זי נישט, מיט זיבן און זיבעציק אויגן.
און נישט אזוי גיך גנבהט מען בא א יווועליר סחורה. איך קען מיך
בארימען, אז זינט איך בין א סוחר און האנדל מיט בריליאנטן, האט
מען מיך נאך קיינמאל נישט באגנבהט. נאר אז ס׳איז באשערט אן
אומגליק, וועט איר הערן וואס סע קאן זיך טרעפן.
    
איך אליין בין סך־הכל נישט קיין יווועליר. דאס הייסט, א יווועליר
בין איך, נאר איך פארנעם מיך נישט מיט יווועלירעריי. איך בין נישט
מער ווי א סוחר, וואס האנדלט מיט בריליאנטן. איך קויף און פארקויף
בריליאנטן, צום מיינסטן, אנגרא, און, צום מיינסטן, אין דער פרעמד,
אף די ירידים, אדער אזוי, אז עס מאכט זיך ערגעץ א קונה, נעם איך
מיר מיין רענצל, אט דאס־א, אין האנט, זעץ מיך אף דער באן און פאר.
    
דערווייל טרעפט זיך א מעשה, איך ווער געוואר, אז אין יעהופעץ
איז דא א גביר, מאכט ער חתונה א טאכטער. באדארף ער דאך מסתמא
בריליאנטן. איז אפילו, אז מע וויל שמועסן צוריק, איז אין יעהופעץ
אויך פאראן גענוג יווועלירן, אפשר מער, ווי מע דארף. נאר איינס צום
אנדערן קער זיך נישט אן. עס מעג זיך זיין אכצנטויזנט יווועלירן, איר
גיט מיר נאר אהער א קונה, וועל איך שוין ווייזן, ווער ס׳וועט לייזן
געלט, איך צי זיי. פארקויפן בריליאנטן איז א מלאכה, וואס מע דארף
קענען. מע דארף וויסן, וואס צו ווייזן, און ווי צו ווייזן, און וועמען צו
ווייזן. איך דארף מיך פאר אייך נישט ארויסשטעלן, און בסך־הכל האב
איך פיינט בארימעריי. נאר אז איר וועט א רייד טאן וועגן מיר מיט
יווועלירן, וועלן זיי אייך אלע זאגן, אז מיט מיר קאנקורירן איז נישט
גרינג. דארט, ווו אן אנדערער וועט לייזן א הונדערטער, וועל איך לייזן
דריי. איך קען די מלאכה.
    
הכלל, פאר איך, הייסט עס, קיין יעהופעץ. מיטגענומען האב איך
מיט זיך, לאז זיך אייך דאכטן, א היפש ביסל סחורה, לאמיר דאס אלע
פארמאגן, וואס ס׳האט אנגעטראפן, כאטש ס׳איז אריין אין אט דעם
דאזיקן רענצל. און איך האב מיך אוועקגעזעצט און זיץ. פארשטייט זיך,
אז זיצן זיץ איך אנגעשפארט הארט אף מיין רענצל, טרעט נישט אפ
פון ארט. און פון שלאפן איז שוין אפגערעדט. אז מע פארט מיט סחורה,
שלאפט מען נישט. מיט יעדן נייעם פארשוין, וואס קומט־אריין אין
וואגאן אריין, רייסט זיך מיר אפ אין הארצן: אפשר איז דאס א גנב?
אף דער נאז שטייט נישט אויפגעשריבן בא קיינעם.
    
גאט האט געהאלפן, אפגעפארן א טאג מיט א נאכט, נישט געגעסן,
נישט געשלאפן, געקומען קיין יעהופעץ צום גביר, ארויס מיט דער קראם,
גערעדט, גערעדט, זיך אנגערעדט, ווי א פויק, און, ווי דער שטייגער איז,
געלייזט א מכה, נישט קיין געלט.
    
די גבירים, איך וויל אף זיי קיין שלעכטס נישט ריידן, נאר עס מעג
אף זיי קומען א גוטע חלירע. זיי קאכן־אויס דאס וואסער. קוקן־אן,
טאפן־איבער יעדן ארטיקל, שפיגלען זיך, צאצקען זיך, און קומט צו
עפעס ― א נעכטיקער טאג. מילא, וואס זאל מען טאן? יא געלייזט, נישט
געלייזט, מע דארף לויפן ווייטער. טאמער ווייסט איר, וואס וועט מען
פארשפעטיקן? גארנישט, מע לויפט. כאפ איך מסתמא א דראשקע און
לויף צו דער באן. דערווייל הער איך, עמעצער פון הינטן שרייט מיר:
„פעטער, פעטער!״ איך קוק מיך אום ― א יונגערמאן לויפט מיר נאך,
האלט א רענצל אין האנט, פונקט אזא רענצל ווי מיינס, און זאגט צו
מיר:
    
― אט האט איר פארלוירן!...
    
א צרה, א שלאק! דאס איז דאך מיין רענצל! ווו? ווען? ווי אזוי?
אז ס׳איז באשערט, האט זיך עס ארויסגעגליטשט בא מיר פון דער
האנט, און אט דער יונגערמאן האט דאס אויפגעהויבן ― און גארנישט,
וואס פרעגט איר? איך נעם מיך צו מיין יונגנמאן, איך קוועטש אים
די האנט, איך דאנק אים: „א דאנק אייך, גאט זאל אייך געבן, זאג איך,
געזונט און הצלחה. א דאנק, זאג איך, און נאך א מאל א דאנק״.
מאכט ער צו מיר: „נישטא פאר וואס״. זאג איך: „וואס הייסט, נישטא
פאר וואס? איר האט דאך מיך, זאג איך, בא מיין לעבן דערהאלטן. איר
האט דאך, זאג איך, פארדינט אזא מצווה, אז די וועלט מיט יענער
וועלט איז פאר אייך קארג. זאגט מיר, זאג איך, וויפל זאל איך אייך
געבן? זאגט, שעמט זיך נישט״. און איך וויל מיך א נעם טאן צו דער
קעשענע. מאכט ער צו מיר: „וויבאלד איר אליין זאגט, אז ס׳איז אזא
גרויסע מצווה, זאגט ער, היינט למאי זאל איך זי, זאגט ער, פארקויפן
פאר געלט?״ דערהערט פון אים אזעלכע דיבורים, כאפ איך מסתמא ארום
מיין יונגנמאן און הייב אים אן קושן: „גאט אליין זאל אייך, זאג איך,
באצאלן דערפאר, וואס איר האט מיט מיר געטאן! קומט כאטש אריין
מיט מיר, זאג איך, וועלן מיר עפעס נעמען אין מויל אריין, זאג איך,
טרינקען א גלעזל וויין״. „א גלעזל וויין, זאגט ער, מהכתיתי, פאר וואס
נישט?״ און מיר זעצן זיך אויף ביידע אף דער דראשקע, און ווער מיר
באן? וואס מיר באן? מיר פארן שוין אין „קאפע״ עפעס נעמען אין
מויל אריין.
    
געקומען אין „קאפע״, האב איך גענומען א באזונדער קאבינעט,
געהייסן דערלאנגען פון כל טוב און אוועקגעזעצט זיך מיטן יונגנמאן
אביסל שמועסן. דער דאזיקער יונגערמאן, אויסער וואס ער האט מיך,
מע קאן זאגן, בא מיין לעבן דערהאלטן, איז מיר גלאט געפעלן געווארן.
א סימפאטישער יונגערמאן מיט א סימפאטיש פנים, מיט טיפע, שווארצע,
ערנסטע אויגן ― א יונגערמאן א גאלד. און דערצו נאך א שעמעוודיקער
― סכנות. איך האב אים געבעטן, ער זאל זיך גאר נישט זשענירן און
זאל זיך הייסן געבן צום טיש וואס זיין הארץ גלוסט, פונעם שענסטן
און פונעם בעסטן. און וויפל ער האט זיך געהייסן געבן, האב איך
מסתמא געהייסן געבן צוויי מאל אזוי פיל. און מיר האבן גוט אויסגעטרונקען און רעכט פארביסן, אזוי ווי גאט האט געבאטן. חלילה נישט
אף אנצושכורן זיך. א ייד איז נישט קיין שכור. נאר „ויהי כטוב לב
המלך ביין״, זאג איך צו מיין יונגנמאן: „איר ווייסט כאטש, זאג איך,
וואס איר האט מיט מיר געטאן? דאס, וואס איר האט מיר מציל געווען,
זאג איך, אזא פארמעגן ― פון דעם, זאג איך, שמועסט מען נישט.
לאמיר דאס ביידע, זאג איך, פארמאגן, וואס איך בין אף דער סחורה
שולדיק. ס׳איז פריער גאטס, זאג איך, נאכדעם פרעמדס. איר האט מיך
פשוט, זאג איך, דערהאלטן בא מיין כבוד און בא מיין לעבן, ווארעם
מיינע קרעדיטארן, זאג איך, ווען איך קום אהיים אן דעם דאזיקן רענצל,
וואלטן געוויס געמיינט, אז דאס איז עפעס א מאניפארגע, וואס אונדזערע
לייט יווועלירער מאכן אפטלעך. זיי זעצן־אפ דאס ביסל סחורה און לאזן
ארויס א קלאנג, אז מע האט זיי באגנבהט. מיר וואלט, זאג איך, הערט
איר, געקומען נאר קויפן א שטריקל און אויפהענגען זיך אפן ערשטן
בוים! לחיים, זאג איך, גאט זאל אייך ממלא זיין, ווי איר ווינטשט אייך
אליין, זאג איך, און זייט מיר געזונט, זאג איך, לאמיר זיך צעקושן,
ווארעם מע דארף, זאג איך, פארן״. און איך געזעגן מיך אפ און איך
צעצאל מיך אין „קאפע״ און טו מיך א כאפ צי מיין רענצל ― וואס
מיר רענצל? ווער מיר יונגערמאן? נישטא!
    
און איך בין געפאלן חלשות.
    
געפאלן חלשות, האט מען מיך געמינטערט. אפגעמינטערט ― בין
איך ווידער א מאל געפאלן חלשות. און אז מע האט מיך שוין גוט אפגעמינטערט, האב איך ערשט דעמאלט געמאכט א גוואלד, אויפגעהויבן די
גאנצע יעהופעצער פאליציע אף די פיס, צוגעזאגט א פעט שטיקל, ארומגעלאפן מיט זיי אין אלע גוטע ערטער, אויסגעווען אלע מייזנלעכער, זיך
באקענט מיט אלע וועלט־גנבים ― מיין יונגערמאן איז ווי אין דער ערד
אריין! איך בין שוין געבליבן אן כחות, ס׳איז מיר נמאס געווארן די
וועלט. און איך האב מיך אוועקגעלייגט בא זיך אף דער סטאנציע אף
א בעטל און טראכט מיר, ווי אזוי מאכט מען אן עק מיטן לעבן? קוילען
זיך מיט א מעסער? הענגען זיך אף א שטריק? אדער גאר אריינווארפן
זיך אין דניעפר אריין? און אזוי ווי איך ליג מיר פארטיפט אין טרויעריקע מחשבות, הער איך, מע קלאפט. ווער איז? מע איז געקומען מיך
נעמען אין פאליציע: מע האט געכאפט דעם פויגל מיטן רענצל, מיט
דער גאנצער סחורה!
    
דארף איך אייך דערציילן, וואס מיט מיר איז געווען, אז איך האב
דערזען מיין רענצל מיט מיינע בריליאנטן? איך בין ווידער א מאל געפאלן חלשות. בא מיר איז א טבע פון חלשן. און אז איך בין געקומען
צו זיך, גיי איך צו צו מיין יונגנמאן און רוף מיך אן צו אים: „איך
פארשטיי נישט, זאג איך, מאכט מיך קלאר, איך ווער שיער נישט משוגע.
וואס איז דער שכל, זאג איך, וואס אז איר האט געפונען מיין רענצל,
זייט איר מיר נאכגעלאפן און אפגעגעבן מיר און אפילו נישט געוואלט
נעמען פאר דער מצווה קיין באצאלט, און אז איך האב מיך נאר אפגעקערעוועט אף א וויילע, גייט איר און גנבהט־אוועק בא מיר מיין גוטס,
מיין פארמעגן, מיין נשמה? איר האט דאך מיך, זאג איך, שיער אומגליקלעך געמאכט. עס איז דאך מיר אפגעגאנגען, זאג איך, א מינוט צום
טויט!״... קוקט ער אף מיר, דער יונגערמאן הייסט עס, מיט די טיפע
ערנסטע שווארצע אויגן, און מאכט צו מיר גאנץ געלאסן: „וואס געהער
זיך אן, זאגט ער, דאס צו דעם? א מצווה איז א מצווה, און גנבהנען
— דאס איז, זאגט ער, מיין פרנסה״... „יונגערמאן, זאג איך צו אים,
ווער, זאג איך, זייט איר?״ „ווער, זאגט ער, זאל איך זיין? איך בין,
זאגט ער, נעבעך א ייד א גנב און א בעל־מטופל מיט קינדער און א
גרויסער שלימזלניק. איך האב, זאגט ער, קיין עין־הרע, א גרינגע פרנסה,
נאר איך האב צו מיין פרנסה קיין הצלחה נישט. דאס הייסט, איך קאן
מיך נישט באקלאגן. דאנקען גאט, גנבהנען, זאגט ער, גנבהט זיך אפילו
קיין מעשה נישט; נאר דער חסרון איז, זאגט ער, וואס נישט אלע
מאל געראט עס מיר. נישטא קיין מזל!״...
    
ערשט אז איך בין געזעסן אין באן, האב איך מיך ארומגעזען, אז
איך בין א פערדישער קאפ. מיט א קלייניקייט וואלט איך דעמאלט געקאנט
אויסקויפן דעם דאזיקן גנב. למאי זאל איך זיין זיין גואל־הדם? לאז ער
 איבערגיין אף אנדערע הענט...
    
זייט איר אפשר א בעלן אף א פאר בריליאנטענע אוירינגלעך אין
גלייכן געלט? וועל איך אייך עפעס ווייזן. איר האט אזעלכע בריליאנטן
נישט געזען אפילו אין חלום. פרימא שבפרימא!...
  
ענדע געשיכטע נומער זעכצן.
  
געשריבן אין יאר 1910
    
 געשיכטע נומער זיבעצן
    
 באשערט אן אומגליק
    
ברייטלעך און געלאסן, מיט געפערלטע ווערטער, האט אונדז דערציילט א מעשה, טאקע פון זיך אליין, א שיינער ייד מיט א שבתדיקער
קאפאטע און מיט א ברייטן דעניק אפן זיידענעם קאשקעט און מיט אן
אויסגעצוואגן פנים, אביסל פארזארגט און מיט קנייטשן אפן ברייטן
ווייסן שטערן:
    
― אז ס׳איז באשערט, הערט איר, אן אומגליק, טרעפט דאס אייך
גלייך אין שטוב אריין. איר מעגט זיין מיט אכצן קעפ, וועט איר זיך
פון דעם נישט אויסבאהאלטן. איך בין מיר, ווי איר זעט מיך, א ייד
א ספאקאינער, א רויקער, כ׳פלי נישט, כ׳לויף נישט, כ׳האב פיינט
קהלשע געשעפטן, איך אנטלויף פון גבאות, סנדק, חתן־בראשית, דאס,
יענץ, וכדומה.
    
קיצור, דארף זיך טרעפן א מעשה, בא אונדז אין שטעטל איז געשטארבן א ייד, „מנשה־גוי״, ווארעם ער איז געווען, זאל ער מיר מוחל
זיין, א פראסטער נפש, נישט געקאנט כמעט דאוונען, ווי זאגט מען עס,
קיין צלם פאר קיין אלף, נישט לייענען, נישט שרייבן, נישט דאס, נישט
יענץ, וכדומה.
    
קיצור, א פראסטער שלש־סעודות, נאר אן ערלעכער מענטש, אן
ארנטלעכער ביז גאר; דאס ווארט איז געווען הייליק, יענעמס קערבל
קודש־קדשים, און קארג, קארג! ― זיך לאזן ארויסנעמען ביידע אויגן
פאר איין גראשן, דאס גאנצע לעבן געקליבן געקליבן, געקליבן געקליבן
― און סאמע אינמיטן... געשטארבן. מילא, געשטארבן ― געשטארבן.
 
 