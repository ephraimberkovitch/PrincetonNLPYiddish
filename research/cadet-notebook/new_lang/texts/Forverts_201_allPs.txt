 מיר, א פינעף קאלעדזש־סטודענטן, האבן איין מאל, אין די 1970ער יארן, זיך געטראפן אויף א זיצונג פון דער יוגנט־ארגאניזאציע, יוגנטרוף, אין א דיינער אויף דער וועסט־סייד פון מאנהעטן. 
 פונקט אין דער בודקע אנטקעגן, האבן זיך פלוצלינג אוועקגעזעצט דער שרייבער יצחק באשעוויס מיט זיין פרוי, אלמא. ווי ס׳איז גוט באקאנט, האט באשעוויס יארן לאנג געוווינט אין יענער געגנט. 
 יוגנטרוף איז אים נישט געווען פרעמד. ער האט שוין געהאט גערעדט אויף אונדזער יערלעכן צוזאמענפאר און נישט איין מאל איז ער געקומען ווי א גאסט אין ד״ר מרדכי שעכטערס קלאסן אין קאלומביע־אוניווערסיטעט, כדי זיך צו טרעפן מיט די סטודענטן. 
 איצט, ווארטנדיק אויפן סארווער האט ער, א פנים, דערהערט ווי מיר שמועסן אויף יידיש. האט ער זיך אויפגעשטעלט און איז צוגעקומען צו אונדזער בודקע. מיר האבן אים באגריסט און דערקלערט אז מיר האלטן אין מיטן פירן א יוגנטרוף־זיצונג. 
 זעענדיק, א פנים, ווי ווייניק מענטשן ס׳זענען געקומען אויף אט דער זיצונג האט ער אונדז דערציילט, אז אין ווארשע איז א מאל געווען א יידישע פארטיי וואס האט געהאט אזוי ווייניק מיטגלידער, אז ווען מע האט אפגעהאלטן א זיצונג האט מען געדונגען א פיאקער, זיך אלע אריינגעזעצט אין אים, און אפגעהאלטן די זיצונג בשעת דער בעל־עגלה איז איין מאל ארומגעפארן די געגנט. 
 מיר האבן זיך אלע גוט צעלאכט… 
