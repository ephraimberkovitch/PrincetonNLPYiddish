 
 דער בלוטיקער שפאס: 31: משוגע געווארן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס איין־און־דרייסיקסטע קאפיטל
    
  מ ש ו ג ע  ג ע וו א ר ן
    
שרה שאפירא האט זיך ניט טועה געווען דערמיט, וואס זי האט
איר שליחות ארויפגעלייגט אויף טומארקינען, אז ער זאל רעדן
מיטן קווארטיראנט, ווארעם ווער וואלט זיך דאס אונטערנעמען, ניט
זייענדיק קיין שדכן, רעדן וועגן אזא „איידעלע מאטעריע״?
    
טומארקין, ווי נאר ער האט דערהערט פון שרה שאפירא, וועגן
וואס דא האנדלט זיך, אזוי האבן די אויגן גענומען ארויסלויפן
ביי אים, ווי די מייזלעך, און יעדעס הערעלע באזונדער האט ער
גענומען גרייזלען גיך־גיך, און האט זי בארויקט, זי זאל זיין זיכער,
אז ער וועט שוין מיט אים רעדן אקוראט, אקוראט.
    
― אבער איידל, פארשטעלט! ― האט אים שרה אנגעזאגט א
מאל צוואנציק. ― און שטיל, קיינער זאל ניט הערן.
    
― פארשטעלט, פארשטעלט! ― האט ער איר צוגעגעבן, אליין
ניט הערנדיק, וואס ער רעדט. ער האט זיך שוין געריסן גיין
רעדן מיט אים טאקע באלד, די רגע. האט אים שרה אפגעהאלטן,
געגעבן אים נאך א מאל און נאך א מאל אלץ די אייגענע
אינסטרוקציעס, וואס ער זאל רעדן, און ווי אזוי ער זאל רעדן, ווארעם
ס׳איז ניט קיין שפילכל, ס׳איז אן „איידעלע מאטעריע״...
    
― אן „איידעלע מאטעריע״, ― האט איר טומארקין נאכגעזאגט
איטלעכס ווארט און דווקא הויך, אויף א קול.
    
― ששש... שרייט ניט אזוי הויך. וואס שרייט איר? מע ווערט
פון אייך ניט גליקלעך! ― שטילט אים אן שרה. ― געדענקט־זשע,
בסוד, קיין בן־אדם זאל ניט וויסן!
    
טומארקין זאגט איר נאך איטלעכס ווארט און קלייבט זיך גיין
    
― קיין בן־אדם ניט וויסן!
    
― קיין פויגל ניט!
    
― קיין פויגל ניט.
    
― וואס פאר א טבע ביי אייך ― פאלט אן אויף אים שרה ―
נאכרעדן יענעם, ווי א פאפוגיי?
    
― ווי א פאפוגיי... ― זאגט ער איר נאך דאס ווארט אויך און
פארכאפט זיך אבער באלד און בארויקט זי: ― איר מעגט זיך
פארלאזן. איר מעגט זיין זיכער. עס וועט זיין רעכט. עס וועט זיין
גוט. אויסגעצייכנט גוט!
    
און טומארקין איז אוועק רעדן מיט ראבינאוויטשן פארשטעלט.
    
די לעצטע צייט זענען די צוויי אוועק אין זייער חברשאפט אזוי
ווייט, אז ס׳איז ניט אריבער כמעט קיין טאג, מע זאל זיך ניט
זען, און מע איז געווארן גאנץ נאענט אויף „דו״.
    
― הער נאר אויס, ― האט צו אים טומארקין געזאגט, באלד ווי
ער איז נאר אריינגעקומען צו אים אין זיין חדרל אריין,
געטראפן אים ביים שאקלענדיק טישל זיצן און שרייבן א בריוו, ―
הער נאר אויס, וואס איך וועל דיר זאגן. לייג אוועק אלע ארבעט,
מאך נאר צו גוט די טיר און זעץ דיך אוועק אויף דיין
איין־און־איינציק בענקל, אט דא ביים פענצטער, איך וועל זיצן אויפן
בעטל, גלייך אקעגן דיר, איך זאל קאנען זען דיין פנים, ווארעם
איך האב מיט דיר צו רעדן א נויטיקע זאך, א סוד...
    
ראבינאוויטש איז בלאס געווארן, אז ער האט דערהערט א
„סוד״... דאס ערשטע, וואס אים איז איבערגעגאנגען אויף דער
מחשבה, אין געווען: ― מען איז געוווירע געווארן, ווער ער איז...
נאר ווייל בטבע איז ער ניט פון די איבערגעשראקענע יינגלעך, איז
ער אויסגעשטאנען, צוגעמאכט די טיר, געגעבן א ווארף מיט דער
פאטלע האר און אוועקגעזעצט זיך קענען זיין חבר א פנים קעגן
א פנים:
    
― א סוד? רעד, וועלן מיר הערן פון דיר סודות.
    
טומארקין האט גענומען בלעטערן דאס בוך, וואס אין געווען
ביי אים אין די הענט, גיך־גיך, ווי זיין שטייגער איז, ווארעם אז
ער רעדט, מוז ער עפעס טאן בעת־מעשה מיט די הענט, און איז
צוגעטראטן צום ענין גלייך, אן א שום הקדמות:
    
― זאג נאר, וואס איך וועל דיך פרעגן. דו האסט ליב דער
בעל־הביתטעס טאכטער און דער בעל־הביתטעס טאכטער האט ליב
דיך, ― וואס ציסט דו די עצמות?
    
אונטער ראבינאוויטשן האט דאס בארימטע בענקל מיטן
אויסגעטריפעטן געזעסל, וואס מע רופט עס „ווינער שטול״, געגעבן
א טרעשטש, און ער האט געוואלט געבן א שטיי אויף, האט אים
טומארקין צוגעהאלטן מיט ביידע הענט, געקוקט אים גלייך אין די
אויגן אריין:
    
― זיץ־זיץ, וואס ביסט דו געווארן אזוי רויט? מיט מיר
באדארפסט דו זיך, ברודער, ניט צערעמאניען. מיט מיר קאנסט דו
רעדן ריינע דיבורים ― זאג מיר, וועלכעס קוועטשט דיך?...
    
פאר אונדזער ראבינאוויטשן איז דאס געווען אזוי
פלוצעם־אומגעריכט, אן ער האט די ערשטע מינוט פארלוירן די פעיקייט צו
רעדן. ער האט נישט געקאנט פארשטיין, ערשטנס, ווי רעדט מען
דאס מיט אזא לשון וועגן אזא זאך, וואס איז ביי אים דאס סאמע
פארבארגנסטע, דאס סאמע הייליקסטע, וואס ער האט זיך שוין דעם
מוח דערויף צעבראכן טראכטנדיק?... און צווייטנס, פון וואנען ווייס
עס טומארקין? ניט שוין־זשע פון איר אליין? און א מישמאש פון
געפילן און געדאנקען האבן אים אונטערגעכאפט און אויפגעהויבן
פונעם ארט, און ער האט גענומען ארומשפאנען הין און צוריק
איבערן חדר. דערנאך האט ער זיך אפגעשטעלט:
    
― הער אויס, טומארקין, דו ביסט אן ערלעכער, אן
ארנטלעכער מענטש. איך האב דיך דערקענט. זאג מיר נאר איין זאך:
פון וואנען ווייסט דו דאס?...
    
― וואס איז דיין עסק, פון וואנען איך ווייס? אבי ס׳איז אן
אמת. אבער ס׳איז דאך אן אמת? אן אמת? דו וועסט דאך ניט
אפלייקענען.
    
― ניט דאס, נארעלע, איך מיין אן אנדער זאך. איך מיין,
איך וויל וויסן, אויב זי אליין האט דאס דיר געזאגט. איך דארף
עס וויסן...
    
טומארקין האט זיך אויפגעהויבן און צוריק אוועקגעזעצט.
    
―― משוגע ביסט דו? ע, ביסט דו דאך טאקע א גרויסער נאר,
ווי איך זע ארויס! אויף וויפל איך קען זי ― און איך קען זי א
סך ווינציקער ווי דו ― איז זי ניט אזעלכע. זי וועט זיך גיכער לאזן
אפשניידן ביידע הענט, איידער רעדן מיט א זייטיקן מענטשן
וועגן אזא זאך...
    
נאך די דאזיקע ווערטער האט שוין ראבינאוויטש פארשטאנען
וועמענס קאפ דאס איז, און איז געווען ניט זייער צופרידן. ער
וואלט בעסער וועלן, אז דאס זאל שטאמען פון איר אליין, פון
בעטין, ווארעם זינט ער קען זיך מיט איר און האט זי ליב, גייט
אויס נאך אירע טריט, האט ער פון איר קיין ווארט געהערט. ער
איר האט זיך שוין וויפל מאל ארויסגעזאגט, אויב נישט אינגאנצן,
איז מיט האלבע ווערטער, מיט אנצוהערענישן ― און זי אים קיין
האלב ווארט אפילו. אמת, ער האט געזען, אז זי איז צו אים ניט
ווי צו אנדערע... ער האט געפילט מיטן גאנצן הארצן, אז ער
איז איר נאענט... ער וואלט אבער וועלן אויך הערן פון איר
מויל דאס גוטע ווארט... איז ניין! אלצדינג: רעדן, שפאסן,
קאטאוועס מאכן, ווערטלען זיך, שפאצירן גיין ― דאס יא, וויפל
איר ווילט. נאר קיין איינציקס ווארט אזעלכס, ווי ער וואלט
וועלן... און ווער שמועסט, פון יענעם אוונט אין טעאטער, נאך
זייער באגעגעניש מיט דעם ווייסן־אונטערשלאק לאפידוס, איז זי גאר
געווארן צו אים אזוי, אז ער קאן זי ניט תופס זיין: אט איז זי
קאלט ווי אייז, אט איז זי צו אים צוגעלאזט, ווייך, לעבעדיק,
פריילעך, און אט איז זי שוין ווידער ערנסט, פארביסן, פארטראכט,
ווי א ספינקס, טויט, ווי א מארמאר. ניין, ער הייבט ניט אן צו
פארשטיין אט דאס מיידל...
    
― בעטי, איר ווייסט? ― האט ער איר אמאל א זאג געגעבן ―
איר זענט פאר מיר א רעטעניש.
    
― מע דארף ניט האבן קיין גרעסער רעטעניש, ווי איר
זענט, ― האט זי אים אפגעענטפערט און איבערגעטראגן דעם שמועס
אויף אן אנדער זאך און ארויסגעדרייט זיך פון זיינע הענט.
    
― הכלל, ניטא קיין לשון, ― מאכט צו אים טומארקין,
בלעטערנדיק ווידער דאס בוך, וואס ליגט ביי אים אויף די קניעס,
גיך־גיך, א בלעטל נאך א בלעטל. ― איך וויל הערן ווערטער וויל
איך הערן.
    
― וואס קאן איך דיר זאגן? ― ענטפערט אים ראבינאוויטש,
ווידער ארומשפאנענדיק פארטיפט אין זיינע מחשבות. ― איך קאן דיר
דערויף גארניט זאגן...
    
― פארוואס, למשל?
    
― דערפאר, ווייל ס׳איז פאראן זאכן אזעלכע, וואס מע קאן
פון זיי ניט רעדן אפילו מיטן סאמע נאענטסטן מענטשן... פאראן
זאכן...
    
טומארקין טוט א ווארף אפ דאס בוך:
    
― פאראן זאכן... פאראן זאכן... איך ווייס, וואס דו
ווילסט זאגן!
    
ראבינאוויטש שטעלט זיך אפ:
    
― וואס וויל איך זאגן?
    
― דו ווילסט זאגן, אז צווישן אייך איז א תהום... אז זי איז
א ארעם מיידל, און דו ביסט א פרינץ, האסט א מומע א
מיליאנערשע, וואס דו ביסט איר איינציקער יורש... איך ווייס, איך ווייס
דאס אלצדינג. און אויב אזוי... (טומארקין איז אויפגעשטאנען פון
בעטל און א קוק געגעבן אים גלייך אין די אויגן אריין)... אויב
אזוי, דארף איך דיך אנרופן מיטן רעכטן נאמען: דו ביסט א
פאדליעץ!
    
דער עפעקט פון די דאזיקע ווערטער איז געווען גאר ניט
אזעלכער, ווי טומארקין האט געווארט. אנשטאט דעם, אז זיין חבר זאל
אויפשפרינגען ווי אן אפגעבריטער, ווערן אין כעס אדער וועלן
זיך פארענטפערן, האט זיך ראבינאוויטש אנגעבויגן ביז צו דער ערך,
אויסגעבויגן און נאך א מאל אנגעבויגן, זיך געכאפט מיט ביידע הענט
ביי די זייטן און גענומען לאכן אזוי שטארק, גלייך ווי הונדערט
שדים וואלטן אים געקיצלט הינטער די פאכוועס. צום סוף איז ער
אזש אנידערגעפאלן אויפן בעטל און האט זיך גענומען קייקלען און
קאטשן פון איין זייט אויף רעד אנדערער און לאכן אלע מאל
העכער און שטארקער, אזוי לאנג, ביז עס האט זיך געעפנט די טיר
און עס האבן זיך אריינגעריסן פריער שרה, דערנאך בעטי, ביידע
איבערגעשראקן, טויט ווי די וואנט:
    
― וואס איז? וואס איז דא געשען?
    
― אייער קווארטיראנט איז משוגע געווארן! ― האט זיי
טומארקין א זאג געגעבן מיט כעס, געכאפט דאס בוך מיטן היטל און איז
אוועק ― ואיננו!
    
פון דעמאלט אן האבן ניט די שאפיראס, ניט זייער
קווארטיראנט נישט געהערט פון טומארקינען מער.
    
― פארפאלן געווארן דער „שלימזל״, ווי אי וואסער אריין! ―
האט געזאגט שרה, ― און קיינער האט אזוי נישט געבענקט נאך
אים, ווי שרה, ווארעם ער האט אוועקגעטראגן מיט זיך איינעם פון
אירע סאמע טייערע און פארבארגענע סודות...
    
 דאס צוויי־און־דרייסיקסטע קאפיטל
    
 ע ר ב ־ פ ס ח
    
אין דרויסן האט זיך געשטעלט ערב־פסח.
    
די זון האט געשיינט ערב־פסחדיק. עס האט געשמעקט
ערב־פסחדיק, און די גאנצע יידישע גאס האט אויסגעזען ערב־פסחדיק,
גאר נישט קוקנדיק דערויף, וואס ווי יידיש די גאס זאל ניט זיין,
ווי זי זאל ניט זיין געפאקט מיט אחינו־בני־ישראל, געפינט זי זיך
דאך אין אזא שטאט, ווו ניט יעדער געמלטער קאן האבן די
זכיה איבערצונעכטיקן אין איר א נאכט...
    
אנקוקנדיק די פארדריפעטע הייזלעך, די אפגעריסענע יידן,
די פארשמאדערטע ווייבער, די האלב־נאקעטע קינדער, און
צוהערנדיק זיך צו די קולות מיטן געפילדער, וואס טראנען זיך פון די
הייזער, פון די קלייטן און פון דעם גאנצן קווארטאל ארום און ארום,
קאנט איר זיכער מיינען, אז איר געפינט זיך אין דער רעכטער
הושטשע פונעם רעכטן געדיכטן יידישן תחום, ווו מע ווייסט ניט
פון קיין פאליציע, פון קיין „סטארשי דווארניק״ און פון קיין
„פראוואזשיטעלסטווע״.
    
די אייגענע אויסגעמאטערטע און פארצווייפלטע פנימער פון די
יידן. די אייגענע אויסגעמוטשעטע, צום מיינסטן מעוברתע ווייבער.
די אייגענע שטענדיק־הונגעריקע קינדער. דאס אייגענע יאגעניש און
לויפעניש, וואס דארטן, אין דער געבענטשטער „טשערטא״. דאס
אייגענע רייסעניש און בייסעניש פאר א הארטן גראשן, פאר א
שטיקל טרוקן ברויט, פאר א נאס פארשימלט ווינקל אויף דעם קאפ
אנצושפארן. די אייגענע כף־הא׳עדיקע קרעמלעך, צען־רובלדיקע
 
 