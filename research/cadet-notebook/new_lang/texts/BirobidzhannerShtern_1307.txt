
 אברהם קארפינאוויטש 
 אברהם קארפינאוויטש&nbsp;(1913–2004)&nbsp;–&nbsp; א יידישער שרייבער. איז געבוירן געווארן אין ווילנע אין 3191, אין א ליטערארישער משפחה. זיין טאטע, משה קארפינאוויטש איז געווען דער דירעקטאר פונעם יידישן טעאטער, זיין ברודער מלך – א שרייבער און זשורנאליסט, און זיינע שוועסטער, דינה און ריטע – אקטריסעס פונעם יידישן טעאטער. 
 אברהם האט זיך געלערנט אין דער ווילנער רעאל־גימנאזיע, ווו צווישן די לערערס זיינען געווען דער אנגעזעענער יידישער מחבר משה קולבאק און דער באדייטנדיקער ליטערארישער קריטיקער מאקס עריק. קארפינאוויטש איז פון די יונגע יארן געווען באגייסטערט פונעם יידישן סאציאליזם, פון בונד, און געווען א מיטגליד פון דער בונד־יוגנט־ארגאניזאציע ״צוקונפט״. 
 אברהם האט איבערגעלעבט די צווייטע וועלט־מלחמה אינעם סאוועטן־פארבאנד. אין 4419 האט ער זיך אומגעקערט קיין ווילנע און אוועקגעפארן פון דאנען קיין בעלגיע. אין 1946 איז ער געווארן איינער פון די ארגאניזאטארן פון דער אומלעגאלער עליה קיין ארץ־ישראל. מען האט אים אינטערנירט אין א פילטראציע־לאגער אין ציפרעס, ווו ער איז געווען זייער אקטיוו אין קולטורעלן און געזעלשאפטלעכן לעבן פונעם לאגער. 
 אברהם האט פרובירט צו אנטלויפן פונעם לאגער, אבער מען האט אים געכאפט און פארמשפט צו 5 יאר תפיסה, פון וואנען מען האט אים באפרייט אין 1949, און ער איז אנגעקומען קיין ארץ־ישראל. דארט האט ער געארבעט במשך פון מער ווי 30 יאר ווי אן אדמיניסטראטאר פונעם פילארמאנישן ארקעסטער. אין דער זעלבער צייט האט ער זיך געלערנט און כסדר געשריבן די ארטיקלען און דערציילונגען אין די פארשידענע פעריאדישע אויסגאבעס איבער דער וועלט. 
 אין 1951 איז אברהם קארפינאוויטש געווארן דער מיטגליד פון דער ליטערארישער גרופע ״יונג ישראל״ בראש פון אברהם סוצקעווערן. ער האט ארויסגעגעבן זיין ערשטן ראמאן ״דער וועג קיין סדום״ אין 1959. די צענטראלע טעמע פון זיין שאפונג פארנעמט זיין היימשטאט ווילנע. אברהם איז געווען פארליבט אין ווילנע און האט איינגעזאפט אין זיך אלע פיטשעווקעס פון ווילנער לעבן, סיי אינטעלעקטועלע, סיי פשוטע. ספעציעל האט ער געקאנט אינטים די ווילנער אונטערוועלט, געווען פארליבט אין ווילנער יידיש, און באזונגען די פראסטע און אפט מאל נידעריקסטע שיכטן פון דער ווילנער יידישע געזעלשאפט, ווייל זיי זיינען געווען אן אינטעגראלער,&nbsp; אומצעשעדלעכער טייל פון ווילנער יידן. ער האט דערקלערט, אז וועגן די גרויסע ווילנער יידן וועט מען סיי ווי סיי שרייבן און דערמאנען, אבער די נידעריקסטע, די אונטערוועלט וועט ער באשרייבן זיי צו פאראייביקן און פארגעדענקען, ווייל זיי זיינען אויך אומגעקומען אין פאנאר. אין פאנאר זיינען זיי אלע געווען גלייך און קארפינאוויטש איז געווען איינער פון די לעצטע וואס האט זיי אזוי קינסטלעריש פאראייביקט. 
 אברהם קארפינאוויטש איז געשטארבן אין 2004, צוויי חודשים פאר זיין 91סטן געבורטסטאג. 
 הארבסט 1991 יאר האט אברהם קארפינאוויט אין משך פון א חדוש געוווינט אין ביראבידזשאן, וווהין ער איז געקומען פון ישראל – ער איז געשיקט געווארן דורך דעם אוניווערסיטעט פון בר־אילן צו געבן לעקציעס אין ביראבידזשאנער פעדאגאגישן אינסטיטוט (איצט – דער אוניווערסיטעט אויף שלום־עליכמס נאמען). אברהם קארפינאוויטש איז דאן געווען א רעדאקציע־מיטגליד פון דער תל־אביבער טאג־צייטונג ״לעצטע נייס״. בעת זיין וויזיט קיין ביראבידזשאן האט קארפינאוויטש געארבעט אין דער צייטונג ״ביראבידזשאנער שטערן״ און פובליקירט אויף אירע בלעטער זייער אינטערעסאנטע ארטיקלען, אנגעפילט מיט טיפסטער ליבע צו דער יידישער שפראך. 
 
 
 
 
 &nbsp; 
 דא לייגן מיר פאר אייער אכטונג זיין ארטיקל, וואס איז געווען פארעפנטלעכט אין ״בש״ דעם 3טן אקטאבער 1991 יאר. 
 די פרייד פון יידיש 
 &nbsp; א.&nbsp; קארפינאוויטש 
 איר זאלט פרעגן אן ענגלענדער, צי האט ער פרייד פון ריידן ענגליש, וועט ער אייך אנקוקן ווי א משוגענעם, וואס הייסט האבן א פרייד פון ריידן א שפראך? מע רעדט און מען טראכט זיך גארנישט אריין. מע קריגט זיך מיט דער ווייב, מע דערקלערט זיך אין ליבע, מע בעט העכערן דעם לוין פאר דער ארבעט, מע זידלט דעם פרעמיער־מיניסטער – אלץ אין דער זעלבער שפראך. מע טראכט גארנישט דערביי, צי האט מען פרייד, ווען מע טוט עס אלץ אין ענגליש, צי פראנצייזיש, צי יאפאניש, צי אפילו אין טערקיש. יעדעס פאלק מיט זיין לשון. 
 מיט יידיש, אבער, איז עס ליידער ניט אזוי. גרויסע טיילן פון אונדזער פאלק נוצן די לאנד־שפראכן, ווו זיי וווינען און ריידן יידיש איז פארוואנדלט געווארן אין א באזונדערן יום־טוב, פון וועלכן מיר דארפן געניסן א באזונדערע פרייד. א פרייד, וואס פארייניקט אונדז אין איין משפחה . אט בין איך א יידישער שרייבער און פיל זיך פארבונדן מיט אלע יידן אין גארער וועלט, ווי מיט ברידער און שוועסטער, ווי מיט נאענטע קרובים. אט זיץ איך אין דער רעדאקציע פון דער צייטונג ״ביראבידזשאנער שטערן״, שרייב אן ארטיקל און פיל זיך פארבונדן מיט דעם ביראבידזשאנער יידישן שבט דורך הונדערטער אומזעבארע פאדעם פון אפשטאם און בענקשאפט צו אלץ, וואס איז חורב געווארן און פארשניטן געווארן דורך דער שווערד פון די רוצחים אין אונדזער חורבן. מע זאל&nbsp; אונדז פארווארפן אויף א ווייטן ברעג, ערגעץ אין א מידבר, וועלן מיר נאך איין טאג זיין צוזאמען און זיך פילן ווי קרובים. וועט מען פרעגן פארוואס? ווייל נאך דעם, וואס מיר האבן איבערגעלעבט – נאך די געטאס, נאך די לאגערן, נאך די מלחמות, נאכן פארלירן אונדזערע טייערסטע.&nbsp; נאך דעם, ווי מע האט צעבראכן אונדזערע היימען – נאך אט דעם ים פון פארלוסטן, וואס בויגן אונדז דעם קאפ בעתן דערמאנען זיך וועגן זיי – איז אין אט דעם פינצטער ים פון זכרונות וועגן&nbsp; יענער צייט, האבן מיר איין ליכטיק אינדזעלע, וואס גיט אונדז א טראפן פרייד. דאס אינדזעלע הייסט יידיש־לשון. &nbsp; און וואס מער מיר שפאנען אויף דעם שטיקל באדן,&nbsp; וואס די כוואליעס פון דער צייט ווילן אים דערטרינקען, אלץ מער פרייד ברענגט אונדז דער מינדסטער אפקלאנג פון יידיש אין אלע זיינע פארביקע נואנסן און שאטירונגען. ווייל&nbsp; יידיש איז די היים, די היים פון טאטע־מאמע. יידיש איז דאס שטעטל, פון וואנען מיר שטאמען. דאס איז דער ניגן פון אונדזערע זיידעס. יידיש איז דאס מעשה־ביכל, וואס די באבע האט געלייענט. יידיש איז די טעאטער־פארשטעלונג. שבת נאך מיטיק האט מען דארט געזונגען אויף דער בינע לידער, וועלכע האבן געהאלפן איבערקומען א שווערן ארבעטס־טאג אין דער וואכן. אונדזערע קינדער דארפן וויסן, אז מיר האבן גענוצט יידיש ניט בלויז אינעם טאגטעגלעכן לעבן, נאר אויך צו דערפרייען די נשמה שבת און יום־טוב. מע דארף זיי דערציילן וויפל פרייד ליגט אין אונדזער יידיש לשון. זאלן זיי וויסן, אז דאס ווארעמע יידישע פידעלע, וואס האט אויפגעהערט שפילן אויף דער יידישער גאס, איז דערפאר, ווייל מערדער האבן צעריסן זיינע סטרונעס . 
 מע וועט זאגן, אז יידיש איז שוין מער ניט קיין איינגעהער אין אונדזערע הייזער, ווי עס איז געווען אמאל. ס׳איז אמת; אבער אויב יידיש איז ניט פאראן אין אונדזערע שטיבער, איז זי פאראן אין אונדזערע הערצער, און אין א הארץ, ווי באוווסט, פארהיט זיך אלץ בעסער. אין הארץ קאן זיך פארקריצן דאס יידישע ווארט און מאכן ציטערן אונדזער געמיט. אין דרוק פון דער צייט האט מען פארגעסן, אז יידיש איז דאס איינציקע לשון אויף דער וועלט, וואס איז געשטאנען קעגנאיבער דעם מאשין־געווער פון אונדזער גרויזאמסטן שונא! יידיש איז ניט אפגעשוואכט געווארן, ווייל אירע באנוצער האבן אים פארווארפן. יידיש איז אפגעשוואכט געווארן, ווייל מע האט אירע באנוצער אומגעבראכט! די קעגנער פון ארופזעצן צוריק אויפן קאפ פון אונדזער לשון יידיש די פארדינטע קרוין, פארגעסן, אז נאך איווריט איז יידיש די צווייטע שפראך, וואס באניצט זיך מיט דעם פירקאנטיקן אות פון דער תורה און דעריבער דארף זי זיין הייליק ביי אונדז, אזוי ווי דאס לשון פון דער תורה. אונדזערע נאענטסטע האבן געשעפטשעט אין דער לעצטער רגע פאר זייער אומקום יידישע ווערטער. זיי זיינען אוועק אין זייער לעצטן וועג מיט יידיש אויף די ליפן. אין אוישוויץ האט מען ניט גערעדט קיין איווריט. 
 מע קאן צו אונדז קומען מיט טענות, אז יידן האבן גערעדט אויך אנדערע שפראכן. אבער מע פארגעסט דערביי צו מאכן א פארגלייך, וואס וועט געשאפן יידיש און וואס וועט געשאפן אן אנדער אומגאנג־שפראך ביי יידן. פארשטענדלעך, אז דא רעדט מען נישט וועגן דעם היינטצייטיקן איווריט, וואס האט וויכטיקע דערגרייכונגען אין קולטור און אין ליטעראטור. 
 דעריבער דארף אונדז די יידיש־ירושה ברענגען נישט נישט בלויז פרייד, נאר אויך קענען שטאלצירן אויף דעם גרויסן רייכטום פון אט דער ירושה. שלום־עליכם, מענדעלע מוכר־ספרים, שלום אש, איציק מאנגער, – אט די אלע גיגאנטן פון דער יידישער ליטעראטור, וואס א גאנצע וועלט באווונדערט זיי ביז היינטיקן טאג – זיי האבן דאך געשאפן די אוצרות פון דער יידישער קולטור. די גאנצע וועלט עסט די פרוכט פון אט די אלע שאפונגען. די וועלט האט גענומען אונדזער טעוויען, שלום־עליכמס טעוויע דער מילכיקער אין אים פארוואנדלט אין ״א פידלער אויפן דאך״. די וועלט נאשט פון אונדזער יידישער פרייד און דער יונגער דור אין מדינת־ישראל לעקט די פינגער פון איציק מאנגערס ״פורימשפיל״ און אנדערע שפילערייען, ווו דאס יידישע ווארט גלאנצט אין אלע זיינע חנען און אין זיין גאנצער פרייד. 
 איז ווער וועט זיך אפזאגן פון אזא ירושה? פון פריידיקער ירושה ווי דאס איז יידיש? &nbsp; וועלכעס פאלק מיט געזונטע אינסטינקטן וועט אפווארפן פון זיין געשיכטע דאס דערהובענע קאפיטל יידיש.&nbsp; אויף יידיש האט מען דאך געשילדערט ארץ־ישראל איידער מע האט נאך געוווסט, אז דארט וועט זיך קאנצענטרירן דאס יידישע לעבן און פון ארץ־ישראל וועט ווערן מדינת־ישראל. האט דאך ניט קיין אנדערער, ווי אברהם גאלדפאדען געבראכט אויף דער יידישער בינע די לידער וועגן ציונס בערג. ער האט דאך אויך געבראכט צו דער יידישער בינע דעם העלד בר כוכבא, וועלכער האט געקעמפט קעגן די רוימער, און גערעדט פון דער בינע אראפ הייסע רייד וועגן א יידישער מלוכה. אט דעם ביישטייער צום מוטיקן יידישן ווארט, וואס האט געבראכט אזוי פיל פרייד אונדזערע עלטערן, האט געהאט מער ווערט, ווי הונדערט טרוקענע רעדעס. 
 שלום־עליכמס דערציילונג ״זיך פארבענקט אהיים״, אדער די דערציילונגען פון שלום אש ״א טאלאנט פאר ארץ־ישראל״ האט מער צערודערט דעם יידישן געמיט, ווי אלע באמבאסטישע לאזונגען. 
 מיר, דער יידיש דור, דארף דאס דערמאנען ביי יעדער געלעגנהייט . אויב עס איז אויפגעקומען א דור, וואס קאן ניט באנעמען די פרייד פון יידיש, דארף מען אויסרופן צו אט דעם דור־דרך־ארץ פאר יידיש. 
 איז אט קומען מיר צום עיקר: 
 יעדער שבט אין אונדזער פאלק האט זיינע באזונדערע יום־טובים. די יידן, אפשטאמיקע פון די אראבישע לענדער, פייערן איין מאל אין יאר א יום־טוב, וואס הייסט ״מימונה״. זיי זאמלען זיך ביים געדענק־שטיין פון אליהו הנביא, אין די כרמיאל־בערג, און פייערן זיך מיט זיין אנדענק. 
 אן אנדער יידישער שבט זאמלט זיך איין מאל אין יאר אין צפת, אין גאליל פון ישראל, כדי זיך פרייען מיט א געשעעניש פונ אונדזער ווייטער פארגאנגענהייט. 
 דאס יידישע פאלק האט אן אלגעמיינעם יום־טוב – דעם יום־טוב שמחת־תורה, ווען מע פרייט זיך מיט דער תורה, וואס איז אונדז געגעבן געווארן מיט טויזנטער יארן צוריק. 
 דעריבער איז געקומען די צייט פון פראקלאמירן א יום־טוב, וואס זאל דערפרייען די הערצער פון אלע פארליבטע אין יידיש, אן אונטערשייד פון אפשטאם. דער יום־טוב דארף הייסן שמחת־יידיש. 
 איין מאל אין יאר זאלן אלע יידן פון דער גארער וועלט זיך צונויפזאמלען מיט זייערע משפחות, יעדע משפחה ביי איר טיש און פייערן דעם יידיש־יום־טוב אין ווארט, אין ליד און אין זכרונות. און זאל מען אין דעם טאג ריידן יידיש און זאגן די אייניקלעך – דיין זיידע האט גערעדט אויף אט דעם לשון! 
 די פרייד פון יידיש קאן נאך היינט צעברויזן די געמיטער פון טויזנטער&nbsp; און טויזנטער. 
 אין אונדזער לעבן, פול מיט אידייישע און פאליטישע ענדערונגען און שטרויכלינגען, ווי אין דער וועלט, ווי אין דער יידישער מדינה, נייטיקן מיר זיך אין אט דער פרייד. 
 
 חשובע לייענערס, טייערע ליבהאבערס פון יידיש! ביטע, לאזט איבער אייערע קאמענטארן – וואס טראכט איר וועגן פראקלאמירן א יום־טוב פון יידיש? אין 
 וועלכן טאג, לויט אייער מיינונג, זאלן מיר פייערן שמחת־יידיש? 
 
 &nbsp; 
 https://archive\. org/search\. php\? query=karpinowitz 
 &nbsp; 
 
 