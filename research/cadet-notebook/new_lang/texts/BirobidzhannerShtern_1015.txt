
 ״בש״ שטעלט פאר א נייע פאנטאסטישע דערציילונג פונעם פעטערבורגער מחבר יואל מאטוועיעוו, ווו ביראבידזשאן איז אויף א מיסטישן אופן פארבונדן מיט דער שטאט אויף דער נעווא, מיט די עלפן און מיטן טונגוסקער מעטעאריט. 
 אתנורה 
 «איך האב זיך געווענדט צו מיין לעצטער קניה – דעם קאמפלעקט פון אלכעמישער אפאראטור. ווי דער קרעמער אויף דער גאס פעטעליע האט מיך מבטיח געווען, האט זי אמאל געהערט צו ריימונדוס לוליוס. ווען איך האב צוגעבונדן דעם אלאמביק צום אתנור, און צוגעשטעלט ביינאנד דעם lavacrum maris, האב איך משיג געווען די אלכעמישע דאקטרין…» 
 (וו. ב. יעיטס) 
 
 דער זוניקער זומער־טאג האט זיך ארויסגעוויזן פארן פארשטאט־פראמענאד ווי א מפלה. נאכמיטאג זענען פלוצעם אנגעפלויגן כמארעס. דער קילער ווינט האט צעשאקלט דעם טשערעט. אויפן גרויען מאנאליט פונעם טייך איז ארויפגעשווומען דאס טשיקאווע קעמעלע פונעם וואסער־עוף פאגאנקע. ערגעץ האבן געמעקעט ציגן, הייזעריק געשריגן א האן. דער יידישער פאעט אין א מאדישן ווינער סורדוט און אן ענגלישן פלוש־צילינדער האט ארומשפאצירט פאזע דעם זומפיקן ברעג ביי דער האנט מיט זיין פריינדין, א דייטשישע פאעטעסע. 
 – מיין ליבער פריינד, צי געדענקט איר מיינע באשיידענע לידער וועגן דעם ייחוד צווישן ווענערע און יענע ווונדערלעכע ווייטע פלאנעטן, וואס די וויסנשאפטלער האבן זיי אזוי גורלדיק און פילדייטיק געגעבן די נעמען פון אוראלטע געטער? 
 – אוודאי און אוודאי, טייערע מאדאם בראנדט. איך קען תיכף־ומיד פארלייענען אייערע גאר שיינע לידער אויף אויסווייניק. מיר דאכט זיך אבער – איר זאלט מיך ניט האלטן פאר א מחוצף – אז די שורות וועגן דעם פארבן־געמיש קלינגען כמעט ווארט נאך ווארט ווי געטע. און פונוואנען שטאמט אייער רייד וועגן די ווייבלעכע פלוידן פון ווענערע? 
 – מעסיע גארדאן, זיכער ווי גאלד, אז אנשטאט דער גרויסער סודות־ירושה פון אייער פאלק גיט איר אפ די בכורה דער נארישער פלאפלעריי פון אפיקורסים, וואס האבן זיך היינטצוטאג פארמערט «אלס אויב היישעריקן אויס דעם ברונעם פונעם אפגרונט 1 ». דאקטער זאקוטוס לוזיטאנוס, דאס אייניקל פונעם גרויסן יידישן אסטראלאג און מקובל אברהם זכות, האט שוין געשריבן וועגן דעם האלב ברמז. ער איז דאך געווען א בקי אין סודות און טעמים פון לשון־קודש. 
 – טייערע סאפיא אילינישנא, מעג איך אייך א ביסל דערווידערן? די אוראלטע שפראך פון שבטי־ישראל איז פונקט אזא פרי פונעם מענטשלעכן שכל, ווי גריכיש אדער לאטיין. דער רבונו־של־עולם האט אונדז אנטפלעקט געוויסע ווערטער אין די כתבי־קודש, נאר ער שטערט אונדז ניט אויסצוטראכטן וויפל מע וויל אונדזערע אייגענע. הערט נאר אויס: «האור, החום, הקיטור, החשמלה…» 
 א ראזלעכע בליץ־שיין האט א פלאקער געגעבן אויפן צפון. דער פאעט האט זיך פארטראכט אריינגעקוקט אינעם פארכמורעטן הימל. א פלוצעמדיקער ווינט־שטויס האט צעשויבערט דאס קלייד פון זיין שפאציר־חברטע און שיעור ניט אוועקגעטראגן איר בארדאווע שליאפקע אינעם טייך. פון דער ווייטן האט זיך דערהערט א דונער־געקנאל. קאטשקעס האבן זיך פיבערהאפטיק צעשריגן אינעם טשערעט. 
 – מעסיע גארדאן, – האט סאפיא אילינישנא זיך אפגערופן מיט אן אומגעוויינטלעך שארפן טאן, מאכנדיק צוריכט איר ווייס קלייד מיט א קארסעט; גארדאנען האט זיך אויסגעדאכט, אז עפעס האט זי איבערגעשראקן. – מעסיע גארדאן, וואס האט איר געזאגט?! 
 – מאדאם בראנדט, דאס מיינט «דאס ליכט, די היץ, דער דאמף…» 
 זי האט גראב איבערגעריסן דעם פאעט. 
 – כ׳האב פארשטאנען, ניט געקוקט אויף אייער אומגלייבלעכן ווילנער אקצענט. נאר פונוואנען האט איר גענומען דאס פערטע ווארט? 
 – אזוי האב איך אנגערופן די עלעקטרישע קראפט אין איינער פון מיינע פאעמעס. אין די כתבי־קודש איז דאך ניטא קיין ווארט וועגן דעם דאזיקן ווונדערלעכן כוח, צוליב וועלכן מיר וועלן באלד ניט דארפן קיין פאטשטאליאנען, און אונדזערע בריוו וועלן מאמענטאל אנקומען קיין כאבאראווסק און אפילו קיין אמעריקע. זיכער ווייסט איר, אז דער גרויסער וויסנשאפטלער באריס סעמיאנאוויטש יאקאבי ז״ל… 
 מאדאם בראנדט האט ווידער איבערגעריסן דעם פאעט מיט א פירווארפנדיקן טאן פון א גוווערנאנטקע. 
 – אך, וואס פאר א שטותעריי, מעסיע גארדאן! אן עכטער בריוו, אנגעשריבן מיט דער צארטער האנט פון א פרוי, וועלן קיינמאל ניט באזייטיקן קיין טרעשטשענדיקע מאשינען מיט קופערנע דראטן! ווי איך האב אייך דערציילט אינעם פאסטסקריפטום, שאפט מיין קרוב וויליאם א נייעם הערמעטישן ארדן אין לאנדאן. דאס זענען ניט קיין פראנקמאסאנען, פון פרויען האלטן זיי ניט קיין סודות. איך פארשטיי שוין ניט־שלעכט די שפראך פון מקרא־קודש און קבלה. ניט לאנג צוריק האב איך איבערגעלייענט אייער פאעמע וועגן דודס ליבע צו מיכל. צי דען ווייסט איר ניט, אז חשמלים זענען מלאכים פון דער זיבעטער מערכה? 
 גארדאן האט דערפילט, אז מאדאם בראנדטס קול האט זיך אנגעפילט מיט עפעס אן אומגעהויערן טרויער. 
 – ווען איר האט צוגעגעבן אייער זשארגאנישן «א», דעם חותם פונעם עולם־השפל, האט איר אנשטאט מלאכים משביע געווען די דינסט פון די ארכאנטן – די שרים פון רקיעי־השמים. איר האט צוגערופן די, וואס באהאלט זיך הינטער אוראן און נעפטון: די געהיימע טאכטער פון זעוס! 
 מאדאם בראנדטס טיראדע האט געפלעפט גארדאנען ווי א דונער אינמיטן העלן טאג. 
 «גאטעניו זיסער! אט נאט אייך א מעשה מיט ציגעלעך ווייסע! ניט שוין זשע גלייבט זי טאקע ערנסט אין אירע ווענערישע פלוידן?» 
 סאפיא אילינישנא האט א קוק געטאן אויף די האסטיק אנקומענדיקע שווארצע כמארעס, זיך בארויקט און מיט א באפרידנדיקן טאן דערציילט ווייטער: 
 – איר ווייסט זשע, אז מיין זיידע היינריך בראנדט ז״ל האט געדינט, ווי מע פלעגט דעמאלט זאגן, אלס געאגנאסט. נאך מיט עטלעכע יאר פאר אלעקסאנדר הומבאלטן האט ער דורכגעמאכט א געוואגטע רייזע איבער אומבאוווסטע סיבירישע קאנטן. אט דארט, אין די נאמענלאזע יישובים ביים רעכטן בייטייך פונעם יעניסיי, האט ער זיך באקענט מיט דער פאמיליע פון פראקאפיא פיאדאראוונא גאנטימוראווא. מיין עלטערזיידע איז געווען א טונגוס. 
 די פאעטעסע האט א מאך געטאן מיט איר זילבערדיקער פאראסאל, באצירט מיט א פערלמוטער־הענטל, אנטייטנדיק איר פארעקשנטן פריינד אויף דער שטאקפינצטערער כמארע. פלוצעם האט זיך אנגעהויבן א דריבנע רעגנדל. אינעם קראפעווע־געדיכטעניש איז דורכגעלאפן א שארעך פון פאלנדיקע טראפנס. 
 – ניט אומזיסט זשע רופט מען אט־דאס מעלאנכאלישע טייכעלע Ischora! דעם נאמען פונעם טייך האט מאדאם בראנדט פלוצלינג הויך אויסגעשריגן מיטן דייטשישן אקצענט. דער פערלמוטער האט ווידער א פינקל געטאן אין איר לינקער האנט. ערגעץ ממש נאענט, גלייך ווי א מאגנעזיע־אויפבליץ פון א פאטאגראפישן אפאראט, האט א בלוילעך־ווייסער פייער־זייל זיך איינגעביסן אין דער ערד; א פארטויבנדיקער הארמאטן־שאס האט כמעט אין איין אויגנבליק אויפגעריסן די שטילע פארשטאטישע אידיליע. דערשראקענע קאטשקעס זענען זיך אין אלע זייטן צעפלויגן פונעם טשערעט. 
 אין דער שיין פונעם בליץ האט גארדאן באמערקט ערגעץ ווייט א גאלדיקן אפבלאנק פון א צערקווע־קופאל. ער האט זיך דערמאנט, אז אינעם דארף יאם־איזשארע האט מען ניט אזוי לאנג צוריק אויפגעבויט א נייעם ציגעלנעם קלויסטער אנשטאט דער פארברענטער קאפליצע. שרפות צוליב געוויטערס טרעפן זיך דא, מסתמא, ניט זעלטן. אין די צייטונגען האט מען געשריבן, אז די קאפליצע איז געווען אויפגעשטעלט לכבוד עפעס אן איקאנע; אדאנק איר איז איינער אן ארבעטער, וואס האט געהאלטן ביים שטארבן, אויסגעהיילט געווארן פון צינגע 2 . 
 – לעוו אסיפאוויטש, לאמיר זשע לויפן אינעם געבעטס־הויז אריין, איידער מיר זענען דורכגענעצט געווארן! ס׳איז ממש דא, איין מינוט! 
 מאדאם בראנדט האט אנגעכאפט איר מיטגייער ביי זיין מיטלהאנט און אוועקגעשלעפט גארדאנען אויפן קויטיקן געסל פון דער דייטשישער קאלאניע. ער האט זיך פארטראכט וועגן דער טרויעריקער געשיכטע פונעם יונגן דאקטער, א געשמדטן ייד פון דער משפחה נעוואכאוויטש, וואס האט אמאל געוווינט אין פעטערבורג. דאקטער מעטשניקאוו האט מיט קלארע ראיות דערוויזן, אז אנשטאט איקאנעס צי «פלוידן», קאן מען די צינגע גאנץ גרינג אויסהיילן מיטן געוויינטלעכן געזייערטן קרויט. זיין ווייב האט זיך אים אבער, נעבעך, ניט איינגעגעבן צו ראטעווען פון לונגפעלער. ס׳וועט נאך קומען א צייט, ווען די וויסנשאפט וועט יענע מחלה אויך אויסראטן… 
 אינעם זויבער־אויפגעראמטן הילצערנעם קירכעלע איז געווען פוסט, טונקל און שטיל. גארדאן האט דערהערט, ווי מאדאם בראנדט שעפטשעט אויס&nbsp;&nbsp;&nbsp;&nbsp;&nbsp;&nbsp; ׳׳lemmiH mi resnu retaV׳׳. זי האט זיך אנידערגעזעצט אויפן סאמע ראנד בענקל. א ביסל פארשעמט, איז דער פאעט אראפ אויף דער מענערישער זייט, אין צוויי ארשינען 3 &nbsp; פון זיין ליבער חברטע. 
 – אינעם דאזיקן שטילן געבעטס־הויז גייט פון צייט צו צייט מיין שטובדינסט. איר עלטערער ברודער וווינט דא, אין די דייטשישע קאלאניעס. מיין ליבער פריינד, האט איר נאך אלץ ניט פארשטאנען? ווען איך האב דערמאנט, אז מיין עלטערזיידע איז געווען א טונגוס, האט תיכף אנגעהויבן רעגנען.&nbsp;&nbsp;&nbsp; Tun Guß, פארשטייט איר? 
 – און אט־דער טייך, איזשארע, – האט סאפיאר אילינישנא מיט פארווורף א שאקל געטאן&nbsp; איר זומער־שליאפקע, באפוצט מיט ווייסע צאפליע־פעדערן. – «אש־אורה» – אט איז אייער «האור והחום». אדער «אייש איירע», אויב איר האט אזוי האלט אייער אומגלייבלעכן ווילנער פראנאנס. אגב, א שאד, אז איר שרייבט אזוי ווייניק אויף אייער רירנדיקן פראווינציעלן זשארגאן. ער דערמאנט מיר אינעם היימישן ריידעניש פון אונדזער פראפעסאר־ווירטואז אדאלף לוואוויטש גענזעלט. איך האלט פאר א כבוד צו זיין פערזענלעך באקאנט מיט זיין משפחה… 
 דער פארלאנגווייליקטער פאעט האט געעפנט דאס ביכל, וואס עמעצער האט פארגעסן אויפן דעמבענעם שטענדער: אן אלטע אויסגאבע פון «קריסטיאן ראזענקרייצס כעמישער הויכצייט». שהחיינו וקיימנו! אפילו אין א דייטשישער קירכע – מאגיע און שדים־טאנץ! אויף דער הינטערשטער זייט פון דער הילע איז געווען מיט א גריפל־קאראנדאש אנגעצייכט עפעס ווי א מין קאמעטע, ארומגערינגט מיט די אותיות פונעם יידישן אלף־בית און די רוימישע ציפערן XXI. מסתמא, וועט זיין ראמאנטישע חברטע, ווי תמיד, פארלייגן דא אן אייגענעם מיסטישן הסבר. 
 – סאפיא אילינישנא, טוט א קוק! 
 מאדאם בראנדט האט געגעבן א גיכן בליק און שטיל געענטפערט מיט עפעס א יענוועלטיש קול: 
 – נו פארשטייט זיך, די אותיות פונעם הייליקן אלף־בית… לעוו אסיפאוויטש, איר האט דאך ניט צופעליק אויסגעשפראכן די השבעה; גארנישט איז צופעליק. כ׳האף, אז איר טראכט ניט, חלילה, אז דעם פאעט גיבן זיך זיינע לידער אומזיסט? די עקספעדיציע פון מיין עלטערזיידן ז״ל האט אנטדעקט ניט בלויז גאלד, נאר גריפל אויך. 
 א, ווארט א רגע, דא פעלט איין אותעלע. אין מיין חזיון זע איך, אז גענוי אין 21 יאר ארום, אינמיטן דעם זומער פונעם יאר 1908, וועט די דינסט פון די ארכאנטן מחבל זיין יענעם אומגליקלעכן ווייטן קאנט מיט מיליאנען בליצן. 
 – Mon amour, – האט זיך איראניש אפגערופן גארדאן, – דאס איז סתם א קונציקע שפיל פון אייער פאעטישער פאנטאזיע! 
 
 פארזעצונג קומט. 
 1 אויפן סמך פון מארטין לוטערס דייטשישער ביבל. 
 2 סקארבוט. 
 3 אן אלטע רוסישע מאס, בערך 71 סאנטימעטער. 
 