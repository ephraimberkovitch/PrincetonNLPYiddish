1
דא אויף דער וועלט, האט באנטשע שווייגס טויט נאך קיין
איינדרוק נישט געמאכט! פרעגט עמעצן בחרם: ווער באנטשע איז
געווען, ווי אזוי ער האט געלעבט, אויף וואס ער איז געשטארבן!
צי האט אין אים דאס הארץ געפלאצט, צי די כוחות זענען אים
אויסגעגאנגען, צי דער מארך־ביין האט זיך איבערגעבראכן
אונטער א שווערע לאסט... ווער ווייסט? אפשר איז ער גאר פאר
הונגער געשטארבן!
א פערד אין טראמוויי זאל פאלן, וואלט מען זיך מער
אינטערעסירט. עס וואלטן צייטונגען געשריבן, הונדערטער
מענטשן וואלטן פון אלע גאסן געלאפן און די נבלה באקוקט;
באטראכט אפילו דאס ארט, ווו די מפלה איז געווען...
נאר דאס פערד אין טראמוויי וואלט אויך די זכיה נישט געהאט,
עס זאל זיין אזוי פיל פערד ווי מענטשן – טויזנט מיליאן!
באנטשע האט שטיל געלעבט און איז שטיל געשטארבן; ווי א
שאטן איז ער דורך – דורך אונדזער וועלט!
אויף באנטשעס ברית האט מען קיין וויין נישט געטרונקען, עס
האבן קיין כוסות געקלונגען! צו באר־מיצווה האט ער קיין
קלינגענדיקע דרשה נישט געזאגט... געלעבט האט ער ווי א גרוי
קליין קערנדל זאמד ביים ברעג פון ים. צווישן מיליאנען זיינס-
גלייכן; און, אז דער ווינט האט׳ן אויפגעהויבן און אויף דער
אנדערער זייט ים אריבערגייאגט, האט עס קיינער נישט
באמערקט!
ביים לעבן האט די נאסע בלאטע קיין צייכן פון זיין פוס נישט
באהאלטן? נאכן טויט – האט דער ווינט דאס קליינע ברעטל פון
זיין קבר אומגעווארפן; דעם קאברענס ווייב האט עס געפונען
ווייט פון קבר און דערביי א טעפל קארטאפל אפגעקאכט... עס
2
איז דריי טעג נאך באנטשעס טויט, פרעגט דעם קברן בחרם, ווו
ער האט׳ן גאלייגט!
וואלט באנטשע א מצבה געהאט, וואלט אפשר איבער הונדערט
יאר אן אלטערטום- פארשער זי געפונען, און דער נאמען
„באנטשע שווייג״ וואלט נאך אמאל איבערגעקלונגען אין
אונדזער לופט.
א שאטן! זיין פאטאגראפיע איז נישט געבליבן ביי קיינעם אין
מוח, ביי קיינעם אין הארץ; עס איז פון אים קיין זכר געבליבן!
„קיין קינד, קיין רינד״; עלנט געלעבט – עלנט געשטארבן!
ווען נישט דער מענטשלעכער גערודער, וואלט אפשר עמעצער
אמאל דערהערט ווי באנטשעס מארך־ביין האט אונטער דער
לאסט געקנאקט; וואלט די וועלט מער צייט געהאט, וואלט
עמעצער אפשר אמאל באמערקט, אז באנטשע (אויך א מענטש)
האט לעבעדיקערהייט צוויי אויסגעלאשענע אויגן און שרעקלעך
איינגעפאלענע באקן; אז אפילו ווען ער האט נאר שוין קיין לאסט
ניט אויף די פלייצעס, איז אים אויך דער קאפ צו דער ערד
געבויגן, גלייך ער וואלט לעבעדיקערהייט זיין קבר געזוכט! וואלטן
אזוי ווייניק מענטשן ווי פערד אין טראמוויי געווען, וואלט אפשר
אמאל עמעצער געפרעגט: ווו איז באנטשע אהינגעקומען?!
ווען מען האט באנטשען אין שפיטאל אריינגעפירט, איז זיין
ווינקל אין סוטערינע נישט ליידיק געבליבן – עס האבן דערויף
צען זיינס גלייכן געווארט, און צווישן זיך דעם ווינקל „אין פלוס״
ליציטירט; ווען מען האט׳ן פון שפיטאל־בעט אין טויטן־שטיבל
אריינגעטראגן, האבן אויפן בעט צוואנציק ארעמע קראנקע
געווארט... ווען ער איז ארויס פון טויטן־שטיבל – האט מען
צוואנציק הרוגים פון אונטער אן איינגעפאלן הויז געבראכט –
ווער ווייסט ווי לאנג ער וועט רויק וווינען אין קבר? ווער ווייסט
וויפל עס ווארטן שוין אויף דעם שטיקל פלאץ....
שטיל געבוירן, שטיל געלעבט, שטיל געשטארבן און נאך שטילער
באגראבן.
* * * * * * * * * * * * * * * * * *
3
נאר נישט אזוי איז געווען אויף יענער וועלט! דארטן האט
באנטשעס טויט א גרויסן איינדרוק געמאכט!
דער גרויסער שופר פון משיחס צייטן האט געקלונגען אין אלע
זיבן הימלען: באנטשע שווייג איז נפטר געווארן! די גרעסטע
מלאכים מיט די ברייצטע פליגל זענען געפלויגן און איינער האט
דעם אנדערן איבערגעגעבן: באנטשע איז „נתבקש געווארן
בישיבה של מעלה!״ אין גן־עדן איז א רעש, א שימחה, א
גערודער: „באנטשע שווייג! א שפאס באנטשע שווייג!״
יונגע מלאכימלעך מיט בריליאנטענע אייגעלעך, גאלדענע
דראטארבעטנדיקע פליגעלעך און זילבערנע פאנטאפעלעך זענען
באנטשען אנטקעגנגעלאפן מיט שימחה! דער גערויש פון די
פליגל, דאס קלאפן פון דע פאנטאפעלעך און דאס פריילעכע לאכן
פון די יונגע, פרישע, רויזיקע מיילעכלעך האט פארפולט אלע
הימלען און איז צוגעקומען ביז צום כסא־האקאוועד, און גאט
אליין האט אויך שוין געוווסט, אז באנטשע שווייג קומט!
אברהם אבינו האט זיך אין טויער פון הימל געשטעלט, די רעכטע
האנט אויסגעשטרעקט צום ברייטן „שלום עליכם״ און א זיסער
שמייכל שיינט אזוי העל אויף זיין אלטן פנים!
וואס רעדלט אזוי אין הימל?
דאס האבן צוויי מלאכים אין גן־עדן אריין פאר באנטשעס וועגן א
גינגאלדענע פאטערשטול אויף רעדלעך געפירט!
וואס האט אזוי העל געבליצט?
דאס האט מען דורכגעפירט א גאלדענע קרוין מיט די טייערסטע
שטיינער געזעצט! אלץ פאר באנטשען!
נאך פארן פסק פון בית־דין של מעלה? פרעגן די צדיקים
פארווונדערט און נישט גאר אן קינאה.
4
– א! ענטפערן די מלאכים, דאס וועט זיין א פראסטע פוסטע
פארמע! קעגן באנטשע שווייג וועט אפילו דער קטיגור קיין ווארט
אין מויל נישט געפינען! די „דיעלע״ וועט דויערן פינף מינוט!
– איר שפילט זיך מיט באנטשע שווייג! – –
_________________
אז די מלאכימלעך האבן באנטשען געכאפט אין דער לופט און
אפגעשפילט אים א זמר; אז אברהם אבינו האט אים ווי אן אלטן
קאמעראד די האנט געשאקלט; אז ער האט געהערט, אז זיין
שטול איז גרייט אין גן־עדן; אז אויף זיין קאפ ווארט א קרוין; אז
אין בית־דין של מעלה וועט מען איבער אים קיין ווארט נישט
רעדן – האט באנטשע, גלייך ווי אויף יענער וועלט, געשוויגן פאר
שרעק! עז איז אים דאס הארץ אנטגאנגען! ער איז זיכער, אז
דאס מוז זיין א חלום, אדער א פראסטער טעות!
ער איז צו ביידע געוווינט! נישט איין מאל האט אים אויף יענער
וועלט געחלומט, אז ער קלויבט געלט אויף דער פאדלאגע, גאנצע
אוצרות ליגן... און אויפגעכאפט האט ער זיך נאך א גרעסערער
קבצן ווי נעכטן... נישט איין מאל האט אים עמעץ פאר טעות
צוגעשמייכלט, א גוט ווארט געזאגט און איבערגעדרייט זיך און
אויסגעשפיגן...
מיין מזל. – טראכט ער – איז שוין אזוי!
און ער האט מורא געהאט די אויגן אויפצוהויבן, דער חלום זאל
נישט פארשווינדן; ער זאל זיך נישט אויפכאפן ערגעץ אין א הייל
צווישן שלאנגען און עקדעשן! ער האט מורא פון מויל א קלאנג
ארויסצולאזן, מיט א גליד א ריר צו טאן – מען זאל אים נישט
דערקענען און אוועקשליידערן אויף כף־הקל...
ער ציטערט און הערט נישט די מלאכימס קאמפלימענטן, זעט
נישט זייער טאנצן ארום אים, ער ענטפערט נישט אברהם אבינו
אויפן הערצלעכן „שלום עליכם״, און – געפירט צום בית־דין של
מעלה – זאגט ער אים קיין „גוט מארגן״ נישט...
אויסער זיך איז ער פאר שרעק!
5
און זיין שרעק איז נאך גרעסער געווארן, אז ער האט, נישט
ווילנדיק, דערזען די פאדלאגע פון בית־דין של מעלה. סאמע
אלאבאסטער מיט בריליאנטן! „אויף אזא פאדלאגע שטייען מיינע
פיס!״ – ער ווערט אין גאנצן פארשטארט! „ווער ווייסט וועלכן
גביר, וועלכן רב, וועלכן צדיק מען מיינט... ער וועט קומען – וועט
זיין מיין פינצטערער סוף!״
פאר שרעק האט ער אפילו נישט געהערט ווי דער פרעזידענט
האט בפירוש אויסגערופן: „די דיעלע פון באנטשע שווייג!״ און,
דערלאנגענדיק דעם מליץ יושר די אקטן, געזאגט: „לעז, נאר
בקיצור!״
מיט באנטשען דרייט זיך דער גאנצער סאלאן. עס רוישט אים אין
די אויערן. אינעם גערויש הערט ער דאך אלע מאל שארפער און
שארפער דעם מלאכס מליצס זיס קול ווי א פידל:
– זיין נאמען – הערט ער – האט אים געפאסט ווי צו א שלאנק
לייב א קלייד פון אן ארטיסט א שניידערס האנט.
וואס רעדט ער? – פרעגט זיך באנטשע, און ער הערט ווי אן
אומגעדולדיקער קול האקט איבער און זאגט:
– נאר אן משלים!
– ער האט זיך קיין מאל – הייבט ווייטער אן דער מליץ יושר –
אויף קיינעם נישט געקלאגט, נישט אויף גאט, נישט אויף לייט;
אין זיין אויג האט קיין מאל נישט אויפגעפלאמט קיין פונק פון
האס, ער האט עס קיין מאל נישט אויפגעהויבן מיט א פרעטענזיע
צום הימל.
באנטשע פארשטייט ווייטער נישט א ווארט, און דאס הארטע קול
שלאגט ווייטער איבער:
– אן רעטאריק!
– איוב האט נישט אויסגעהאלטן\. ער איז אומגליקלעכער געווען –
6
–פאקטן, טרוקענע פאקטן! רופט נאך אומגעדולדיקער דער
פרעזעס.
– צו אכט טאג האט מען אים מל געווען –
– נאר אן רעאליזם!
– א מוהל א פושער האט דאס בלוט נישט פארהאלטן –
– ווייטער!״
– ער האט אלץ געשוויגן (פירט ווייטער דער מליץ יושר) אפילו
ווען די מוטער איז אים געשטארבן און ער האט צו דרייצן יאר א
שטיפמאמע באקומען... א שטיפמאמע א שלאנג, א מרשעת....
– מיינט מען דאך אפשר פארט מיך? טראכט באנטשע –
– אן אינסינואציעס אויף דריטע פערזאנען, בייזערט זיך דער
פרעזעס.
– זי פלעגט אים קארגן דעם ביסן...אייערנעכטיק פארשימלט
ברויט... האר־פלאקס פאר פלייש... און זי האט קאווע מיט
סמעטענע געטרונקען –
– צו דער זאך! שרייט דער פרעזעס.
– זי האט אים פאר דאס קיין נעגל נישט געקארגט און זיין ברוין-
און־בלוי לייב פלעגט אויסקוקן דורך אלע לעכער פון זיינע
פארשימלט־צעריסענע קליידער... ווינטער אין די גרעסטע פרעסט
האט ער איר בארוועס אויפן הויף האלץ געהאקט, און די הענט
זענען צו יונג און צו שוואך געווען, די קלעצלעך צו דיק, די האק
צו שטומפיק... נישט איין מאל האט ער זיך די פיס אפגעפרוירן,
נאר געשוויגן האט ער, אפילו זיך פארן פאטער –
– פארן שיכור! לאכט אריין דער קטיגור, און באנטשען ווערט
קאלט אין אלע אברים –
– נישט געקלאגט, ענדיקט דער מליץ יושר דעם זאץ.
7
– און שטענדיק עלנט – פירט ער ווייטער – קיין חבר, קיין
תלמוד־תורה, קיין חדר... קיין גאנץ בגד... קיין פרייע מינוט –
– פאקטן – רופט ווייטער דער פרעזעס.
– ער האט געשוויגן אפילו שפעטער, ווען דער פאטער האט׳ן
שיכורערהייט א מאל אנגעכאפט ביי די האר און אין מיטן א
שנייענדיקער ווינטער־נאכט ארויסגעווארפן פון שטוב! ער האט
זיך שנעל אויפגעהויבן פון שניי און איז אנטלאפן ווו די אויגן
האבן אים געטראגן...
אויפן גאנצן וועג האט ער געשוויגן... ביים גרעסטן הונגער האט
ער נאר מיט די אויגן געבעטלט!
ערשט אין א שווינדלענדיקער, נאסער פרילינג־נאכט, איז ער אין
א גרויסער שטאט אריינגעקומען, ער איז אריין ווי א טראפן אין א
ים און דאך האט ער די אייגענע נאכט אין ארעסט פארבראכט...
ער האט געשוויגן, נישט געפרעגט פארוואס, פאר ווען? ער איז
ארויס און די שווערסטע ארבעט געזוכט! נאר ער האט געשוויגן!
שווערער פאר דער ארבעט איז געווען זי צו געפינען – ער האט
געשוויגן!
באדנדיק זיך אין קאלטן שווייס, צוזאמענגעדריקט אונטער דער
שווערסטער לאסט, ביים גרעסטן קראמפ אין ליידיקן מאגן –
האט ער געשוויגן!
באשפריצט פון פרעמדער בלאטע, באשפיגן פון פרעמדע מיילער,
געיאגט פון טראטוארן מיט דער שווערסטער לאסט אראפ אין
גאסן טשווישן דראשקעס, קארעטן און טראמווייס, קוקנדיק יעדע
מינוט דעם טויט אין די אויגן אריין – האט ער געשוויגן!
ער האט קיינמאל נישט איבערגערעכנט, וויפל פוד לאסט עס
קומט אויס אויף א גראשן, וויפל מאל ער איז געפאלן ביי יעדן
גאנג פאר א דרייער, וויפל מאל ער האט שיר נישט די נשמה
אויסגעשפיגן, מאנענדיק זיין פארדינסט; ער האט נישט גערעכנט,
נישט זיין, נישט יענעמס מזל, נאר געשוויגן!
8
זיין אייגן פארדינסט האט ער אויך נישט הויך געמאנט! ווי א
בעטלער האט ער זיך ביי דער טיר געשטעלט, און אין די אויגן
האט זיך א הינטישע בקשה געמאלט! „קום שפעטער״ און ער
איז פארשווונדן שטיל ווי א שאטן, כדי שפעטער נאך שטילער
אויסצובעטלען זיין פארדינסט!
האט אפילו געשוויגן, ווען מען פלעגט אים אפרייסן פון זיין
פארדינסט, אדער אריינווארפן א פאלשע מטבע!...
ער האט אלס געשוויגן...
– מיינט מען דאך טאקע מיך! טרייסט זיך באנטשע.
________
– איין מאל – פירט ווייטער דער מליץ יושר נאך א טרונק וואסער
– איז אין זיין לעבן אן ענדערונג געשען... עס איז דורכגעפלויגן א
קאטש אויף גומענע רעדער מיט צעפלאשעטע פערד... דער
שמייסער איז שוין לאנג פון ווייטנס געלעגן מיט א
צעשפאלטענעם קאפ אויפן ברוק... פון די דערשראקענע פערדס
מיילער שפריצט דער שוים, פון אונטער די פאדקאוועס יאגן זיך
פונקען, די אויגן בלישטשען ווי ברענענדיקע שטורקאצן אין א
פינצטערער נאכט – און אין קאטש זיצט נישט טויט נישט
לעבעדיק א מענטש!
און באנטשע האט די פערד פארהאלטן!
און דער געראטעוועטער איז געווען א ייד א בעל־צדקה און האט
באנטשען די טובה נישט פארגעסן!
ער האט אים דעם געהארגעטנס בייטש איבערגעגעבן; באנטשע
איז א שמייסער געווארן! נאך מער – ער האט אים חתונה
געמאכט, נאך מער – – ער האט אים אפילו מיט א קינד
פארזארגט –
און באנטשע האט א ל ץ געשוויגן!
9
– מיך מיינט מען, מיך! באפעסטיקט זיך באנטשע אין דער דעה,
און האט דאך נישט די העזה אן אויג צו ווארפן אויפן „בית־דין
של מעלה״...
ער הערט זיך ווייטער איין צום מלאך מליץ:
– ער האט געשוויגן אפילו ווען זיין בעל־טובה האט אין קורצן
באנקראטירט און אים זיין לוין נישט באצאלט...
ער האט געשוויגן אפילו ווען דאס ווייב איז פון אים אנטלאפן און
איבערגעלאזט אים א קינד פון דער ברוסט...
ער האט געשוויגן אפילו מיט פופצן יאר שפעטער, ווען דאס קינד
איז אויסגעוואקסן און גענוג שטארק געווען – באנטשען
ארויסצוווארפן פון שטוב...
– מיך מיינט מען, מיך! פרייט זיך באנטשע.
_____________
– ער האט אפילו געשוויגן – הייבט אן ווייכער און טרויעריקער
דער מלאך מליץ – ווען דער אייגענער בעל־טובה האט זיך מיט
אלע אויסגעגלייכט, נאר אים קיין גראשן סחירות נישט
צוריקגעגעבן – און אפילו דעמאלט, ווען ער איז באנטשען
(ווייטער פארנדיק אויף א קאטש מיט גומענע רעדער און פערד ווי
לייבן) איבערגעפארן....
ער האט אלץ געשוויגן! ער האט אפילו דער פאליציי נישט
געזאגט, ווער עס האט אים צורעכטגעמאכט...
___________
ער האט געשוויגן אפילו אין שפיטאל, ווו מען מעג שוין שרייען!
ער האט געשוויגן אפילו ווען דער דאקטאר האט אן פופצן
קאפעקעס נישט געוואלט צוגיין צו זיין בעט, און דער וועכטער,
אן פינף קאפעקעס – טוישן אים די וועש!
10
ער האט געשוויגן ביים גוססן – ער האט געשוויגן ביים
שטארבן!.... קיין ווארט קעגן גאט, קיין ווארט קעגן לייט!
– דיקסי!
__________
באנטשע הייבט אן ווייטער צו ציטערן אויפן גאנצן לייב. ער
ווייסט אז נאכן מליץ יושר גייט דער קטיגור! ווער ווייסט וואס
דער וועט זאגן! באנטשע אליין האט זיין לעבן נישט געדענקט.
נאך אויף יענער וועלט האט ער יעדע מינוט די פריערדיקע
פארגעסן... דער מלאך־מליץ האט אים אלץ דערמאנט....ווער
ווייסט וואס דער קטיגור וועט אים דערמאנען!
– רבותי! הייבט אן א שארף־שטעכנדיק-בריענדיק קול – נאר ער
האקט אפ –
– רבותי, הייבט ער נאך א מאל אן, נאר ווייכער און האקט
ווייטער אפ.
ענדלעך הערט זיך, פון דעם אייגענעם האלדז ארויס, כמעט א ווייך
קול:
– רבותי! ער האט געשוויגן! וועל איך אויך שווייגן!
עס ווערט שטיל – און פון פארנט הערט זיך א נייע ווייכע
ציטערדיקע שטימע:
– באנטשע, מיין קינד באנטשע! רופט אים ווי א הארפע... מיין
הארציק קינד באנטשע!
אין באנטשען צעוויינט זיך דאס הארץ...ער וואלט שוין אצינד די
אויגן געעפנט, נאר זיי זענען פארפינצטערט פון טרערן... עס איז
אים אזוי זיס־וויינענדיק קיין מאל נישט געווען... „מיין קינד,״
„מיין באנטשע״ – זייט די מוטער איז געשטארבן, האט ער אזא
קול און אזוינע ווערטער נישט געהערט –
– מיין קינד! פירט ווייטער דער אב־בית-דין – דו האסט אלץ
געליטן און געשוויגן! עס איז נישטא קיין גאנץ גליד, קיין גאנץ
11
ביינדל אין דיין לייב אן א ווונד, אן א בלוטיק ארט, עס איז נישטא
קיין איין באהאלטן ארט אין דיין נשמה, ווו עס זאל נישט בלוטן...
און דו האסט אלץ געשוויגן...
דארט האט מען זיך נישט פארשטאנען דערויף! דו אליין האסט
גאר אפשר נישט געוווסט, אז דו קענסט שרייען, און אז פון דיין
געשריי קענען יריחו ס מויערן ציטערן און איינפאלן? דו אליין
האסט פון דיין פארשלאפענעם כוח נישט געוווסט...
אויף יענער וועלט האט מען דיין שווייגן נישט באלוינט, נאר
דארט איז דער עולם־השקר, דא, אויפן עולם־האמת וועסטו דיין
לוין באקומען!
דיר וועט דאס בית־דין של מעלה נישט מישפטן, דיר וועט עס
נישט פסקענען.
דיר וועט עס קיין חלק נישט אויס־און נישט אפטיילן: נעם דיר,
וואס דו ווילסט! אלעס איז דיין!
באנטשע הייבט דאס ערשטע מאל די אויגן אויף! ער ווערט ווי
פארבלענדט פון דער ליכט פון אלע זייטן. אלעס בלאנקט, אלעס
בלישטשעט, פון אלעס יאגן שטראלן: פון די ווענט, פון די כלים,
פון די מלאכים, פון די דינים! סאמע ענגלען!
ער לאזט די מידע אויגן אראפ!
טאקע! – פרעגט ער מסופק און פארשעמט.
– זיכער! – ענטפערט פעסט דער אב־בית-דין! זיכער, זאג איך
דיר, אז אלעס איז דיין. אלעס אין הימל געהער צו דיר! קלייב און
נעם, וואס דו ווילסט, דו נעמסט נאר ביי דיר אליין!
– טאקע? פרעגט באנטשע נאך א מאל, נאר שוין מיט א זיכערן
קול.
טאקע! טאקע! טאקע! – ענטפערט מען אים אויף זיכער פון אלע
זייטן.
12
– נו, אויב אזוי – שמייכלט באנטשע – וויל איך טאקע אלע טאג,
אין דער פרי א הייסע בולקע מיט פרישער פוטער!
דינים און מלאכים האבן אראפגעלאזט די קעפ פארשעמט; דער
קטיגור האט זיך צעלאכט.
Copyright   2007 Leonard Prager
All Rights Reserved