 אויף דעם ווידעא, רעקארדירט אינעם יאר 1988, באקומט א רייסישער ייד פון גראדנע, שלמה־מרדכי סאבאל, א ברכה פונעם ליובאוויטשער רבין און זאגט, אז ער האט הנאה פונעם רבינס רעדן אויף יידיש. 
 דער רבי דערקלערט אים, אז געוויינטלעך רעדט ער אויף ענגליש, נאר יענעם טאג האט ער געביטן זיין שטייגער און זיך געווענדט צום עולם דווקא אויף יידיש. „יידיש איז בעסער אפילו פון מיין פידזשין־ענגליש‟, האט צוגעגעבן דער גרויסער חסידישער מנהיג. 
 דעם אויבן־דערמאנטן ציטאט האב איך, אין דער אמתן, אליין א ביסל פאריידישט. דער רבי באנוצט זיך דא מיט די איבעריקע ענגלישע ווערטער change און even. באקומט זיך, אז אין זיין יידיש האט ער אויך צוגעגעבן א שטיקל „פידזשין‟, דאס הייסט — א שפראכן־געמיש . 
 ווייזט אויס, אז דער רבי האט בכיוון גענוצט ענגלישע ווערטער, כדי ארויסצורופן ביים עולם א שמייכל. עטלעכע מענטשן, וואס זענען דארט בייגעווען, האבן זיך טאקע צעלאכט. 
 פון דער צווייטער זייט, האט דער רבי דעמאלט זיך שוין געהאט צוגעוווינט צו רעדן אויף ענגליש. אפילו אין די פאלן, ווען מע האט זיך געקאנט באגיין אן קיין פרעמדע ווערטער אויף יידיש, האט ער נאטירלעך אריינגעשטעלט אן ענגליש ווארט. אזוי צי אנדערש, זיכער האט ער זיך תמיד באצויגן צו דער יידישער שפראך מיט א גרויסער ווארעמקייט – און איבערגעגעבן אזא געפיל זיינע חסידים. ער האט בכלל געהאט א כמו־יידישטיסטישע שיטה, וואס שטאמט נאך פונעם ערשטן חב״ד־רבין, שניאור־זלמן פון ליאדי. 
 דער „בעל־התניא‟, ווי מע האט גערופן רבי שניאור־זלמן, האט באטאנט אין זיינע ווערק, אז א בנין קאן מען אויפשטעלן פון שטיינער אדער פון ציגל. א ציגל איז פאקטיש א קינסטלעכער שטיין. די תורה איז אראפ פונעם בארג סיני, פונעם אייבערשטן אליין; אירע ווערטער זענען געטלעכע „שטיינער‟. די חז״ל האבן געדרשנט אויף אראמיש, וואס האט געדינט אין זייער תקופה ווי א מין יידיש, און געשאפן אייגענע ווערטער־ציגל פאר נייע שטאקן פונעם גרויסן תורה־בנין. פונקט אזוי איז יידיש: ווען מע רעדט אויף אים דברי־קדושה, ווערט ער א הייליקע שפראך. 
 דער לעצטער ליובאוויטשער רבי האט ווייטער אנטוויקלט אט־דעם געדאנק. ווען יידיש ווערט באצייכנט אין די ספרים מיט די ראשי־תיבות ל״א, טייטשט מען עס, געוויינטלעך אויס ווי „לשון־אשכנז‟. דער רבי האט אבער גערופן זי אפצוטייטשן ווי „לשון אידיש״, ווייל ווען מע זאגט דברי־תורה אויף יידיש ווערט זי במילא א הייליקע און יידישלעכע שפראך. 
