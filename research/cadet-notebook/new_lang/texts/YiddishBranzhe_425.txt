

לאפסוס־קאקטוס — 9 



 by באריס סאנדלער 
June 1, 2018June 1, 2018 Filed under:
שפראך 

ווי כ׳האב געשריבן אין מיין פאריקן ארטיקל (לאפסוס־קאקטוס — 8), באווייזן זיך לעצטנס נייע ווערטער אין יידיש, ווי שוועמלעך נאך א רעגן. דערצו נאך ווערן זיי כמעט יעדע וואך צעשיקט מיט דער בליץ־פאסט איבער דער גארער וועלט; אזוי אז באנוצן זיך מיט זיי טאג־טעגלעך איז קיין שום פראבלעם נישטא. אבי זיי גיך איינחזרן און נישט פארגעסן.
לאמיר זאגן, איר זייט געבליבן שטעקן ערגעץ אין אפריקע אדער אויפן ווייטן צפון און עס הייבט אייך פלוצעם אן וויי טאן דער קאפ אדער א צאן, נישט פאר אונדז געזאגט געווארן. וואס דארף מען טאן? ריכטיק: אריינגיין אין אן אפטייק און פרעגן אויף מאמע־לשון: „אצעטאמינאפען‟ — וועט מען עס אייך באלד דערלאנגען.
אדער איר האט היץ און עס ברעכן אייך די ביינער… פארלירט נישט די צייט און טוט דאס זעלבע: פרעגט אין דער נאענטסטער אפטייק אויף יידיש: „איבופראפען‟ — און איר וועט פארגעסן אין אייער ווייטיק.
אדער סע קומט אייך אויס צו רעדן מיט א מיליטער־מאן, פארשטייט זיך, אויף יידיש, און ער גיט אייך א פרעג, צי איר זייט אמאל געווען אויף א פאליגאן? זאגט איר אים בזה־הלשון: „נישט נאר כ׳בין געווען אויף א פאליגאן, כ׳בין אפילו געווען אויף אן עקסאגאן!‟
ווען יצחק באשעוויס־זינגער וואלט געוווסט אזעלכע ווערטער, וואלט ער אוודאי נישט געטענהט, אז יידיש איז ארעם אויף מיליטערישע טערמינען.
יא, דער יידישער וואקאבולאר וואקסט קיין עין־הרע, ווערט רייכער… און נאך: וואס מער נייע ערשט־אפגעבאקענע ווערטער איר חזרט איין, אלץ בעסער ווערט אייער ענגליש אויך. דערצו ארבעט זיך אויס א גוטע ארטיקולאציע.
איין קלייניקייט: צו מאל קומט אויס שווער צו פארשטיין און פארגעדענקען די נייע לעבנס־נייטיקע ווערטער, למשל, „גימנאסטיקעווען‟, אדער „די הין־און־קריק־דיפלאמאטיע‟, אדער אזא וויכטיק ווארט, ווי „קריקאריין‟ — ניין, ס׳איז, חלילה, ניט קיין געשריי פון א האן; ס׳איז א באגריף פון דער קאסמישער טערמינאלאגיע, וואס מיינט אויף ענגליש reentry. צוריק גערעדט, איז גאר נישט וויכטיק, וואס דאס ווארט מיינט און ווי עס קלינגט, וויכטיקער איז, אז ס׳זאל זיין. אנדערש וועט איר דאך נישט קאנען פירן קיין אינטעלעגענטן שמועס וועגן קאסמאס מיט א „קאסמאסניק‟ אויף לייטיש מאמע־לשון.
* * *
היינט וועלן מיר פראקטיש באטראכטן א צאל גרייזן, וואס טרעפן זיך, צום באדויערן, זייער אפט. אויסצוגעפינען זיי, איז זייער פשוט, מחמת זיי וואנדערן פון איין ארטיקל צו אן אנדערן, ווי א כראנישע קרענק. זיי בלייבן אזוי שטעקן, נישט באמערקט און נישט פארראכטן. למשל:
עטלעכע מאל היט דער קאמענדאנט דאס לעבן פעטשערסקין…
דער מחבר האט געוויס געמיינט צו זאגן, אז: דער קאמענדאנט האט עטלעכע מאל פארהיטן פעטשערסקין דאס לעבן…
אדער נאך בעסער און פינקטלעכער: האט עטלעכע מאל געראטעוועט פעטשערסקין פון טויט…
*
ווען דער אויפשטאנד הייבט זיך שוין אן און פעטשערסקיס מענטשן הרגענען די אפיצירן איינעם נאך אן אנדערן, מאטערן זיך די קאצעטניקעס: „איך האב דערהרגעט א מענטש‟. כאטש עס גלוסט זיך צו גלייבן אין דער איידלקייט פון די געליטענע, איז דאס זייער ווייט פון היסטארישקייט.
אין דעם פאל קאן נישט „גלוסטן זיך צו גלייבן‟; עס וויל זיך גלייבן…
גלוסטעניש איז זייער א זיס געפיל: עס קאן זיך גלוסטן א קוש טאן, פארזוכן עפעס…

אויף פראסט מאמע־לשון זאגט מען: כל־זמן מע לעבט, גלוסט זיך.

*
אין אלע ליטערארישע ווערק זיינע הערט מען אפקלאנגען פון מחשבות און פראבלעמען, וואס האבן אים פארטאן אין דער צייט פונעם שרייבן.
צו זיין פארטאן, מיינט, צו זיין באשעפטיקט. אין דעם זאץ האבן די מחשבות און פראבלעמען „אים פארכאפט אין דער צייט פון שרייבן.‟
אדער:
אין אלע ליטערארישע ווערק זיינע הערט מען אפקלאנגען פון מחשבות און פראבלעמען, אין וועלכע ער איז געווען פארטאן אין דער צייט פונעם שרייבן
   *
מיר פערזענלעך וואלט מער ניחא געווען, ווען דאס בוך איז אפילו צוויי מאל אזוי לאנג, אבי איך דארף זיך ניט מוטשען מיט די דאזיקע קירצונגען…
דאס אריבערגיין פון דער קאניוקטיווער פארעם (וואלט מער געווען) צו דער איצטיקער (איך דארף) מאכט דעם זאץ סטיליסטיש אומגעלומפערט. ריכטיק וואלט געווען צו בלייבן אין דער קאניוקטיווער פארעם ביזן סוף פון דעם זאץ:
מיר פערזענלעך וואלט מער ניחא געווען, ווען דאס בוך איז אפילו צוויי מאל אזוי לאנג, אבי איך זאל זיך ניט דארפן מוטשען מיט די דאזיקע קירצונגען.
די אלע פעלערן וואלט מען געקאנט אויסמיידן, זיי זאלן נישט שטעקן אויף די שפאלטן פון דער אויסגאבע, ווען דער רעדאקטאר וואלט אויף זיי געלייגט אכט און זיי פארראכטן!
מיט הצלחה,
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר — 8 

Next Post
פון אונדזער עזבון: רבקה רובין (1906־1987) 



