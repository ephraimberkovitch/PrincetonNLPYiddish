 
 לכבוד יום־טוב: אליהו הנביא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א פאנטאסטישע געשיכטע מיט א רעטעניש לכבוד פסח, ספעציעל
    
 פון קינדער וועגן.
    
א.
    
נישט גוט צו זיין א בן־יחיד, א ציטעריקער בא טאטע־מאמע. „פון
זיבן איינער געבליבן״. דא ― נישט שטיי, דארט ― נישט גיי. דאס ―
נישט עס, יענץ ― נישט טרינק. דעם קאפ ― דעק צו. דעם האלדז ―
פארבינד. די הענט ― באהאלט. די נאז ― שנייץ־אויס. אך, נישט גוט,
נישט גוט צו זיין א בן־יחיד. און נאך א נגידס א יינגל דערצו. מיין טאטע
איז א נגיד. א חלפן איז ער. גייט־ארום מיט א טארבע מינץ איבער די
קלייטן. בייט זילבער אף מינץ און מינץ אף זילבער. זיינען דערפאר בא
אים די פינגער תמיד שווארץ און די נעגל צעטריסקעט. הארעווען הארעוועט ער אפילו זייער שטארק. אלע טאג אז ער קומט אהיים, איז ער אויס
געמידט און צעבראכן. „נישטא קיין פיס ― קלאגט ער זיך פאר דער
מאמע, ― נישטא קיין פיס, קיין סימן פון קיין פיס״...
    
נישטא קיין פיס ― עס קאן זיין. דערפאר האט ער אבער „פרנסה
בשפע״. אזוי זאגן אלע, און אלע זיינען אונדז מקנא, וואס מיר האבן
פרנסה, און נאך בשפע. די מאמע איז צופרידן. איך אויך. „א פסח בא
מיר היינטיקס יאר ― אף אלע יידישע קינדער, רבונו של עולם״...
    
אזוי זאגט די מאמע און דאנקט גאט, וואס מיר האבן אזא פסח. איך
אויך. נאר ווי דערלעבט מען אים שוין, אט דעם פסח?...
  
ב.
    
קוים דערלעבט פסח. דעם ליבן טייערן פסח. אויסגעקליידט האט מען
מיך ― בגדי־מלכות, ווי עס פאסט פאר א נגידס א יינגל. וואס קומט מיר
אבער ארויס? אז איך טאר נישט ארומשפרינגען אין דרויסן ― איך וועל
זיך פארקילן. אז איך טאר נישט ארומלויפן מיט אלע קבצנישע קינדער ― איך בין א נגידס א יינגל. אזעלכע שיינע מלבושים ― נישטא פאר
וועמען צו בארימען זיך. א פולע קעשענע מיט ניס ― נישטא מיט וועמען
צו שפילן.
נישט גוט צו זיין א בן־יחיד, א ציטעריקער, וואס פון זיבן איינער
געבליבן, און נאך א נגידס א יינגל דערצו.
    
ג.
    
דער טאטע האט אנגעטאן די בעסטע קאפאטע און איז אוועק אין
שול דאוונען. זאגט צו מיר די מאמע: „ווייסטו וואס? לייג זיך צו. שלאף
דיך אויס. וועסטו קאנען זיצן באם סדר. וועסטו פרעגן דעם טאטן די פיך
קשיות״. משוגע בין איך? פארן סדר וועל איך גיין שלאפן? „געדענק זשע,
פסח צום סדר טאר מען נישט שלאפן. ווארעם טאמער חלילה, ווערסטו
אנשלאפן באם סדר, אזוי קומט אלי־נביא מיט א זאק אף די פלייצעס...
פסח באנאכט גייט־ארום אלי־נביא און קוקט, ווער עס שלאפט באם סדר,
דעם נעמט ער צו אין זאק אריין״... כא־כא! איך וועל אנטשלאפן ווערן
באם סדר? איך? און אז מע זאל זיצן א גאנצע נאכט? און אפילו ביזן
ווייסן טאג אריין? ווי אזוי איז געווען, מאמע, פאראיארן? „פאראיארן
ביסטו אנטשלאפן געווארן באלד נאך קידוש״... פאר וואס־זשע איז ניט
געקומען צו מיר דעמאלט אלי־נביא מיטן זאק? „דעמאלט ביסטו נאך
געווען א קלייניטשקער, היינט ביסטו א גרויסער. היינט דארפסטו פרעגן
דעם טאטן די פיר קשיות. היינט דארפסטו זאגן מיטן טאטן „עבדים
היינו״. היינט דארפסטו עסן מיט אונדז פיש און יויך און קניידלעך...
שא ― אן גייט דעך טאטע פון שול״.
― גוט יום טוב!
― גוט יום טוב!
  
ד.
    
דאנקען גאט. דער טאטע האט אפגעמאכט קידוש. איך אויך. דער
טאטע האט אויסגעטרונקען דעם ערשטן כוס. איך אויך. און דווקא א
פולן כוס. און דווקא ביזן דנא. „זע נאר, ביזן דנא!״ ― זאגט די מאמע
צום טאטן, און מיר זאגט זי: „א פולן בעכער מיט וויין? וועסט אנטשלאפן ווערן״... כא־כא! איר וועל אנטשלאפן ווערן? איך? און אז מע
זאל זיצן א גאנצע נאכט? אפילו ביזן ווייסן טאג אריין? אנו, פרעגט דעם
טאטן, ווי אזוי האב איך אפגעקלאפט די פיר קשיות? ווי אזוי זאג איך
די הגדה? ווי אזוי שאקל איך זיך איבערן סידור און זינג מיטן טאטן
  
דעם „עבדים היינו״?... און די מאמע לאזט נישט אראפ קיין אויג פון מיר
און שמייכלט און זאגט צו מיר: , וועסט אנטשלאפן ווערן.. אנטשלאפן
ווערן״... עך, מאמע! מאמע! מיר דאכט זיך, מע זאל זיין מיט אכצן קעפ,
קאן מען פון דעם אליין אנטשלאפן ווערן! אנו, לאז מען זיך אוועקזעצן
אייך אקעגן און זינגען אייך אין אויער: „אנטשלאפן ווערן, אנטשלאפן
ווערן״.
    
פארשטייט זיך, אז איך בין אנטשלאפן געווארן.
    
ה.
  
אנטשלאפן געווארן ― חלומט זיך מיר, אז דער טאטע האלט שוין
בא „שפוך חמתך״. די מאמע אליין שטייט אויף פון טיש, גייט עפענען
די טיר, מקבל פנים זיין אלי־נביאן. שיין וועט זיין, טאמער קומט טאקע
אלי־נביא, ווי די מאמע זאגט, מיטן זאק אף די פלייצעס, און זאגט צו
מיר: „קום, בחור״... און ווער וועט זיין שולדיק אין דעם, אז נישט די
מאמע אליין מיט איר: „שלאף נישט! שלאף נישט!״?... און אזוי ווי
איך טראכט מיר די דאזיקע מחשבות ― אהא! ― הער איך א סקריפ פון
דער טיר, און דער טאטע שטייט־אויף און רופט־אויס אף א קול: „ברוך
הבא!״ איך קוק מיך איין צו דער טיר ― יא, ס׳איז ער. ער גייט, ער גייט.
פאוואלינקע, קוים וואס מע הערט. א שיינער ייד אלי־נביא. אן אלטער מאן.
א זקן מיט א גרייז־גרויער בארד ביז די קני. דאס פנים אלט, געל, גע־
  
קנייטשט, נאר שיין און גוט איז דאס אן אן עק. און אויגן ― אך, אויגן!
גוטע, ווייכע, פריינטלעכע, ליבע, געטרייע אויגן. איינגעבויגן אנגעלענט
אף א גרויסן־גרויסן שטעקן, מיט א זאק אף די פלייצעס ― און שא,
שטיל, אן ווערטער, און גלייך צו מיר.
    
ו.
    
― נו, יינגעלע, אריין צו מיר אין זאק אריין און קום! ― אזוי זאגט
צו מיר אט דער אלטיטשקער, און דווקא מיט גוטן, דווקא אזוי ווייך, אזוי
זיס.
    
פרעג איך אים: „וווהין?״ מאכט ער צו מיר: „וועסט שוין נאכדער־זען״... וויל איך נישט, זאגט ער מיר נאך אמאל. בעט איך מיך בא אים:
„ווי קאן איך מיט דיר גיין, אז איך בין א נגידס א יינגל?״ זאגט ער:
„און אז א נגידס א יינגל, וואס ביסטו פאר א מיוחס?״ זאג איך: „איך
בין בא טאטע־מאמע א בן־יחיד״... זאגט ער: „בא מיר ביסטו נישט קיין
בן־יחיד״. זאג איך: „א ציטעריקער ― פון זיבן איינער געבליבן. זיי
וועלן, זאג איך, דערזען, אז איך בין נישטא, וועלן זיי דאס נישט אויס־ 	
האלטן. זיי וועלן שטארבן, און דערהויפט ― די מאמע״... קוקט ער אף
מיר, דער אלטיטשקער, מיט גוטן און מאכט צו מיר ווייך און זיס, ווי
פריער: „גייסטו נישט מיט מיר, טא שלאף געזונט, נאר ווער אנטשלאפן
אף שטענדיק, אף אייביק״... הייב איך אן צו וויינען: „הייסט דאך עס,
איך זאל שטארבן? זיי וועלן דאס נישט אויסהאלטן... דערהויפט ― די
מאמע״... „ווילסטו נישט שטארבן, טא קום מיט מיר. געזעגן זיך אפ מיט
טאטע־מאמע און קום״... „סטייטש, ווי קאן איך גיין, אז איך בין א בן־יחיד, פון זיבן איינער געבליבן?״... מאכט ער צו מיר שוין שטארקער:
„צום לעצטן מאל, יינגעלע, קלייב דיר אויס איינס פון די צוויי: אדער געזעגן זיך אפ מיט טאטע־מאמע אף שטענדיק און קום מיט מיר, אדער
בלייב דא, נאר ווער אנטשלאפן אף אייביק. אף אייביק״...
  
ז.
    
אפגעזאגט די דאזיקע ווערטער, טרעט ער אפ פון מיר אף איין שפאן
און וויל שוין אויסקערעווען זיך צו דער טיר. וואס טוט מען דא? אוועקגיין מיטן אלטן, גאט ווייס וווהין, פארפאלן ווערן ― וועלן טאטע־מאמע
שטארבן. א בן־יחיד, פון זיבן איינער געבליבן... בלייבן דא און אנטשלאפן ווערן אף אייביק ― הייסט דאס דאך, איך אליין זאל שטארבן...
צי איך אויס צו אים ביידע הענט מיט טרערן אף די אויגן: „אליהו
הנביא״! גוטער, ליבער, הארציקער אליהו! גיב מיר איין מינוט אף צו
באטראכטן זיך!״ דרייט ער אויס צו מיר דאס שיינע אלטע, געלע, געקנייטשטע פנים מיט דער גרייז־גרויער בארד ביז די קני, קוקט אף מיר
מיט זיינע שיינע גוטע ליבע געטרייע אויגן און מאכט צו מיר מיט א
שמייכל: „איין מינוט אף צו באטראכטן זיך גיב איך דיר, מיין קינד,
אבער נישט מער אז איין מינוט״...
    
און דער אלטיטשקער לענט זיך אן אף זיין גרויסן־גרויסן שטעקן
און ווארט...
    
................................................................................................
    
................................................................................................
    
פרעגט זיך: וו א ס ה א ב  א י ך  ב א ד א ר פ ט א י ן
ד ע ר  מ י נ ו ט  צ ו ט ר א כ ט ן  א ז ע ל כ ע ס ,  א ז א י ך
ז א ל  נ י ש ט  ד א ר פ ן  נ י ש ט  ג יי ן  מ י ט ן  א ל ט ן
א ו ן  נ י ש ט  א נ ט ש ל א פ ן  וו ע ר ן  א ף א יי ב י ק? ―
א נ ו,  וו ע ר  וו ע ט  ט ר ע פ ן?...
    
געשריבן אין יאר 1908.
א טראגעדיע כשר לפסח. דעקאדענטיש־סימבאליסטיש געשריבן
    
ד י פ א ר ש ו י נ ע ן:
  
מצות קאכלעפל.
    
ארבע כוסות. דייזשע בארשט.
    
פסחיקע שמאלץ. בעזעם.
    
אייער. קאץ.
    
ריבאייזן. בעל־הבית.
    
 בעל־הביתטע.
    
א ר ט ― אין שפיזארניע. אין דער פסחיקער שאפע.
    
 צייט ― ערב פסח.
    
א יי ע ר: (צו די מצות) זייט זשע מוחל. ווען האבן מיר פסח?
    
מ צ ו ת: (צו די אייער) וואס איז דען?
    
א יי ע ר: גארנישט, גלאט אזוי. עס איז אונדז נמאס געווארן צו
ליגן אט דא, אין דער שפיזארניע. מיר וואלטן שוין גערן דערלעבן פסח.
    
מ צ ו ת: ציקאווע ביצים! מיר ליגן דא פון נאך פורים אן.
 
 