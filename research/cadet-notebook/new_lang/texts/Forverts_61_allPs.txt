 מיט א דריי חדשים צוריק האב איך באקומען א שיינע מתנה: אן אנטאלאגיע פון באשעוויסעס 47 דערציילונגען אויסדערוויילטערט דורך דעם מחבר אליין, וואס דאס פארפאלק, ראדא און יעקב אבעקאסיס, האט איבערגעזעצט אויף שפאניש. 
 די מתנה האבן זיי מיר געגעבן בעת זייער באזוך אין ישראל ווו עס וווינען זייער טאכטער און זון. ראדא (רחל) און יעקב וווינען אין מאדריד. אונדזער באקאנטשאפט ציט זיך שוין א צוואציק יאר און ס׳האט צו טאן בעיקר מיט יידיש, אבער אויך מיט שפאניש און העברעיש, וואס זיי באהערשן אויך. 
 ראדא הענעלדע איז געבוירן געווארן אין ווארשע 1937 און איז דערצויגן געווארן אין די פ״ש. יידיש קאן זי פון דער היים. זי האט גראדוירט מיט א דיפלאם אין יידישער ליטעראטור אין העברעישן אוניווערסיטעט אין ירושלים און אויך באקומען איר טיטל ווי איבערזעצערין פונעם ענגליש־העברעיש-ענגלישן ווערטערבוך פונעם בר־אילנער אוניווערסיטעט. זי האט פארעפנטלעכט ארטיקלען אין ראיסעס (ווארצלען) און אין „איסעגאריא‟, א פובליקאציע פון א באקאנטן פילאסאפיע־אינסטיטוט, האלט לעקציעס און ארגאניזירט קאנפערענצן געווידמעט דער יידישער ליטעראטור. זינט 2000 האט זי בעיקר איבערגעזעצט ווערק פון דער יידישע ליטעראטור. 
 יעקב אבעקאסיס איז געבוירן געווארן אין טעטואן, שפאנישער מאראקא, 1937. ביי אים איז שפאניש די שפראך פון דער היים און אין וועלכער ער איז דערצויגן געווארן, אבער זיין פאלקסשול האט מען געפירט אויף פראנצייזיש. א גראדוירטער אינזשעניר פון דער טעכנישער הויכשול אין מאדריד איז זיין גאנצע קאריערע געווען געווידמעט דער בויונג פון אינפראסטרוקטורן. נאכן פענסיאנירן זיך קערט ער זיך אום צו זיין ליבשאפט צו שפראך און ליטעראטור, און ווידמעט זיין צייט, צוזאמען מיט זיין ווייב, איבערצוזעצן אויף שפאניש די ווערק פון פראמינענטע יידישע שרייבער. 
 דער פארנעם פון זייערע איבערזעצונגען מאכט טאקע אן איינדרוק. זינט דעם יאר 2000 האבן זיי שוין איבערגעזעצט 17 יידישע ביכער, מערסטנס שוין דערשינענע אין פארשידענע פארלאגן אין שפאניע, אנדערע — באשטעלטע איבערזעצונגען וואס דארפן נאך זען די ליכטיקע שיין. די יידישע מחברים נעמען אריין אזעלכע ווי יצחק באשעוויס, י. י. זינגער, משה קולבאק, יהודה עלבערג, מאשא ראלניקייטע, דער נסתר, דוד בערגעלסאן, אסתר זינגער־קרייטמאן, בעלא שאגאל און ה. לייוויק. פון באשעוויסן אליין — פיר ביכער. 
 די פארלאגן, וועלכע האבן ארויסגעגעבן די איבערזעצונגען, זענען פון די סאמע אנגעזעענסטע אין מאדריד, בארסעלאנא, און סאראגאסא. צווישן די שוין איבערגעזעצטע ביכער אבער נאך ניט דערשינענע געפינט זיך אויך „דער שארלאטאן‟ פון באשעוויס, וואס דער לייוויק־פארלאג פלאנירט ארויסצוגעבן אין יידיש, אנהייב 2022. 
 די אלע פון פארויס באשטעלטע איבערזעצונגען ביים אבעקאסיס־פארפאלק זאגן עדות פונעם קאמערציעלן דערפאלג פון די ווערק. למשל, ביי י. י. זינגערס „די משפחה קארנאווסקי‟ איז שוין דערשינען א זעקסטע אויפלאגע, אפשר ווייל אין אינהאלט פון בוך ווערן נאענט צוזאמענגעפלאכטן די באשרייבונג פון יידישן אסימילירטן לעבן אין דייטשלאנד מיטן וואקסנדיקן כוח פון דער נאציסטישער באוועגונג און אידעאלאגיע — א טעמע וואס פאראינטערעסירט שטארק דעם שפאניש־רעדנדיקן לייענער, נעמענדיק אין באטראכט אז די שפאניער האבן שטארק געליטן פון פראנקאס פאשיסטישן רעזשים אין די דרייסיקער יארן פון פאריקן יארהונדערט. 
 י. י. זינגערס ‟די משפחה קארנאווסקי„ 
 אנדערע איבערזעצערס ווי, למשל, אדאלפא מארטין, וואס האט איבערגעזעצט באשעוויסעס „שאשא‟, און כואן כאסע מארטין— באשעוויסעס „די משפחה מאשקאט‟ — האבן דאס מסתמא געטאן פון אן ענגלישער אויפלאגע, בעת ראדא און יעקב אבעקאסיס האבן עס געטאן פונעם יידישן אריגינאל. יעדן פאלס, סיי פאר די און סיי פאר יענע, איז בכלל ניט פשוט איבערצוזעצן א ווערק וואס באשרייבט דאס יידישע לעבן אין ווארשע פון די דרייסיקער יארן, ווען אין דייטשלאנד הייבן אן צו בושעווען די נאצישע באנדעס. 
 די לאנגע רשימה ליטערארישע רעצענזיעס אין דער שפאנישער פרעסע איבער דער איבערזעצונגען פון פארפאלק אבעקאסיס איז נאך א באווייז פון זייער הצלחה און ס׳הייבט דעם פרעסטיזש פון דער יידישער שפראך און ליטעראטור ביי א לייענערשאפט וואס איז בדרל־כלל נעענטער צו דער יידיש־ספרדישער קולטור. עס דערפרייט אונדז אז גראדע אט דער פובליקום ווייזט ארויס נייגער און אפשיי צו דער אשכנזישער קולטור און לעבנס־דערפארונג. 
 כ׳וויל זיך אפשטעלן א ביסל אויף דער אויבן דערמאנטער „מתנה‟ וואס איך האב געהאט באקומען פון די איבערזעצערס. ס׳רעדט זיך וועגן א בוך פון 911 זייטן, וואס נעמט אריין די גאר באקאנטע דערציילונגען פון באשעוויסן. פון כמעט 150 דערציילונגען האט באשעוויס אויסגעקליבן אט די 47, צווישן זיי: „גימפל תם‟, „טייבעלע און דער שטן‟, „יענטל דער ישיבה־בחור‟, „דער טויטער פידלער‟, „קאפקאס א פריינד‟, „אן אלטע ליבע‟, „שפינאזא פונעם מארקגאס‟ אאז״זוו. ביים לייענען באשעוויסן אויף יידיש באווונדערן מיר די שפראך, פערסאנאזשן און סביבה וואס דער מחבר דערלאנגט אונדז אזוי מייסטעריש; אבער ווען מע לייענט אים אויף שפאניש באווונדערן מיר ווי די אמאליקער יידישע וועלט ווערט אויפגעלעבט דורך סערוואנטעסעס שפראך. 
 כ׳האב אפט פרובירט זיך פארשטעלן, וואס פאר אן אימאזש באקומט זיך ביים שפאנישן לייענער פון אלץ וואס עס מיינט א ייד, יידיש, יידישקייט און דער יידישער גורל. לאמיר ניט פארגעסן אז כמעט ס׳רוב פון באשעוויסעס לייענער האבן קיין ייד אין זייער לעבן ניט געזען. איז דעריבער דער ערשטער אימפאקט פון די דאזיקע שאפונגען אזוי שטארק. וואלט איך געזאגט אז באשעוויס גיט איבער א בילד אין וועלכן עס מישן זיך צונויף די שארפע קאלירן פונעם לעבן אין פארמלחמהדיקן פוילן, די געראטעוועטע פון חורבן אין פארשידענע ערטער אין אמעריקע און אויך ישראל געשטאלטן בשעת זיינע אייגענע באזוכן אין לאנד. הלוואי וועט עס עפענען דעם דורשט ביי די שפאניער זיך צו באקענען מער מיט דער ווירקלעכקייט פון אשכנזישן יידנטום און זיין באטייט אין אונדזערע טעג. בין איך טאקע גאר דאנקבאר צו ראדא הענעלדע און יעקב אבעקאסיס פאר זייער געשאנק און כ׳בין שוין מוכן ומזומן צו הערן זייערע גוטע בשורות וועגן נייע איבערזעצונגען. 
 כ׳שליס דעם ארטיקל געבנדיק געוויסע סטאטיסטישע אנגאבעס וואס שייך דעם מעמד פון שפאניש. נאך דער כינעזישער שפראך וואס האט די העכסטע צאל געבוירענע רעדערס איבער דער וועלט, איז שפאניש די צווייטע שפראך מיט 460 מיליאן רעדערס: 6% פון דער וועלט־באפעלקערונג. דאס איז טאקע א ריזיקע באפעלקערונג — און במילא א ממשותדיקער קוואל פון לייענער פון דער יידישער ליטעראטור. 
