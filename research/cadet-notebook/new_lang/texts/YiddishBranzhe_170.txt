

שפיאן ליאשקע וואלקאוו (2) 



 by באריס סאנדלער 
May 1, 2020May 1, 2020 Filed under:
ליטעראטור
פראזע 

יעווגעני קיסין
2
צי זיינען דעמאלט, אין די אנהייב 1980ער, געווען צווישן די „קאגעבע‟־לייט מענטשן מיט עקסטראסענסארישע פעיקייטן? מע זאגט, אז די דאזיקע ארגאניזאציע האט געפרוווט צוציען אייניקע פון אזעלכע מענטשן צו זייער ארבעט, נאר ווייט ניט תמיד האט זיך עס איינגעגעבן. איך האב, למשל, געהערט ווי א מאל האט מען אן עקסטראסענס „איינגעלאדן‟ אין „קאגעבע‟, אויסגעפרעגט וועגן דעם געזונט־צושטאנד פון מאא צעטאנג און געהייסן אנשיקן אויף אים א מיאוסע משונה; יענער האט זיך אפגעזאגט, דערקלערנדיק, אז זיי, די עקסטראסענסן, האבן ניט קיין רעכט צו טאן אזעלכע זאכן. אלנפאלס, פלעגן אזעלכע זאכן פארקומען, ווען ס׳האט אנגערירט די ענינים פון א גרויסן מלוכישן פארנעם, ניט אויפן ניווא פון הויכשולן.
ווי עס זאל ניט זיין, אויפן צווייטן יאר פון ליאשקעס לערנען זיך אין אוניווערסיטעט, איז אין א טאג נאך די לעקציעס צו אים צוגעגאנגען א מאנצביל פון א יאר פינף און דרייסיק, וואס ליאשקע האט אים פריער קיין מאל ניט געזען, און געבעטן גיין מיט אים צום פרארעקטאר. ליאשקע האט תיכף דערפילט, אז עפעס איז דא ניט אזוי און הויך געפרעגט, אנשטעלנדיק א פאר אויגן:
— צום פרארעקטאר?! מיט וואס זשע האב איך פארדינט דעם פרארעקטארס אויפמערק?
— מ׳וועט אייך אלץ דערקלערן, — האט שטיל געענטפערט דער אומבאקאנטער, — נאר רעדט ניט אזוי הויך, דערווייל איז עס א סעקרעט. לאמיר גיין.
פארשטאנען, אז זיין חשד איז ניט קיין אומזיסטיקער, האט ליאשקע אנגעהויבן טראכטן, ווי אזוי זיך אויסצודרייען און דערביי ניט ברענגען זיך קיין שאדן. א שפיאן האט ער טאקע תמיד געוואלט ווערן, נאר א מוסר — חס–וחלילה! ווי מע זאגט אויף רוסיש, „פאר קיין שום לעקעכלעך ניט!‟ נאכפאלגנדיק דעם אומבאקאנטן, האט ליאשקע באשלאסן, אז ער וועט זיך פשוט ארויסשטעלן פאר א נארעלע.
הינטער א טיר, באצויגן מיט שווארצן לעדער, איז אין א ניט־גרויסן צימער געזעסן ביים טיש א שטרענגער מאנצביל פון מיטעלע יארן, אנגעטאן אין א שווארצן אנצוג. דערזען אים, האט ליאשקע אויסגעדריקט אויפן פנים א גרויסע פארווונדערונג און געזאגט:
— גוטהעלף! איר זייט טאקע אונדזער פרארעקטאר?
— ניין, איך בין ניט דער פרארעקטאר, — אויף דעם מאנצבילס צורה האט זיך באוויזן עפעס ענלעכס צו א שמייכל.
— אבער דער חבר, — האט ליאשקע אנגעוויזן מיטן קאפ אויפן מענטשן, וואס האט אים אהער געבראכט, און אויסגעדריקט נאך א גרעסערע דערשטוינונג, — ער האט מיר געזאגט, אז עס האט מיך ארויסגערופן דער פרארעקטאר…
— מיר וועלן אייך באלד אלץ דערקלערן, — האט געענטפערט דער מאנצביל ביים טיש, — זעצט זיך צו, יונגער־מאן.
בעת ער האט געברייעט וועגן דער קאמפליצירטער אינטערנאציאנאלער לאגע און אינטריגעס פון די אימפעריאליסטישע אגענטן, האט ליאשקע געהאלטן אין איין קוקן אויף אים זייער אויפמערקזאם און ערנסט, צושאקלענדיק מיטן קאפ פון מאל צו מאל. ווי באלד אבער דער מאן האט דערמאנט דעם נאמען פון זיין ארגאניזאציע, האט ליאשקע אפגעפירט די אויגן און געמאכט דעם אנשטעל ווי ער וואלט זיך פארטראכט וועגן עפעס.
— פון וואס קלערט איר? — האט דער מאן געפרעגט.
— איר פארשטייט, — האט ליאשקע געענטפערט, — איך הייב ניט אן זיך צו דערמאנען, ווי מ׳זאגט אויף אראביש „דער קאמיטעט פון מלוכה–זיכערהייט‟. געשיקט זיך, אז מיר האבן עס נאך ניט געלערנט… כ׳וועל מוזן פרעגן ביים פראפעסאר…
— ניין, — האט דער מאן אים איבערגעשלאגן, — דערווייל דארף מען נאך גארניט פרעגן, נאר…
— נאר פאר וואס זשע ניט? — האט ליאשקע, פון זיין זייט, איבערגעשלאגן דעם מאן, — ס׳איז דאך זייער וויכטיק!
— יא, — האט דער מאן באשטעטיקט, — עס איז ווירקלעך זייער וויכטיק, און דעריבער טאקע האבן מיר אייך ארויסגערופן. מיר ווייסן, אז איר זייט א מוסטערהאפטער סטודענט, א פאליטיש באהאוונטער מענטש, דעריבער האבן מיר באשלאסן ארויסצוווייזן אייך צוטרוי. מיר זיינען זיכער, אז איר וועט אונדז העלפן!
— מיט וואס זשע קאן איך אייך העלפן? — ליאשקע האט ווידער אויסגעדריקט אן אויפריכטיקע פארווונדערונג אויפן פנים.
— טאקע אין קאמף מיט די פיינט, — האט יענער דערקלערט.
— און ווי זשע קאן איך אייך העלפן אין דעם? — האט געפרעגט אונדזער העלד, אויסדריקנדיק א געמיש פון גרויסער איבערראשונג און א קאפעלע טשיקאוועס. אויף א רגע האט ער א טראכט געטאן, צי זאל ער ניט פארלייגן זיינע מעשים־טובים ווי א שפיאן אין די אראבישע לענדער, נאר זיך תיכף אפגעזאגט פון דער אידעע — בעסער אליין גארנישט ניט פארשלאגן, ער וועט בלויז אויסהערן, וואס זיי וועלן זאגן.
דא האט זיך אנגעשלאסן אינעם שמועס דער יינגערער טשעקיסט [1], און זיי ביידע האבן גענומען דערקלערן ליאשקען, אז שונאים זיינען דא אומעטום, אפילו אינעם אוניווערסיטעט, און ער, ווי אן ערלעכער סאוועטישער מענטש און פאטריאט, מוז זיי דעמאסקירן. ליאשקע האט ברייט געעפנט די אויגן און דאס מויל, און געזאגט:
— איך האב דאך קיין מאל קיין פיינט ניט געטראפן. ווי זשע קאן איך זיי דעמאסקירן?
— זאגט ניט, — האט פילבאדייטנדיק געענטפערט דער עלטערער טשעקיסט, — איר זייט דאך פאליטיש באהאוונט און פארשטייט אליין: אויב א מענטש דערציילט אנטיסאוועטישע אנעקדאטן, שוין זשע איז ער ניט קיין פיינט? אמווייניקסטן א פאטענציעלער פיינט: היינט דערציילט ער אן אנטיסאוועטישן אנעקדאט, און מארגן וועט ער פארראטן דאס היימלאנד!
— יא, איך פארשטיי, — האט ליאשקע מסכים געווען, — נאר פון אלע מענטשן, וואס איך קען, דערציילט קיינער ניט קיין אנטיסאוועטישע אנעקדאטן.
— טאקע? — האט אומצוטרוילעך געפרעגט דער יינגערער טשעקיסט, — לויט אונדזערע אנגאבן אבער, האט מען ביי אייך אינעם בוי־אטריאד יא דערציילט אנטיסאוועטישע אנעקדאטן!
— ביי אונדז אינעם בוי־אטריאד?! קיין מאל ניט! — האט ליאשקע אויסגעשריען מיט ברען און זיך תיכף דערמאנט, ווי איין מאל ביי נאכט, ווען אין א גרויסן צימער האבן מיידלעך צוגעטיילט הנאה די יונגען, האט ער בשעת־מעשה דערציילט דעם אנעקדאט וועגן פרייהייט פון ווארט און אראלן סעקס. „וואס מאכט די צוויי זאכן ענלעך? — האט ליאשקע אויף א קול געפרעגט, און אליין געענטפערט: — איין אומריכטיקע באוועגונג פון דער צונג — און מע טרעפט באלד אין תחת!..‟ ווער זשע האט אים געקאנט מסורן? שוין זשע עמעצער פון די מיידלעך? דאס וואלט געווען שוין צו געמיין…
— ביי מיין ערנווארט: קיינער פון מיינע חברים אין אונדזער בוי־אטריאד האט קיין אנטיסאוועטישע אנעקדאטן ניט דערציילט! — האט ליאשקע געמאלדן, קוקנדיק די טשעקיסטן גלייך אין די אויגן אריין. דאס איז, אגב, געווען אמת: בלויז ער, ליאשקע, האט דעמאלט דערציילט אזא אנעקדאט. — וואס רעדט איר אזוינס, חברים טשעקיסטן! — האט ליאשקע גערעדט ווייטער, — ווען עמעצער וואלט געוואגט זאגן אין מיין אנוועזנהייט אפילו איין שמוציק ווארט קעגן דער ראטן–מאכט, וואלט איך דעם פאסקודניאק גלייך דערלאנגט אין מארדע אריין! — און ער האט דעמאנסטרירט זיין פויסט און מוסקלען.
— נו גוט, — האט געזאגט דער עלטערער טשעקיסט, — אין מארדע דארף מען ניט דערווייל, נאר…
— וואס הייסט, מע דארף ניט?! — האט ליאשקע געהאלטן ביי זייניקן, — פאר דער סאוועטן–מאכט וועל איך יעדערן ווייזן, איר קאנט זיין זיכער! דאס קען איך גוט! פון קינדווייז אן האב איך שטענדיק זיך געשלאגן פאר גערעכטיקייט! — און ער האט ווידער דעמאנסטרירט זיין קולעק.
— עס איז זייער גוט, וואס איר קענט זיך איינשטעלן פאר גערעכטיקייט, — ליאשקע האט דערפילט, אז זיינע מיטשפרעכערס הייבן שוין אן א ביסל פארלירן דאס געדולד, — נאר מיר דארפן אן אנדער מין הילף. איר פארשטייט, אויב איר וועט באלד א שלאג טאן דעם פיינט, ווי ס׳דארף צו זיין, וועט ער זיך דערשרעקן און פארמאסקירן; ער וועט אנהייבן מאכן דעם אנשטעל, אז ער האט זיך געענדערט, געווארן בעסער, כאטש אין דער אמתן וועט ער בלייבן א פיינט…
— נו, פאר וואס זשע אזוי? — האט ליאשקע געפרעגט מיט א נאיוון אויסדרוק אויפן פנים, — אפשר, וועט ער טאקע בעסער ווערן? אט ווען איך פלעג שטיפן, ווי א קינד, פלעגט דער טאטע מיך פאטשן — און איך האב זיך אנגעהויבן פירן בעסער, ווייל איך האב פארשטאנען, אז מע טאר אזוי מער ניט טאן!
— יונגער־מאן! — האט דער עלטערער געזאגט אויפגעבראכטערהייט, — צי זייט איר גרייט צו העלפן אונדז?
— געוויס! שטענדיק גרייט! — האט ליאשקע אויסגעשריגן דעם לאזונג פון יונגע פיאנערן. ער האט ווידער צונויפגעקוועטשט די פינגער אין א פויסט און געוואלט ריידן ווייטער וועגן דעם, ווי ער איז שטענדיק גרייט אריינצופארן אין מארדע אלע שונאים, נאר דער עלטערער טשעקיסט האט אים איבערגעריסן און שטרענג געזאגט:
— אויב איר זייט גרייט צו העלפן אונדז, איז הערט אויס זייער אויפמערקזאם, וואס פאר א הילף מיר דערווארטן פון אייך, און שלאגט אונדז ניט איבער. פארשטאנען?
— יא, — האט ליאשקע ערנסט באשטעטיקט און צוגעשאקלט מיטן קאפ.
— איז אט: שלאגן זאלט איר קיינעם ניט, ווייל אזוי וועט מען דעם פיינט ניט מאכן אומשעדלעך. די פיינט זיינען כיטרע; א פיינט איז ניט קיין קינד, וואס דער טאטע קאן עס אנפאטשן — און עס וועט אויפהערן שטיפן. א פיינט — איר דארפט עס גוט פארגעדענקען! — בלייבט שטענדיק א פיינט. דעריבער דארפן מיר זיין וואכזאם און זיי איבערכיטרעווען. אויב עמעצער ווייזט ארויס זיין פרצוף פון א פיינט — דערציילט, צום ביישפיל, אן אנטיסאוועטישן אנעקדאט אדער ער לויבט, א שטייגער, דעם אמעריקאנער אופן פון לעבן — זאלט איר… איר הערט מיך? — האט דער מאן א פרעג געטאן, זעענדיק, ווי ליאשקעס אויגן בלאנדזשען איצט ערגעץ ווייט.
— איר ווייסט, איך האב א טראכט געטאן: ווי זאגט מען אויף אראביש „ארויסווייזן זיין פרצוף פון א פיינט‟? ס׳איז זייער א בילדערישער אידיאם, כ׳וועל מוזן פרעגן ביים פראפע… יא–יא, איז וועגן וואס זשע האט איר גערעדט? איך הער אייך זייער אויפמערקזאם!
— איז אט, — דער עלטערער טשעקיסט האט מער ניט געקאנט איינהאלטן זיין דענערווירונג, — אויב עמעצער זאגט עפעס אזוינס, זאלט איר באלד אינפארמירן אונדז: ווער און וואס האט געזאגט. און מיר וועלן זיך שוין אליין פונאנדערקלייבן, וואס צו טאן מיט אים. אייער אייגענע באציונג צו אים זאלט איר ניט ארויסווייזן, איר זאלט בלויז אינפארמירן אונדז. פארשטאנען?
— הייסט עס?.. — ליאשקע האט אויסגעדריקט אויפן פנים דעם העכסטן גראד פון שטוינונג, — הייסט עס, אז אויב עמעצער וועט זאגן עפעס קעגן דער סאוועטן–מאכט אין מיין אנוועזנהייט, זאל איך, א סאוועטישער מענטש, א קאמיוגיסט, ניט ארויסווייזן מיין באציונג צו דעם?!
— ניין, איר זאלט ניט, — האט באשטעטיקט דער עלטערער טשעקיסט.
— אפילו פארקערט, — האט צוגעגעבן דער יינגערער, — מ׳דארף מאכן אזוי, אז דער פיינט זאל זיך אנטפלעקן, דעריבער, אויב מע זאגט עפעס אזוינס, זאלט איר מאכן דעם אנשטעל, אז איר מיינט דאס זעלבע! איר זאלט אים בעטן זאגן נאך עפעס, דערציילן נאך איין אנעקדאט… ער זאל אייך געטרויען, פארשטייט? און דאן וועלן מיר קאנען אים דעמאסקירן.
דער יינגערער טשעקיסט האט, א פנים, געוואלט דערקלערן די זאך דעם טיפשן קאמיוגיסט מער צוגענגלעך, אבער דערמיט האט ער נאר דערלאנגט ליאשקען א ראטיר–שטרויעלע, אין וועלכן ער האט זיך תיכף אנגעכאפט — און ניט אפגעלאזט עס שוין ביזן סאמע סוף פונעם שמועס.
— הייסט עס, איר ווילט, איך זאל מאכן דעם אנשטעל, אז איך בין אליין א פיינט?! — האט ליאשקע געפרעגט מיט אזא אויסדרוק, ווי מע וואלט אים פארגעשלאגן אויפעסן א שיסל טינוף.
— צי האט איר געזען „זיבעצן רגעס פון פרילינג‟? — האט דער יינגערער טשעקיסט געמאכט נאך איין פרווו, דערמאנענדיק דעם פאפולערן פילם וועגן א סאוועטישן אויסשפירער, וואס האט געארבעט אין די העכסטע עשעלאנען פון עס–עס אונטער דער פאמיליע שטירליץ.
— יא, געזען, — האט ליאשקע באשטעטיקט. דא האט ער שוין ניט געקאנט זיך אויסדרייען: דאס גאנצע לאנד האט געזען דעם פילם.
— געדענקט איר אוודאי, ווי שטירליץ האט געמאכט אן אנשטעל, אז ער איז א עכטער פאשיסט. ווי מיינט איר, שוין זשע וואלטן מיר געקאנט בלייבן לעבן אן אזעלכע שטירליצן, ווען ארום זיינען פאראן אזוי פיל פיינט? איר קאנט זיין זיכער: מיר האבן ביז איצט אונדזערע שטירליצן אין אלע לענדער. ריכטיק, וואסילי איוואניטש? — האט ער זיך געוואנדן צו זיין עלטערן קאלעגע, — נאר אזעלכע שטירליצן דארפן מיר ניט בלויז אין א וועלט–מאסשטאב, נאר אויף אלע ניוואען, אויך אין הויכשולן, ווייל די פיינט זיינען פאראן אפילו דא, אין אייער אוניווערסיטעט. פארשטאנען? וואסילי איוואניטש האט שוין פריער דערמאנט, וואס פאר א פאליטישע לאגע איז איצט אויף דער וועלט…
און ער האט אנגעהויבן גראגערן וועגן דער קאלטער מלחמה, דעם וואפנפארמעסט און אזוי ווייטער. אין איינעם א מאמענט האט ליאשקע אויפגעעפנט זיין פארטפעל, ארויסגענומען פון דארטן א העפט און אין אים עפעס פארשריבן, דערקלערנדיק עס, ווי א צייכן, אז ער זאל ניט פארגעסן צו פרעגן ביי זיין פראפעסאר, ווי מ׳זאגט אויף אראביש „וואפנפארמעסט‟.
ווען דער יינגערער טשעקיסט (זיין נאמען האט ליאשקע טאקע ניט דערהערט) האט פארענדיקט, האט אונדזער העלד פארשטאנען, אז איצט מוז ער עפעס ענטפערן.
— הייסט עס, — האט ער געפרעגט, ווענדנדיק זיך צו ביידע טשעקיסטן, — איר ווילט, אז איך זאל זיין… ע–ע–ע… עפעס ווי דער שטירליץ פונעם פילם?
— נו יא, — האט צופרידן באשטעטיקט דער יינגערער, — שוין זשע ווילט איר עס ניט? שטעלט זיך נאר פאר: איר זייט א קעמפער פונעם פארבארגענעם פראנט! אנהייבן וועט איר פונעם אוניווערסיטעט, און דערנאך, אויב איר׳ט בארעכטיקן אונדזערע האפענונגען, וועט איר זיך אויפהייבן אלץ העכער און העכער, מיר וועלן אייך העלפן! ווער ווייסט — אפשר, וועט איר טאקע זיין א צווייטער שטירליץ! מע וועט אייך שיקן, א שטייגער, קיין וואשינגטאן, און איר וועט דארטן אונטערלייגן ערגעץ–ווו אן אטאמיש אדער א נייטראניש באמבעלע, — אין זיינע אויגן האבן אויפגעברענט לוסטיקע פייערלעך, — איר וועט דארט אלץ אויפרייסן צו אל די שווארצע יאר! — זיין צורה האט אויפגעשיינט פאר גליק, — אייך וועט מען, פארשטייט זיך, פאר פריער ארויספירן אויף אן אונטערוואסער–שיף — און איר וועט ווערן א העלד פונעם סאוועטן–פארבאנד! די גאנצע וועלט וועט זיך וועגן אייך דערוויסן, ווייל איר וועט באפרייען די מענטשהייט פון קאפיטאליזם!..
„טאקע וועגן עפעס אזוינס האב איך א מאל געטרוימט,‟ — האט ליאשקע א טראכט געטאן, — „וואס זשע פאר א נאר בין איך געווען…‟
— יא–א–א, ס׳פארכאפט מיר אזש דעם אטעם… — האט ליאשקע צעצויגן די ווערטער פארטראכטערהייט, — נאר… וואס שייך מיר, קאן איך זיך, צום באדויערן, ניט פארשטעלן, אז כ׳קאן ווערן א צווייטער שטירליץ! א צווייטער אלעקסאנדער מאטראסאוו [2] — דאס יא, אזוינס בין איך פעיק צו טאן. א צווייטער גאסטעלא [3] — אויך: פארן היימלאנד בין איך גרייט אפצוגעבן דאס לעבן. אבער פארשטעלן זיך פאר א פיינט… ניין, ניט פאר מיר איז אזא זאך. פאר דעם דארף מען דאך זיין אן אקטיאר, אן אויסגעצייכנטער אקטיאר! און אן אקטיאר בין איך, דעם אמת געזאגט, — ניט קיין וואזשנער!
— און מיר דוכט זיך, — האט בייז געזאגט וואסילי איוואניטש, צוזשמורענדיק דאס לינקע אויג, — אז איר זייט טאקע אן אקטיאר, זייער א גוטער אקטיאר!
— וואס רעדט איר אזוינס, וואסילי איוואניטש! — האט ליאשקע אויסגעשריען, ברייט עפענענדיק די אויגן, — איך?! אן אקטיאר?! אבסאלוט ניט! איר קאנט זיך נאכפרעגן: אין שול האט מען מיך קיין מאל ניט גענומען צו שפילן טעאטער, ווייל קיין איין ראלע האט זיך ביי מיר ניט באקומען… איך אליין האב עס פיינט געהאט! אט אין ספארט — יא, דארט בין איך שטענדיק געווען דער בעסטער. נאר פארשטעלן זיך פאר עמעצן… באזונדערס פאר א שונא — עס וועט ביי מיר די צונג זיך ניט רירן ארויסצורעדן אזעלכע זאכן! אט פרווו איך זיך פארשטעלן: אויב עמעצער וועט זאגן עפעס קעגן דער סאוועטן–מאכט אין מיין אנוועזנהייט, וועל איך פשוט ניט קאנען זיך איינהאלטן, כ׳וועל דערלאנגען דעם גזלן אין די ביינער אריין אזוי, אז אויף זיין גאנץ לעבן וועט ער עס פארגעדענקען!
און דא איז ליאשקען פלוצעם אריין א געדאנק אין קאפ צו דערציילן די מעשה, וואס וועט מסתמא אין גאנצן אפשלאגן ביי זיי דעם חשק צו ווערבירן אים.
— זאג איך אייך, — האט ער ווייטער גערעדט, — איך האב שטענדיק געשלאגן זיך פארן אמת! אט, געדענק איך, אז ווען איך בין נאך געווען א פיאנער, האט אין אונדזער הויז געוווינט איינער א פעטקע פאדליטקין. איין מאל האט ער מיך אנגערופן „א יידישע מארדע‟, — האב איך דעם ניט–דערשלאגענעם פאשיסט אנגעלייגט אין די ביינער אריין!
דערהערט עס, האבן די צוויי טשעקיסטן א קוק געטאן איינער אויפן אנדערן מיט אזא אויסדרוק, אז ליאשקע האט באלד פארשטאנען: זיין פארטל האט זיך אים איינגעגעבן.
— אוי! — האט ער א קוק געטאן אויפן האנט–זייגערל, — איך האב דאך א קאמיוגישן אויפטראג! מע ווארט אויף מיר! — ער איז אויפגעשטאנען פונעם בענקל, — אנטשולדיקט, כ׳בעט אייך, נאר איך מוז דרינגעוודיק גיין: איך קאן ניט אונטערפירן מיינע חברים. א שיינעם דאנק אייך פארן שמועס, עס איז געווען זייער אנגענעם צו באקענען זיך מיט אייך, מיט עכטע טשעקיסטן!
ליאשקע איז גיך צוגעגאנגען צו דער טיר, זי אויפגעעפנט און, שוין פון דער אנדער זייט שוועל געזאגט הויך, אז אלע אין דרויסן זאלן הערן:
— איר קאנט זיין זיכער: אויב עמעצער וועט דערציילן עפעס אן אנטיסאוועטישן אנעקדאט אין מיין אנוועזנהייט, — ער האט א טרייסל געטאן מיט א פויסט, — נא פאסאראן! [4] הינדי רוסי בהיי בהיי! [5] — און ער האט גיך אוועקגעשפאנט איבער די לאנגע קארידארן.
ווען אין א פאר וואכן ארום, בשעת א הפסקה צווישן לעקציעס, האט ליאשקע צופעליק ווידער געטראפן דעם יינגערן טשעקיסט, האט ער הויך א זאג געטאן:
— גוטהעלף, חבר טשעקיסט! ביז איצט האב איך נאך קיין איין שונא ניט געטראפן!
יענער האט א קוק געטאן אויף ליאשקען מיט אזא בליק, גלייך ווי ער איז געווען גרייט צו צערייסן אים אויף שטיקלעך. אפשר איז עס טאקע געווען אזוי — נאר וואס האט ער געקאנט זאגן? ליאשקע האט זיי אזוי פארדרייט דעם קאפ, אז זיי האבן אפילו ניט באוויזן צו זאגן אים, ער זאל קיינעם וועגן זייער טרעפונג ניט פלאפלען.
— און אויב כ׳וועל איינעם יא טרעפן, וועל איך אים אומבאדינגט אריינפארן אין פרצוף! — האט אונדזער העלד צוגעגעבן, און פון דעמאלט אן האט ער זיך געסטארעט זיך אויסצומיידן דעם יינגערן פארשטייער פון „קאגעבע‟.

[1] טשעקיסט (רוס.) — מיטארבעטער פון דער זיכערהייט־דינסט
[2], [3] אלעקסאנדער מאטראסאוו און ניקאלאי גאסטעלא — העלדן פון סאוועטן־פארבאנד בעת דער צווייטער וועלט־מלחמה
[4] נא פאסאראן! — ניט דורכגיין! א פאליטישער לאזונט, פארשפרייט אין דער צייט פון בירגערקריג אין שפאניע (1936־1939)
[5] הינדי רוסי בהיי בהיי! — אינדיער און רוסן — ברידער. א לאזונג פון סאוועטיש־אינדישער פריינדשאפט אין די 1950־1989ער יארן

המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteratureYiddish 
Post navigation


Previous Post
בוקארעשטער שריפטן (6) 

Next Post
כ׳וואלט גערן דעם טאטן געשיקט אן אי־מייל 



