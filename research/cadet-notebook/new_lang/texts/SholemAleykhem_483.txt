 
 לכבוד יום־טוב: מה נשתנה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― טאטע, איך וועל דיך פרעגן פיר קשיות.
    
ד י  ע ר ש ט ע  ק ש י ה  וועל איך דיך פרעגן:
    
מ ה  נ ש ת נ ה  ה ל י ל ה  ה ז ה  מ כ ל  ה ל י ל ו ת ―
וואס איז פארענדערט געווארן די דאזיקע נאכט פון פסח פון אלע נעכט
פון א גאנץ יאר?
    
ש ב כ ל  ה ל י ל ו ת ― אלע נעכט פון א גאנץ יאר, א נ ו
א ו כ ל י ן ― עסן מיר וואס מיר ווילן, סיי א יידיש ראסל־פלייש, סיי
א גויישן קאלבאס, סיי פיש מיט כריין, סיי ראקעס, סיי לאקשן־קוגל, סיי
מאראזשענע;  ה ל י ל ה  ה ז ה ― די דאזיקע נאכט פון פסח, כ ו ל ו
מ צ ה ― זיינען מיר אלע מצהדיק: די מאמע האט אונדז אנגעזאגט,
אויב מיר ווילן עסן חמץ, זאלן מיר גיין אין דער „קאלבאסנע״, ווארעם
ס׳איז אין שטוב, זאגט זי, פסחיק. ס׳איז אומעטום, אין יעדן ווינקעלע,
כשר, ריין. סע שעמערירט און סע פינקלט. דאס געפעס האט מען געקויפט שפאגל־נייע, נאר־וואס פון קלייט. דאס מעבל איבערגעפוצט. די
טירן געוואשן. די פענצטער געקראצט. דאס דינסטמיידל געכשרט. עס
לאזט זיך הערן פון קיך א ריח פון שטארק־געפעפערטע פיש, א ריח פון
גענזנשמאלץ. מע האט אנגעמאכט צו דער יויך לאטקעס און בלינטשיקעס,
קניידלעך און כרעמזלעך און פאלירטשיקעס. אונדז האט מען פלוצעם געהייסן אנטאן די היטלען, אויסגעזעצט ארום טיש, געגעבן אונדז אין די
הענט אריין סידורימלעך, מיר זאלן א ר יי נ ק ו ק ן. ― זיצן מיר, ווי
די טאקען, און קוקן, ווי א האן אין „בני־אדם״...
    
וואס איז דאס פאר א קאמעדיע? ווי אזוי הייסט דאס שפיל?
....................................................................................................
  
האב איך דיך, טאטע, געפרעגט איין קשיה.
    
ד י א נ ד ע ר ע  ק ש י ה  וועל איך דיך פרעגן:
    
פאר וואס האט עפעס די מאמע אפגעשיקט די באנע אף א גאנץ
 פסח? וואס שעמען מיר זיך אזוי מיט אונדזער יום־טוב? ―
    
צי שעמען מיר זיך דערמיט, וואס מיר האבן זיך באפרייט פון גלות־
 מצרים און געווארן פון קנעכט, פון ציגיינערס, א פאלק?
    
צי מיר שעמען זיך מיט משה רבינוס תורה, וואס דארטן, זאגט מען,
שטייט געשריבן: „דו זאלסט ליב האבן דיין חבר ווי זיך אליין״... „אויב
 דיין שונא איז הונגעריק, זאלסטו אים אנזאטן מיט ברויט, און אויב ער
איז דארשטיק, זאלסטו אים אנטרינקען מיט וואסער״...?
    
צי מיר שעמען זיך מיט אונדזער בית־המקדש, וואס איז געווען, זאגט
מען, א בית־המקדש פ א ר א ל ע פ ע ל ק ע ר?
    
צי מיט אונדזערע מלכים שעמען מיר זיך, מיט אונדזערע מלכים,
וואס האבן זיך אויסגעפיינט נישט נאר מיט מלחמות אליין; זיי האבן,
זאגט מען, געשריבן זעלטענע ספרים און געזונגען הייליקע לידער?
    
צי מיר שעמען זיך מיט אונדזערע נביאים, וואס זיינען ארומגעגאנגען צווישן פאלק און געזייט אמת, ערלעכקייט, יושר און גערעכטיקייט,
נישט געלאזט, מע זאל באליידיקן דעם ארעמאן, קוועטשן דעם שוואכן,
באנעמען די אלמנה, באראבעווען דעם יתום?... מיט די נביאים, וואס
האבן זיך נישט געשעמט אויסזעצן פעלערן דעם גרעסטן פארשוין, אפילו
דעם מלך אליין, אים זאגן דעם אמת גלייך אין פנים אריין?
    
צי מיר שעמען זיך אפשר דערמיט, וואס אונדזערע עלטערן האבן
זיך געלאזט, זאגט מען, שניידן און בראקן, בראטן און ברענען, הענגען
און טרינקען, קוקן, ווי מע קוילעט די קליינע קינדער פאר זייערע אויגן
און שווייגן, שפרינגען אין פייער אף קידוש־השם און שרייען בשעת־מעשה: „שמע ישראל!״ ― אט דערמיט שעמען מיר זיך???
.........................................................
  
האב איך דיך, טאטע, געפרעגט צוויי קשיות.
    
ד י  ד ר י ט ע  ק ש י ה  וועל איך דיך פרעגן:
    
פאר וואס האסטו אונדז געלערנט אלע לשונות, אלטע און נייע, נאר
איין שפראך האסטו פארגעסן אונדז לערנען ― אונדזער אייגענע יידישע
  
שפראך?... די שפראך, וואס אף איר איז געשריבן די תורה, די שפראך,
וואס אף איר האבן גערעדט די נביאים, די שפראך, וואס אף איר איז
פאראן, זאגט מען, א גרויסע, א רייכע, א שיינע ליטעראטור?
    
פאר וואס האבן מיר אויסגעחזרט די היסטאריע פון אלע פעלקער,
די אלטע און די נייע, נאר די היסטאריע פון איין פאלק האבן מיר דורכגעלאזט ― די היסטאריע פון אונדזער אייגן יידיש פאלק?
    
פאר וואס זיינען מיר קלאר אין דער געאגראפיע פון דער גאנצער
וועלט, נאר די געאגראפיע פון ארץ־ישראל איז אונדז פרעמד?
    
פאר וואס זיינען מיר קלאר אף אויסווייניק מיט אלע פישטשעווקעס,
אין וואסער א יאר איז געווען גאסטיאג און גארפאג און קאמביז און
דארי היסטאספ און איוואן קאליטא, און מיר הייבן נישט אן צו וויסן,
ווען איז געווען עזרא, און ווען איז געווען יהודה המכבי?
    
פאר וואס ווייסן מיר, ווער איז געווען פושקין, לערמאנטאוו, גאגאל,
גארקי און טאלסטאי, און הייבן נישט אן צו וויסן, ווער איז געווען
יהודה הלוי, לעווינזאן, לעוואנדא, גארדאן, אבראמאוויטש?
    
פאר וואס ווייס בא אונדז א מינדסט קינד, וואס פאר א יום־טוב
איז „מאסלעניצא״, און אז עס קומט צו אונדזער חנוכה, איז ער נישט
קיין היגער?
................................................................
  
האב איך דיך, טאטע, געפרעגט דריי קשיות.
    
ד י פ ע ר ט ע  ק ש י ה  וועל איך דיך פרעגן:
    
פאר וואס איז בא דיר איוואן איוואנאוויטש אזוי טייער, און רב
יענקל אזוי וואלוול?
    
פאר וואס קלינגט־אן איוואן איוואנאוויטש בא אונדז גלייך אין דער
פאדערשטער טיר, און רב יענקל גייט אף דער הינטער־טיר?
    
פאר וואס, אז עם קומט אריין צו אונדז איוואן איוואנאוויטש,
ווערט א הארמידער, א גערוקעריי פון בענקלעך, אלע לויפן אים אקעגן,
מע ווייס ניט ווו אים אנידערצוזעצן, און רב יענקל, אז ער קומט אריין,
שטייט ער בא דער טיר און האט מורא, טאמער וועט מען אים ניט אזוי
אויפנעמען?
    
פאר וואס, אז איוואן איוואנאוויטש קרימט זיך נאך, ווי אזוי א ייד
האט מורא פאר א ביקס און זאגט: „אי־וויי־מיר! שטרעליאיעט!״, קאטשען מיר זיך אלע פאר געלעכטער, און אז יענקל וויל עפעס דערציילן,
קוקט ער פריער אין די אויגן אריין, צי מען איז אויפגעלעגט אים הארכן?
    
פאר וואס האט איוואן איוואנאוויטש א העזה צוצוגיין גלייך צו
מיין שוועסטער מאטילדע, איר געבן א קניפ אין בעקל און מאכן איר
וואס פאר א קאמפלימענט ער וויל, און אז רב יענקל האט זיך איינמאל
ארויסגעכאפט מיט א ווארט, אז מאטילדע איז א פיינע בתולה, האט
אים די מאמע אפגעשאטן מיט פייער: „פי, זשידאוושטשינא! וואס איז
דאס פאר א נאמען  ב ת ו ל ה?״...
    
פאר וואס, אז דער רוסישער לערער קומט צו גיין צו אונדז לערנען,
האבן מיר פאר אים דרך־ארץ, גיבן אים אפ כבוד און האבן מורא פאר א
בייזן קוק, און אז אונדזער יידישער „רבי״ קומט צו גיין איין מאל אין
וואך פון יוצא וועגן לערנען מיט אונדז „סידור״, מאכן מיר פון אים
חוזק, טרייבן קאטאוועס, הערן אים, ווי דעם קאטער, באהאלטן אים דאס
היטל אונטערן בעט, אדער מיר פארווארפן אים די קאלאשן אפן בוידעם?
    
פאר וואס שרייבן מיר אויס אלע יאר די „ניווא״ מיטן „נאוואיע־וורעמיא״, פארכאפן מיט א חודש פריער, מיר זאלן, חס ושלום, נישט
פארשפעטיקן, און אז מען האט דיך א פרעג געטאן עמעצער, למאי דו
שרייבסט נישט אויס דאס יידישע בלאט, האסטו זיך געפונען ווי באליידיקט?...
    
פאר וואס קלינגט די וועלט מיט זייערע מחברים, מע שרייבט וועגן
זיי גאנצע ביכער, מע דרוקט זייערע בילדער, מע פייערט זייערע יובילייען,
מע גיט־ארויס זייערע ספרים, מע שטעלט זיי מאנומענטן ― סע טוט זיך
חושך!... ― און צו אונדז איז אריינגעקומען נישט לאנג א יידישער
מחבר, האסטו אים זייער פיין אויפגענומען פון פארנט בא דער טיר און
האסט אים געזאגט: „א נדבה קאן איך אייך געבן, און אייער בוך באדארף איך ניט״?...
    
פאר וואס דרוקט מען אזוי אפט אף די בלעטער דיינע נדבות מיט
דיינע נדרים מיט דיינע נישט־יידישע סטיפענדיעס, וואס דו שענקסט,
און מע הערט עפעס ניט, דו זאלסט מנדר זיין אף א יידישע זאך?
    
פאר וואס ברענגט זיך אויס די מאמע אף אלע זייערע בעלער, און
  
אז עס קומט צו דער יידישער תלמוד־תורה, זאגט זי, אז ס׳איז נישט
אויסצושטיין פון די יידן, ווי זיי שלעפן?
    
פאר וואס האסטו מיר א נאמען געגעבן „אלקיוויאד״, ניט „עקיבא״,
ווי איך הייס באמת נאכן זיידן עקיבא? מיט וואס איז אלקיוויאד געווען
א שענענער מענטש פון אונדזער גרויסן געלערנטן רבי עקיבא?
    
פאר וואס טאנצט מיין שוועסטער קלארא אף אלע יאלקעס, אז איך
האב אליין וויפל מאל געהערט, אז מע רופט זי הינטער די אויגן „כאיקא״
און „זשידאווקא״?...
    
פארוואס מישן זיך מאטל דער שניידער, בערל דער שוסטער און
חיים דער סטאלער דארט, ווו מע דארף נישט, און נעמען זיך אן י ע ־
נ ע מ ס  קריוודע, אז  י ע נ ע ר  בעט זיי ניט, אז יענער איז גרייט
אלע מאל מיט א שטעקן זיי ווייזן דעם רעכטן וועג?...
    
פאר וואס, און פאר וואס, און פאר וואס, און פאר וואס?
........................................................................................
    
האב איך דיך שוין, טאטע, געפרעגט אלע פיר קשיות.
    
אצינד בעט איך דיך, דו זאלסט מיר ענטפערן א תירוץ אף מיינע
קשיות.
    
און אז ד ו וועסט מיר ניט ענטפערן קיין תירוץ אף מיינע קשיות,
וועל  א י ך  דיר ענטפערן א תירוץ:
  
ע ב ד י ם  ה יי נ ו...
  
געשריבן אין יאר 1902
    
 די פיר קשיות פון אן „אמעריקאן באי״ *)
    
 ― טאטע, איכ׳ל דיך פרעגן פיר קשיות:
    
ד י   ע ר ש ט ע   ק ש י ה   וועל איך דיך פרעגן: מ ה   נ ש ת נ ה
ה ל י ל ה   ה ז ה ― וואס איז פארענדערט געווארן די דאזיקע נאכט פון פסח פון
אלע נעכט פון א גאנץ יאר?
    
ש ב כ ל   ה ל י ל ו ת ― אלע נעכט פון א גאנץ יאר עסן מיר וואס מיר
ווילן, סיי א יידישן סטייק, סיי פארק טשאפס, סיי פיש מיט כריין, סיי אויסטערס,
סיי לאקשן־קוגל, סיי פאמפקין־פאי. ה ל י ל ה   ה ז ה ― די דאזיקע נאכט פון פסח
עסן מיר נאר מצה און נאר מרור. און אז מיר ווילן עסן חמץ, האט אונדז די מאמע
אנגעזאגט, קאנען מיר גיין אין א רעסטאראן אף בראדוויי, ווארעם אין שטוב איז בא
איר, זאגט זי, סטריקטלי פסחיק. ס׳איז אומעטום, אין יעדן ווינקעלע, כשר און קלין.
סע שעמערירט און סע פינקלט, דישעס האט מען געקויפט שפאגל־נייע, נאר־וואס פון
סטאר. די פוירניטשור האט מען איבערגעפוצט. די טירן געוואשן. די ווינדעס גע־קלינט. די ווודוווירק איבערגעווארנישט. סיידי דאס דינסטמיידל געכשרט. עס לאזט זיך
הערן פון קיך א ריח פון שטארק־געפעפערטע פיש, א גערוך פון גענדזנשמאלץ. מע האט
געמאכט צו דער יויך פענקייקס און בלינטשיקעס, היימישע קניידלעך און כרעמזלעך און
פאלירטשיקעס. אונדז האט מען פלוצעם געהייסן אנטאן די העטס, אויסגעזעצט ארום
טיש, געגעבן אונדז אין די הענט אריין סידורימלעך מיט הגדות, מיר זאלן אריינקוקן.
― זיצן מיר, ווי די דאמים, און מיר קוקן, ווי די האנען אין „בני־אדם״...
    
וואס איז דאס פאר א קאמעדיע? ווי אזוי הייסט די פליי?...
    
...........................................................
    
האב איך דיך, טאטע, געפרעגט איין קשיה.
    
ד י   א נ ד ע ר ע   ק ש י ה   וועל איך דיך פרעגן:
    
פאר וואס האט עפעס די מאמע אפגעשיקט די קריסטלעכע קעכין אף א גאנץ פסח?
וואס שעמען מיר זיך אזוי מיט אונדזער יום־טוב?
    
צי שעמען מיר זיך דערמיט, וואס מיר האבן זיך אליין באפרייט פון גלות־מצרים און געווארן פון שקלאפן, פון ציגיינערס, א פאלק?
    
צי מיר שעמען זיך מיט משה־רבינוס בייבעל?
    
צי מיר שעמען זיך מיט אונדזער בית־המקדש, וואס איז געווען, זאגט מען, א
טעמפל, א גאטס־הויז פאר אלע פעלקער?
    
צי מיט אונדזערע מלכים שעמען מיר זיך, מיט אונדזערע קעניגן, וואס האבן זיך
  
___
  
*) דער דאזיקער אמעריקאנער וואריאנט פון „מה נשתנה״ איז געשריבן געווארן פון שלום־עליכם אין ניו־יארק, אין יאר 1916).
  
אויסגעפיינט ניט נאר מיט מלחמות, מיט בלוטפארגיסונגען אליין. זיי האבן, זאגט
מען, געשריבן זעלטענע ביכער און געזונגען הייליקע לידער, פסאלמען?
    
צי מיר שעמען זיך מיט אונדזערע נביאים די פראפעטן, וואס האבן זיך ניט
געזשענירט אויסצוזעצן פעלערן דעם גרעסטן פארשוין, אפילו דעם קעניג אליין, אים
זאגן דעם אמת גלייך אין פנים אריין?
    
צי מיר שעמען זיך אפשר דערמיט, וואס אונדזערע עלטערן האבן זיך געלאזט,
זאגט מען, שניידן און בראקן, בראטן און ברענען, הענגען און טרינקען, קוקן ווי מע
קוילעט די קליינע קינדער פאר זייערע אויגן, שפרינגען אין פייער אף קידוש־השם און
שרייען בשעת־מעשה: „שמע ישראל!״ ― אט דערמיט שעמען מיר זיך???
  
...........................................................
    
האב איך דיך, טאטע, געפרעגט צוויי קשיות.
    
ד י   ד ר י ט ע   ק ש י ה   וועל איך דיך פרעגן:
    
פאר וואס האסטו אונדז אפגעגעבן אין סקול, מיר זאלן לערנען נאר ענגליש
אליין, און האסט פארגעסן אונדז לערנען יידיש, אונדזער אייגענע שפראך?
    
אדער די שפראך, וואס אף איר איז געשריבן די בייבעל, די שפראך, וואס אף איר
האבן גערעדט די נביאים, די שפראך, וואס אף איר איז פאראן, זאגט מען, א רייכע,
א שיינע ליטעראטור?
    
פאר וואס האבן מיר אויסגעחזרט די היסטאריע פון אלע פעלקער, די אלטע און
די נייע, נאר די היסטאריע פון איין פאלק האבן מיר דורכגעלאזט ― די היסטאריע
פון   א ו נ ד ז ע ר   א יי ג ן   יי ד י ש   פ א ל ק   ?
    
פאר וואס זיינען מיר קלאר אין דער געאגראפיע פון דער גאנצער וועלט, נאר
נישט אין דער באשרייבונג פונעם לאנד פון אונדזערע עלטערן, פון ארץ־ישראל?
  
...........................................................
    
האב איך דיך, טאטע, געפרעגט דריי קשיות.
    
די   פ ע ר ט ע   ק ש י ה   וועל איך דיך פרעגן:
    
פאר וואס ווייסן מיר, ווען איז כריסטמאס, ווען איז וואשינגטאנס בוירטס־דעי,
ווען איז לינקאלנס בוירטס־דעי, ווען איז דעקאריישאן־דעי און טהענקס־גיווינג דעי ―
און מיר ווייסן ניט, ווען איז חנוכה, וואס איז פורים, ווען איז סוכות און וואס
באדייט פסח?
    
פאר וואס ווייסן מיר, ווער איז געווען שעקספיר, מילטאן, לאנגפעלאו, דיקענס
און טעקעריי, עדגאר פאו און מארק טוויין, און מיר ווייסן נישט, ווער איז געווען
יהודה הלווי, לעווינזאן, אבראמאוויטש, ביאליק און נאך און נאך אונדזערע אייגענע
דיכטער און שריפטשטעלער?
    
פאר וואס, און פאר וואס, און פאר וואס?... פאר וואס זאל איך דיך איבערהויפט דארפן פרעגן קשיות?
  
...........................................................
    
האב איך דיך שוין, פאטער, געפרעגט אלע פיר קשיות.
    
אצינד בעט איך דיך, דו זאלסט מיר ענטפערן א תירוץ אף מיינע קשיות.
    
און אז דו וועסט מיר נישט ענטפערן קיין תירוץ אף מיינע קשיות, וועל איך
דיר אליין ענטפערן א תירוץ:
    
ע ב ד י ם   ה יי נ ו ...
    
 א
    
 א מעשה לכבוד יום־טוב
    
הייסן הייס איך, זאלט איר וויסן זיין, ארי־לייב, נאר רופן רופט
מען מיך לייבל, און אין חדר האב איך א צונעמעניש „לייב־דרייב־אבדי־ריק״. אין חדר בא אונדז האט איטלעכס יינגל זיין צונעמעניש: מאטל־קאפאטל, מאיר־דרייער, מענדל־פענדל, חיים־קלייען, איציק־שפיציק, בערל־צאפ... געפעלט אייך א ביסל א גראם? מילא, אז איציק איז שפיציק,
מענדל איז פענדל און חיים איז קלייען ― דאס קאן מען נאך פארשטיין;
אבער וואס פאר א מחותן איז בערל מיט צאפ? ― למאי, וואס פאר א
משל איז לייב־דרייב־אבדיריק? פונדעסטוועגן וויל איך דאס שטארק ניט
ליידן און קריך זיך שלאגן, און כאפ פעטש מיט קולאקעס מיט סטוסאקעס
מיט בוכענצעס מיט שטשיפאלקעס פון אלע זייטן. מע מאכט מיך ברוין
און בלוי, ווארעם איך בין דער קלענסטער בא אונדז אין חדר, דער
קלענסטער און דער שוואכסטער און דער ארעמסטער. קיינער וועט זיך
פאר מיר נישט איינשטעלן, מיין קריוודע ניט אננעמען; אדרבה, אז צוויי
נגידישע יינגלעך בוכען מיך, איינער זיצט אף מיר רייטנדיק און דער אנדערער דרייט מיר אן אויער, שטייט דעך דריטער, אן ארעמאנס א יינגל,
און פאדטאקעוועט מיט א ניגון:
    
 אט אזוי! אט אזוי!
    
 בוכעט אים!
    
 בוכעט אים!
 
 