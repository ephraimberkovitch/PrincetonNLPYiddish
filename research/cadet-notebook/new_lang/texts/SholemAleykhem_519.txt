 
 מנחם־מענדל: מיליאנען 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
(סוחרים, מעקלער און „שפעגעלאנטן״)
    
געשריבן אין די יארן 1899―1900
    
(סוחרים, מעקלערס און „שפעגעלאנטן״)
  
I.
  
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
 ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז איך בין שוין אויס שפעגעלאנט. כ׳האב
א שפיי געטאן אף דער שפעגעלאציע, קיין ייד זאל זי ניט קענען! זי
האט מיך אויסגעמוטשעט ווי א קדחת, מיך געמאכט גרוי און אלט!
א ווערטעלע אויסצוריידן, וואס מיר האבן דא איבערגעטראגן! עס איז
געווארן א תל פון יעהופעץ, אן איבערקערעניש אף דער בערזע, חושך
אין אלע ווינקעלעך, ווי נאך א מלחמה, נאך ערגער ווי, ניט היינט געדאכט, אין אדעס! עס איז געקומען אף אלעמען א מפלה, א בהלה. דער
עולם האט אנגעהויבן שטארק צו באנקראטירן, און איך אויך בתוכם.
אלע טאג האט זיך געלאזט הערן א נייער אנזעץ. אנזעצן ― איז גאר
אריין אין דער מאדע! וואס דארפסטו מער? גרויסע באנקירן, בערן,
האבן אנגעהויבן צו מאכן פליטה. דעם ערשטן פעטשאטעק האט געמאכט יענער באנקיר, וואס דורך אים פלעגן מיר אלע גיין מיט אונדזערע „פאפירלעך״ קיין פייטערבארג און קיין ווארשע. אין א שיינעם
פרימארגן קום איך אריין אין קאנטאר, איך האב געהאט בא אים צו
שטעקן מיט א פאר „מאלצעווער״ און מיט עטלעכע „פוטילעווער״ אקציעס, וואס ס׳איז  א י ם  ארויסגעקומען פון  מ י ר  א קליינע דיפערענץ.
איך הייב מיך אן נאכצופרעגן, ווו איז ערגעץ, דער פריץ? זאגט מען
מיר: הלך לעולמו ― ער איז שוין לאנג אין אמעריקע! הקיצור, ס׳איז
געווארן א גוואלד! מע האט זיך באלד א נעם געטאן צו דער אייזערנער
קאסע און מע האט געפונען דארט א פלעשל טינט מיט אן אלטן אפגעריבענעם גילדן, און נאך מיט א לעכל דערצו. דער אנדערער האט איבערגעלאזט אין דער אייזערנער שאפע א גאנצן פאק מיט אלטע לוחות
אף עברי־טייטש פון שנת ת ר ל″ג ביז היינטיקס יאר, און איז אוועק
קיין ארץ־ישראל. דער דריטער, גאר א גרויסער באנקיר, האט נישט
באנקראטירט, נאר גלאט ניזוק ונהרג געווארן מיט עטלעכע מיליאן אין
איין וואך און איז געבליבן באם נאמען. נאר די בראצקיס זיינען עפעס
מיט נסים ארויסגעשפרונגען גליקלעך. איין מאל פאר אלע מאל ―
איך האב ארויסגעזען, אז ס׳איז ניט באשערט, העלפט נישט קיין חכמות!
א שטיקל גליק, וואס איך האב מיך באצייטנס ארומגעקוקט און האב
מיך א ווארף געטאן אף אן אנדער פרנסה, א בכבודע פרנסה, היינו:
איך בין איצט געווארן א מעקלער, פשוט א מעקלער, טאקע דא אין
יעהופעץ אף דער בערזע. פאראן אין יעהופעץ מעקלערס, קיין עין־הרע,
אזויפיל, ווי שטערן אין הימל. מיט וואס בין איך ערגער פון זיי? דאכט
זיך, איך האב אויך הענט און פיס און א נאז מיט אויגן גלייך מיט
אלע יידן, און אזעלכע מיוחסים ווי איך איז דא א סך, ― פונדעסטוועגן
שטייט זיי אן נעמען דאס שטעקל און גיין מעקלערן. די גרויסע תורה,
וואס מע באדארף דא האבן? אבי מע קאן זאגן א ליגן, און דערצו, אז
מע איז נאך א שטיקל עזות־פנים אויך, קאן מען שוין זיין א מעקלער;
און אדרבה, וואס מער ליגנער און וואס מער עזות־פנים, איז אלץ מער
מעקלער! מעגסט מיר גלייבן, פאראן דא אין יעהופעץ מעקלערס, וואס
קאטארי בא אייך אין כתרילעווקע וואלט זיי אנגעשטאנען זיין באהעלפערס אדער בעלי־עגלות, זיי קאנען זיך קוים חתמנען, און פונדעסטוועגן
― זעסט דאך, ווי זאגט די מאמע דיינע „אז גאט וויל, שיסט א בעזעם״... מע באדארף נאר אנטאן א ווייס העמד מיט א שיינעם קאפעליוש, קריכן, שמעקן, כאפן א ווארט, א לויף אהער, א שפרונג אהין ―
„פאזשאלעטי קארטאזש!״ „קארטאזש״, הייסט מעקלעריי, „שחיטה־געלט״. איי איז דאס א זיסער גראשן, אט דאס „קארטאזש״! אן קאפדרייעניש, אן בויכווייטיק! אט האב איך געכאפט ערשט נעכטן א פופציקער „קארטאזש״ ― זאל מיך אזוי וויסן א בייזע וועטשערע מיט דיר
  
אינאיינעם, ווי איך ווייס פאר וואס! איך האב געמאכט צען טויזנט
פוד צוקער גרינג, נאך גרינגער ווי אויסרייכערן א פאפיראס. דאס הייסט,
געמאכט האבן אנדערע, נאר איך בין אריינגעשפרונגען אין מיטן. הקיצור,
איך האב מיט גאטס הילף געכאפט א פופציקער! אז גאט העלפט, עס
גייט אוועק אזוי א האלב יאר, שטעל איך מיך צוריק אף די פיס און
ווער דער אייגענער ווי פריער, ווארעם בא אונדז אין יעהופעץ שפילט
דאס געלט די גרעסטע ראלע! דער מענטש אליין איז בלאטע, יחוס
וויל מען דא נישט וויסן. מעגסט זיך זיין ווער דו ווילסט און וואס אין
דער קארט ― אבי געלט! און מחמת איך בין פארנומען און האב קיין
צייט ניט, מאך איך דאס בקיצור. אם ירצה השם, אינעם אנדערן בריוו
וועל איך דיר ארויסשרייבן אלצדינג באריכות. לעת־עתה לאז גאט געבן
מיט געזונט און מיט הצלחה. גריס די קינדער זאלן לעבן, און שווער
און שוויגער, און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. שרייב מיך, איך בעט דיך, וואס הארכט זיך
עפעס בא אייך, צי גייען רעגנס, און וואס מאכן די בורעקעס, און צי
ס׳איז פאראן עפעס א סך זשוקלעך? איך באדארף דאס זייער נייטיק
וויסן, און וואס גיכער!
  
ה נ ″ ל.
  
―
  
II.
  
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
 ווייטער ניט ערגער.
    
צ וו יי ט נ ס  שרייב איך דיר, מיין זיס לעבן, א מיתה־משונה,
א כאליערע אף מיינע שונאים! דו רוצח, דו טיטוס, דו גזלן איינער!
דו ווייסט, אז דיין ווייב איז געלעגן טויט־קראנק, נאך דער רעפעראציע,
וואס דער שיינער דאקטער האט מיר געמאכט, אף דיינע יעהופעצער
בעלי־ביתטעס געזאגט געווארן, אז קוים וואס איך פלאנטע מיט די פיס,
און די קינדער דיינע האב איך צו טאן מיט זיי, ציינדלעך, העלדזלעך,
בייכלעך, דיפטעריט, מיט שלעק, מיט צרות אף מיינע שונאימס קעפ!
ווי אזוי שווייגט מען אפ אזא צייט און מע שרייבט נישט אריין קיין
בריוול? ממה נפשך: ביסטו געשטארבן ― שרייב, אלא דו לעבסט נאך,
באדארפסטו דאך אוודאי שרייבן! נאר גיי טענה זיך אויס מיט א חושים,
ווי זאגט די מאמע מיינע, זאל טאקע לעבן און געזונט זיין: „גיכער וועט
זיך א שיכור אויסניכטערן, איידער א נאר וועט קליגער ווערן״... מאל
דיר, אז אך און וויי, אז שיינע־שיינדל־ברוך־הערש־לאה־דוואסיס באדארף
האבן א מאן א מעקלער, א בייגל־טרעגער, א הונט שלעגער ― אבי אין
יעהופעץ, איינגעזונקען זאל דאס ווערן! היינט שרייבסטו מיר, אז דו
האסט געכאפט א פופציקער בא דער איצטיקער שיינער פרנסה דיינער,
און דו האפסט, אז דאס כאפסטו אלע טאג א פופציקער. נישט אלע
מאנטיק איז פורים. דו מיינסט, ס׳איז דיר דאס אמאליקע אדעסער „לאנדאן״, מיט די „פאפירלעך״, מיט די „פיפערנאטערס״, מיט די אלע
איבעריקע גליקן דיינע, וואס ליגן מיר נאך עד היום אין טעם? נאר
איינער, עס וועט דיר פופציק מאל ארויס די אויגן פונעם קאפ, איידער
דו וועסט דערלעבן זען דעם אנדערן פופציקער! און אויסערדעם גלייב
איך עפעס גלאט ניט אין די יעהופעצער פארדינסטן, וואס הייבן זיך אן
תמיד מיט א גליק און לאזן זיך אויס מיט א בוידעם. און וואס דו
שרייבסט מיר, אז דו ביסט גליקלעך, וואס דו ביסט ניט אראפ פונעם
זינען, זאג איך דיר, אז פון דיינע דיבורים זע איך דאס ניט ארויס;
עפעס רעדסטו מיר ניט צו דער זאך. דו פרעגסט זיך נאך אף בורעקעס,
און צי עס גייען בא אונדז רעגנס? וואס דען האסטו געוואלט ― עס
זאל זומער־לעבן שיטן א שניי? און וואס געהער זיך אן מיט א מאנצביל
בורעקעס? און ווו האסטו היינט בורעקעס? בא אונדז קאכט מען א בארשט
פון ראסל, אדער פון שטשאוועל; בורעקעס איז ערשט העט־העט ארום
סוכות! היינט פרעגסטו זיך עפעס נאך אף זשוקלעך? וואס פאר א זשוקלעך אף דיר? נא דיר גאר זשוקלעך! קארג האט מען פון די וואנצן,
דארפן מיר נאך זשוקלעך! נו, פרעג איך דיך אליין: אין יעהופעץ
זיצטו, צוקער מאכסטו, פופציקערס כאפסטו, ― פעלט דיר נאר
בורעקעס, רעגן און זשוקלעך! ביסט עפעס א מבין דערויף? נאר די
מאמע, זאל טאקע לעבן און געזונט זיין, זאגט זייער גלייך: „א משוגענער שלאגט פ ר ע מ ד ע פענצטער, נישט קיין  א יי ג ע נ ע״... לכן
פאלג מיך, מענדל, ווארף אוועק די נארישע וועלט, און אויב דו האסט
נאך עפעס פונעם פופציקער, נעם און קום צו פארן אהיים, און אויב
ניט, וועל איך דיר ארויסשיקן אף הוצאות. דערמאן דיך, אז דו האסט
א ווייב ביז הונדערט צוואנציק יאר און קליינע קינדער, וואס קוקן ארויס
אף דיר אלע טאג, און לאז די וועלט אויפהערן צו טאן מיט מיר, און
לאז מיר אויפהערן ברענען מיין פנים, ווי עס ווינטשט דיר פיל גוטס
און אימער גליק
  
דיין באמת געטרייע פרוי  ש יי נ ע ־ ש יי נ ד ל.
    
יא, פאר וואס פרעגסטו ניט, וואס הערט זיך עפעס אין דער היים?
אפנים, עס ארט דיך ווינציק וואס, וואס די מאמע מיינע האט אפגעלאזט
דעם שידוך מיט מיין שוועסטערל? דו מיינסט, איבער געלט האט זיך
דאס צעגאנגען? געלט איז א חוץ א מעשה. נאר גענומען האט זיך דאס
דערפון, וואס דער מחותן איז דא געווען אף שבת, האט זיך מיט אים
די מאמע צעווערטלט, אים געגעבן אנצוהערעניש, אז ער שטאמט פון
קצבים, געזאגט א ווערטל, אז פון אן אקס קאן מען מער ווי אקסנפלייש
נישט פארלאנגען, וכדומה אזעלכע שטעכווערטלעך; איז ער געקומען
אהיים, א מכה אים, און האט אפגעשיקט די תנאים, און דערוויילע איז
נעבעך נחמה־בריינדל דאס דריטע מאל „אויס כלה און ווידער א מויד״.
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז דו האסט ניט רעכט צעקייט וואס איך
האב דיר געשריבן. זאלסט גאר קיין יסורים ניט האבן, וואס איך בין
געווארן פון א שפעגעלאנט א מעקלער ― ס׳איז גם זו לטובה. איך בין
נישט איינער אין יעהופעץ. פאראן בא אונדז, קיין עין־הרע, א סך מעקלערס, מעקלערס פון צוקער, מעקלערס פון אקציעס, מעקלערס פון ברויט,
מעקלערס פון געלט, פון הייזער, פון אימעניעס, פון וועלדער, פון מאשינעס, פון בערלינעס, פון קלעצער, פון פאבריקעס, פון זאוואדן, פון
באנען, און וואס א מויל קאן אויסריידן און וואס דאס הארץ פארגלוסט
― איז דערויף דא א מעקלער... עס ווערט דא נישט געמאכט קיין
שום געשעפט אן א מעקלער. און יעדער מעקלער קומט אן צום אנדערן
מעקלער, ווארעם ד ע ר מעקלער האט א קונה, און י ע נ ע ר מעקלער
האט א מוכר, קומט דאס אינאיינעם א זיווג; היינט מאכט זיך אפט,
אז צו איטלעכן מעקלער טשעפען זיך צו נאך צוויי־דריי מעקלערס, טיילן
זיי זיך אלע מיטן „קארטאזש״ חלק כחלק, און אז מע קאן זיך ניט איינטיילן מיט די חלקים, איז אדער מע פארלאזט זיך אף מענטשן, אדער
מע טוט, ווי מע פלעגט טאן אין אדעס. דאס הייסט, מע „קאמפעזירט״
מיט פעטש... היינט פארשטייסטו שוין דעם ענין המעקלעריי? נאר
די גרעסטע מעקלערס פון אלע זיינען די צוקער־מעקלערס, ווארעם אלע
צוקערן גייען דורך זייערע הענט, זיינען זיי מאסף ממון, פארן מיט אייגענע קארעטעס, זיצן אין בויבעריק אף דאטשעס, שפילן אין קארטן און
האבן „סאדערזשאנקעס מיט שאנשענעטקעס״... הכלל, איך האב ארויסגעזען, אז מעקלעריי איז דאס בעסטע געשעפט, ווארעם וואס האט א מעקלער איינצושטעלן? ממה נפשך: האב איך געטראפן, וועט יענער פארדינען געלט, אלא ניט ― וועלן מיר ביידע ליגן אין דער ערד! אמת,
דו ביסט גערעכט, נישט אלע טאג כאפט מען פופציקערס. איך האב פון
דעם ערשטן געשעפט אן לעת־עתה מער ניט געמאכט גארנישט, און
דער פופציקער איז צעקראכן געווארן אין איין כהרף־עין, ווארעם א בעל־חוב בין איך געווען, אז די האר זיינען נישט מיינע, און פאר קערבלעך
האב איך צעטיילט גמילות־חסדים, און איך זיץ שוין ווידער אן א גראשן.
נאר וואס דען? איך האף, אז איך וועל, אם ירצה השם, מיטן אייבערשטנס
הילף, מאכן א געשעפט אין גיכן, און דעמאלט וועל איך דיר צושיקן
עטלעכע קערבלעך דורך אן אנווייזונג. און וואס איך פרעג דיך מכוח
רעגנס, איז א פשוטער שכל: ווייל צוקער, פארשטייסטו, מאכט מען דאך
פון בורעקעס, און בורעקעס באדארפן האבן רעגן, אנדערש קאנען זיי
ניט וואקסן. לכן פרעג איך דיך, צי עם גייען בא אייך אפטער רעגנס. נאר
הלוואי זאל גאט געבן, אז קיין רעגן זאל בעסער נישט גיין, און די זשוקלעך זאלן עסן די בורעקעס אף וואס די וועלט שטייט, ווארעם וויבאלד
אז עס וועט ניט זיין קיין בורעקעס, וועט דאך ניט זיין קיין צוקער, און
אז עס וועט ניט זיין קיין צוקער, וועט צוקער זיין מיט גאלד גלייך, וועלן
די שפעגעלאנטן מאכן געשעפטן, די מעקלערס וועלן פארדינען געלט,
און איך אויך בתוכם. און מחמת איך בין פארנומען און איך האב קיין
צייט ניט, מאך איך דאס בקיצור. לעת־עתה זאל גאט געבן מיט געזונט
און מיט הצלחה. גריס די קינדערלעך און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו שרייבסט מכוח דיין שוועסטערל,
איז אויב זי איז נאך נישט קיין כלה, האב איך פון אירט וועגן א חתן,
אן אנטיקל, טאקע פון הי, און דווקא א בחור, כאטש אפילו נישט קיין
יונגער, טאקע רעכט אין די יארן, שוין מיט א גרוילעך בערדל. קיין גביר
איז ער נישט. נאר א מלאכה אין דער האנט האט ער, היינו: ער איז
א מעקלער און רייבט זיך ארום צוקער. אט דער שידוך איז פאר איר
  
אנגעמאסטן, ווייל דער בחור איז זייער א שטילער בחור. אויב עס לייגט
זיך דיר אפן מוח, קלאפ מיר א דעפעש, אדער שרייב מיר אריין אן אט־קריטקע, וועל איך מאכן, מע זאל זיך צונויפפארן.
  
ה נ ″ ל.
    
―
    
IV.
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, וואס עס האט זיך מיר געחלומט
יענע נאכט און היינטיקע נאכט און א גאנץ יאר ― זאל אויסגיין צו
מיינע שונאימס קעפ! א גדולה אף דער באבע ― אז עס וועט ניט
גיין קיין רעגן, וועט ניט זיין קיין בורעקעס, און אז עס וועט ניט זיין
קיין בורעקעס, וועט ניט זיין קיין צוקער, און אז עס וועט ניט זיין קיין
צוקער, וועט ער דעמאלט פארדינען געלט! פונקט די מעשה מיטן ציגיינער און מיטן בער! און וואס וועט זיין, מענדל, אז איך וועל דיר
אנזאגן א בשורה, אז בא אונדז גיסן אלע טאג שלאקס רעגנס, און די
בורעקעס וואקסן מיט רוחות, און קיין זשוקלעך איז בא אונדז נישטא,
חוץ וואנצן מיט טאראקאנעס ― וועט דיר שוין זיין גרינגער? גאט זאל
מיר טאקע אזוי העלפן, ווי איך האב דאס געוווסט פריער, אז פונעם
פופציקער האסטו שוין א גוט־אויג, נישט קיין געלט. איך האב געוווסט
פריער, אז דו וועסט גיכער צעטרענצלען די עטלעכע קערבלעך אף גמילות־חסדים, איידער נעמען אפן קאפ, אז דו האסט א ווייב ביז הונדערט צוואנציק יאר. גמילות־חסדים? קרענק וואלט איך זיי געגעבן מיט צרות מיינע, ווארעם אז דו וועסט באדארפן צו זיי אנקומען מיט א גמילות־חסד,
וועסטו זען, אז קיינער וועט ניט זיין אין דער היים, ווי זאגט די מאמע:
„א  נ ע מ ע ר א וו ע ר  איז ניט קיין  ג ע ב ע ר א וו ע ר, און א גוטער
ברודער איז נאר ביז צו דער קעשענע״... נאר ווער איז שולדיק, ווען
ניט איך אליין? א קלייניקייט, מע גיט אזוי נאך א מאן! ער ווייס דען
וואס צו טאן פאר גרויס ראסקאש? ער דרייט זיך דארט ארום אין
יעהופעץ, ווי א גראף, עס פעלט אים נאר רעגנס מיט זשוקלעך, און
איך ליג דא ווי א הונט באגראבן, שלים־שלים־מזל אף יעדן טריט! גייט
א קינד, משה הערשעלע, ברענען זאל ער, פאלט דאס און האקט זיך
איבער א ליפ; האב איך א פינגערל מיט שפריצלעך, גנבהט דאס אוועק
בא מיר די דינסט ― עס גייט, קיין עין־הרע, פון אלע זייטן, ווי זאגט
די מאמע: „קומט אן דאס גליק, גיס אויס די פאמעניצע״... נו, בין
איך נישט גערעכט געווען, וואס איך האב דיר געזאגט, אז ניט אלע
מאנטיק איז פורים, און אז קיין פופציקערס וואלגערן זיך נישט? און
מכוח דעם שיינעם שידוך, וואס דו לייגסט־פיר פאר מיין נחמה־בריינד־לען, מעג ער זיצן דארטן אין געהאקטע ווונדן, דער אלטער בחור דיינער
מיט דער גרויער בארד; ניט דערלעבן וועט יעהופעץ, אז מיר זאלן פון
דארטן א שידוך טאן! מע רעדט איר, ווייסטו, וועמען? טאקע דעם
ערשטן חתן אירן; ער האט זיך מיטן ערשטן ווייב געגט, און איצט
שדכנט ער זיך ווידער אמאל צו מיין שוועסטערל. זי איז אים, אפנים,
שטארק געפעלן, דעם שארלאטאן! נאר, ווי זאגט די מאמע זאל לעבן:
„גלייכער מיט א היימישן גנב, איידער מיט א פרעמדן רב״... און ווי
באלד דער שידוך וועט ווערן, אזוי שטעלט מען באלד א חופה, און
לאם איך זען, אז דו וועסט ניט קומען צו נחמה־בריינדלען אף דער
חתונה, ווי עס ווינטשט דיר פיל גוטס און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
    
אונדזער קאפל האט זיך ווידער אמאל געזאגט דעם פסוק, אנגעזעצט אפשר דריי הונדערט קערבלעך און איז שוין ווידער א בטוח אין
שטעטל. און בערל דעם פעטער מנשהס האט ווידער אמאל געטראפן אן
אומגליק ― ער איז אפגעברענט געווארן אפשר אף א הונדערטער און
נעמען נעמט ער דריטהאלבן הונדערט קארבן. נאר מיר דאכט, אז דאס
איז שוין בא אונדז די לעצטע שרפה אין שטאט, ווארעם ס׳איז א סברה,
אז די חברה „יאקער״ האט שוין אויפגעהערט סטריכירן יידישע הייזער
מיט יידישע קלייטן אין כתרילעווקע. און מרים־ביילע האט זיך מיישב
געווען: וואס טויג איר א פאריק? א מער וועט זי גיין פארמאלנע מיט
די האר! גלייכט זיך צו אונדזער גבירס שנור, א מכה זיי, וואס שפילן
מיט יונגעלייט אין קארטן. נאר איך האב פיינט יענעם צו בארעדן, ווי
זאגט די מאמע: „האב אין זינען זיך, וועסטו פארגעסן אין יענעם״...
און שרייב מיר, למען השם, וואס הייסט דאס „שארעזאנקעס״ און „שענזעשעטקעס״? וואס איז דאס און אף וואס דארף מען דאס?
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז דו האסט געטראפן. דאס צוקער־געשעפט
איז פאר מיר טאקע קיין געשעפט נישט: ערשטנס, איז פון די גרויסע
צוקער־מעקלערס נישט אויסצושטיין; איידער מע טוט זיך א ריר, פליט
אונטער דער גרעסטער פון אלע צוקער־מעקלערס און כאפט אויס פון
אונטער די הענט, כאטש ער איז א גרויסער גביר, און גיי לאד אים צום
„ונתנה תוקף״! וועסטו דאך פרעגן: היתכן? ווו איז יושר? זאלסטו
וויסן, אז אזעלכע קשיות אין יעהופעץ פרעגט מען נישט; יושר איז דא
נישט קיין מטבע; קיין „צוליב״ מיט קיין „רחמנות״ איז דא נישטא.
דאס איז איין מאל אוועק. צווייטנס, פרעג איך דיך, וואס איז דאס פאר
אן עסק, אט דאס צוקער־געשעפט, אז טאג ווי נאכט באדארפסטו קוקן
אפן הימל און בעטן גאט, אז א טאג זאל גיין א רעגן, און א טאג זאל
ניט גיין קיין רעגן? הכלל, איך האב ארויסגעזען, אז דער עסק איז ניט
פאר מיר; מע באדארף זיין א גרויסער עזות־פנים, דעם לוח מאכן מיט
דער בלאטע, און דעם שפעגעלאנט איינדרינגען, אז ער פארשטייט ניט
פון דאנען אהין, און אזוי לאנג ריידן, ביז עס זאל אים נימאס ווערן הערנדיק, און עם זאל אים באשלאגן א קאלטער שווייס... איין גאט איז
אבער יודע דעם אמת, אז איך קאן דאס נישט; איך האב ליב צו פארדינען א קערבל בכבוד. מיט גאטס הילף, איך האב איצט א געשעפט
אין די הענט, ווייס איך, אז ס׳איז א געשעפט; היינו: איך גיי ארום
געלט, איך מאך הלוואות, שקאנטע, דאס הייסט, איך ליי און פארליי
געלט אף וועקסעלעך, דאס הייסט, איך שקאנטיר דער וועלטס וועקסלען,
און דווקא אף בעלי־בתישע פריצענטן, ווי זאגט ער, ווינציקער פארדינט,
אבי געשלאפן רויק. דאס איז אזא מין עסק, וואס מע גיט דיר אפ כבוד
פון אלע זייטן, ווארעם מע באדארף האבן די קלינגערס, ווערט מען ווייך
ווי טייג, מע קריכט אין דער ערד אריין און מע זאגט צו דעם מעקלער
גילדענע בערג... אט האט מיר גאט צוגעשיקט איינעם א געווענטשני־טער פון בארדיטשעוו, איך האב מיך מיט אים באקענט אף דער אכסניא,
ווו איך שטיי ― א זעלטענער יונגערמאן מיט א גילדענעם כאראקטער.
ער זאגט מיר צו, אז אויב איך מאך אים הי א קרעדיט פון א צען־פופצן
טויזנט קערבלעך, וועט ער מיך אזוי שיין באפרידיקן, אז איך וועל פארשפארן זיין א מעקלער... און הגם איך האב אים ביז אהער קיין געלט
נאך נישט געקריגן, נאר צו גאט א האפענונג, אז איך וועל, אם ירצה
השם, מיט גאטס הילף געוויס קריגן.. אלע מעקלערס, וואס דרייען
זיך דא ארום, ווערן גליקלעך, פארן ארויס מיט אייגענע פערדלעך. אן
אייגן פערד־און־וועגעלע, זאלסטו וויסן, איז א סגולה צו פרנסה, ווארעם
דא, אין יעהופעץ, האט מען פאר א שיין פערד־און־וועגעלע א סך מער
דרך ארץ, ווי פאר א מענטשן... און מחמת איך בין פארנומען און
האב קיין צייט ניט, מאך איך דאס בקיצור. אם ירצה השם, אינעם אנדערן בריוו וועל איך דיר ארויסשרייבן אלצדינג באריכות. לעת עתה
לאז גאט געבן מיט געזונט און מיט הצלחה. גריס די קינדערלעך, און
שווער און שוויגער, און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו שרייבסט מכוח קאפלס אנזעץ, האט
דאס בא מיר א שיינעם פנים קעגן די היגע אנזעצן! א סוחר, וואס האט
נאך ניט אנגעזעצט דריי מאל, הייסט דא גאר קיין סוחר ניט. אמאל
פלעגט דא זיין א מאדע, אז אן אנזעצער האט געמוזט מאכן אן אפטריט;
היינט איז שוין געווארן אויס מאדע אנטלויפן. דא הייסט דאס גארניט
„אנזעץ״; דא הייסט דאס „ער צאלט ניט״, דאס הייסט, ער וויל ניט
צאלן ― און רוף מיך קנאקניסל! ― און וואס דו פרעגסט זיך נאך,
וואס באדייט „סאדערזשאנקעס און שאנשענעטקעס״? אף לשון־קודש
הייסט דאס „פלגשים״, און בלשון אשכנז רופט מען דאס „קעפסווייבער״. נאר מעגסט מיר גלייבן בנאמנות, אז עס קריכט מיר אין דער
לינקער פאה...
    
  ה נ ″ ל.
    
 VI.
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז פון דיינע זיסע בריוולעך האב
איך שוין, כ׳לעבן, א געשוואלן הארץ, געשוואלן זאלן ווערן די שונאים,
ווי א בארג. אט ערשט ביסטו, דאכט זיך, געווען א צוקערמאכער, פלוצים
― גאר א בעל־הלוואה! ווו האסטו גענומען געלט? און אז גאט האט
דיר שוין יא אמאל געהאלפן עטלעכע קערבלעך, באדארפסטו זיי טאקע
צעפלעכטן אין דער גיך? האסט דאך מיר אליין ערשט ניט לאנג געשריבן, אז וויבאלד עס פאלט דיר אריין אביסל געלט, אזוי כאפסטו און
שיקסט מיר ארויס דורך אן אנווייזונג. ווו זיינען דיינע ווערטער? נאר
די מאמע זאל לעבן און געזונט זיין איז טאקע גערעכט; זי זאגט מיר:
„טאכטער מיינע, פון דארט קיין געלט זאלסטו גאר נישט ווארטן, ווארעם פונעם בית־עולם צוריק טראגט מען נישט, ובפרט, זאגט זי, פון
דער שיינער לייטישער שטאט יעהופעץ, ברענען זאל זי! איך האב דיר
שוין, זאגט זי, לאנג געזאגט דאס ווערטל: „היט מיך, גאט, פון בארדיטשעווער נגידים, פון אומעניער חסידים, פון קאנסטאנטינער משרתים,
פון מאהליווער אפיקורסים, פון קאמעניצער כאדאטאיעס, פון יעהופעצער
הולטייעס״... זאג אפשר, אז זי איז אומגערעכט? נאר וואס גייט אים
אן א ווייב, וואס גייט אים אן קינדער? טאג ווי נאכט ― טא דאס, טא
דאס! קארג האט מען געהאט צו טאן פאראיארן, ניט היינט געדאכט,
מיט דער קאפיקע, וואס מיר האבן געמיינט, אז משה־הערשעלע האט
איינגעשלונגען, איז ער זיך מיישב יענע וואך (נאר א רוח, ניט קיין
קינד!) און טראגט זיך שיער נישט אפ אף יענער וועלט. געווען געזונט
און שטארק. פלוצים ― איך זע, מיין קינד איז אויס קינד; האלט דאס
קעפל אף א זייט און שרייט נישט מיט זיין קול. „וואס איז דיר, זונעניו,
גאלד מיינער, זאג, וואס טוט דיר וויי?״ ווייזט ער מיטן הענטל אפן
לינקן אויער און שרייט. איך שטיק אים, איך קוש אים, איך קנייפ אים,
איך האלדז אים ― ער האלט אין איין שרייען. ערשט אפן דריטן טאג
האב איך געבראכט דעם דאקטער. פרעגט ער מיך, דער חכם, צי האב
איך געקוקט דעם קינד אין אויער אריין? זאג איך: נישט נאר געקוקט,
איך האב שוין אפילו געדרילעוועט מיט א שפיזל, און מע זעט נישט
גארנישט! פרעגט ער מיך: וואס האבן מיר געגעסן היינטיקן שבת?
זאג איך: וואס עסט מען בא יידן שבת ― רעטעך, ציבעלקעס, פעטשיי,
קוגל ― וואס ווילט איר נאך? זאגט ער צו מיר: אפשר האט איר געקאכט פאסאליעס, אדער ארבעס, אדער אן אנדער מין אויבסט ? זאג
איך: ס׳א משל! אז מיר האבן געגעסן ארבעס, דעריבער באדארף דאס
קינד האלטן דאס קעפל אף א זייט און שרייען? מאכט ער צו מיר: ווי
באלד איר האט געהאט אין שטוב ארבעס, האט זיך אייער קינד מסתמא
געשפילט מיטן ארבעס רויערהייט אזוי לאנג, ביז ער האט אף קאטאוועס
אריינגעלייגט זיך אן ארבעסל אין אויער אריין, האט דאס ארבעסל אנגעהויבן באם קינד אין אויער צו שפראצן און צו וואקסן... בקיצור, ער
האט געבראכט צו טראגן א גאנצע מאשין, אפגעמוטשעט דאס קינד
נעבעך א האלבע שעה און האט ארויסגענומען פונעם אויער א גאנצע
זשמעניע מיט ארבעס! נא דיר נאך, טאמער איז קארג! די גאנצע
וועלט פרעסט ארבעס צעזעצטערהייט ― און גאר ניט, און בא מיר
באדארף זיין מיט ניסים, ווי זאגט די מאמע זאל לעבן: „א שלים־מזל
פאלט אף גראז און צעשלאגט זיך די נאז״... לכן, בעלי היקר, וואס
טויג דיר די הלוואות, האבן צו טאן מיט בארדיטשעווער שווינדלערס,
אנזעצערס, ― נעם צונויף בעסער די עטלעכע קערבלעך און קום צו פארן
אהיים, וועסט געפינען דא אויך א געשעפט, ווי זאגט די מאמע: „פאר
געלט קריגט מען אלץ, חוץ קדחת״... ווי עס ווינטשט דיר פיל גוטס
און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
ווייסטו, וואס איך וועל דיך בעטן, מענדל? שרייב מיר נישט פון
דיינע יעהופעצער שארלאטאנעס מיט זייערע קעפסווייבער ― איך וויל
נישט הארכן זייער טריפהנעם נאמען אפילו. לאזן זיי דיר דארטן ברענען
אפן פייער! הער בעסער, וואס בא אונדז האט זיך פארלאפן פאר
א מעשה: לוי משה־מענדיס זונדעלע, „באריש״ רופט מען אים, נאכן
זיידן רב בערישל עליו האשאלעכץ, א טייערער שייגעץ, ער מעג זיין
די כפרה פאר אונדזער משה־הערשעלען אלע מינוט, איז זיך מיישב יענע
וואך און קומט אריין מיט צוויי שמשים צו ליבע משה־מרדכיס אין קלייט
אריין און רופט זיך אן צו ליבעס טעכטערל פייגעלען („פאניטשקע״ האט
זי זיך גאר א נאמען געגעבן!): „פאניטשקע, נשמה מיינע, ווייז נאך
אהער א פינגער!״ גייט פאניטשקע און ווייזט א פינגער. נעמט ער און
טוט איר אן א פינגערל און רופט זיך אן צו די שמשים: „זייט עדות,
רבותים, אז איך האב זי מקדש געווען כדת משה וישראל!״ איז געווארן
א גוואלד, א ליארעם, א געפילדער. ליבע איז געפאלן חלשות, די גאנצע
שטאט איז זיך צונויפגעלאפן אף זייער בייז ווונדער. עס האבן זיך אריינגעמישט מענטשן, מע איז געלאפן צום רב. זאגט דער רב, ער מוז איר
געבן א גט! זאגט אבער פאניטשקע, אז זי וויל ניט קיין גט, זי איז
אין אים פארקאכט שוין פון לאנג, א בייז פארליאפעניש בא זיי, אן
אפגערעדטע זאך נאך פון אמאל ― וואס זאגסטו אף איר טאטן? זאל
ניט זיין מיינע צרות אף זייער קאפ?
    
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז דאס געלט־געשעפט איז א קבצנישער
עסק. הלוואה איז אפילו נישקשה, נאר וואס דען? אז גאט העלפט מיט
אייגן געלט, נישט מיט פרעמדס; מע לויפט און מע לויפט ― און ס׳איז
ארויסגעווארפן! אז אך און וויי איז שוין דעם, וואס באדארף אנקומען
צו דער לאסקע פון די היגע בעלי־הלוואות, די אלע בארדיטשעווער, די
וויניצער און די שפאלער פריצענטניקעס, וואס וואקסן אן רעגן, ווי קראפעווע... און אפילו די גרויסע שוין, כלומרשט די באנקירן, ― איידער
אנקומען צו זיי, איז אויך גלייכער שוין זיצן אינדערהיים און שניידן
„קאמפאנעס״... הכלל, איך האב א שפיי געטאן אף דעם געלט־געשעפט
און האב מיך גענומען צו הייזער. וואס עפעס צו הייזער? ווייל דא, אין
יעהופעץ, איז היינט געווארן א נייע שפעגעלאציע ― הייזער. דו קערסט
אוודאי מיינען, אז אין יעהופעץ קויפט מען א שטוב, אזוי ווי בא אייך
אין כתרילעווקע? האסטו א טעות. דא אין יעהופעץ, אז מע קויפט
א שטוב, טראגט מען זי באלד אוועק אין באנק און מע נעמט אף איר
געלט; נאכדעם פארזעצט מען זי און מע נעמט נאך אמאל געלט; נאכדעם פארדינגט מען די דירות און מע נעמט ווידעראמאל געלט. הכלל,
מע קויפט א שטוב אן א גראשן געלט און מע ווערט למזל א בעל־הבית.
וועסטו דאך פרעגן: וויבאלד אזוי, קאן דאך איטלעכער האבן א שטוב?
איז דער תירוץ: ווו נעמט מען אן אדערויף?... אוודאי ווען גאט
העלפט מיר, איך פיר אויס דאס געשעפט, וואס איך דריי מיך אצינד
(איך האלט איצט בא מאכן א פאר הייזלעך), קויף איך מיר דעמאלט
אליין א הייזל (אף דיין נאמען) פאר א קערבל צוואנציק טויזנט, און וועל
נישט אריינלייגן קיין דריי צעבראכענע גראשנס, ווארעם אט האסטו דעם
חשבון אויבן־אויף: פופצן טויזנט גיט מיר ארויס די באנק, זעקס טויזנט
נעם איך ארויס פון דער צווייטער זאקלאדנע, בלייבט מיר נישט איבער
קיין טויזנט קערבלעך אין קעשענע? האב איך שוין צושטייער אף הוצאות
אויך! היינט ווו איז דירה־געלט און שאר ירקות? פון וואנען דען,
מיינסטו, וואקסט מען אויס א גביר אין יעהופעץ? און מחמת איך בין
פארנומען און איך האב קיין צייט ניט, מאך איך דאס בקיצור. אם ירצה
השם, אינעם אנדערן בריוו וועל איך דיר ארויסשרייבן אלצדינג באריכות.
לעת־עתה לאז גאט געבן מיט געזונט און מיט הצלחה. גריס די קינדערלעך און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו שרייבסט מיר די מעשה מיט לוי
משה־מענדיס זונדל, וואס ער האט מקדש געווען ליבעס טאכטער, איז
דאס בא מיר פון די קליינע חידושים. דא אין יעהופעץ איז מען זיך
נוהג נאר מיט פארליבעניש; חתן־כלה מוזן פירן פריער א פארליבעניש,
אנדערש איז דער שידוך קיין שידוך ניט. דא טרעפט זיך אפטמאל, אז
א מאן ווארפט אוועק א ווייב און פארליבט זיך אין יענעמס ווייב, אדער
א ווייב ווארפט אוועק איר מאן און פארליבט זיך אין יענערס מאן, און
דאס ווייב פון יענעם מאן פארליבט זיך אין יענערס ווייבס מאנס ווייב,
איך מיין, אין יענעמס ווייבס מאן ― מע פארבייט זיך מיט די יוצרות,
שלי שלך ושלך שלי... ס׳איז ניט כתרילעווקע, ס׳איז יעהופעץ...
    
  ה נ ″ ל.
    
.VIII
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, ווו איז דאס געהערט געווארן אף
דער וועלט, אז א יונגערמאן זאל נעמען און אוועקווארפן ווייב און קינדער, שווער און שוויגער, און אוועקלאזן זיך אין א פרעמדער שטאט
און פארנעמען זיך אלע מאל מיט אן אנדער געשעפט: אט איז ער א צו־קערמאכער, אט איז ער א בעל־הלוואה. און אט ווערט ער גאר א בעל־הבית פון אן אייגענעם מויער אין יעהופעץ אן א גראשן געלט!? ס׳איז
טאקע כדאי, כ׳לעבן! איידער צו האבן א שטוב און זיין אף איר שולדיק
מער וויפל זי איז ווערט, איז גלייכער זי זאל פריער פארברענט און פאר־שרפהט ווערן אינאיינעם מיט אלע הייזער אין יעהופעץ. א גליק וועט
מיך טרעפן, אז ער וועט מאכן א געשעפט און וועט פארדינען געלט,
וועט ער מיר קויפן א הייזל אף מיין נאמען. וואס טויג מיר הייזלעך?
דו שיק מיר בעסער געלט, וועל איך מיר שוין געפינען וואס צו קויפן,
ווי זאגט די מאמע זאל געזונט זיין: „גיב מיר נאר אהער דאס ברויט,
א מעסער וועל איך מיר אליין געפינען״... עס איז נאר אן אנשיקעניש,
א גוט אויג אף מיר ― און גענוג! דאכט זיך, איך ווייס, איך בין אויך
אזא יידישע טאכטער, ווי בליומע־זלאטע, און אזוי שיין אויך ווי זי,
אזוי קלוג און ציקאווע ווי זי אוודאי, ― פאר וואס זשע, גוואלד, פאר
וואס קומט דאס מיר, אז איך זאל האבן אזא וויסט פינצטער מזל, און
בליומע־זלאטע זאל ווערן וואס א טאג גרעבער ווי לענגער, איינגעדארט
און אויסגעדיווערט זאל זי ווערן, ליבער גאט! נאר צוריק שמועסנדיק,
וואס האב איך, אייגנטלעך, צו בליומע־זלאטען? אף מיין ערד גייט זי
נישט ארום? לאז זי זיין געזונט און שטארק און זיך עלטערן מיט איר
נחמיהן, און מיר לאז גאט העלפן אין מיין שטייגער. ווי זאגט די מאמע:
„בעסער זיך געווונטשן, איידער יענעם געשאלטן״... נישמער, ס׳איז
מיר נאר א ווייטיק צו זען בא לייטן, ווי מע לעבט און ווי מע טוט זיך
אן, און איך באדארף זיצן אן אלמנה חיה און ארויסקוקן אף מיין שיינעם
ברויטגעבער, טאמער וועט אים דארט טרעפן דאס גליק: א גלח וועט
פארלירן און ער וועט געפינען, וועט ער מיר מויערן א מויער אין יעהופעץ! נישט דערהארן וועט דאס נאך יעהופעץ, איך זאל מיך צוליב
דיינע שיינע לייט, וואס בייטן זיך מיט די ווייבער, מפקיר זיין און אוועקלאזן זיך צו דיר אהינצוצו, אראפווארפן פון זיך דעם פאריק און ווערן
בא דיר א קעפסווייב, ― דעם קאפ זאלן זיי ברעכן, רבונו של עולם,
אפן גלייכן וועג, ווי עס ווינטשט דיר פיל גוטס און אימער גליק
  
דיין באמת געטרייע פרוי  ש יי נ ע ־ ש יי נ ד ל.
    
„מע באדארף ניט זיין שיין, זאגט די מאמע, מע באדארף ניט זיין
קלוג, מע באדארף נאר האבן מזל״. נעם, א שטייגער, מיין נחמה־בריינד־לען און נעם רחל דער מומע דבורהס. די איז שיין, ווי די זון אום תמוז,
און יענע איז זויער, ווי עסיג. זיצט נחמה־בריינדל נעבעך א מיידל, און
רחל האט חתונה און נעמט א חתן, עפעס א שלים־מזל פון יאמפעלע,
און דווקא א פיינעם, אן ערלעכן, א שטילן, דאס הייסט, נארעשעוואטע,
נאר פון א גרויסן יחוס. ער האט, זאגט מען, א שוועסטער א משומדת.
דער חסרון, וואס ער איז אביסל נישט קיין געזונטער, האט ער אבער
קיין מורא ניט פארן פריזיוו. א פארגעניגן אנצוקוקן אט דאס פארל!
זי מיינט, ס׳איז נישטא קיין קליגערס, און ער מיינט, אז ס׳איז נישטא
קיין שענערס, ווי זאגט די מאמע: „נישט דאס איז ליב וואס ס׳איז
שיין, נאר דאס איז שיין וואס ס׳איז ליב״...
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז דאס געשעפט פון הייזער איז בלאטע.
איך האב מיך באצייטנס א נעם געטאן צו אנדערע מסחרים, צו „אימעניעס״ (גיטער). אימעניעס ― דאס איז גאר אן אנדער מין מסחר! ראשית,
באדארף מען דערצו נישט רייסן קיין שטיוול; מע שרייבט אריין א בריוול,
מע שיקט אוועק אן „אפיס״, יענער פארט זיך דורך, קוקט אן די ערד ―
און עס ווערט מיט גאטס הילף א געשעפט. און והשנית האנדלט מען
ניט מיט קיין זלידניס, מיט קיין קבצנים; מע האט צו טאן מיט פריצים,
פאמעשטשיקעס, פירשטן, גראפן. וועסטו דאך מיך פרעגן: ווי קום איך
צו גראפן? איז דרינען א גאנצע מעשה! אזוי ווי דו ווייסט דאך, אז
איך טאר ניט זיין הי... און עס טרעפט זיך, אז פאליציע קומט אמאל
באנאכט אף דער אכסניא בודק חמץ זיין, גיט אונדז די בעלי־הביתטע
פריער א ידיעה, בכדי מיר זאלן זיך באצייטנס צעגיין, ווי זאלץ אין
וואסער, דער קיין בויבעריק, דער אף דער דעמעיעווקע, און דער אף דער
סלאבאדקע... נאר אמאל טרעפט זיך, אז די בעל־הביתטע אליין ווייס
אויך ניט, ווען עס וועט זיין די בהלה, איז דעמאלט זייער ניט גוט!
יענע וואך ליגן מיר אזוי אלע אורחים און שלאפן, דערווייל הארכן מיר,
מע קלאפט. שפרינגט אראפ די בעל־הביתטע אין איין ציטערניש און
רופט זיך אן צו אונדז: „יהודים בלא, קריכט אין שטרוי!״ ― איז געווארן א שפרינגעריי מיט א באהאלטעריי: ווער אין קעלער, און איך ―
אף מיין אלט ארט, אפן בוידעם, און באלד נאך מיר נאך איינער, א יידל
פון קאמעניעץ. ליגנדיק אזוי אין געהאקטע ווונדן אפן בוידעם, הער איך,
ווי דאס יידל נעבעך קרעכצט. ― וואס קרעכצט איר? ― פרעג איך
אים שטילערהייט. „אז אך און וויי איז צו מיר, זאגט ער, מיינע פאפירן
האב איך געלאזט צוקאפנס! איך האב מורא פאר מיינע פאפירן!״
.― וואס פארא פאפירן? ― מאך איך צו אים. „אוי, מאכט ער, זייער
נייטיקע פאפירן! טרעפן אן בלי גוזמא אפשר א האלבן מיליאן!״ איך
האב דערהערט א האלבן מיליאן, האב איך מיך שטילערהייט צוגערוקט
צו מיין יידל און פרעג אים: ווי קומט צו אייך אזוי פיל פאפירן און
וואס איז דאס פאר א מין פאפירן? „ס׳איז אימעניעס, מאכט ער צו מיר,
איך האב אימעניעס אין וואלינער גובערניע, גרויסע אימעניעס, מיט די
בעסטע רעמאנענטן, פערד און אקסן און שאף אן א שיעור, מיט וואסערמילן, מיט גוראלניעס, מיט הויפן שארפע, אויסגעצייכנטע גערטנער, מיט
אלדאס גוטס!״ דערהערט אזעלכע דיבורים, רוק איך מיך צו מיין יידל
נאך נענטער: ווי קומט צו אייך אזוי פיל אימעניעס מיט אזא גוטס?
„די אימעניעס, מאכט ער צו מיר, זיינען נישט אף מיין מיסט געוואקסן
געווארן; די אימעניעס זיינען פריצישע אימעניעס, נאר איך האב זיי
אף דער האנט, דאס הייסט, איך בין פון זיי דער פארקויפער, דערויף
טאקע בין איך געקומען אהער צו פארן, געבראכט מיט זיך אלע פאפירן,
די אפיסן פון זיי. ווי מיינט איר, איך וועל חלילה ניט האבן קיין שאדן?״
― חס ושלום, זאג איך, ווער דארף דאס פרעמדס? דער אייבערשטער
זאל העלפן, מע זאל חלילה ניט פארקריכן, זאג איך, אהער צו אונדז אפן
בוידעם. און דערווייל טו איך אים א טאפ פון יענער זייט: ― נו, האט
איר עפעס געמאכט הי מיט אייערע אימעניעס? „ניין, מאכט ער, לעת־עתה נאך גארניט. איך האב מורא פאר די היגע מעקלערס. זיי זיינען,
זאגט מען, גרויסע ליגנערס, האבן ניט אין זיך קיין וואר ווארט! אפשר
ווייסט איר א מעקלער פון אימעניעס, נאר א רעכטער מעקלער זאל זיין,
דער עיקר אן ערלעכער, ניט קיין ליגנער?״ ― אך, זאג איך, מיטן
גרעסטן כבוד! איך אליין, זאג איך, בין א מעקלער פון אימעניעס, דאס
הייסט, זאג איך, קיין אימעניעס האב איך נאך אף מיין לעבן ניט אויסגעמעקלט, נאר גארניט, זאג איך, הלוואי זאל גאט צושיקן א קונה, איז
קיין מלאכה ניט צו מאכן אן אימעניע אויך. „איך זע, מאכט ער צו מיר,
אז איך האב צו טאן מיט אן אמתן מענטשן און מיט אן ערלעכן מאן,
גיט זשע מיר די האנט תקיעת־כף, אז צווישן אונדז וועט דאס בלייבן,
וועל איך אייך איבערגעבן אלצדינג, ווו די אימעניעס מיינע ליגן, און
וואס בא מיר געפינט זיך״. הקיצור, מיר האבן מיט גאטס הילף געמאכט
א געשעפט, דאס הייסט, מיר האבן געשלאסן שותפות אף אלע געשעפטן:
ער לייגט אריין אין שותפות אלע זיינע אימעניעס, און איך לייג אריין
מיינע קונים. נאר מחמת איך בין פארנומען און האב קיין צייט ניט,
מאך איך דאס בקיצור. אם ירצה השם, אינעם אנדערן בריוו וועל איך
דיר ארויסשרייבן אלצדינג באריכות. לעת־עתה לאז גאט געבן מיט געזונט און מיט הצלחה. גריס די קינדער זאלן לעבן און איטלעכן באזונדער
גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. די בהלה, וואס ס׳איז געווען אף דער אכסניא,
איז געווען אן אומזיסטע בהלה. דאס האט איינער עפעס א שכן על־פי
טעות געקלאפט צו אונדז אין פענצטער, און מיר זיינען זיך אומזיסט
צעלאפן. נאר דא זעט מען ארויס, וויאזוי דער אייבערשטער פירט, אזוי
איז גוט. למשל, ווען דער שכן זאל ניט געווען קלאפן אין פענצטער,
וואלט ניט געווען קיין בהלה, און איך וואלט ניט געווען אפן בוידעם,
און וואלט מיך ניט באקענט מיט דעם קאמעניצער ייד, און וואלט ניט
געוווסט פון קיין אימעניעס און פון קיין גראפן. עס פעלט איצט נאר
איין שטיקעלע הצלחה!
    
  ה נ ″ ל.
    
 X.
    
 שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז איך האב באקומען א הוסט,
אף דיינע יעהופעצער „מאדאמען״ געזאגט געווארן. איך טרינק שוין
ציגן־מילך, איך בין שוין געווען באם דאקטער אויך. אין די פאר יאר
האבן די דאקטוירים בא מיר אויסגעצאפט געלט זיי מעגן דאס אויסקרענקען מיט דער אפטייק אינאיינעם! א שטיקל גליק, וואס עס האט
זיך געעפנט בא אונדז נאך אן אפטייק, און מען קאן זיך דינגען! מזל־טוב דיר מיט דיין נייעם מסחר, מיט די אימעניעס און מיט די גראפן!
בראש ווארפט ער זיך מיט געשעפטן, אלע טאג א נייס. גענוג וואס ער
איז אזא בריה און אזא גרויסער מוצלח, פערעבענדיוועט ער נאך און
זוכט חסרונות, ווי זאגט די מאמע: „אז דאס מיידל קאן ניט טאנצן,
זאגט זי ― די כלי־זמר קאנען ניט שפילן״... איך האב מורא, מענדל,
דו וועסט אזוי לאנג פרווון מיט געשעפטן, ביז דו וועסט אנהייבן ארומטראגן שוועבעלעך צו פארקויפן, אזוי ווי געצל דער מומע סאסיס, וואס
האט זיך אוועקגעלאזט קיין אמעריקע, געמיינט אז דארט כאפט מען
דעם קאטער, צום סוף שרייבט ער היינט אזעלכע בריוולעך, אז אפילו
א שטיין קאן דאס רירן. ער שרייבט, אז דארט, אין אמעריקע, מוז יעדער
איינציקער ארבעטן מיט דער נשמה, אלא ניט ― מעג ער געשוואלן ווערן
פאר הונגער, וועט אים קיינער ניט געבן קיין שטיקל ברויט. א שיין
לאנד, ברענען זאל דאס מיט דיין יעהופעץ אף איין פייער! א מצווה
אף אייך א גרויסע, ווי זאגט די מאמע: „אז מע האט ברויט, זאל זיך
ניט גלוסטן קיין צוקערלעקעך״... הלוואי זאל גאט א נעם טאן, איך
זאל כאטש ניט הערן פון דיר אין גיכן וואס מע הערט פון געצל דער
מומע סאסיס, און נאך מיט מער פרישקייט, ווי עס ווינטשט דיר פיל
גוטס און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
    
„הימל און ערד, זאגט די מאמע, האבן געשווארן, אז קיין פארפאלענע זאך זאל ניט מער זיין אף דער וועלט״! ס׳איז אראפגעקומען צו
אונדז א טשינאווניק פון דער גובערניע און זוכט און נישטערט, ער וויל
זיך דערגרונטעווען, ווו איז אהינגעקומען דאס געלט, וואס משה־מרדכי
האט אפגעזאגט אף עולמות? שקצים האבן געמסרט, אז דאס געלט איז
געבליבן באם גביר, און דער גביר ווייזט א חשבון, אז ס׳איז אוועק!
וווהין איז דאס אוועק? מיטן ווינט און מיטן רויך... הלוואי ער זאל
כאטש האבן אף זיך ריסטאנסקי ראטע, ליבער גאט! ...
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז איך האב אימעניעס אף אריבער א מיליאן. איך האב אזעלכע אימעניעס, וואס זיינען א חריפות, מע זעט דאס
גארניט! וועסטו דאך מיך פרעגן: ווי קומט צו מיר אזא גוטס? וועסטו
הערן: אז איך בין ארויסגעקומען אף דער בערזע מיט מיין שותף פון
קאמעניעץ און האב אויסגעפויקט, אז איך האב צו פארקויפן אימעניעס,
האבן זיך א שאט געטאן מעקלערס, וואס האבן אויך אימעניעס צו פארקויפן, און מיר האבן געמאכט א געשעפט, היינו: מיר האבן געביטן
אימעניעס אף אימעניעס, דאס הייסט, מיר האבן זיי געגעבן „אפיסן״
פון  א ו נ ד ז ע ר ע  אימעניעס, און זיי האבן אונדז געגעבן „אפיסן״
פון  ז יי ע ר ע  אימעניעס. איז דאך ממה־נפשך: וועלן  מ י ר מאכן
ז יי ע ר ע אימעניעס, וועלן מיר דאך א וו ד א י פארדינען געלט; וועלן
ז יי מאכן  א ו נ ד ז ע ר ע  אימעניעס, וועלן מיר  וו י ד ע ר  פארדינען
געלט, ― סיי ווי סיי דערלייגן וועלן מיר שוין ניט! הכלל, איך האב
מיך אריינגעכאפט אין דער חברה מעקלערס און בין געווארן מיט גאטס
הילף א מעקלער צווישן די גרויסע און איך זיץ שוין אינעווייניק בא
„סעמעדענין״, ווי אלע, ארום די ווייסע מירמלשטיינערנע טישלעך, ווי
אין אדעס, און איך טרינק קאווע מיט פוטערגעבעקס, אזוי ווי דא איז
דער מנהג, אלא ניט, גייט צו א מענטש און טרייבט ארויס. דא בא
„סעמעדענין״ איז די רעכטע בערזע. עס קומען זיך צונויף אהער די
גאנצע וועלט מיט מעקלערס. עס איז דא שטענדיק א געשריי, א טומל,
א הו־הא, ווי להבדיל אין שול: אלע רעדן, לאכן, מאכן מיט די הענט.
    
אמאל קריגט מען זיך, מע אמפערט זיך און נאכדעם לאדט מען זיך,
מחמת באם טיילן זיך מיטן „קארטאזש״ איז תמיד פאראן טענות מיט
פרעטענציעס, מיט פארלאזענישן מיט קללות, מיט פייגן, מיט פעטש, און
איך בין אויך בתוכם. און מחמת איך בין פארנומען און האב קיין צייט
ניט, מאך איך דאס בקיצור. אם ירצה השם, אינעם אנדערן בריוו וועל
איך דיר ארויסשרייבן אלצדינג באריכות. לעת־עתה לאז גאט געבן מיט
געזונט און מיט הצלחה. גריס די קינדער זאלן געזונט זיין, און שווער
און שוויגער, איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. איין אימעניע האב איך אין וואלינער גובערניע מיט א פאלאץ. איז דארטן פאראן זעקס און זעכציק חדרים, וואס
די ווענט מיט דער סטעליע מיט די בריקן זיינען בסך־הכל דורכויס פון
שפיגל־גלאז, מיט א גארטן, וואס ווערט אנגערופן „האנדזשיריי״, און
וואס זומער און ווינטער וואקסן דארטן לימענעס מיט פאמעראנצן, היינט
די פערד מיט די קארעטעס, וואס דארט געפינט זיך, נעמט אפ אן אויג,
― און דאס אלצדינג פארקויפט זיך בחצי חינם! ווען גאט ברוך־הוא
שיקט מיר צו דעם רעכטן קונה, ווער וואלט צו מיר דעמאלט געווען
גלייך? ס׳איז נאר א שטיקל חסרון, וואס די מעקלערס פון אימעניעס
זיינען, צום מיינסטן, געכאפט אף דער צונג, דאס הייסט, זיי האבן ליב
אמאל מגזם זיין דעם עסק. נאר וואס זאל מען טאן? פון פרנסה וועגן
מוז מען א מאל זאגן א ליגן אויך!...
    
  ה נ ″ ל.
    
 .XII
    
 שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז איך שפיי שוין מיט בלוט פון
דיינע שיינע בריוועלעך! ס׳איז מיר א חרפה און א בושה צו ווייזן אפילו
עמעצן וואס רו שרייבסט מיר, ווי זאגט די מאמע זאל לעבן: „דער
גרעסטער ווייטיק איז דער, וואס מע קאן אים נישט ארויסרעדן״...
וואס איז דאס פאר אן עובדא פרעג איך דיך, זיצן גאנצע טעג בא סימע־דינהן (ווער איז זי אט די סימע דינה, צו אלדי שווארצע יאר? בא אונדז
איז געווען אמאל סימע־דינה די רופאטע, איז זי שוין לאנג אף דער
אמתער וועלט!) און טרינקען קאווע מיט פוטערגעבעקסלעך אין מיטן
מיטוואך שבת־צו־נאכטס? א גדולה אף אים, ער האט „זשעמעניעס״ אף
צו פארקויפן מיט זעקס און זעכציק חדרים, זעקס און זעכציק מכות זאל
זיך זעצן מיינע שונאים אף דער צונג! ווארעם וואס גייט אים אן, א שטייגער, דארטן אין יעהופעץ, וואס איך האב דא צו טאן טאג ווי נאכט
מיט זיינע קינדער? אט האט זיך ערשט נעכטן לאהניו, מיר זאל זיין
פאר איר, צעשלאגן מיט משה־הערשעלען, לעבן זאל ער, האט זי אים
דערלאנגט מיט א גאפל אין פנים אריין, א גליק וואס ניט אין אויג!
נאר וואס העלפט מיר דאס רעדן מיינס, אז ס׳איז אין איין אויער אריין,
פונעם אנדערן ארויס? אזא רציחה! איך שרייב און שרייב, איך ווער
צעזעצט שרייבנדיק, און ער זיצט זיך אין געהאקטע ווונדן אין יעהופעץ
און טרינקט קאווע און קוקט ווי מעקלערס פאטשן זיך אף דער בערזע!
הלוואי זאל טאקע עמעצן גאט געבן א זינען, ער זאל זיך מיט דיר אפרעכענען, ווי דו ביסט ווערט, וואלסטו אפשר קליגער געווארן, ווי עס
ווינטשט דיר פיל גוטס און אימער גליק
  
דיין באמת געטרייע פרוי  ש יי נ ע ־ ש יי נ ד ל.
    
מעגסט זיך איבערנעמען, מענדל, מיט דיינע „סטעקראטן״, אזא יאר
אף זיי! זאלסט הערן, וואס סע טוט זיך בא אונדז אין שטאט מיט אונדזערע צוויי דאקטוירימלעך, דאקטער קובעבע און דאקטער לאקריץ. זיי
רייסן זיך ווי די קעץ. דער דאקטער קובעבע האט זיך מיישב געווען און
האט איינגעגעבן אפן דאקטער לאקריץ, אז דער דאקטער לאקריץ האט
געסמט א קינד... איז געגאנגען דער דאקטער לאקריץ און האט איינגעגעבן אפן דאקטער קובעבע אז דער דאקטער קובעבע האט אינאיינעם
מיט פייוול דעם אגענט פארסטרעכירט א טויטן אין דער חברה „יאקער״... איז געגאנגען דער דאקטער קובעבע און האט איינגעגעבן אפן
דאקטער לאקריץ, אז דער דאקטער לאקריץ ― ― ― נאר לאזן זיי דיר
זיין ביידע די כפרה פאר מיר און פאר מיין משפחה און פאר אלע מיינע
ליבע און פאר כל ישראל!
מנחם־מענדל פון וועג צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז איך האנדל שוין אצינד נאר מיט וואלד,
ווארעם אן אימעניע אליין אן א וואלד איז ווי א שטוב אן א קוימען.
דער גאנצער אנטיק פון יעדער אימעניע איז דער וואלד. פון וועלדער
זיינען יידן גליקלעך געווארן, געמאכט מיליאנען! וועסטו דאך מיך געוויס פרעגן: ווי קום איך צו וואלד? הער ווי גאט פירט: אז איך בין
דא געווארן א מעקלער פון אימעניעס און האב מיך אנגעהויבן רייבן
ארום מעקלערס, האב איך אנגעטראפן גראדע צו איינעם פון די גרויסע
מעקלערס. פרעגט ער מיך: „וואס האט איר פארא סחורה, אנו ווייזט?״
גיי איך און נעם ארויס מיין פעקל מיט „אפיסן״ פון אימעניעס אף
א מיליאן מיט זיבן־הונדערט טויזנט. רופט ער זיך אן צו מיר: „האט
קיין פאריבל ניט, וואס איך וועל אייך זאגן, אלע אייערע אימעניעס זיינען ניט ווערט קיין דריי שמעקטאבעקע״. פרעג איך אים מסתמא ―
פאר וואס? מאכט ער צו מיר: „דערפאר, ווייל בא אייך זיינען אלע
אימעניעס נאקעטע אימעניעס, ערד און הימל, און ווידעראמאל ערד און
הימל, און אבעראמאל ערד און הימל! ווו איז עפעס וואלד? וואס טויג
מיר אן אימעניע, אז זי האט ניט קיין וואלד? וואס שווייגט איר?
וואלד גיט מיר אהער, וואלד! !״ בקיצור, איך האב געמאכט א שווייג,
ווארעם ס׳איז מיר געווען א חרפה א בושה פאר זיך אליין, וואס איך
טראג מיך ארום מיט אזא מין סחורה, וואס איז גאר קיין סחורה ניט!
― אז ס׳איז יא אזוי, רוף איך מיך אן צו אים, גיט זשע מיר עפעס
א רעכטע אימעניע מיט א וואלד, איך האב קונים. „אך, מאכט ער צו
מיר, מיטן גרעסטן כבוד! איך האב, זאגט ער, פון אייערט וועגן א וואלד
― קיין בן אדם, זאגט ער, איז דארט נאך נישט געוועזן; ס׳איז דארטן,
זאגט ער, פאראן ביימער מששת ימי בראשית, פון זינט די וועלט שטייט,
דעמבעס הויכע ביז דער כמארע, א ר ז י  ל ב נ ו ן, פון איין זייט א באן,
פון דער אנדערער זייט א טייך. נאר ווי אזוי מיינט איר, זאגט ער, א טייך?
אט איז דער וואלד און אט אין דער טייך. א האק א בוים, א פליוך אין
וואסער! ″ ― ― ― דערהערט אזעלכע דיבורים, בין איך באלד אוועק
נאכשמעקן א קונה אף דעם דאזיקן וואלד, און גאט האט מיר געהאלפן,
איך האב געפאקט א קונה. אנגעשמעקט האב איך אים, געוויינלעך, דורך
א מעקלער, און דער מעקלער ― דורך נאך א מעקלער; נאר עס מאכט
נישט אויס, לאז גאט געבן, דאס געשעפט זאל זיין א געשעפט, וועט
זיין גענוג פאר אלעמען. אז איך בין געקומען צום קונה און האב אים
פארגעלייגט, אז איך האב אזא און אזא וואלד מששת ימי בראשית, פון
איין זייט א באן, פון דער אנדערער זייט א טייך, א האק א בוים, א פליוך
אין וואסער, ― איז אים דאס געשעפט באלד געפעלן געווארן; האט
ער מיך באלד א נעם געטאן אפן צימבל און האט מיך אנגעהויבן צו
פארהערן אין הלכות וואלד: ווי אזוי הייסט דער וואלד, און ווו שטייט
ער, און וואסערע ביימער וואקסן דארט, וויפל ארשין זיינען זיי פון דער
ערך, וויפל האלטן זיי די הייך און וויפל די ברייט, פון וואנען הייבן
זיך אן די צווייגן, וואס פאר א קארע איז אף זיי, און ווי אזוי גייען די
סלאיעס אינעווייניק, און ווי אזוי פארט מען אהין, און ווי אזוי איז דער
וועג, און צי ס׳איז דארטן ווינטער שנייען?... הכלל, ער האט מיך
באשאטן מיט רייד און מיך נישט געלאזט אויסרעדן א ווארט. ערשט
אפן סוף רופט ער זיך אן צו מיר: „וואס טויג אונדז פוסטע דיבורים?
איר ברענגט מיר בעסער אן אפיס פונעם וואלד, וועלן מיר נאכדעם
רעדן״. ― צו וואס טויג אייך, זאג איך, אפיסן? אמער, אט טו איך
א שפרונג אף איין פוס און ברענג אייך אהער צו פירן דעם מוכר אליין,
דעם בעל־הבית פונעם וואלד, איז דאך בעסער פון טויזנט אפיסן! הכלל,
איך לויף אוועק צו מיין מוכר און כאפ אים און ברענג אים אריין גלייך
צום קונה אין נומער אריין. מיין קונה מיטן מוכר האבן זיך דערזען,
איז אף זיי אנגעפאלן א געלעכטער, איך האב געמיינט, זיי וועלן ביידע
דעם שלאק באקומען. „אט דאס איז אייער בעל־הבית אפן וואלד?״ מאכט
צו מיר דער קונה. „אט דאס איז אייער קונה אפן וואלד?״ מאכט צו
מיר דער מוכר. אין דעם עפנט זיך די טיר און עס קומען אריין נאך
צוויי יידן, ביידע פון שדה־לבן, און מע מאכט נישט קיין לאנגע דיבורים,
מע באלייגט דאס טישל, מע נעמט ארויס די קארטן און מע זעצט זיך
אוועק אלע פיר מאכן אן „אקע״, און דאס געשעפט האט מען געלאזט
אף אם ירצה השם מארגן, און מחמת איך בין פארנומען און האב קיין
צייט ניט, מאך איך דאס בקיצור. אם ירצה השם, אינעם אנדערן בריוו
וועל איך דיר ארויסשרייבן אלצדינג באריכות. לעת־עתה זאל גאט געבן
מיט געזונט און מיט הצלחה. גריס שווער און שוויגער, און די קינדער
זאלן לעבן, און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
 .XIV
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז מיין לעבן איז קיין לעבן ניט,
ווי זאגט די מאמע: „איידער אזוי צו פארן, איז שוין גלייכער גיין צו
פוס״... איך קאן מיך פארשטעלן, אז אך און אז וויי, ווער דיינע סוחרים
זיינען, אז מע קומט זיך צונויף רעדן פון א וואלד, וואס טרעפט אן
„מילי מיליאסן״, ווארפט מען אוועק האק און פאק און מע זעצט זיך
אנידער אף א גאנצער נאכט שפילן אין „אקע״, עס זאל אייך אזוי אקען
אין קאפ, ווי עס אקעט מיר אין הארצן, בשעת דער וויסטער פינצטערער
הוסט קומט מיר אן! וויי איז מיר, ווינד איז מיר, צו וואס איך האב
מיך דערלעבט, אז מיין מאן, וואס האט קיינמאל ניט געוווסט קיין צורה
פון קיין קארט, זאל ער אצינד רעדן פון קארטן! עס גייט דיר מער
ניט אפ, מענדל, צו דיינע זיידענע קליידער, אז דו אליין זאלסט נאך
ווערן א קארטיאזשניק אף דער עלטער! נא דיר גאר וועלדער! ווי קומסטו
צו וועלדער? האסט דען געזען אמאל, ווי א בוים וואקסט? ווי זאגט
די מאמע זאל לעבן: „ווי קומט א רב האנדלען מיט חזירים?״... איך
האב מורא, אז פון דיינע וועלדער זאל זיך ניט אויסלאזן א בוידעם,
גלייך ווי פון אלע דיינע גילדענע געשעפטן, ווי עס ווינטשט דיר פיל
גוטס און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
    
די גאנצע וועלט טראגט דיך אפן קאפ! יענע וואך איז זיך מיישב
דיין קרובה קריינדל, די כפרה זאל זי דיר זיין פאר מיר, און באגעגנט
זיך מיט דער מאמען מיינער אין מארק בא די פיש און הייבט אן מיך
צו באוויינען און באקלאגן, א מכה איר א גרויסע! פאר וואס, זאגט זי,
נעם איך ניט קיין גט בא דיר, און אן עק לאז דאס האבן? מאל דיר,
זי האט זיך פון דער מאמע ניט גענארט. די מאמע האט זיך חלילה מיט
איר ניט געקריגט, ניט געזידלט, נאר גלאט אזוי דערלאנגט מיט ווערטער, ווי זי קאן: „דארטן, ווו צוויי זיינען אף איין קישן, טאר זיך דער
דריטער ניט מישן, און איידער א נייער שארבן, איז גלייכער אן אלטער
טאפ... גוט פריינט זיינען ווי קראפעווע, וואקסן אן רעגן... פאר וואס
קוקסטו בעסער ניט אף א נענטערן?... איטלעכער דערהערט, ווי יענער
האט געגעסן קנאבל... אן אקס האט א לאנגע צונג און קאן קיין שופר
ניט בלאזן״... וכדומה אזעלכע ווערטלעך האט איר די מאמע דערציילט
אזוי לאנג, ביז קריינדל איז אוועק, עס האט איר אפגענומען דאס לשון.
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מען זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז פונעם וואלד האט זיך אויסגעלאזט
א סטעפ; ס׳איז ל א  ד ו ב י ם   ו ל א  י ע ר, ניט קיין וואלד, ניט קיין
ביימער, ניט קיין טייך, א נעכטיקער טאג! אומזיסט געדולט א קאפ
אי יענעם אי זיך; אומזיסט געבראכן פיס, געריסן שטיוול. איך האב
ארויסגעזען, זוגתי היקרה, אז וועלדער איז ניט פאר מיר, און מיט
אזעלכע ליגנערס האנדלען איז ניט פאר מיין קאפ. זיי קאנען דיר אויסטראכטן אפן הימל א יריד, און מע קאן דורך זיי אין דער שאול תחתיה
אריין! וואס זשע האב איך געטאן? האב איך מיך באצייטנס א נעם
געטאן צו אן אנדער געשעפט, צו זאוואדלעך (דאס הייסט, פאבריקן,
וואס מע מאכט צוקער). דאס איז היינט דאס בעסטע פון אלע געשעפטן;
יידן קויפן זאוואדן, און די מעקלערס פארדינען געלט, זיינען מאסף ממון!
פאראן דא א מעקלער פון שדה־לבן, ער האט זיך אריינגעכאפט צו
די ראדאמישלער און מאכט זיי אלע וואך א צוויי ־ דריי זאוואדלעך,
כאפט א צען־פופצן טויזנט און פארט אוועק אף שבת אהיים! וואס
דארפסטו מער ― משרתים, פאקטוירים זיינען היינט געווארן מאכערס
פון זאוואדן, טראגן גילדענע זייגערס, רעדן דייטש, האבן שוין גאר
„מאגן־קאטאר״, שיקן זייערע ווייבער אין די בעדער אריין, געווארן מוראדיקע סטיקראטן! הכלל, איין געשעפט איז היינט געבליבן אין יעהופעץ
אף דער בערזע ― זאוואדן! אלע מעקלערס מאכן זאוואדן, און איך אויך
בתוכם. וועסטו דאך מסתמא וועלן וויסן, ווי קום איך מיך צושלאגן צו
אזא פונדאמענטאלנע געשעפט, וואס איך ווייס גאר ניט מיט וואס מע
עסט דאס? וועסטו הארכן, ווי אזוי גאט פירט מיט א מענטשן: שוין
 פון א צייט, אז איך האב אויפגעהערט גיין צו סעמעדענין (ניט, אזוי ווי
 דו רופסט אים, סימע־דינה! ס׳איז גאר א זכר, ניט קיין נקבה, און נאך
 א רשע דערצו!). און אויפגעהערט צו גיין האב איך, ניט ווייל איך האב
 מיך מיט אים געקריגט, נאר פשוט, ווייל ס׳איז מיר נמאס געווארן די
 קאווע מיט די בולקעלעך, און אגב האב איך טאקע ניט בא זיך קיין
 קליין געלט, האב איך מיך אנגעהויבן ארומדרייען גלייך מיט אלע יידן
 אף דער גאס. אזוי לאנג און אזוי ברייט, ביז איך האב מיך באקענט
 מיט איינעם א מעקלער פון זאוואדן, ווייזט אויס, א גאנץ ערלעכער און
 האט גרויס קענטשאפט. ער קומט אריין, זאגט ער, צו אלע גרעסטע,
 אפילו צו די בראצקיס. „פון וואנען, מאכט ער צו מיר, איז א ייד?״ ―
 פון כתרילעווקע, זאג איך. אליין בין איך, הייסט דאס, א יאמפעלער,
 זאג איך, א ניכתב בין איך אין מאזעפעווקע, אן איידעם בין איך פון
 כתרילעווקע, און האנדלען האנדל איך אין יעהופעץ. „וואס איז אזעלכעס,
 מאכט ער צו מיר, אט דאס כתרילעווקע, א דארף, צי א שטעטל?״ ―
 וואס איז שייך, זאג איך, א שטעטל? א גאנצע שטאט! „מעגן דארטן
 יידן וווינען?״ ― נאך א מין מעגן! „נו, און א טייך, מאכט ער, איז
 בא אייך פאראן?״ ― נאך א מין טייך, זאג איך, שטינקיילא הייסט דער
 טייך. „נו און פון א באן, מאכט ער, איז עפעס ווייט?״ ― סך־הכל,
 זאג איך, א ווערסט עטלעכע און זיבעציק. וואס איז, זאג איך, אקעגן
 וואס פרעגט איר דאס? „גיט מיר, מאכט ער צו מיר, די האנט תקיעת־
 כף, אז צווישן אונדז וועט דאס בלייבן; איך קאן אייך אנזאגן א בשורה,
 רב מנחם־מענדל, אז מיר וועלן, אם ירצה השם, אין גיכן ביידע פארדינען
 געלט, און א סך, א פולע היטל! ס׳איז מיר נאר וואס, זאגט ער, אריינ־
 געפאלן א מחשבה, וואס טרעפט איין מאל אין הונדערט יאר, היינו:
 כפי אזוי ווי קונים אף זאוואדן איז היינט פאראן לרוב, און קיין זאוואדן
 איז ניטא; וויפל ס׳איז געווען זאוואדן האבן די ראדאמישלער אויס־
 געקויפט, און מער וויל מען נישט פארקויפן; לכן האט זיך דער עולם
 א נעם געטאן צו בויען פרישע צאפלדיקע זאוואדן, און מחמת אין די
 דערפער טארן דאך קיין יידן ניט אריין, לכן זוכט מען ערטער אף זא־
 וואדן נאר אין די קליינע שטעטלעך, דארטן, ווו יידן מעגן וווינען;
 היינט פארשטייט איר שוין, אז אייער כתרילעווקע איז באשאפן געווארן
 מששת ימי בראשית, אז ס׳זאל דארט זיין א זאוואדל? און אזוי ווי איר
זעט מיך, האב איך גראדע א קונה אף צו בויען א זאוואדל אף א האלבן
מיליאן קערבלעך, נאר קיין ארט איז ניטא: מע האט פארכאפט אלע
ערטער! ווייסט איר ניט, מאכט ער צו מיר, מיט וועמען רעדט מען, און
צי קריגט מען דארט בורעקעס און א פלאץ אף צו בויען א זאוואדל?״
― אך, מאך איך, מיטן גרעסטן כבוד! איך האב דארטן, זאג איך,
א ווייב בין הונדערט צוואנציק יאר, מיט שווער און שוויגער, מיט א גאנצער משפחה. איך קאן באלד אוועקשרייבן אהינצו א בריוול, און איר
מעגט, זאג איך, זיין זיכער, אז מע וועט מיר תיכף ומיד אפענטפערן
מכל־דבר שורש! לכן, זוגתי היקרה, שרייב איך דיר וועגן דעם און בעט
דיך טאקע זאלסט זיך זען מיט עזריאל דעם סטארעסטע און מיט מאשקע
דעם רויטן, ער רייבט זיך צווישן פריצים, לאז ער אויסטאפן בא זיי,
צי קאן מען האבן א פלאץ, אין וויפל קאן מען האבן בורעקעס, און ווי
טייער, און טאקע באלד מיר אפענטפערן דורך א בריוול, כי נחוץ מאד,
מע קאן דא, פארשטייסטו מיך, כאפן א גראבס, טאקע א צען־פופצן
טויזנט! און מחמת איך בין פארנומען און האב קיין צייט ניט, מאך
איך דאס בקיצור. אם ירצה השם, אינעם אנדערן בריוו וועל איך דיר
ארויסשרייבן אלצדינג באריכות. לעת־עתה זאל גאט געבן מיט געזונט
און מיט הצלחה. גריס איטלעכן באזונדער גאר פריינטלעך.
  
ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. איך האב מיך צעפרעגט בא מיין איצטיקן
שותף, ווער איז דער קונה, און בין געוואר געווארן, אז דער קונה איז
טאקע איינער פון די ראדאמישלער, זייער א הייסער קונה, מחמת די
ראדאמישלער זיינען אלע זייער הייסע קונים, ברענען צו זאוואדלעך, עס
מעג זיין א ווינט־מיל, אבי ס׳איז מיט א קוימען און סע פייפט! לכן
האף איך צו גאט, אז דאס געשעפט איז, אם ירצה השם, געוויס א געשעפט, און מיר וועלן מיט גאטס הילף געוויס פארדינען געלט, כאטש
אפילו מיר זיינען דערביי היפשע עטלעכע שותפים. איך האב מורא, אויב
ניט א גאנצער מנין. נאר לאז גאט געבן, דאס געשעפט זאל נאר זיין
א געשעפט ― דו ווייסט דאך, אז איך בין ניט קיין אץ להעשיר!
    
  ה נ ″ ל.
.XVI
    
שיינע־שיינדל פון כתרילעווקע צו איר מאן מנחם־מענדל אין יעהופעץ
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז איך האב דיין מגילה געלייענט
און געלייענט און האב ניט פארשטאנען איין ווארט, וואס דו ווילסט!
דו פרעגסט זיך נאך, צי ס׳איז דא פלאץ? שרייב איך דיר, אז אף דעם
נייעם בית־עולם איז פאראן גענוג, עס וועט קלעקן פאר האלב יעהופעץ!
און וואס פרעגסטו זיך אלץ נאך אף בורעקעס? פאר וואס פרעגסטו זיך
שוין ניט אן אין איינוועגס אף קרויט, אף כריין און אף פאסטערנאק?
און דער טייך? אזא מזל אף דיינע שותפים, וואס פאר א וואסער בא
אונדז איז! קומט ערב פסח, טרינקט מען יאשטשערקעס, און זומער
ווערט דער טייך גרין ווי גראז; איך וואלט וועלן, אז דיינע יעהופעצער
פיינע בריות, וואס האבן צו טאן מיט די מאגנס, זאלן פארזוכן אונדזער
וואסער ארום תמוז... ניין, מענדל, לאזן זיי דיר קרענקען דארטן אין
יעהופעץ, מיר וועלן זיך שוין באגיין אזוי, אן זייערע זאוואדלעך, ווי
זאגט די מאמע מיינע: „ראש־חודש אלול גייט אוועק, און בעל־הבית
בלייבט בעל־הבית״... שלאג דיר ארויס פון קאפ די דאזיקע אלע נארישקייטן, דו וועסט אזוי מאכן זאוואדלעך, פונקט אזוי ווי דו האסט
געמאכט וועלדער, אימעניעס, הייזער און צוקער! איך בין דיר ערוב, אז
איידער דו וועסט זיך ארומקוקן, וועלן דיך דיינע שותפים באנעמען פון
קאפ ביז די פיס, ווארעם דו ביסט א שלימזל און וועסט בלייבן א שלימזל, ווי עס ווינטשט דיר פיל גוטס און אימער גליק
  
דיין באמת געטרייע פרוי  ש יי נ ע ־ ש יי נ ד ל.
    
יא, זאג נאר, מענדל, וואס איז דאס פאר א נייס, וואס מע דערציילט בא אונדז? מע זאגט, אז דארט, אין יעהופעץ, פארשרייבט מען
זיך שוין קיין ארץ־ישראל? ווער עס פארשרייבט זיך פערציק קאפיקעס,
דער פארט. וואס איז דאס פאר א מין? בא אונדז האט מען שטארק אנגעהויבן דערפון צו שמועסן; יונגע לייט קלויבן זיך צונויף אלע נאכט
בא יאסל משה־יאסיס און מע רעדט פון ארץ־ישראל. ― הכלל, עס טוט
זיך חושך, ווי זאגט די מאמע: „שוין לאנג שטיל געווען!״...
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז דער עסק פון זאוואדן איז שטארק אפגעקילט געווארן. עס איז געקומען אף זיי א קריזיס, ממש עס וואלגערן זיך זאוואדלעך אין גאס, נישטא קיין קונים! דער עולם, פארשטייסטו מיך, האט זיך אנגעגעסן מיט זאוואדן, אביסל אריבערגעכאפט
די מאס, געלט איז טייער און צוקער איז בזיל הזול, ווארעם מע האט
אנגעמאכט אזוי פיל צוקער, אז ס׳איז נישטא ווו זיך אהינצוטאן מיט
אים, כאטש נעם ווארף אים ארויס! ס׳איז אין דער ערד דאס געשעפט,
די זאוואדטשיקעס שטארבן נאך א גראשן, די קאפיטאליסטן האלטן זיך
איין און די מעקלערס גייען ארום בטל, אן א שטאך ארבעט, און איך
אויך בתוכם. מיינסטו דאך אוודאי, אז ס׳איז עק וועלט? זאלסט זיך
גארנישט זארגן, זוגתי היקרה, גאט איז גאט און יעהופעץ איז א שטאט.
אזעלכע מענטשלעך, ווי איך, ווערן חלילה נישט פארפאלן; אדרבה, איך
האב ערשט א האפענונג, אז היינט, אם ירצה השם, באדארף איך ערשט
אויפקומען, ווארעם איך פיר איצט אזא געשעפט, וואס איך באדארף
פארדינען אף מיין חלק כמעט ביז א מאה אלף! דאס געשעפט, וואס
איך פיר, טרעפט אן א צען מיליאן, און אפשר נאך מער פון צען מיליאן, עס האט גאר קיין שיעור און קיין ערך. ס׳איז א סברא, אז גאלד
אליין זאל דארטן זיין אין אלפים; היינט ווו איז זילבער, ווו איז אייזן,
ווו איז קופער, ווו איז בליי, ווו איז קוועק־זילבער? פון ערדקוילן און
פון שטיינער רעד איך שוין ניט! היינט געפינען זיך דארטן וועלדער מיט
פעלדער מיט כל־טוב ― ס׳איז, זאגט מען, עפרות זהב, און ווילן וויל
מען דערפאר סך־הכל דריטהאלבן מיליאן, עס איז א מציאה פון א גנב!
איין חסרון איז נאר, וואס ס׳איז אביסל צו ווייטלעך, היינו, סע שטעקט
אזש אין סימביר, און פארן באדארף אהינצו דריי וואכן כסדר, ווארעם
אהין גייט נישט קיין באן. וועמען לייגט מען פיר אזא גרויס געשעפט?
געוויינלעך, בראצקין! איז אבער די צרה, ווי אזוי דערשלאגט מען זיך
צו בראצקין אין דער קאנטאר? ראשית חכמה, שטייט בא דער טיר
א שווייצאר מיט קנעפ און קוקט אף דער קאפאטע; ווי באלד אן אלטע
קאפאטע, אזוי גיט מען איר דעם וועג; און אז גאט העלפט, מע קומט
שוין איבער דעם שווייצאר, שטייט מען אפ א שעה זעקס אף די טרעפ
און מע ווארט, טאמער וועט גאט רחמנות האבן, מע וועט דערזען בראצקין דורכגיין, און אז מע דערלעבט אים שוין יא צו זען גיין, פליט ער
פארביי פייל אויסן בויגן, און איידער מע קוקט זיך ארום, זיצט ער
שוין אין דער קארעטע ― און א גוטן טאג מיט דער קאפאטע! קאן
מען ניט זיין אזוי גראב און מע מוז קומען מארגן נאך אמאל. אף מארגן
איז ווידער די אייגענע געשיכטע; א קלייניקייט, א מענטש האט אזוי
פיל געשעפטן?! מע קאן ניט אזוי גיך זיך דערשלאגן צו בראצקין!
נאר צו גאט א האפענונג, איך וועל מיך מסתמא אמאל דערשלאגן, און
דעמאלט וועט שוין זיין גימל! און מחמת איך בין פארנומען און האב
קיין צייט ניט, מאך איך דאס בקיצור. אם ירצה השם, אינעם אנדערן
בריוו וועל איך דיר ארויסשרייבן אלצדינג באריכות. לעת־עתה לאז גאט
געבן מיט געזונט און מיט הצלחה. גריס די קינדער און אלעמען באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו פרעגסט זיך נאך אף „ארץ ישראל״,
קערסטו אוודאי מיינען „ציניזם״? דאס איז זייער א הויכער ענין, כאטש
אין יעהופעץ אף דער בערזע האלט מען עפעס נישט דערפון. איך בין
געווען א פאר מאל בא די היגע „ציניסטן״ אף די „זאסעדאניעס״ און
האב געוואלט וויסן, וואס דאס איז, האט מען אבער אלץ גערעדט אף
רוסיש, און דווקא א סך גערעדט. דאכט זיך, וואס וואלט זיי געארט, זיי
זאלן זיך דורכרעדן מיט יידן אף יידיש?... איך האב אפילו א פאר
מאל א רייד געטאן מיט מיינע חברה־לייט אף דער בערזע וועגן דעם,
האבן זיי מיך אויסגעלאכט: „ווייס איך וואס? ציניזם! דאקטער הערצל!
אויך מיר א געשעפט!״...  ה נ ″ ל.
    
.XVIII
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז מיין גיטל איז געבליבן אן
אלמנה מיט זיבן קינדער יתומים, איינס קלענער פונעם אנדערן! געשטארבן איז דער שוואגער מיינער, מיר צו לענגערע יאר, פון א צאן,
דאס הייסט, אז מע וויל, איז ער אפילו תמיד געווען נישט קיין געזונטער;
ער פלעגט, נישט פאר מיר געדאכט, גאנץ אפטלעך אונטערהוסטן מיט
בלוט. פונדעסטוועגן האבן מיר געמיינט, אז ער וועט זיך נאך מוטשען.
צום סוף נעמט ער און נעמט זיך ארויס א צאן בא שמעלקע דעם רופא,
לייגט זיך אנידער און שטארבט אוועק. ווי זאגט די מאמע, איר צו לענגערע יאר: „קיינער ווייס נישט, וועמענס מארגן עס איז״... און
דערוויילע נעבעך גיטל לייגט איין די וועלט, ס׳איז אירע טרערן גאר
נישט צו פארשרייבן! אוודאי ווען חלילה פארקערט, מיין שוועסטער, איר
צו לענגערע יאר, זאל חס ושלום שטארבן, און זלמן־מאיר זאל בלייבן
אן אלמן, וואלט ער געוויס אזוי פיל טרערן נישט פארגאסן און וואלט
מסתמא באלד נאך שלושים געבראכט צו פירן פון בארדיטשעוו א שטיפמאמע פאר זיינע קינדער. איך זאג דאס טאקע אקעגן אלע מאנצבילן,
די כפרה מעגט איר זיין פאר אייערע ווייבער. ווארעם ווו איז דאס געהערט געווארן, אז א טאטע פון קינדער זאל זיך ארייננעמען א משוגעת
אין קאפ אריין ― מיליאנען! א גליק האט אים געטראפן: ער שטייט
בא בראצקין בא דער טיר! איך האב מורא, אז ווייטער פון דער טיר
וועסטו נישט גיין. אן עבירה די שטיוול, כלעבן! אט באלד טאקע כאפט
בראצקי ארויס די מיליאנען און פליט אוועק קיין סימביר ― וואס איז?
מנחם־מענדל אליין האט געהערט, אז דארטן ערגעץ אין אלדי שווארצע
יאר וואלגערט זיך גאלד מיט קוועק־זילבער! ווי זאגט די מאמע מיינע:
„א טויבער האט געהערט, ווי א שטומער האט דערציילט, אז א בלינדער האט געזען, ווי א קרומער איז געלאפן״... נאר איך ווייס פריער,
אז אינעם אנדערן בריוו וועסטו מיר געוויס שרייבן, אז פונעם גאלדענעם געשעפט האט זיך אויסגעלאזט א בוידעם. עס וועט זיך אבער געפינען א שלאק מיט א נייעם חלום און וועט דיר דערציילן, אז א קו איז
געפלויגן איבערן דאך און געלייגט אן איי, וועסטו צעלאזן די פאלעס
און וועסט ווידער לויפן, ווי א משוגענער. דו זאלסט אבער נעמען אפן
קאפ, אז דו האסט אין דער היים א ווייב ביז הונדערט און צוואנציק
יאר מיט קליינע קינדער, וואס קוקן אף דיר ארויס, ווי אף משיחן, וואלט
זיך דיר ניט גלוסטן ארומשלעפן זיך איבער פרעמדע הייזער און ארומטראגן זיך מיט אזעלכע נארישקייטן, וואס עס שלאגט צו דער גאל
הערנדיק! נאך האט דיך ניט אנגעלערנט יעהופעץ, ברענען זאל דאס
אפן פייער, ווי עס ווינטשט דיר פיל גוטס און אימער גליק
  
דיין באמת געטרייע פרוי  ש יי נ ע ־ ש יי נ ד ל.
    
א שיינע מעשה, נאר א קורצע: מאיר משולמס געדענקסטו? האט
ער א טאכטער שפרינצל, געווען א געזונטע מויד אן אייזערנע, שוין
אפילו אביסל אן איבערגעוואקסענע, נאר זייער א געראטענע! האט זיך
צו איר פארנאדעט א מוכר־ספרימניק, וואס טראגט ארום איבער די
הייזער מעשה־ביכלעך מיט ראמאנסן אף פראקאט. האט זיך נעבעך
שפרינצל צוגעכאפט צו די דאזיקע מעשה־ביכלעך און ראמאנסן, ווי צו
עפעס רעכטס, און זי האט זיי דורכגעלייענט, זאגט מען, א שטיקלעך
הונדערט, און זי איז געווארן ניט פאר מיר געדאכט, עפעס אזוי ווי
צעמישט; זי רעדט מיט א משונה־מאדנע לשון אלץ אזעלכע ווערטער,
וואס מע קאן ניט פארשטיין; זי זאגט, אז מע רופט זי ניט שפרינצל,
נאר „בערטע״, און זי קוקט ארויס אלע מינוט, אלע רגע, אז אט־אט
קומט עפעס איינער, וואס מע רופט אים „לארד״, איר „באשיצער״, און
גנבהט זי ארויס דורך א פענצטער, און פארפירט זי ערגעץ אין אלדי
שווארצע יאר אזש קיין לאנדאן, און פון לאנדאן קיין סטאמבול... זאל
נישט קומען אן אויסכאפעניש אף די פוסטע קעפ, וואס טראכטן אויס
אזעלכע ווילדע זאכן, וואס נישט געשטויגן, נישט געפלויגן?...
    
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז מיר האבן א גרויסן גאט. הער א מעשה:
אז איך האב אנגעהויבן ווערן אן אריינגייער צו די בראצקיס, בין איך
געווארן א גרויסער חשוב אף דער בערזע, און עס האבן זיך צו מיר
אנגעהויבן צושארן מעקלערס פון דער וועלט מיט טויזנטער געשעפטן:
הייזער און אימעניעס און פעלדער און באנען און פאראכאדן און פאבריקעס אף מיליאנען, און אלץ פון בראצקיס וועגן! צווישן די דאזיקע
מעקלערס זיינען פאראן א פאר שותפים, ניט קיין היגע, איינער טראגט
א טענדעווערענדע מיט א הענגקאלנער, און דער אנדערער הייסט מיט
א משונה מאדנע נאמען, וואס איך שעם זיך דיר אים ארויסשרייבן...
אט די צוויי מעקלערס האבן מיך געפאקט איינמאל בשעת איך בין געגאנגען פון בראצקין, און טענדעווערענדע האט זיך אנגערופן צו מיר
בזה הלשון: „הערט זשע אויס, רב מנחם־מענדל, וואס מיר ווילן אייך
זאגן. די מעשה דערפון איז אזוי: מיר האבן געהארכט, אז איר דרייט
זיך דארט ארום די בראצקיס, מהיכא־תיתי, לאז אייך גאט העלפן, וואס
האבן מיר צו אייך?״ ― אם כן, זאג איך, וואס זשע ווילט איר? „וואס,
זאגט ער, זאלן מיר וועלן? מיר ווילן דאס, וואס יעדער מעקלער וויל,
מיר ווילן פארדינען, מיר זיינען אויך מעקלערס, מיר האבן אויך געשעפטן, א קשיא אף א מעשה, אביסל אין אייער זכות, אביסל אין אונדזער זכות, טאמער וועלן מיר עפעס מאכן, וועלן מיר מאכן אינאיינעם,
עס וועט זיין „יחלוקו״, ווינציקער פארדינט, אבי פארדינען, ווי זאגט
מען: פון א קריוודע קאכט מען וועטשערע...״ ― על כל פנים, זאג
איך, צו וואס טויג אונדז לאנגע דיבורים? זאגט בעסער, וואס האט
איר? שעמט זיך ניט. „מיר האבן, זאגט ער, געשעפטן זייער א סך מיט
גאטס הילף. מיר האבן קוילן אין פאלטאווער גובערניע, מיר האבן אייזן
אין קאניעווער אויעזד, מיר האבן א מיל אן אפגעברענטע אין פערעיאסלאוו, מיר האבן מאשינעס אזעלכע גאר נייע, א פינסקער ייד האט
זיי אויסגעטראכט, היינט האבן מיר א פריץ, וואס וויל אויסבייטן א וואלד
אף א „גוראלניע״, און א יידן האבן מיר, וואס וויל קויפן א גרויס הויז
אין יעהופעץ אן געלט, היינט אימעניעס! וועלדער! טאמער האט איר
קונים, וועלן מיר אייך געבן אימעניעס, אדער טאמער האט איר אימעניעס, וועלן מיר אייך געבן קונים״. ― ניין, זאג איך, מיט קיין אימעניעס
און וועלדער האנדל איך שוין מער ניט ― אן עק! איך האב מיך, זאג
איך, מיט אימעניעס שוין אפגעבריט און האב געגעבן זיך דאס ווארט,
אז איך זאל קיין אימעניעס מיט קיין וועלדער מער אין די הענט אריין
ניט נעמען! „עט, מאכט צו מיר די טענדעווערענדע, אלע געשעפטן
זיינען דען גלייך? אט האבן מיר איצט אן אימעניע אף קאווקאז, אן
אימעניע מיט נאפט, דאס הייסט, אזא מין ערד, וואס עס שפריצט פון
דארט נאפט, סע שפריצט און סע שפריצט און עס הערט גאר ניט אויף
צו שפריצן! ס׳איז גאר א סברה, אז די ערד קאן דארט ארויסווארפן
א מיליאן פוד נאפט אין איין טאג!״... ― אויב אזוי, זאג איך, זייט
איר פון מיינע מענטשן; אט דאס, זאג איך, איז א געשעפט! אט דאס
גיט אהער! און מיר זיינען אוועק אלע דריי אין דער „יידישער מא־לאטשנע״ (איך גיי שוין מער ניט צו סעמעדענין, ווייל דארט טרייבט
מען ארויס, גיי איך שוין אין דער „יידישער מאלאטשנע״, פארט היימלעכער, צווישן יידן, מען קאן זיצן און רעדן און טאן וואס מע וויל),
און דארט האבן מיר ארומגערעדט דאס געשעפט און געשלאסן שותפות,
און אז ס׳איז געקומען צום צעשרייבן זיך, האבן זיי מיר מגלה געווען
דעם סוד, אז בא דעם געשעפט ארבעטן נאך עטלעכע שותפים: איינער
מיט גראבע ליפן, דער אנדערער א געלער, ער האנדלט מיט זייגערלעך,
א מוראדיקער בעל־מגזם, גאט זאל שומר ומציל זיין, און איינער מיט
א רויטער נאז מיט וויימפערלעך, אויך א ווילדער בעל־מגזם, און נאך
איינער, אן אלמן. אז איך האב דערהערט אזוי פיל שותפים, איז דאס
מיר אפילו ניט אזוי געפעלן. טענדעווערענדע האט אבער איבער מיר
אזוי לאנג גערעדט און דערציילט משלים, אז איך האב געמוזט מוסכם
ווערן, מיר זאלן זיך אלע צעשרייבן אף פאפיר. געוויינלעך, צווישן שותפים מוזן דאך זיין טענות; איטלעכער האט געדרונגען, אז אים קומט
א גרעסערער חלק. גאט זאל מיר נאר מצליח זיין, איך זאל שוין מיטן
אנדערן צד זיין אזוי פארטיק, ווי איך בין פארטיק מיט די מעקלערס,
וועט, אם ירצה השם, זיין גארניט שלעכט, ווארעם בא אט אזא מין
געשעפט ווי אזוי פארדינט מען ניט כאטש א מיליאן קארבן? עס איז
בא מיר געבליבן, אם ירצה השם, בלי נדר, טאמער ווערט דאס געשעפט,
דינג איך מיר באלד א קאנטארל אף ניקאלאיעווסקי און איך ווער מיט
גאטס הילף א גרויסער מעקלער. און מחמת איך בין פארנומען און האב
קיין צייט ניט, מאך איך דאס בקיצור. אם ירצה השם, אינעם אנדערן
בריוו וועל איך דיר ארויסשרייבן אלצדינג באריכות. לעת־עתה זאל גאט
געבן, עס זאל זיין מיט געזונט און מיט הצלחה. לאז גריסן די קינדערלעך זאלן לעבן און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. איך האב אין זינען געהאט דיר שרייבן
עפעס זייער א נייטיקס, האב איך פארגעסן וואס. לאז איך שוין, אם
ירצה השם, אפן צווייטן מאל.
    
  ה נ ″ ל.
    
 .XX
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר אין קורצן, ווארעם איך האב שוין
קיין כוח ניט מיט דיר צו רעדן. ס׳איז ווי אן ארבעס אין דער וואנט.
ווי זאגט די מאמע: „שפיל דעם חתן וויינענדיקס, ער האט זיך זיינס
אין זינען״... ביסט טאקע אוודאי א גרויסער חשוב אין יעהופעץ, ווארעם דו שטייסט דאך בא בראצקין בא דער טיר, און סע קישעט בא דיר
מיט מיליאנען, נאר נאך אלעמען זאלסטו ניט זיין בא זיך אזוי גדולדיק.
די מיליאנען זיינען נאך לעת־עתה בא בראצקין, ניט בא דיר, און עס
קאן זיך אויסלאזן, אז די ערד, וואס שפריצט מיט שמן־זית, זאל גאר
שפריצן מיט „מים־אחרונים־וואסער״, און אז עס וועט קומען צו עפעס,
וועט זיך אויסלאזן מיט פעטש, און וועמען וועט מען פאטשן? ― דיך!
על כן איז מיין עצה, אז דו זאלסט זיך באצייטנס ארויסכאפן פון דארטן
און קומען אהיים. זאלסט פארגעסן, וואס ס׳איז געווען ביז אהער, טאמער האב איך דיך אמאל אנגערירט מיט א ווארט. ווי זאגט די מאמע:
„בעסער א פאטש פון א פריינט, איידער א קוש פון א פיינט״... און
קלאפ א טעלעגראם און קום צו פארן וואס גיכער, און לאם איך פטור
ווערן, ווי עס ווינטשט דיר פיל גוטס און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
    
איך קאן דיר דערציילן א נייס, וואס בא אונדז האט זיך פארלאפן,
עס קלינגט מיט דעם די וועלט! דו קענסט דאך מאיר־מאטל משה־מאירס. האט ער א טעכטערל ראצעל, איז דאס א ראצעל פון גאט,
א גאנצע געיורענע, א געבילבעטע מאמזעל, שיט מיט פראנצויזיש,
קלאפט אפן טאפטשאן, גייט זיך ניט צונויף מיט קיינעם. א קלייניקייט,
זי קומט ארויס אזש פון קצבים! ווי זאגט די מאמע: „זכות אבות איז
קיין קאטאוועס״... הכלל, מע רעדט איר שידוכים פון דער וועלט, און
זי פערעבענדיוועט נאך; וואס מע ווייזט איר, געפעלט איר ניט. זי וויל
א חתן דווקא מיט אלע מעלות; ער זאל זיין אי שיין, אי קלוג, אי רייך
― דאס טעלערל פונעם הימל! שדכנים האבן געארבעט אף אלע כלים
און מע האט איר אראפגעבראכט א חתן, אן אנטיק, זאגט מען, א קא־רעפירער אתרוג, און דווקא פון א קליין שטעטל, פון אווריטש! צונויפגעפארן זיך, האט מען, געוויינלעך, אריינגעלאזט חתן־כלה אין א באזונדער חדר, זיי זאלן זיך אנקוקן. רופט זיך אן די כלה צום חתן: „וואס
הארכט מען בא אייך מכוח דרייפוסן?״ מאכט ער צו איר: „מכוח
וואסער דרייפוסן?״ רופט זי זיך אן צו אים: „איר ווייסט ניט וואסער
    
דרייפוס?״ מאכט ער: „ניין. מיט וואס האנדלט ער?״... איז זי
באלד ארויסגעלאפן פונעם חדר און איז געפאלן חלשות, און דער חתן
האט נעבעך בחרפה געמוזט אוועקפארן צוריק קיין אווריטש ― א מכה
אים, א מכה איר, א מכה זיי ביידן! איך בעט דיך, מאך מיר קלאר,
ביסט דאך צווישן מענטשן: ווער איז אט דער דרייפוס, וואס עס קאכט
מיט אים אזוי די וועלט?
    
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן, אז מיט בראצקין האב איך מיך צעגאנגען.
דאס הייסט, מיר האבן זיך חלילה נישט געקריגט, נאר איך האב אויפגעהערט צו גיין אהין ― וואס איז מיר בראצקי, אז איך שפאר שוין
גאר אן צו רויטשילדן קיין פאריזש?! וועסטו דאך מסתמא פרעגן, ווי
קום איך, מנחם־מענדל, צו רויטשילדן אזש קיין פאריזש? איז דער
תירוץ טאקע: ווידער קאווקאז און ווידער נאפט! אלע נאפטן, וואס
אף קאווקאז, זיינען זיינע, און אליין זיצט ער אין פאריזש. בלייבט דאך
די קשיא, ווי קומט די קאץ איבערן וואסער? פאלט מיר איין אזא מין
געדאנק: פאראן בא אונדז אף דער בערזע א פויגל, וואס ער הייסט
טודרוס. אט דער טודרוס איז געווען אמאל גאר א גרויסער שפעגעלאנט,
א הייסער, א פייעריקער שפעגעלאנט. אז דער עולם האט זיך אפגעשאקלט מיט די עטלעכע גילדן, זיינען אלע גרויסע שפעגעלאנטן (און
איך אויך בתוכם) געווארן מעקלערס, און טודרוס האט זיך אוועקגעלאזט קיין פאריזש און דרייט דארטן די גרעסטע געשעפטן אף מיליאנען! אף מיין גליק באדארף אצינד טודרוס זיין הי אין יעהופעץ. האב
איך מיך נישט געפוילט און בין אוועקגעלאפן צו אים אהיים און האב
אים גאנץ פיין איבערגעגעבן, אז איך האב אנגעשמעקט אן ערטל אף
קאווקאז, וואס שפריצט מיט נאפט, און וועדליק מע הייסט זיך געבן
דערפאר א סך געלט, ווייזט אויס, אז דאס געשעפט פאסט גאר קיין
פאריזש. רופט זיך אן צו מיר טודרוס: „איך האב א קונה!״ פרעג איך:
ווער איז דער קונה? מאכט ער: „רויטשילד!״ ― איר קענט זיך, זאג
איך, מיט רויטשילדן? „צי איך קען זיך, מאכט ער, מיט רויטשילדן?
לאמיר דאס, זאגט ער, ביידע פארמאגן, וויפל געשעפטן איך האב שוין
מיט אים געמאכט און וויפל געלט איך האב בא אים פארדינט!״ ―
האט קיין פאריבל ניט, זאג איך, אפשר וואלט איר זיך מטריח געווען,
זאג איך, אוועקשרייבן צו רויטשילדן קיין פאריזש? „אוועקשרייבן, מאכט
ער, איז קיין קונץ ניט! איך בין טאקע מיט אים ווי אנדערע צוויי, נאר
איינס צום אנדערן געהער זיך נישט אן; מע באדארף האבן אן אפיס
מיט א פלאן, אנדערש קאן מען ניט״. בקיצור, איך בין אוועק צו מיינע
שותפים און האב אים געבראכט פון זיי אן אפיס מיט אלע זיבעצן
זאכן. נו, ווי געפעלט דיר, זוגתי היקרה, ווי אזוי מנחם־מענדל שטעלט
צונויף מיט גאטס הילף א געשעפט? השם יתברך זאל נאר העלפן, עס
זאל אנקומען די גוטע תשובה פון רויטשילדן, פארשטייסטו שוין, וואס
פאר א פנים עס וועלן דעמאלט האבן בא מיר אלע יעהופעצער גרויסע
מעקלערס? ס׳איז נאר שלעכט דערוויילע, וואס סע פעלט דאס מזומנע
דרייערל. זאלסט זען, וואס עס טוט זיך בא אונדז, ווי אזוי די וועלט
איז געענגט אין געלט. ממש מע גייט אויס, מע שטארבט נאך א קערבל!
מע קוקט ארויס אלע טאג אף גרויסע אנזעצן. נאר זארג נישט, זוגתי
היקרה, ס׳איז אלץ ביז א צייט; פאר אונדזער עגמת־נפש וועלן מיר,
אם ירצה השם, האבן גרויס נחת. לאז נאר אנקומען די גוטע בשורה
פון פאריזש, וועל איך מיך שיין אריינכאפן אין קלייט אריין, וועל איך
שוין אין זינען האבן, אם ירצה השם, אי זיך, אי דיך, אי די קינדערלעך
אלע, זאלן געזונט זיין. און מחמת איך בין פארנומען און האב קיין
צייט ניט, מאך איך דאס בקיצור. אם ירצה השם, אינעם אנדערן בריוו
וועל איך דיר ארויסשרייבן אלצדינג באריכות. לעת־עתה לאז גאט געבן
מיט געזונט און מיט הצלחה. גריס די קינדערלעך און איטלעכן באזונדער גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו פרעגסט זיך נאך אף דרייפוסן, איז
דאס זייער א שיינע מעשה. אזוי איז געוועזן די געשיכטע: אין פאריזש
איז געווען דרייפוס א קאפיטאן דאס הייסט, ס׳איז געווען א קאפיטאן,
וואס האט געהייסן דרייפוס. און עסטערהאזי איז געווען א מאיאר (א מא־יאר איז עלטער פון א קאפיטאן, און אפשר, פארקערט, א קאפיטאן איז
עלטער). איז ער געווען, דאס הייסט דרייפוס, א ייד, און עסטערהאזי
דער מאיאר איז א קריסט. האט ער אנגעשריבן די בארדערא. דאס הייסט,
דער מאיאר עסטערהאזי האט אנגעשריבן די בארדערא, און האט ארויפגעלייגט די גאנצע באד אף אים, אף דרייפוסן. איז געגאנגען דרייפוס
און האט זיך געוואלט פארענטפערן. האט מען אים געמשפט, ער זאל
זיצן אייביק אף אן אינדזל אין מיטן ים איינער אליין פארשפארט. איז
געגאנגען זאלא און האט געמאכט א גוואלד, און האט אויסגעוויזן מיט
ראיות, אז סטייטש, ער ווייס פאר קלאר, אז ס׳איז ניט דרייפוס האט
געשריבן די בארדערא; וואס האט איר צו אים, ס׳איז גאר דעם מאיארס
ארבעט, עסטערהאזיס! איז מען געגאנגען און מע האט אים געמשפט,
ער זאל אויך זיצן. האט ער זיך מיישב געווען, טאקע זאלא, און איז
גאר אנטלאפן. איז געגאנגען נאך איינער, פיקער, א פאלקאווניק, און
האט אויך אנגעהויבן שרייען און ליארעמען. איז ארויסגעשפרונגען מער־סי, דווקא א גענעראל, און נאך איינער ראזשע, אויך א גענעראל, און
נאך א סך גענעראלן, און האבן געזאגט פאלשע עדות אף דרייפוסן. איז
געווארן א געפילדער צווישן די פראנצויזלעך, מע זאל אים אראפברענגען,
טאקע דרייפוסן. האט מען אים געבראכט צו פירן קיין רען אפן משפט.
איז געקומען צו פארן אן אדוואקאט פון פאריזש. האט מען אים געוואלט שיסן. האט מען אים געשאסן פון הינטן. האט ער געמאכט פון
אלע גענעראלן א פלעדערוויש. און דרייפוסן האט מען פונדעסטוועגן
ווידעראמאל פארמשפט. נאר מע האט אים אבער באלד ארויסגעלאזט.
דאס הייסט, יא שולדיק, און פארט ניט שולדיק ― און רוף אונדז קנאקניסל!... היינט פארשטייסטו שוין די מעשה מיט דרייפוסן?
    
  ה נ ″ ל.
    
 .XXII
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, אז דו ביסט ניט ווייט פון א משוגענעם, עס גייט דיר אפ נאר איין זאך ― נעמען א שטעקן און לויפן
איבער די גאסן! האסטו געהערט אביסל א גדולה: ער שפריצט מיט
גאז, פליט קיין פאריזש, ווארפט מיט מיליאנען! ער גלייכט זיך צו די
יעהופעצער נגידים. ז יי האבן קיין געלט ניט, און ע ר האט קיין געלט
ניט. ווי זאגט די מאמע: „בין איך מיר אויך א בהמה און פגר אין דער
טשערעדע״... געדענק מיין ווארט, מענדל, אז מע וועט דיך ברענגען
אהיים אדער אין קייטן, אדער אין א ליילעך, אזוי ווי דו ביסט ווערט,
בכדי דו זאלסט געדענקען, אז דו האסט א ווייב ביז הונדערט און צוואנציק יאר, וואס פארשטייט מער פון דיר. און פאר דיינע מתנות, מענדל,
וואס דו ווילסט מיר אננעמען, דאנק איך דיר זייער. לאז זיי גאט העלפן
אזעלכע קונים א סך ווי דו מיט דיינע שותפים די ליגנערס, וואס פארדינען מילי־מיליאסן און פגרן פאר א גראשן, הלוואי ווייטער ניט ערגער, ווי עס ווינטשט דיר פיל גוטס און אימער גליק
    
 דיין באמת געטרייע פרוי  ש יי נ ע ־ ש יי נ ד ל.
    
די מעשה פון דרייפוסן, וואס דו האסט מיר באשריבן, זאל איך
אזוי וויסן בייז, ווי איך פארשטיי אפילו איין ווארט! ווי קומט א ייד
זיין א קאפיטאן, און וואס פאר א מין ב א נ ד ע ר א, וואס איינער לייגט
ארויף אף דעם אנדערן? צו וואס האט דער ז א ל ע באדארפט אנטלויפן, און וואס האט מען אים געוואלט שיסן, און פאר וואס עפעס פון
הינטן, נישט פון פארנט?... ווי זאגט די מאמע: „ציגן זאלן אזוי וויסן
פון פרעמדע גערטנער, ווי ער ווייס וואס סע טוט זיך מיט אים״...
    
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז דאס קאווקאז האט געמעגט אריין אין
דער ערד אריין איידער איך האב דאס דערקענט! איך טאר מיך גאר
נישט באווייזן אף דער בערזע! וואס איז די מעשה? די מעשה איז
א פשוטע מעשה: נעכטן קום איך ארויס אף דער בערזע, גייט מיר
אקעגן ט ו ד ר ו ס און מאכט צו מיר: „הערט נאר, רב ייד, ווו איז
ערגעץ אייער קאווקאז?״ ― קאווקאז, זאג איך, איז אף קאווקאז, וואס
איז דען? „איך האב, מאכט ער, נאכגעדאכט אף דער לאנדקארט, ווו
געפינט זיך ערגעץ אייער געשעפט, לאזט זיך אויס, אז די שטאט, וואס
איר האט דארטן אנגערופן, איז א נעכטיקער טאג״. ― וואס הייסט,
זאג איך, א נעכטיקער טאג? „אט דאס הייסט, זאגט ער, ס׳איז גאר
אזא שטאט נישטא אף דער וועלט. עפעס א נאמען פון דער הגדה...
ווי נעמט דאס א ייד, זאגט ער, און לייגט פאר א געשעפט, וואס ניט
געשטויגן, ניט געפלויגן? און נאך וועמען? רויטשילדן! איר ווייסט,
זאגט ער, ווער רויטשילד איז?!״ ― פאר וואס, זאג איך, זאל איך
ניט וויסן? איך ווייס זייער גוט, זאג איך  וו ע ר   ר ו י ט ש י ל ד  א י ז,
נאר וואס בין איך, זאג איך, שולדיק? מע האט  מ י ר  געזאגט, האב
איך א יי ך געזאגט. און איך האב מיך באלד געלאזט לויפן זוכן די
ט ע נ ד ע וו ע ר ע נ ד ע  און האב אים געפונען אין דער „יידישער מא־לאטשנע״, דארט, ווו אלע יידן זיצן, און האב אים גענומען אפן צימבל:
― זאגט מיר נאר,  ט ע נ ד ע וו ע ר ע נ ד ע  סערדצע, ווו געפינט זיך
ערגעץ דאס געשעפט אונדזערס? „ס׳א משל, מאכט ער, דאס געשעפט
איז דאך בא אייך,  א י ר  האט דאך דעם קונה!״ ― ניין, זאג איך,
ניט דאס מיין איך; איך מיין דאס געשעפט גופא, ווו שטעקט דאס
ערגעץ, אין וואסערע מקומות, ווי אזוי פארט מען אהינצוצו, דורך וואס
פאר א שטאט? „דאס, מאכט ער, ווייס איך גראד נישט, דאס באדארף
וויסן דער שותף מיינער״. זיינען מיר געגאנגען ביידע זוכן דעם שותף.
זאגט אבער דער שותף, אז אים האט געזאגט דער, וואס מיט דער ר ו י־ט ע ר נ א ז. און די  ר ו י ט ע  נ א ז זאגט, אז ער ווייס ניט פון קיין
פותר און פון קיין חלום; ער האט געהארכט, זאגט ער, פון יענעם מעקלער, וואס מיט די ג ר א ב ע ל י פ ן, אז די  ט ע נ ד ע וו ע ר ע נ ד ע
האט א געשעפט אף ק א וו ק א ז, נאר וו ו ק א וו ק א ז און וו א ס
ק א וו ק א ז ― ווייס ער ניט, ער זאל אזוי ניט וויסן פון קיין שלעכטס!
הקיצור, מע האט זיך געוואלט דערגרונטעווען, פון וואנען שטאמט דאס
געשעפט און ווער האט דאס אויפגעגעבן, האט איינער אנגעוויזן אפן
אנדערן, דער אף יענעם און יענער אף דעם, אזוי לאנג אזוי ברייט, ביז
ס׳איז געבליבן מסתמא, אז דער גאנצער חייב בין איך; איך האב שוין
אזא גליק, מישטיינס געזאגט, אז אומעטום בין איך דאס כפרה־הינדל!...
הערסטו, זוגתי היקרה, וואס איך בין דערגאנגען? אז ס׳איז נישטא קיין
מזל, זאל מען זיך בעסער באגראבן א לעבעדיקער! צו וואס איך זאל
מיך נישט נעמען, איז לכתחילה, דאכט זיך, אלצדינג גוט און שיין און
פיין, אט־אט כאפ איך דאס גליק, אט־אט איז דאס בא מיר אין קעשענע
― צום סוף טוט זיך דאס רעדל א דריי איבער, און עם לאזט זיך אויס
א נעכטיקער טאג! ניט באשערט, אפנים, אז איך זאל אויפקומען פון
מעקלעריי, כאפן א גראבס און אנטלויפן! ניט באשערט, אז מנחם־מענדל
זאל אויפקומען, ווי אנדערע מעקלערס אין יעהופעץ! אלע טראסקען,
נאר איך איינער שטיי און קוק, ווי די וועלט מאכט געשעפטן און פארדינט געלט, און איך דריי מיך ארום, ווי א פרעמדער. איך זע פאר זיך
מיליאנען מיט מיליאנען, און קאן זיי נישט כאפן... איך בין שטענדיק
עפעס ווי אין דרויסן... אפנים, איך האב מיך נאך ניט ארויפגעשלאגן
אפן ריכטיקן וועג? קיין מענטש ווייס ניט, ווו זיין מזל געפינט זיך...
מע דארף עס לאנג זוכן, און אז מע זוכט, געפינט מען... און מחמת
איך בין זייער דערשלאגן, מאך איך דאס בקיצור. אם ירצה השם, אינעם
אנדערן בריוו וועל איך דיר ארויסשרייבן אלצדינג באריכות. לאז גריסן
שווער און שוויגער און שרייב מיר, וואס מאכסטו עפעס אין געזונט,
און קוש די קינדער זאלן לעבן און געזונט זיין, און שרייב מיר, וואס
הערט זיך עפעס בא אייך אין כתרילעווקע?
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. צרות רבים חצי נחמה. אז מע זעט זיך אן
יענעמס צרות, ווערט אביסל גרינגער אף דער נשמה. אט נעם, למשל,
דעם אורח, וואס שטייט מיט מיר אין איין חדר. געווען אמאל א פאדראטשיק, זאגט ער, א גביר, א בעל־הבית פון הייזער און קלייטן אייגענע, און היינט לאדט ער זיך מיט „קאזנא״, ער האפט אויפמאנען א סך
געלט. נאר מחמת ער האט נישט א גראשן בא דער נשמה, האלט ער
זיך אויף לעת־עתה בא מיר. אם ירצה השם, אז ער וועט אויסלאדן זיין
געלט, וועט ער מיך, זאגט ער, ניט פארגעסן... און נאך איינער שטייט
מיט מיר צוזאמען, נאך א גרעסערער ארעמאן פון יענעם: ער איז
א שרייבער. ער שרייבט אין די בלעטער און מאכט א בוך! דערווייל,
ביז זיין בוך וועט פארטיק ווערן, האלט ער זיך אויף מיט אונדז אינאיינעם, און פאר רחמנות גיט אים די בעל־הביתטע אמאל א גלעזל טיי.
און נאך איינער האלט זיך אויף בא אונדז אף דער אכסניה, א מין עני
ואביון, דער שרייבער איז א הונט קעגן אים! ווער און וואס ער איז ―
ווייס איך אליין ניט: עפעס א שטיקל אגענט, א שטיקל שדכן, א שטיקל
אקטיאר, זינגט לידלעך און טרייבט ארויס מייז, ― זייער א פריילעך
יידל, האט נישט קיין העמד אפן לייב און גייט אויס ממש פאר א שטיקל
ברויט! הכלל, מען זעט זיך אן אזוי פיל צרות אף דער וועלט, אז מע
פארגעסט אן די אייגענע!... געדענק זשע, למען השם, שרייב מיר פון
דיין געזונט און פון די קינדער זאלן געזונט זיין און פון שווער און שוויגער און פון איטלעכן באזונדער.
    
  ה נ ″ ל.
    
.―
    
 .XXIV
    
שיינע־שיינדל פון כתרילעווקע צו איר מאן מנחם־מענדל אין יעהופעץ.
    
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, וואס האב איך דיר געזאגט, דו
אפגעריסענער נאר? קושן באדארפסטו דאך די ווערטער מיינע, ווי זאגט
די מאמע: „קוש דעם קאנטשיק, וואס שמייסט דיך!״... האסט זיך
שיין אויסגעהאנדלט דארטן, וואס טויג מיר גרויס, און האסט זיך צו־נויפגעסקאמפאניעט מיט א פיינער חברה שלעק, פאדראטשיקעס, שלעפערס, מחברים, לידלמאכערס, מייזנטרייבערס ― ניטא ווער ס׳זאלן
לאכן און גענוג! אוודאי דארף מען זיצן צוליב דעם אין יעהופעץ אף
אן אכסניא און טרענצלען קערבלעך! מיר געפעלט נאר, וואס דו ביסט
געקומען צום שכל: אפנים, זאגסטו, ס׳איז דיר ניט באשערט אויפצוקומען דארטן, ווערן א מיליאנשטשיק? ביסט נאך מסופק, מענדל? איך
שריי שוין פון לאנג, אז דו זאלסט זיך ארויסשלאגן פון קאפ די דאזיקע
נארישע געדאנקען. לאם איך שוין אזוי זיין באווארנט פון אלדאס בייז
און דו פונעם נאר דיינעם, ווי דו ביסט באווארנט פון מיליאנען! פארגעס, מענדל, אן די מיליאנען, פארגעס, אז ס׳איז גאר פאראן ערגעץ
א בראצקי אף דער וועלט, וועט זיין אז ווויל צו דיר און צו דיין נשמה!
„קוק ניט וואס העכער פון דיר, קוק וואס נידעריקער פון דיר״, ― אזוי,
דאכט זיך, שטייט געשריבן אין די ספרים? און זיי נישט מקנא די יעהופעצער פיינע מענטשלעך, וואס טראסקען. לאזן זיי טראסקען, לאזן זיי
טרישטשען, לאזן זיי ברעכן רוק און לענד, ווי עס ווינטשט דיר היינט
און אלע מאל
    
 דיין באמת געטרייע פרוי ש יי נ ע ־ ש יי נ ד ל.
    
זאג מיר נאר, וואס האסטו זיך עפעס פלוצים דערמאנט, מיין טייערער מענדל, זיך נאכפרעגן אף אונדזער כתרילעווקע? און וואס בין
איך דיר עפעס געווארן אזוי טייער, וואס דו זארגסט זיך אזוי פאר מיין
געזונט? אפנים, דו האסט זיך טאקע פארט פארבענקט נאך אונדז?...
ווי זאגט די מאמע: „לאז דאס קאלב לויפן, עס וועט זיך אויסהונגערן,
וועט דאס אליין קומען אהיים״... איך ווארט אף א דעפעש פון דיר,
אז דו פארסט. שוין צייט, שוין לאנג צייט ― הלוואי זאל דאס זיין מיין
לעצטער בריוו...
    
סוף פונעם דריטן בוך.
    
(מנחם־מענדל ― א שרייבער)
    
געשריבן אין יארן 1903―1909
 
 