 
 פון כתרילעווקע: ארבע כוסות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― ברוך הבא א ייד, א גאסט, זיצט, זעצט זיך, פארוואס זיצט
איר ניט?
    
מיט אזא מין ברייטן ברוך־הבא באגעגנט אונדז, דאס הייסט מיך
מיטן טאטן, א טאג פאר ערב־פסח, רב יודל וויינשענקער, א בעסאראבער
געפאקט יידל, מיט רויטע בעקלעך, מיט א בייכל און מיט א קארק, וואס
נעמט זיך ניט פון אייגענע און ניט פון פרעמדע צרות, נאר פשוט פון
א מאמעליגע מיט א ראסלפליישל, פארזופט מיט א גלעזל וויין... פון
מיין טאטן האלט יודל אן עולם ומלואו נאר פאר איין זאך ― דערפאר
וואס דער טאטע איז א מבין אף א גלעזל וויין. נאר צוריק שמועסנדיק,
וועלכער ייד איז ניט קיין מבין אף א גלעזל וויין? וויין ― דאס איז
דאך איינע פון די דריי זאכן, וואס מיר זיינען אין דעם די גרעסטע ספעציאליסטן אין דער וועלט: דאס ערשטע איז נגינה, דאס הייסט געזאנג,
דאס צווייטע איז א גלעזל וויין און דאס דריטע איז בריליאנטן. אמאל,
אז איך הייב מיך אן בארעכענען, פרעג איך זיך אליין א קשיא: מילא,
אף די ערשטע צוויי זאכן, נגינה און א גלעזל וויין, איז קיין חידוש ניט,
ווארעם וועלכער ייד האט פיינט הערן זינגען? וועלכער ייד האט ניט
געהערט קיין רעכטע בארימטע חזנים, וואס לאזן זיך הערן אף דער וועלט,
למשל: ירוחם, פיצע, בעניע, בצלאל, ניסע בעלזער, ברוך קארלינער, בלו־מענטאל, באכמאן, פיניע מינקאווסקי וכדומה נאך אזעלכע וועלט־חזנים?
און טאמער האט ער ניט געהערט, האבן אנדערע געהערט. וואס מאכט
דאס אויס? ― מיר פארשטייען נגינה מיטן שכל... נו, און פון וויין
שמועסט מען ניט; וויין טרינקט דאך יעדער ייד, אפילו דער ארעמסטער,
אלע יאר, פסח צום סדר; ניטא קיין וויין, טרינקט ער ראזשינקעס, טרינקט
ער מעד, טרינקט ער בארשט, עפעס מוז ער דאך טרינקען צו די „ארבע
כוסות״, ס׳איז דאך פסח!... וואס דארפט איר מער, נעמט דעם בעסטן
שאמפאניער וויין, אדער גאר „נסך״, וואס מיך טארן אים ניט טרינקען
און ווייסן ניט אפילו, וואס פאר א טעם ער האט, וועלן מיר אייך אויך
זאגן אף אים, אויב איך ווילט, אונדזער מבינות על־פי סברא... אדער
נעמט דעם ארץ־ישראל־וויין און רעדט מיט א יידן, וועט ער זיך גאר
ניט שעמען און וועט אייך זאגן גאנץ אפנטלעך: „הא, וואס, ארץ־ישראל־וויין? „כרמל״? איך וועל אייך זאגן דעם אמת, איך אליין האב נאך
דעם כרמל־וויין ניט געטרונקען, ווייסט איר פארוואס? ווייל איך האב
מיר אלע יאר אף ארבע כוסות מיין וויין; איך נעם מיר אן אמתן בענדערער ווימאראזיג און מיש אים צונויף מיט א ביסל „מתוק״, באקומט
ער דעם טעם גן־עדן, עס מעג אים טרינקען דער מלכות... נאר וועדליק
איך האב געהארכט פון מבינים, וואס האבן יא פארזוכט פונעם „כרמל״,
פארשטיי איך על־פי שכל, אז דער „כרמל״ באדארף זיין ניט קיין שלעכט
גלעזל וויין!״... הכלל, מיר פארשטייען זיך אף וויין ניט ווינציקער
ווי אף נגינה... נאר די דריטע זאך, בריליאנטן ― דאס איז מיר
תמיד געווען א חידוש, און איך פארשטיי ניט עד היום הזה: פון וואנען
האט זיך גענומען בא אונדז דאס מבינות אף בריליאנטן? ווו האבן זיך
דאס יידן אזוי אנגעקוקט מיט בריליאנטן? איך וועל אייביק ניט פארגעסן די אוירינגלעך, וואס זיינען אונדז געבליבן בירושה פון דער עלטער־באבע, זאל האבן א ליכטיקן גן־עדן. תחילת, אז די באבע עליה
השלום איז געשטארבן, האט מען אירע אוירינגלעך געשאצט בא אונדז
אין כתרילעווקע מי יודע וויפל; מבינים האבן זיך זאט ניט געקענט
אנשפיגלען אין זייער לויטערקייט, זייער וואסער מיט זייער שפיל. עס האט
זיך געפונען איינער א מבין, וואס האט גאר געזאגט, אז עין לא ראתה,
אז נאך אזא פאר בריליאנטן געפינען זיך ניט אין ערגעץ, סיידן אפשר
בא דער ענגלישער מלכה. דערויף האט זיך אפילו געפונען נאך איינער,
וואס האט אים אויסגעלאכט, געזאגט, אז בא דער ענגלישער מלכה איז
פאראן, מאלט אייך, א ביסל גרעסערע בריליאנטן; האט אים יענער אבער
צוריק זייער גלייך געענטפערט: „בריליאנטן איז ניט קיין קוילעטש,
וואס שאצן זיך נאכן גרויס; דער גאנצער אנטיק פון א בריליאנט איז
דאס וואסער, די לויטערקייט און די שפיל זיינע, וואס ער שפילט״...
העט שפעטער, אין א צייט ארום, אז מיר האבן געטראגן די דאזיקע זעלטענע אוירינגלעך פארזעצן אדער פארקויפן, האבן די בריליאנטן מיט
אמאל פארלוירן אינגאנצן זייער ווערט. ווו איז אהינגעקומען זייער וואסער, זייער לויטערקייט מיט זייער שפיל? די אייגענע מבינים טאקע
האבן געזאגט: „ווייס איך וואס, א פאר צוויעקעס!״... נאר אזוי ווי
מיט ארבע כוסות געהער זיך דאס ווינציק וואס אן, בכן קערן מיר זיך
אום צוריק צו רב יודל וויינשענקער.
    
באקומען פון אים אזא ברייטן ברוך־הבא, זאגט אים דער טאטע,
אז מיר האבן קיין צייט ניט, עס איז ערב פסח, און מיר בעטן אים, ער
זאל זיך מטריח זיין מיט אונדז אין קעלער אריין, אפקלייבן וויין אף
ארבע כוסות.
    
― אך, מיטן גרעסטן כבוד! ― מאכט יודל און נעמט מיט זיך
א ליכט מיט א פסחיק קידוש־גלעזל, און מיר לאזן זיך אראפ זאלבעדריט
אין קעלער אריין.
    
― א שטייגער, וואס פאר א מין סארט גלעזל וויין וואלט איר א
בעלן געווען טרינקען היינטיקן פסח ? ― טוט יודל א פרעג און קוקט
אף דער סטעליע.
    
― וואס פאר א מין סארט גלעזל וויין זאל איך וועלן? ― ענטפערט אים צוריק דער טאטע איבערגעפרעגט. ― איך וואלט א בעלן
געווען, דאס הייסט, עס זאל זיין א גלעזל וויין, וועדליק מיר ביידע פארשטייען ־ איר פארשטייט?
    
― איך פארשטיי, פארוואס זאל איך ניט פארשטיין? איר ווילט
א גלעזל וויין, וואס זאל זיין „קפריסין״!
    
מיט די ווערטער גייט יודל אוועק אין א ווינקעלע, בייגט זיך אן
אין דער פינצטער און צאפט אן א גלעזל „קפריסין״ און טראגט צו דעם
טאטן.
    
― שלעכטס זאל איך האבן, אויב עמעצער האט נאך אפילו פארזוכט בא מיר פונעם דאזיקן וויין; אנו, נעמט אים אקארשט אף די ליפן!
    
דער טאטע טוט א שאקל דאס גלעזל הין און צוריק עטלעכע מאל,
טראגט דאס צו פריער צו דער ליכט, נאכדעם צום מויל, טוט א מאך
מיט דער נאז:
    
― ניין, רב יודל, האט קיין פאריבל ניט, ניט דאס הייסט בא מיך
„קפריסין״!
    
 ― אהא, איך ווייס שוין וואס איר מיינט! ― מאכט יודל און
צאפט אן א פריש גלעזל קפריסין. ― נו, וואס וועט איר עפעס זאגן אף
ד ע ם גלעזל וויין? קוקט אייך נאר צו צו דער מראה זיינער: קרישטאל!
    
דער טאטע פארזוכט א ביסל „קרישטאל״ און זאגט זיין מבינות:
    
― מהכתיתי, אוודאי איז דאס א גלעזל וויין. דער חסרון זיינער
איז נאר דאס, וואס ער איז, צווישן אונדז רעדנדיק, א ביסל דאסיק,
דאס הייסט, ער איז בא אייך געמלאכהט, מחילה אונטערגעשמדט. זייט
זיך מודה...
    
― חס ושלום! ― זאגט יודל און שווערט זיך, ער זאל אזוי האבן
א כשרן פסח, ווי דאס איז אן אמתער, א ריינער קאוועשאנער וויין.
חלילה ניט געפראוועט, טאקע נעבעך א כשר קינד, אט אזוי ווי די
מאמע האט אים געהאט! ס׳איז נעבעך אן אמתער, א ריינער „בארדא״.
    
― ע, רב יודל! ― מאכט צו אים דער טאטע. ― דאס טויג דאך
ניט! מיר האבן דאך עפעס געשמועסט, אז מיר באדארפט איר ווייזן
א גלעזל וויין, וואס זאל זיין וויין, היינט וואס דערציילט איר מיר מעשיות
בארדא ― שמארדא.
    
― אן אומגליק מיט די מבינים! ― זאגט יודל און גיסט אויס
דאס גלעזל „בארדא״ און צאפט אים אן אן אנדער גלעזל וויין, שוין פון
צוויי פעסלעך מיט א מאל, און טראגט דאס אונטער דעם טאטן שוין
מיט אן אנדער מינע.
    
― ווייסט איר וואס? זאגט שוין איר אליין, אויב איר זייט א מבין
און פארשטייט אף וויין. איך וועל שוין שווייגן. איך בין ניטא, אן עק!
    
דער טאטע באטראכט פריער דאס גלעזל אף דער ליכט, פאוואלינקע טראגט ער דאס צו צו די ליפן, זופט אפ א ביסל, און דאס פנים
ווערט בא אים איבערגעביטן, די אויגן פריילעכער.
    
― יא, אט דאס איז וויין; דאס קאן מען אנרופן מיטן נאמען
וויין! ווייסט איר פאר וואס? ווייל אין אים געפינט איר אלצדינג, וואס
א גלעזל וויין באדארף האבן: אי א שטארקייט, אי א מתיקות, אי
א זויערקייט. מיט איין ווארט ― ס׳איז וויין.
    
 ― איך זאל אזוי האבן הצלחה בכל אשר אפנה, ― זאגט יודל
און שפרינגט־צו צום טאטן ― אז זינט איך בין א וויינשענקער האב
איך נאך אזא גלעזל וויין נישט געהאט. און טאמער מיינט איר, איך
האב אים א סך לאמיך אזוי האבן א פריילעכן יום־טוב, ווי...
    
― ששא, פאוואליע נאר! ― שלאגט אים דער טאטע איבער אין
מיטן ― די מעשה דערפון איז אזוי: וויין איז דאס טאקע, נאר ניט
איי־איי־איי! גארניט, ס׳איז נישט מער ווי א גלעזל וויין. איך האב אייך,
רב יודל געוואלט בעטן אט וואס: איר זאלט זיך מטריח זיין מיר אנצאפן א גלעזל וויין פון יענעם... פון יענעם... איר ווייסט שוין פון
וואסערן איך מיין... פונעם אמתן ווימאראזיג, איר געדענקט? איי,
איז דאס געווען א ווימאראזיג!
    
יודל טוט זיך א פאטש מיט ביידע הענט איבער דער קאפאטע און
א שמייכעלע דערביי:
    
― א ריינער אומגליק מיט די מבינים! גענוג זיי פארשטייען אף
וויין, האבן זיי נאך א זכרון אויך און געדענקען דעם טעם פון פאראיארן, פון פאר צוויי יארן און אפילו פון פאר דריי יארן!
    
און יודל טוט א שפריץ מיטן גלעזל ארויף און צאפט אן גאר
א פריש גלעזל וויין, שוין נישט פון צוויי, נאר פון איין פעסל, טראגט
דאס צו צום טאטן שוין גאר אן ווערטער, נאר א סמארע מיט דער נאז,
ווי איינער רעדט: „אנו, וואס וועט איר עפעס איצטער זאגן?״. דער
טאטע טוט א זופ איין מאל, נאך א מאל, און נאך א מאל, קוקט אלע
מאל אפן גלעזל פון אונטן ארויף, פארבייסט די אונטערשטע ליפ, שאקלט מיטן קאפ, רעדט צו זיך אליין און ציילט די ווערטער:
    
― אוי! ― איז דאס! ― א גלעזל! ― וויין!!! הערט איר,
רב יודל, אט דאס איז דער אמתער וויין, וואס מע רופט אים וויין, אט
דעם וויין אז מע טרינקט, פילט מען, אז מע טרינקט וויין; ס׳איז, פארשטייט איר מיך, א פול מויל מיט וויין! אף אים, זעט איר, מעג מען
שוין מאכן בורא־פרי־הגפן, ווארעם אט דאס איז ― וויין!... זאגט־זשע מיר, רב יודל סערצע, מה יקר ― וואס קאסט ער? פון וואנען
שטאמט ער? ומה שמו ― ווי איז דער אמתער נאמען זיינער?
    
― ע! ― מאכט יודל מיט א געלעכטערל. ― איר ווילט טאקע
וויסן אלצדינג? מע מוז, מע מוז אייך זאגן דעם אמת, ס׳איז עפעס
א תירוץ? די מעשה דערפון איז אזוי: דער וויין איז מיינער אן אייגענער ווימאראזיג א נומער דרייצן, הייסן הייסט ער שאטאלאפיט און
קאסטן קאסט ער אזוי גרויס ווי זעקס קארבן אן עמער, האט איר א
קיימא לן פון פיר גילדן אן אקע. איך זאל אזוי האבן הצלחה בכל אשר
אפנה, אז איך דערלייג צו אים, אויב איך לייז אים אפילו פינף גילדן
די אקע. פארגעסט נישט, וויפל דא איז פאראן פחת! א קלייניקייט,
ווימאראזיג! פאלגט מיך און מאכט נישט קיין שהיות, הייסט אייך
אנצאפן א צוויי פלאש פונעם דאזיקן ווימאראזיג, און צוויי פלאש פון
בענדערער „מארגא״, וואס איך האב אייך פריער באוויזן, און נאך
איין פלאש הייסט אייך געבן פאר די ווייבער פונעם אמתן „זמירער״,
וואס איר נעמט בא מיר אלע יאר, וועט איר וויסן, אז איר האט מיט
גאטס הילף וויין אף ארבע כוסות, און דערלעבט איבער א יאר מיט
אייער ווייב און מיט אייערע קינדער, איר זאלט זיין א גרויסער גביר
און טרינקען אלע פסח נישט קיין ערגערן וויין... יענקל! הער נאר,
דו, ווו ביסטו ערגעץ, אין אלדע שווארצע יאר?!
    
אף דעם דאזיקן אויסרוף באווייזט זיך, איך ווייס נישט פון וואנען, עפעס א מאדנער נפש, א געזינטער, א שווארצער בחור אין א וואטאווער, שטארק פארסמאלצעוועטער קאפאטע, אונטערגעבונדן מיט א שטריקל, מיט א פאר גרויסע, מוראדיק גרויסע שטיוול; דאס פנים איז בא
אים ווי פאראומערט, פארשלאפן, קוקט נישט אין די אויגן, רעדט הייזעריק, ווי פונעם שלאף:
    
― הא? וואס? מיך רופט איר?
    
― ווו ביסטו געווען און וואס האסטו געטאן?
    
― ווער? איך? גארניט. בין געווען בא די ראזשינקעס, געמאכט
„מאלאגא״.
    
― הער נאר דו, יענקוץ, וואס איך זאג דיר: נעם שווענק דורך
עטלעכע פלעשער און צאפ זיי אן צוויי ווימאראזיג שאטאלאפיט פונעם
פעסל נומער 13 און צוויי מארגא פונעם זיסלעכן נומער 8, און איין
פלאש וועסטו אנצאפן פונעם זמירער נומער 1! שטיי, האב צייט. וואס
כאפט דיך אוועק דער רוח?... געדענק־זשע, יענקוץ, ווימאראזיג שא־טאלאפיט נומער 8 מארגא נומער 13, מיין איך מארגא נומער 13, טפו,
שאטאלאפיט נומער 13, מארגא נומער 8 און זמירער נומער 1 פונעם
בעסערן. גיך, ריר זיך, ווי א בלייען פייגעלע!
    
יענקל גייט אוועק א שלעפעריקער צאפן וויין ערגעץ ווייט, באברעט
זיך דארטן אין דער פינצטער און קומט צו גיין אין עטלעכע מינוט
ארום מיט די אנגעגאסענע פלעשער, שלעפט איינציקווייז פון קעשענע
פראבקעס, קייט זיי געשמאק מיט זיינע גרויסע געזונטע ציין אזוי לאנג,
ביז זיי מוזן אריין, און יידל וויינשענקער האלט דערווייל מיטן טאטן
א שמועס אלץ וועגן וויין.
    
― זאגט נאר, רב יודל סערצע, ווי אזוי איז בא אייך ארויס היינטיקס יאר דער ראזשינקעס־וויין?
    
― די צמוקים? איין חריפות אין דער וועלט! ― זאגט יודל. ―
בעסער פונעם בעסטן אונגערשן וויין! א כפרה טאקיי, א כפרה שאמפאניער א כפרה זייער פארטוויין, זייער פראנצוויין מיט אלע זייערע
וויינען!
    
― פאראיארן ― זאגט דער טאטע ― איז אייער ראזשינקעס־וויין
געווען, איר זאלט מיר מוחל זיין, נישט אין בעסטן.
    
― דהיינו מיט וואס? ― מאכט יודל ווי דערשראקן.
    
― דהיינו, ― זאגט דער טאטע געלאסן ― מע האט אים נישט
געקאנט נעמען אין מויל אריין. ס׳איז געווען, מחילה, בארשט, נישט
קיין וויין.
    
― וואס רעדט איר? איך זאל אזוי האבן אלדאס גוטס, ווי דער
עולם האט געלעקט פון אים די פינגער. מע האט זיך גאר נישט געקאנט
אפלויבן פון אים. סע איז נישט געבליבן פון אים אף די אנדערע טעג
פסח, איר זאלט זאגן, א לעק.
    
― און איך זאג אייך, ― מאכט דער טאטע גאנץ געלאסן ―
אז ער איז געווען, איר זאלט מיר מוחל זיין, א בייזער חלשות! פון
אויבן האט ער געהאט א שימל, א טעם האט ער געהאט פון געקאכטע
בארלעך און האט זיך נאכגעגעבן מיט עפעס א מין גערוך, פון...
פון... אוגערקעס.
    
― נישט אנדערש, ― זאגט יודל און צענעמט די הענט ― אז
איר האט אים געהאלטן ערגעץ אין דער ווארעם, אדער די פלעשלעך
זיינען נישט געווען גוט פארפראבקעוועט.
    
― ניין! איר האט א טעות, רב יודל; די פלעשלעך זיינען דווקא
געווען פארפראבקעוועט, ווי אלע מאל, און געהאלטן האב איך אים
דווקא אין א קיל ארט, ווי אלע מאל, נאר מיט אים האט זיך אפנים,
אן אנדער מעשה געטראפן: די ראזשינקעס האבן בא אייך אין קעלער,
אפנים, נישט רעכט אויסגעשפילט, האבן זיי זיך צעשפילט בא מיר אין
די פלעשלעך, האט דער וויין געכאפט א פאסקודנע זויערקייט און איז
געווארן הייוונדיק. דאס קינד נעבעך (דער טאטע באווייזט אף מיר)
האט געהאט צו טאן מיטן מאגן, נישט היינט געדאכט, פון נאכן ערשטן
סדר כמעט ביז שבועות ― דערפאר האב איך היינטיקס יאר מורא זיך
צורירן צו אייערע „צמוקים׳׳.
    
מערקווערדיק! איך אליין האב גאר פארגעסן די גאנצע מעשה.
נאר אז דער טאטע האט זי פלוצעם אויפגעמישט, האב איך מיך דערמאנט, ווי אזוי איך האב מיך פאראיארן צוגעכאפט צו די ארבע כוסות,
אויסגעזויגן זיי ביזן דנא, און אז איך בין אויפגעשטאנען פונעם סדר,
האט זיך מיר געדרייט די סטעליע, און דער טיש מיט כוסות מיט אלץ
מיט אנאנדער האבן געכאפט א טענצל, קוים וואס איך האב מיך געהאלטן אף די פיס. און נאכדעם ― נאכדעם געדענק איך ווי דורכן
שלאף: א בעטל... איך ליג... די מאמע האלט מיך באם שטערן
און שילט עמעצן איך ווייס נישט וועמען : „נישט געדאכט זאל ער ווערן
מיט זיינע ראזשינקעס און מיט זיין וויין! סם המות! אוועקגעסמט דאס
קינד!״
    
― האט א גוטן יום־טוב! ― געזעגענען מיר זיך אפ מיט יודל
וויינשענקער, ווינטשעווען איינס דאס אנדערע עטלעכע מאל „א
כשרן פסח״, און מיר גיין אהיים מיטן וויין אף ארבע כוסות לעבעדיק,
פריילעך. דער טאטע איז פריילעך, וואס ער האט באצייטנס איינגעהאנדלט וויין אף ארבע כוסות ― פארשפארן מארגן שטופן זיך צווישן
גאנצן עולם אין דער הושטשע; און איך בין גלאט פריילעך, ווארעם
ווער איז צו מיר גלייך? אט אט, נאך איין טאג, קומט דער „ליבער
פעטער פסח״, אין חדר דארף מען שוין נישט גיין, אין דער היים ווארטן
שוין אף מיר די נייע מלבושימלעך, מיט די נייע סקריפענדיקע שטיוועלעך,
מיט דעם נייעם גלאנצנדיקן קאשקעטל. געקומען אהיים מיט די ארבע
כוסות, זוכט אפ דער טאטע א קיל ארט, א פסחיקס, א כשרס, אף
אוועקצושטעלן דעם וויין. ער פארעט זיך און ציטערט איבער אים ווי
עפעס איבער א טייער, ציטערדיק קינד. ער זאגט אונדז אן אלעמען,
מיר זאלן, חס ושלום, נישט צורירן זיך צום וויין מיט אונדזערע חמצדיקע הענט; מיר זאלן אפילו גאר נישט קוקן אין יענעם ווינקל אריין!
שפעטער, נאכן „בודק חמץ״ זיין, לייגן מיר זיך שלאפן (די לעצטע
חמצדיקע נאכט!), און עס פלאנטערט זיך מיר א גאנצע נאכט משונה־מאדנע נארישע חלומות, עס חלומט זיך מיר, אז יודל וויינשענקער טראגט
אף זיך מיינע נייע מלבושימלעך מיט מיין קאשקעטל. „ס׳איז מיין קאש־קעטל!״ ― שריי איך צו אים. ― „מע האט דאס מיר ערשט נעכטן
געקויפט אף פסח!״... און דער געזונטער בחור זיינער האט זיך צוגעכאפט צו אונדזערע ארבע כוסות, שטייט אויסגעבויגן צוריק מיט
אן איבערגעקערטע פלאש וויין איבערן מויל אריין; דער וויין ― בול־בול־בול, און ער זשליאקעט... „פארפאלן די ארבע כוסות! חמצדיק
געמאכט, חמצדיק!״... שריי איך און כאפ מיך אויף א פארצאפלטער
פונעם שלאף, און איך דאנק גאט וואס ס׳איז נאר א חלום...
    
* * *
    
קוים דערלעבט די מינוט, די רגע ― אט־אט, נאך צוויי שעה
נאך דריי שעה איז שוין פסח; אומעטום אין ריין, אומעטום פסחיק.
    
דער אויוון איז אויסגעגליט. דער טיש איז איבערגעדעקט. די מצות
טרישטשען. עס לאזט זיך הערן א געשמאקער ריח פון גענדזנשמאלץ, עס
שמעקט מיט לאטקעס, מיט פסחיקע לאטקעס. די „ארבע כוסות״ שטייען
שוין אפגעדעקט פראנק און פריי, מע מעג שוין קוקן אף זיי... דער
טאטע איז נאך אביסל פארנומען, ער מאכט חרוסת. נאר איך... איך
בין שוין פארטיק! ווי אן אמתער פרינץ, ווי א „בן־מלך״, האב איך
מיך אנגעטאן פון קאפ ביז פיס אין גאלע נייעם, גאלע טשאקנדיקס,
קנאקנדיקס, סקריפענדיקס. איך ווייס נישט, וואס איך זאל טאן: זיצן ―
אן עבירה, דאס קאפאטקעלע ווערט צעקנייטשט; ניין ― דער גלאנץ
פון די פאדעשוועס ווערט אפגעריבן; שטיין ― וועט מען נישט הערן,
ווי די שטיוול סקריפען... איך שוועב, איך האלט מיך פון אויבן, אין
דער לופטן. איין חסרון נאר, וואס איבער דער בלאטע, איבער דער
געוויסער כתרילעווקער זומפיקער בלאטע, קאן מען מיט די נייע שטיוועלעך אין שול אריין נישט אריבערגיין בשום אופן. מע מוז אנטאן
די אלטע, די חמצדיקע שטיוועלעך. פארשטערט!... אין שול איז ריין,
אין שול איז ליכטיק, אין שול איז יום־טובדיק, אין שול איז פריילעך;
אלע הענגלייכטער מיט אלע העסעס זיינען אויסגעריבן, גלאנצן, און
די ליכט ברענען. יידן אלע אויסגעצוואגן, אנגעטאן יום־טובדיק, דאוונען
געשמאק, און מיר, חדר־יינגלעך, קונדסים, באטראכטן איינס דאס אנדערע
וועמעס קאפאטקעלע איז לענגער און וועמעס ― קירצער, וועמעס קאשקעטל איז שענער און גלאנצט מערער. איין חסרון נאר, די נייע שטיוועלעך
זיינען געבליבן אין דער היים ― פארשטערט! און ווער איז שולדיק?
די בלאטע, אונדזער כתרילעווקער בלאטע... נאר גארנישט, אלצדינג
איז אן איבערגעקומענע זאך. איבערגעקומען די בלאטע און געקומען
אהיים, טו איך אן צוריק די נייע גלאנצנדיקע סקריפענדיקע שטיוועלעך,
ווארעם די בלאטע איז בא אונדז נאר אין דרויסן. אינעווייניק, אין דער
היים, אין שטוב, איז בא אונדז ריין און שיין און ציכטיק, מחיה־נפשות!
עס שעמערירט, עס זינגט פון ריינקייט. דער וויין מיט די ארבע כוסות
שטייען שוין אפן טיש. עס גלאנצט, עס שעמערירט, עס פינקלט אין די
אויגן. די מצות מיט דער קערה מיטן גאנצן „סדר״ זיינען גרייט. דער
טאטע, דער „מלך״, אין א ווייסן קיטל - אויבנאן אף דער הסב־בעט;
בא דער רעכטער האנט - די מאמע, די „מלכה״, אנגעטאן אין זיידנס,
און איך, זייער „פרינץ״, בא דער זייט, שטיי אויף און פרעג דעם טאטן
אף אויסנווייניק די „פיר קשיות״ און לאז אויס גייציק, מיטן קנאק און
מיט א ניגון פון דער גמרא: „האב איך דיך, טאטע, געפרעגט אלע
פיר קשיות; היינט ענטפער מיר א תירוץ, און טאמער וועסטו מיר נישט
ענטפערן קיין תירוץ, וועל איך זיך אליין ענטפערן א תירוץ: עבדים היינו
לפרעה במצרים!׳׳... הייבן מיר אן צו זינגען אף א קול, שרייען איבער
איינס דאס אנדערע, און איך פארלויף אלע מאל אף צופריער, ווי א
לאשיקל, צו באווייזן דעם טאטן, אז איך האב גוט אויסגעלערנט די הגדה,
ווי א וואסער: „עבדים היינו לפרעה במצרים ― קנעכט זיינען מיר
געווען צו פרעהן אין מצרים, האט אונדז גאט ארויסגעצויגן פון דארטן
מיט גרויס ווונדער...״, און מיר דערציילן איינער דעם אנדערן שיינע
מעשיות: די מעשה פון רבי אליעזר מיט רבי יהושע מיט רבי אלעזר
בן עזריה מיט רבי עקיבא מיט רבי טרפון, וואס זיינען געזעסן א גאנצע
נאכט און האבן דערציילט פון יציאת מצרים... און מיר רעכענען אויס
די פיר זין פון דער הגדה: אחד חכם - איינער א קלוגער, ואחד רשע
― איינער א שלעכטער, ואחד תם - איינער א נאר, ואחד שאינו יודע
לשאול, דאס הייסט ― מחילה גאר א בהמה, ווארעם יענע דריי פרעגן
כאטש איטלעכער אן אנדער קשיא, און דער זיצט, ווי א ליימענער גולם,
משטיינס געזאגט, גארנישט זיין עסק, וואס מע האט אונדז אמאל געמוטשעט אין מצרים, פארביטערט אונדזער לעבן; מיר האבן געקנאטן ליים,
געמאכט ציגל, געבויט פיתום מיט רעמסס, און פרעה האט ארויסגעגעבן
אף אונדז אלע מאל נייע גזירות... ואילו לא הוציא הקדוש ברוך הוא
― ווען גאט ברוך הוא זאל אונדז נישט געווען באצייטנס ארויסציען
פון מצרים, וואלטן מיר פארבליבן אייביקע קנעכט, אייביקע שקלאפן ―
מיר און אונדזערע קינדער און אונדזערע קינדס־קינדער; דערפאר איז
א מצווה, מע זאל אלע יאר אפריכטן דעם סדר און דערציילן אונדזערע
קינדער די גרויסע ווונדער פון יציאת מצרים.
    
פאראן א סך ביי אונדז היינט אזעלכע „שאינו יודע לשאולס״ צווישן
אונדזערע היינטיקע קינדער, וואס זיצן א סדר ווי די ליימענע גולמס,
זעען ווי דער טאטע „מאכט זיך נאריש״, עסט כריין טרוקענעם מיט חרוסת,
וואס האט נישט קיין שום טעם, און זאגט עפעס פון א סידור אונטער
דער נאז, שעמט זיך פאר דער „באנע״ ... נאר וואס זיינען שולדיק
נעבעך אזעלכע קינדער, „שאינו יודע לשאולס״, אז מע האט מיט זיי
פארט נישט געלערנט אין גימנאזיע די יידישע היסטאריע? די „באנע״
האט זיי נישט דערציילט די שיינע מעשה פון יציאת מצרים, קיינער האט
זיי נישט אויפגעקלערט, וואס באדייטן די דאזיקע „טרוקענע״ מצות, דער
דאזיקער „ביטערער״ כריין מיטן חרוסת און די אלע איבעריקע יידישע
מינהגים און פסחיקע מאכלים ... די פסחיקע מאכלים? ― מהיכא־תיתי,
ווער זאגט זיך אפ פון קניידלעך, לאטקעס, טייגעכצן און פאליריטשקעס?
א פסחדיקער בארשט א גוטער מיט מצה, אדער מצה, צוגעפרישט מיט
אייער, איז אויך נישט שלעכט. „פסח ― זאגן היינטיקע קינדער ―
סלאווני פראזדניק, בודיעם קושאט כרעמזלעך אי פיט סלאדקאיע
ווינא [פסח איז א גוטער יום־טוב, מיר וועלן עסן כרעמזלעך און טרינקען זיסן
וויין.] נאר קיינער פון זיי ווייס נישט די טייטש פון די ווערטער
„עבדים היינו ― קנעכט זיינען מיר געוועזן און קנעכט זיינען מיר געבליבן״ ... קיינער פון זיי ווייס נישט דעם טעם פון די ווערטער „זמן
חרותנו ― די צייט פון אונדזער באפרייט ווערן!״ ... נאר איך קער
מיך אום צוריק צו דער הגדה, ווי אזוי איך מיטן טאטן דערציילן א מעשה
פון אונדזער עלטער־עלטער־זיידן תרח, און פון אברהם אבינו, און פון
יצחק מיט זיינע צוויי זין יעקב און עשו, און פארבייגייענדיק דערמאנען
מיר אונדזער פעטער לבן־הארמי, וואס איז געווען טויזנטער מאל ערגער
פון פרעהן, ווארעם פרעה האט ארויסגעגעבן א גזירה נאר אף די זכרים
אליין, און לבן האט געוואלט אומברענגען דאס יידישקייט אינגאנצן,
עוקר מן התורת זיין .... און נאכדעם קומען מיר צו דער געשיכטע,
ווי אזוי פרעה האט זיך מיט אונדז גערעכנט, זיך געגאסן אין בלוט פון
יידישע קינדער ... „ונצעק״ ― האבן מיר געמאכט א ויצעקו, געשריגן
צום רבונו של עולם (דאס הייבן מיר אן צו שרייען אף א קול), ער זאל
זיך אנגענומען אונדזער קריוודע. און גאט האט צוגעהערט אונדזער
געבעט; ער האט געשיקט משה מיט אהרנען צו פרעהן, ער זאל
ארויסלאזן די יידן פון מצרים. האט דאך מסתמא פרעה נישט געוואלט
הערן, האט אים גאט געשטראפט מיט צען מכות: „דם... צפרדע...״
בא יעדער מכה שטעלן מיר זיך אפ און גיסן אפ צו ביסלעך וויין פון
אונדזערע כוסות. נאכדעם גיסן מיר אן צוריק די כוסות פול און זאגן
ווייטער. מיר ציען אונטער א רעכענונג אינאיינעם מיט רב יוסי הגלילי
פון די אלע מכות, וואס פרעה איז מיט זיי געשלאגן געווארן; עס קומט
אויס א סך מער פון צען מכות: „אין מצרים, קומט אויס נאך רבי
עקיבאס חשבון, האט פרעה געכאפט פופציק מכות, און אפן ים צוויי־הונדערט־און־פופציק מכות, האבן מיר, הייסט דאס א קיימא־לן פון דריי
הונדערט מכות״... א מצווה אף אים, טראכט איך מיר, לאז ער וויסן,
אז מיט א יידן טאר מען זיך נישט אנהייבן, ווארעם בא יידן קאן ווערן
פון איין מכה א סך מכות! ... שפעטער, אז מיר זאגן אפ דעם „לפיכך״
און עס קומט צו „הלל״, פארשטעלט זיך דער טאטע פאר א חזן און
איך פאר א זינגערל; ער פארקאטשעט זיך אפן חזנישן שטייגער, און
איך העלף אים אונטער ווי א משוררל, און די מאמע קוועלט פון אונדז
ביידן, ביז עס קומט צום „הריני מוכן ומזומן ― איך בין אנגעברייט
צו מקיים זיין די מצווה פונעם צווייטן כוס פון די ארבע כוסות״, צעשאקל איך מיך, ווי אן אלטער, מאך די ברכה און קער איבער דאס
גלעזל מיטן דנא ארויף און זופ אויס ביזן לעצטן טראפן. די מאמע קוקט
און מאכט צו מיר מיטן פינגער, ווי איינער רעדט: „געדענק, דו קונדס,
זאלסט נישט האבן חלילה דעם אייגענעם פסק, וואס פאראיארן״... איך
הער דאס אבער, ווי דעם פאראיאריקן שניי. פאראיארן איז געווען עפעס
אנדערש, און היינט איז עפעס אנדערש! ― שפעטער, נאך דער ברייטער
וועטשערע, נאכן „אפיקומן״, נאכן בענטשן, צעשאקל איך מיך ווידער
א מאל און זאג: „הריני מוכן ומזומן ― איך בין אנגעברייט מקיים זיין
די מצווה פונעם דריטן כוס פון די ארבע כוסות״, און קער איבער דאס
גלעזל ווידער מיטן דנא ארויף, און איך פיל, ווי עס דרייט זיך מיך דאס
קעפל. פונדעסטוועגן בין איך נאך בא אלע געדאנקען. איך גיס אן
דעם פערטן כוס פון די ארבע כוסות, און זאג מיטן טאטן דעם „שפוך
חמתך״ שטייענדיק און כאפ א קוק אף דער טיר, טאמער וועל איך דערזען,
ווי עס קומט אריין אליהו הנביא און טרינקט אפ פון „אליהו הנביאס
כוס״... נאכדעם זעצן מיך זיך ווידער אנידער און מיר זאגן די אלע
איבעריקע שטיק פון דער הגדה, א גאנצן סטעפ: „הודו״, און „נשמת״,
און „ויהי בחצי הלילה״; איך העלף דעם טאטן זינגען דעם „לך ולך,
לך כי לך, לך אף לך, כי לו נאה, כי לו יאה״ ― און לאז אויס אף א קול:
    
― לשנה הבאה בירושלים!
    
דא דערפיל איך, אז אין קאפ איז מיר עפעס ווארעמלעך, די בעקלעך
פלאמען מיר, פאר די אויגן שטייט מיר עפעס ווי א רויך, אפן הארצן
אין מיר שטארק אויפגעלייגט, לוסטיק־פריילעך, עס טראגט מיך אין דער
לופטן: ס׳איז מיר גוט ― און גענוג. איך זאל זיך נישט שעמען, וואלט
איך נאך געגאנגען טאנצן... די מאמע קוקט אף מיר און לאכט, זי
ווערט צעגאנגען פאר געלעכטער. טאמער ווייסט איר, וואס איז דער
געלעכטער? איך פארשטיי נישט, וואס זי לאכט... איך ווייס
נישט, איך געדענק נישט בשום אופן, צי איך האב געטרונקען דעם „כוס
רביעי״, ― דאס פערטע גלעזל פון די „ארבע כוסות״ ― צי ניין?...
איך קאן מיך בשום אופן נישט דערמאנען, צי איך האב געהאלפן דעם
טאטן זינגען, „חד גדיא״, צי איך בין שוין דעמאלט געשלאפן מיט דעם
זיסן גליקלעכן קינדערשן שלאף? איין זאך געדענק איך נאר, אז מיר
איז דעמאלט געווען גוט, איך בין דעמאלט געווען איינער א גליקלעכער,
און גאט ווייס, גאט ווייס, אויב אונדזערע היינטיקע קינדער קאנען זיך
גאר פילן אזוי באמת יום־טובדיק אום יום־טוב, פסחיק אום פסח. אונדזערע היינטיקע קינדער האבן נישט קיין „קאפאטקעלעך״ מיט קיין
„קאשקעטלעך״; זיי טראגן שוין מונדירלעך״ און האבן שוין „קנעפלעך״,
נאר זיי ווייסן נישט דעם אמתן טעם מיטן אמתן פארגעניגן פון „ארבע
כוסות״. דערפאר ווייסן אבער דעם אמתן טעם מיטן אמתן פארגעניגן
פון „פראצענטן״ אין די גימנאזיעס... זיי ווייסן נישט די טייטש פון די
ווערטער „חד גדיא״ ― א קליין ציגעלע... דערפאר ווייסן זיי דעם פשט
פון די ווערטער: „מאליענקי זשידיאנאק, אדער „מאליוטקי זשידעק״,
דאס הייסט: א קליין יידעלע... און נאך און נאך א סך זאכן ווייסן
אונדזערע היינטיקע קינדער, וואס הלוואי וואלטן זיי דאס בעסער ניט
וויסן! נאר מחמת ס׳איז ערב פסח, וויל איך נישט אנווארפן אף אייך
קיין מרה־שחורה. איך וויל אייך נישט פארשטערן דעם יום־טוב מיט
זייטיקע מחשבות, מיט טרויעריקע געדאנקען, און לאז אויס מיין פעליעטאן מיט די ווערטער פון דער הגדה:
    
― לשנה הבאה בירושלים!
  
― ― ― ― ― ― ― ― ― ― ― ― ― ―
  
געשריבן אין יאר 1900
  
א מעשה לכבוד פסח, דערציילט פון א כתרילעווקער יידן, וואס האנדלט מיט
    
אבריעזקעס און רויכערט דינע פאפיראסלעך, און איבערדערציילט טאקע
    
 מיט זיין לשון.
    
― אלץ הייסט בא אייך צעטראגן? אט איז בא אונדז אין כתרילעווקע, הייסט עס, פאראן, איר הארכט צי ניין, א ייד א צעטראגענער,
שלום־שכנא הייסט ער, נאר רופן רופט מען אים „שלום־שכנא דריי־זיך״,
טאקע איבער זיין צעטראגנקייט, ― איז דאס א צעטראגענע בריאה, איז
דאס א צעטראגענער מלאך, זאל זיך דער אייבערשטער שומר ומרחם זיין!
וויי־וויי, וואס מע דערציילט זיך אן בא אונדז וועגן דעם שלום־שכנאן
מעשיות מיט אנעקדאטן ― פעק, זאג איך אייך, גאנצע פעק! אן עבירה,
וואס איר כאפט זיך, ס׳איז ערב פסח. ווייטער וואלט איך אייך, פאניע
שלום־עליכם, געגעבן שטאף, איר הארכט צי ניין, וואלט איר געהאט דערנאך צו שרייבן און צו שרייבן. איין מעשה, אויב איר ווילט, קאן איך אייך
דערציילן, וואס מיט דעם שלום־שכנא האט זיך פארלאפן ערב פסח;
ס׳איז א מעשה מיט א היטל, און נישט קיין אויסגעטראכטע מעשה, נאר
אן אמתע, א ראיעלע מעשה, כאטש זען זעט זי אויס ווי אן אנעקדאט.
    
אזוי האט אנגעהויבן א כתרילעווקער ייד א סוחר, וואס האנדלט
מיט „אבריעזקעס״ (שטיקלעך פאפיר), גלעט זיך דאס בערדל ארונטער,
אין האלדז אריין, און רייכערט דינע פאפירעסלעך, א פאפירעסל נאך א
פאפירעסל.
    
איך מוז מודה זיין אבער, אז די ראיעלע מעשה, וואס דער דאזיקער
כתרילעווקער ייד האט מיר דערציילט, כאפט טאקע דעם אפבליק פון אן
אנעקדאט, און איך האב מיך דעריבער לאנג געשלאגן מיט דער דעה,
צי איך זאל זי אייך איבערגעבן, צי ניין? נאר צוריק האב איך מיך בא־
 
 