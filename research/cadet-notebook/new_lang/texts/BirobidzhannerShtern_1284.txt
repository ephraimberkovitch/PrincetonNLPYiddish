
 עס זענען נישט קיין סך יידישי־רעדערס אין יאפאן, אבער א־די שפראך און קולטור פונעם יידישן פאלק רופן ארויס ביי די יאפאנער א לעבעדיקן אינטערעס. סאטאקא קאמאשידא, א יידיש־לערערין פון טאקיא (זעט ״ביראבידזשאנער שטערן״ נומ\. 38, 2016) דערציילט אין איר בריוו צו אונדזער רעדאקציע וועגן איר יידיש־זומער אין יאפאן און ישראל 
 איך ארבעט אין TUFS – דאס איז טאקיא־אוניווערסיטעט פאר אויסלענדישע שפראכן. אין מיין יידיש־קלאס זענען אין 2018 געווען 30 תלמידים, צוויי פון זיי – איריש. זיי האבן זייער א גוטן פארשטאנד וועגן די מינאריטעטן־שפראכן און גלות. מיר האבן זיך געלערנט יידיש מיט דער הילף פון דער אינטערנעץ־פראגראם ״יידיש־פאפ״. 
 איך האב אויך דערציילט די סטודענטן וועגן דער יידישער קולטור, למשל, וועגן קלעזמער, ארכיטעקטור פון די שולן, יידישע קליידער, כשרות, שבת און אזוי ווייטער. איינער פון די סטודענטן, וועמענס טאטע איז א ייד, האט אונדז דערציילט וועגן זיין יידישקייט. ס׳איז געווען זייער אינטערעסאנט. איך האב געזען, ווי די אנדערע סטודענטן האבן זיך צוגעהערט צו אים זייער ערנסט. 
 
 אויפן בילד: סאטאקא קאמאשידאס יידיש־קלאס אין TUFS, 2018. 
 צווישן די סעמעסטערס בין איך געפארן אויף עטלעכע טעג קיין ישראל, ווו איך האב אנטיילגענומען אין דער 15טער אינטערנאציאנאלער קאנפערענץ פון יונגע פארשערס. די קאנפערענץ איז פארגעקומען פון 3 ביז 5 יולי ביים ״נעווצלין־צענטער״ פונעם העברעישן אוניווערסיטעט אין ירושלים. 
 איך האב דערציילט אויף דער קאנפערענץ וועגן יידיש אין יאפאן און מיין חלום צו שאפן אין טאקיא א צענטער פאר יידישע לימודים. די אנטייל־נעמערס פון דער קאנפערענץ זיינען געווען פראפ. ישראל ברטל (בארטאל), פראפ. צבי גיטעלמאן, פראפ. דוד ענגעל און אזוי ווייטער\. ס׳איז געווען זייער איינגענעם זיך צו באגעגענען מיט מיינע אלטע און נייע חברים. 
 
 אויפן בילד: די קאנפערענץ אין ירושלים, פאטא פון ברונא טשאריאט 
 פון ישראל בין איך אוועקגעפארן קיין רעגענסבורג (דייטשלאנד). איך האב געטרוימט צו באזוכן די שטאט, ווייל איך האב געלייענט דאס בוך ״א טאג אין רעגענסבורג״ פון יוסף אפאטאשו מיט פראפ. אברהם ליכטענבוים אין זיין אנליין־קלאס ביים ״ארבעטער־רינג״. און אט בין איך דא. איך זיץ אין קאפע און רעד מיט א היגן איינוווינער. ער פרעגט מיך, פאר וואס איך רעד דייטש אזוי גוט, און איך ענטפער, אז איך לערן זיך יידיש און איך רעד טאקע יידיש. דעם אמת געזאגט, האב איך זיך געלערנט דייטש אויך, אבער כ׳בין נישט געבליבן מיט אט דער שפראך. רעגענסבורג איז זייער שיין, אבער מיין יידיש דארטן איז געווען, אזוי צו זאגן, אין סכנה: אומעטום האב איך געהערט די דייטשישע שפראך. ס׳איז געווען נישט גוט פאר מיין יידיש און איך בין צוריקגעפלויגן קיין יאפאן. 
 
 פון 31טן יולי ביז 2טן אויגוסט האב איך אנגעפירט אין TUFS מיט א קורצער יידיש־זומער־פראגראם פאר די דערוואקסענע. עס זענען געווען 13 תלמידים. צוויי כינעזער, צוויי קלעזמער־ליבהאבערס, צוויי שפראכן־ליבהאבערס, א מוזיקער, אן עספעראנטיסטין און אזוי ווייטער. מיר האבן זייער גוט פארבראכט און זיך א סך געלערט. 
 
 &nbsp; נאך א קורצער זומער־וואקאציע מיט מיין משפחה בין איך נאך א מאל געפארן קיין ישראל, כדי צו פארשן די צוויי טעמעס – יידן פון דער איסלאמישער וועלט און לאדינא. בעת איך בין געווען אין ישראל האט מען מיך איינגעלאדן ארויסצוטרעטן מיט א לעקציע אינעם ״לייוויק־הויז״. ״לייוויק־הויז״ איז אן ארגאניזאציע פון יידישע שרייבערס און זשורנאליסטן אין ישראל. זי געפינט זיך אין א שיינעם בנין אין תל־אביב. דער דירעקטאר פון ״לייוויק־הויז״ איז א קאמפאזיטאר, פאעט, איבערגעגעבענער יידישיסט און באמת א גוטער מענטש דניאל גלאי. ער האט געזאגט, אז אין ״לייוויק־הויז״ זאל איך רעדן יידיש און דערציילן וועגן יידיש אין יאפאן. ווי שיין! עס איז געווע מיין לאנגיאריקער טרוים – צו האלטן א רעפעראט אין יידיש אין ״לייוויק־הויז״ – און א גרויסע פריווילעגיע דערצו. 
 
 אין ״לייוויק־הויז״. דאס בילד פון יואל הארטמאן 
 אין ישראל האב איך געהאט א סך טרעפונגען און איינע פון זיי איז געווען מיט אברהם סוצקעווערס אייניקל, הדס קארדעראן – אן אקטריסע און דראמאטורג. מיר האבן זיך באקענט אויף פייסבוך און פארפלאנירט זיך צו טרעפן אין תל־אביב. ביי הדס אין דער היים האב איך דערזען סוצקעווערס ביבליאטעק – פאר מיר איז דאס געווען זייער א רירנדיקער מאמענט. צוויי יאר צוריק האב איך איבערגעזעצט אויף יאפאניש סוצקעווערס ליד און דעם ד״ר מרים טרינס רעפעראט וועגן דעם חשיבות פון סוצקעווער אין דער יידישער וועלט. איך האב געהאט א סך פראגעס צו הדסן און מיר האבן געהאט א סך זאכן ארומצורעדן. מיר האבן געמאכט א זיכעלע מיט סוצקעווערס בוך, איליוסטרירט דורך מארק שאגאל. שאגאל און סוצקעווער זענען געווען חברים, און הדס האט מיר דערציילט די טשיקאווע פאקטן וועגן זייער פריינדשאפט. 
 
 דעם 21סטן אויגוסט האב איך געזען א נייעם העברעישן פילם וועגן סוצקעווערן. עס הייסט ״דבש שחור״ (״שווארצער האניק״). הדס האט מיך פארבעטן אויף דער פרעמיערע פונעם פילם, וואס איז פארגעקומען אינעם הויף פון דער ישראלדיקער נאציאנאלער ביבליאטעק אין ירושלים. וועגן איינעם פון די גרעסטע יידישע פאעטן און פראזאיקער האבן אינעם פילם דערציילט הדס קארדעראן, פראפ. יצחק ניבארסקי, פראפ. אברהם נאווערשטערן, פראפ. רות ווייס און אנדערע. ס׳איז געווען שווער צו זען די טרערן אין פראפ. נאווערשטערנס אויגן – איך האב אויך געוויינט. 
 
 נאכן פילם האב איך פארגעלייענט אין יאפאניש מיין איבערזעצונג פון איינעם פון סוצקעווערס ליד. נאך דעם זענען עטלעכע מענטשן צוגעגאנגען צו מיר און האבן מיך באדאנקט. צווישן זיי איז געווען סוצקעווערס טאכטער. 
 
 די ליטערארישע ירושה פונעם פאעט איז זייער וויכטיק פאר דער גאנצער מענטשהייט, און כאטש זיינע לידער זענען איבערגעזעצט אויף העברעיש, רוסיש, פויליש, פראנצייזיש, שפאניש און אנדערע שפראכן, דאך קען מען נישט זאגן, אז זיין שאפונג איז ברייט באוווסט. מע זאגט, אז די אינטאנאציעס פון זיין פאעזיע זענען שווער פארן פארטייטשן, און פיל לידער פון אברהם סוצקעווערן נאך ווארטן אויף זייער איבערזעצער. איך האף, אז דער פילם ״דבש שחור״ וועט העלפן דעם היינטצייטיקן לייענער בעסער צו פארשפרייטן זיין שאפונג. 
 אויפן בילד: איזומי־ברייעריי, פאטא פון מ״ר קימורא 
 דעם 27טן סעפטעמבער האב איך דורכגעפירט פאר מיינע סטודענטן אן אומגעוויינלעכע לעקציע. זי איז פארגעקומען אין א ״ביר־סעלער טאקיא״, א ביר־קעלער נעבן מיין 
 הויז. נאך דעם קלאס האבן זיך צו אונדז פאראייניקט א סך מענטשן, וועלכע זענען געקומען צו רעדן וועגן יידיש און קלעזמער. מיין מאן און אונדזערע קינדער זענען אויך געקומען. ס׳איז געווען זייער איינגענעם צו זען, ווי מיין משפחה פארברענגט מיט יידיש. 
 דעם 6טן אויגוסט איז אין יאפאן דורכגעגאנגען דער דריטער אינטערנאציאנאלער קאנגרעס געווידמעט דער שפאנישער שפראך און קולטור. איך בין דארטן ארויסגעטראטן מיט א רעפעראט וועגן ספרדים און לאדינא אין פארגלייך מיט יידיש. דער קאנגרעס איז פארגעקומען אין ״טאקיא־סערוואנטעס־צענטער״ – דעם סאמע גרעסטן פיליאל פונעם ״סערוואנטעס־אינסטיט״, וועלכער פארשפרייט איבער דער וועלט די שפאנישע קולטור און שפראך. 
 
 אויפן בילד זעט איר די מענשטן, וועלכע ארבעטן לטובות שפאנישער קולטור אין טאקיא, קראקע און מאדריד. זיי האבן מיך פארבעטן קיין שפאניע זיך לערנען די שפראך. עס איז זייער גוט פאר מיין לאדינא און מיין לעבן. איך בין גליקלעך און דאנקבאר א סך מענטשן, וועלכע העלפן מיר אין מיין ארבעט און לעבן. 
 סאטאקא קאמאשידא, יאפאן 
 