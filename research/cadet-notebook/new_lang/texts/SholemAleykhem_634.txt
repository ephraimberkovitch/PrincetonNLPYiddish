 
 מעשיות פאר יידישע קינדער: גרינס אויף שבועות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א.
    
ערב שבועות האב איך אויסגעבעטן בא דער מאמען עליה השלום,
איך זאל מיר אליין גיין הינטער דער שטאט, אנרייסן און ברענגען אהיים
גרינס אף שבועות.
    
און די מאמע האט מיך געלאזט איינעם אליין גיין הינטער דער
שטאט, אנרייסן און ברענגען אהיים גרינס אף שבועות. לאז זי האבן
דערפאר א ליכטיקן גן־עדן.
    
אן אמתע נסיעה קאן מען אנרופן נאר די נסיעה, וואס א מענטש
מאכט איינער אליין, אן חברים, אן שום איבערשלאג. איך בין איינער
אליין, א פריי פייגעלע, אין דער גרויסער ברייטער וועלט; איבער מיר
איז די גרויסע בלויע יארמעלקע, וואס מע רופט זי „הימל״; מיר איינעם
אליין לייכט די שיינע ליכטיקע טאג־מלכה, וואס מען רופט זי „זון״;
פון מיינעטוועגן אליין האבן זיך עס צונויפגעקליבן דא, אין פרייען פעלד,
די אלע זינגערס, מיט אלע פייפערס, מיט אלע שפרינגערס, און נאר
צוליב מיר אליין האט זיך צענומען די שמעקנדיקע רויז, צעשפרייט דער
לאנגער, דער געלער „סאנישניק״, צעצוויקלט און צעשפרענקלט דאס
גאנצע ברייטע פעלד מיט אלע אנטיקלעך פון דער מילדער נאטור. קיינער
קוועטשט מיך נישט, קיינער שטערט מיר נישט, קיינער זעט מיך נישט,
א חוץ גאט, און איך קאן מיר טאן וואס איך וויל: וויל איך ― זינג איך
מיר א שיינעם „כבקרת״. וויל איך ― שריי איך משוגענערווייז און רייס
זיך אפן האלדז. וויל איך ― לייג איך צונויף די האנט, ווי א שופר, און
בלאז מיר א „תקיעה גדולה״ און שפיל מיר א „טרובאטש״. וויל איך
― טו איך מיך נאר א וואלגער, ווי איך שטיי און גיי, אפן גרינעם
גראז און קאטשע מיך אף אלע זייטן, ווי א לאשיקל. ווער וועט מיר
זאגן א דעה און וועמען הער איך? איך בין פריי! איך בין פריי!
    
דער טאג איז געווען אזוי ווארעם, די זון אזוי שיין, דער הימל אזוי
לויטער, דאס פעלד אזוי גרין, דאס גראז אזוי פריש, און אפן הארצן
איז מיר געווען אזוי גרינג, און אף דער נשמה אזוי גוט, אז איך האב
גאר פארגעסן, אז איך בין דא א ווילד־פרעמדער און אז איך בין ארויסגעקומען אהער צו אנרייסן גרינס אף שבועות, און האב מיר פארגעשטעלט,
אז איך בין דא א מושל, א פרינץ, און דאס גאנצע פעלד, וואס מיין
אויג כאפט ארום, מיט אלצדינג וואס אין פעלד, און אפילו מיט דעם
גאנצן בלויען שטיק הימל ― דאס אלץ געהערט צו מיר, איך בין דערויף
דער איינציקער בעל־הבית, און  א י ך  האב דערויף צו שאפן ― און
ווייטער קיינער נישט. און ווי א מושל, וואס אים אלץ געהערט און ער
אף אלץ געוועלטיקט, הייבט זיך מיר אן וועלן ארויסבאווייזן מיין
ממשלה, מיין כח און מיין גבורה ― אלץ וואס איך קאן און וואס איך
וויל...
    
קודם כל געפעלט מיר נישט אט דער לאנגער דראנג מיט דעם געלן
היטל (דער סאנישניק), וואס באקומט מיט א מאל בא מיר אין די אויגן
א פנים פון א שונא, א מין „גלית הפלישתי״. און די אלע איבעריקע
פלאנצונגען, מיט שטעקלעך און אן שטעקלעך (באב און פאסאליעס) ―
דאס זיינען לויטער שונאים, דאס זיינען די „פלישתים״, וואס האבן זיך
באזעצט דא בא מיר אף מ יי ן ערד, ― ווער האט געשיקט נאך זיי?
און יענע נידעריקע, די גראבע מיט די גרינע קוטשמעס, וואס זיצן אזוי
געדיכט, הארט בא דער ערד (קרויט), ― וואס טוען זיי דא די דאזיקע
קוטשמעס? זיי וועלן זיך נאך אנשיכורן און מאכן מיר אן אומגליק...
לאזן זיי גיין אין דער ערד אריין ― איך דארף זיי נישט! און בייזע
מחשבות, ווילדע אינסטינקטן וואכן אויף אין מיר, און א מאדנע געפיל
פון נקמה נעמט מיך ארום דורך און דורך און איך הייב זיך אן נוקם זיין
אין די שונאים ― און נאך ווי אזוי נוקם זיין!...
    
געהאט האב איך מיט זיך, אף אנצורייסן גרינס אף שבועות, מיטגענומען כלי־זיין: א מעסערל מיט צוויי קלינגלעך און א שווערד, אפילו
א הילצערנע, נאר א שארפע.
    
די דאזיקע שווערד איז בא מיר פארבליבן פון ל″ג־בעומר. און כאטש
איך בין מיט דעם געגאנגען ל″ג־בעומר אף מלחמה מיט מיינע איבעריקע
  
חברים הינטער דער שטאט, פונדעסטוועגן קאן איך אייך שווערן (איר
מעגט מיר גלייבן אן א שבועה), אז עס האט נישט פארגאסן קיין איין
טראפן בלוט. דאס איז געווען א כלי פון דעם מין כלי־זיין, וואס דאס
מיליטער טראגט בשעת שלום. ס׳איז טאקע, הייסט עס, נישטא קיין שום
סימן פון מלחמה, שטיל און רויק ארום און ארום, נאר גארנישט, גלאט
אזוי, פון „דרך־שלום״ וועגן, לאזן זיך שטיין צוגעגרייט שווערדן, ביקסן,
הארמאטן, קאנאנען, פערד, סאלדאטן ― הלוואי זאל מען זיי נישט באדארפן, ווי מיין מומע עטל פלעגט זאגן, בשעת זי האט געפרעגלט מאלינעס...
    
ב.
    
דאס איז ידוע אף דער גאנצער וועלט, אז משעת מלחמה צילט מען
זיך טרעפן דעם עלטערן, דעם אפיציר; דעם גענעראל אז מע קאן טרעפן,
איז נאך בעסער; דעמאלט פאלן שוין במילא די סאלדאטן, אזוי ווי
שטרוי. דערפאר וועט אייך שוין קיין חידוש נישט זיין, וואס איך בין
צו אלעם ערשטן אנגעפאלן אף דעם „גלית הפלישתי״, אים דערלאנגט
מיט דער שווערד א געשמאקן האק איבערן קאפ מיטן געלן היטל און
היבשע עטלעכע זעץ פון הינטן, ― און דער רשע האט זיך אויסגעצויגן,
ווי לאנג ער איז, פאר מיינע פיס. נאך אים האב איך אנידערגעלייגט
נאך היפשע עטלעכע געזונטע רשעים, די שטעקנס פון זייערע הענט ארויסגעריסן און פארווארפן צו אלדי שווארצע יאר. און די נידעריקע די
גראבע, מיט די גרינע קוטשמעס, האב איך גענומען צו דער ארבעט גאר
אף אן אנדער אופן: וועמען איך האב געקאנט, האב איך אראפגענומען די
גרינע קוטשמע, און די איבעריקע האב איך געטראטן מיט די פיס, געמאכט פון זיי א תל־עולם!
    
בשעת מלחמה, אז דאס בלוט צעהיצט זיך און מע גייט אריין אין
התפעלות, שניידט מען אף וואס די וועלט שטייט. אז מע האלט בא פארגיסן בלוט, פארלירט מען זיך און מע ווייס נישט, ווו מע איז אין דער
וועלט. דעמאלט לייגט מען נישט קיין כבוד אף קיין עלטערס, מע קוקט
נישט אף קיין שוואכע פרוי, מע האט נישט קיין רחמנות אף קיין קליינע
קינדער, און בלוט, בלוט גיסט זיך, אזוי ווי וואסער... איך, בשעת
אנפאלן אף דעם שונא, האב נאך נישט געפילט אין זיך אזא כעס מיט
אזא ברען, ווי נאך די ערשטע עטלעכע גוטע קלעפ, וואס איך האב איינגעטיילט דעם שונא; נאר וואס ווייטער האב איך מיר אלץ מער געהיצט,
זיך אליין אונטערגעגעבן אלע מאל מער חשק, און איך בין אזוי אריין אין
דער ארבעט, איך בין געווען אזוי אין עקסטאז, אין אזא רציחה, אז וואס
ס׳איז מיר געקומען פאר די אויגן ― דאס האב איך געבראקט, געשניטן
אף אלע זייטן, און מער פון אלעמען האבן, פון מיר געליטן נעבעך
„קליינווארג״... די יונגע קיילעכיקע ארבוזלעך, קאבאקלעך מיט די
גראבע בייכלעך, די קליינע פיצלעך אוגערקעלעך, וואס קריכן נאר־וואס
ארויס פון דער גרינער „האדענע״ מיט די געלע נאפעלעך, ― זיי האבן מיך
צערייצט נאר מיט זייער שטילשווייגן און מיט זייער קאלטקייט; און איך
האב זיי איינגעטיילט אזוי, אז זיי וועלן מיך האבן צו געדענקען: איך
האב געהאקט קעפלעך, געשניטן בייכלעך, געריסן אף האלב, געבראקט
אף שטיקלעך, צעשלאגן, צעהרגעט, געמזיקט אף טויט, ― לאז מיך אזוי
וויסן שלעכטס, ווי איך ווייס, פון וואנען עס האט זיך צו מיר גענומען
אזא רציחה! אומשולדיקע קארטאפליעס נעבעך, וואס זיינען געזעסן טיף
אין דער ערד, האב איך פון דער ערד ארויסגעגראבן און האב זיי מוסר
מודעה געווען, אז פון מיר באהאלט מען זיך נישט!... יונגן קנאבל
מיט גרינע ציבעלקעלעך האב איך ארויסגעריסן מיטן ווארצל, רעטעכלעך
זיינען געפלויגן בא מיר, ווי די האלעשקעס ― און לאז מיך גאט שטראפן,
אויב איך האב נהנה געווען אפילו א שטיקל רעטעך, ווארעם איך געדענק
גאנץ גוט פון דער מגילה די ווערטער: „ ו ב ב ז ה  ל א  ש ל ח ו  א ת
י ד ם ״ ― ראבעווען האבן יידן נישט געראבעוועט... און אלע מינוט
אז דער יצר־הרע איז געקומען צו מיר און מיך אנגערעדט, איך זאל געניסן א ציבלקע, פארזוכן א קנאבלקע, איז מיר דער פסוק פון דער מגילה
געקומען אקעגן מיט די ווערטער, מיטן טראפ און מיט דער נגינה:
ו ב ב ז ה  ל א  ש ל ח ו  א ת  י ד ם !... און איך האב נישט אויפגעהערט צו שלאגן, האקן, בראקן, מזיקן, ממיתן און שניידן אף שטיקלעך
יונג און אלט, קליין און גרויס, ארעם און רייך, אן א שום רחמנות...
    
אדרבה, איך האב מיר פארגעשטעלט, אז איך הער זייער שרייען
מיט זייער וויינען מיט זייער בעטן זיך ביי מיר ― און עס זאל דאס מיך
אנהייבן ארן! מערקווירדיק! איך, וואס האב נישט געקאנט זען, ווי מע
קוילעט אן עוף, ווי מע שמייסט א קאץ, ווי מע באליידיקט א הונט, ווי
מע שלאגט א פערד, ― זאל איך זיין אזא מין טיראן, אן אכזר?!...
  
„נקמה!״ ― האב איך א פארשיכורטער נישט אויפגעהערט צו שרייען. ―
„נקמה! איך וועל זיך מיט אייך אפרעכענען פאר יידיש בלוט! איך וועל
אייך שוין באצאלן פאר ירושלים, און פאר ביתר, און פאר די יידן אין
שפאניע מיט פארטוגאל, און פאר די יידן וואס אין מאראקא, און אויך
פאר אונדזערע, וואס אין אומאן אמאל און וואס אין אנדערע ערטער
היינט ... און פאר די יידישע ספר־תורהס, וואס מע האט צעריסן, און
פאר די... אי! אי! אי! אי! גוואלד! ראטעוועט! ווער האלט
דאס מיך פארן אויער?״...
    
צוויי רעכטע סטוסאקעס פון הינטן און א פאר כפול־שמונהדיקע פעטש
פון פארנט האבן מיך אין איין כהרף־עין אויסגעניכטערט, און איך האב
דערזען פאר זיך א באקאנטן פארשוין, וואס איך וואלט געמעגט שווערן,
אז ס׳איז אכרים דעם באשטאנשטשיק.
  
ג.
    
אכרים דער באשטאנשטשיק האט פון קדמונים געהאלטן א „באשטאן״, א גארטן, אדער א „באקטשי״, בא אונדז הינטער דער שטאט. דאס
הייסט, ער האט אפגעדונגען א דעסיאטינע ערד און דארטן פארפירט א
גארטן, געזעצט קאווענעס און דיניעס, אוגערקעס און קארטאפליעס, ציבעלעס און קנאבל און רעטעכלעך און שאר ירקות, און געהאט דערפון שיין
פרנסה. פון וואנען האב איך געקענט אכרימען? ווייל ער האט מיט אונדז
געהאנדלט, דאס הייסט, ער פלעגט לייען בא מיין מאמען געלט אלע ערב
פסח, און ארום סוכות־צייט פלעגט ער אנהייבן ביסלעכווייז פונעם פדיון
איינצאלן, און דאס געלט פלעגט פארשריבן ווערן בא דער מאמען אין
גראבן סידור אף דעם לינקן טאוול (דארט איז געווען איר גאנצע בוכהאל־טעריע), אין א זייט, אפגעטרעטן פון אכרימס וועגן א באזונדער פלאץ,
א באזונדערע קאנטע, און אנגעצייכנט פון אויבן מיט גרויסע אותיות:
ח ש ב ו ן  ע ר ל  א כ ר י ם .  און נאכדעם איז שוין געגאנגען די
חשבונות: „פון אכרים א קערבל. פון אכרים נאך א קערבל. פון אכרים
צוויי קערבלעך. פון אכרים א האלב קערבל. פון אכרים א זעקל קארטאפליעס״. און אזוי ווייטער ... און כאטש די מאמע איז געווען א יידענע
נישט קיין גבירטע, אן אלמנה מיט קינדער, און האט געלעבט פון „פראצענט״, נאר בא אכרימען קיין פראצענט האט זי נישט גענומען קיינמאל:
ער פלעגט אונדז צאלן מיט גארטן־ווארג, אמאל מער, אמאל ווינציקער
― מיר האבן זיך מיט אים קיינמאל נישט געקריגט.
    
איז געווען א גערעט, פלעגט ער אליין אנשיטן אונדז א פולן קעלער
מיט קארטאפליעס און מיט אוגערקעס אפן גאנצן ווינטער; און אז
נישט ― פלעגט ער זיך אפבעטן בא דער מאמע:
    
― ניע וויבאטשאי, אווראומיכא, בא נע ווראדילא! ― דאס הייסט:
האב קיין פאראיבל נישט, אברהמס ווייב, ס׳איז נישט געראטן! און די
מאמע פלעגט אים מוחל זיין דאס מאל און אנזאגן, אז, אם ירצה השם,
אויפן אנדערן יאר זאל ער נישט זיין קיין דבר־אחר. און טאקע אזוי פלעגט
זי אים זאגן, כהאי לישנא ממש:
    
― ליאדיזש, אכרימאו סערדצע, יאק באה דאסט נא טאי האד שאב
טי נע בואוו סוויניא!...
    
― דאברע, אווראומיכא, דאברע! ― פלעגט איר אכרים אפענטפערן און האלטן ווארט: די ערשטע גרינע ציבעלעס מיטן ערשטן יונגן
קנאבל האט ער תמיד געבראכט צו אונדז; די ערשטע יונגעטשקע קארטאפעלעך מיט די ערשטע גרינע אוגערקעס זיינען תמיד געווען בא אונדז,
גיכער ווי בא די נגידים. און איך האב נישט איין מאל געהערט פון
אונדזערע שכנים און שכנהטעס, אז דער אלמנה איז גאר נישט אזוי
שלעכט, ווי זי מאכט דעם אנשטעל. „זעט נאר, מע טראגט איר אריין
אין שטוב פון כל טוב״... סע פארשטייט זיך, אז איך האב דאס באלד
אפגעטראגן דער מאמען אין אויער אריין. האט זיי די מאמע גוט אויסגעשאלטן:
    
― זאלץ זיי אין די אויגן, שטיינער זיי אין הארצן! ווער סע פארגינט מיר נישט, דער זאל אליין נישט האבן! איך ווינטש זיי איבער א יאר
אף מיין שטייגער!
    
סע פארשטייט זיך, אז איך האב באלד איבערגעגעבן אונדזערע
שכנהטעס, וואס די מאמע האט זיי געווינטשעוועט... סע פארשטייט
זיך, אז פאר אזעלכע ווערטער זיינען זיי געווען אף דער מאמע להרוג
ולאבד און אנגערופן זי מיט אזא נאמען, וואס מיר איז געווען א חרפה
צו הערן... סע פארשטייט זיך, אז מיך האט דאס פארדראסן און איך
האב דאס באלד אפגעטראגן דער מאמען. האט מיך די מאמע מכבד געווען
מיט צוויי פעטש און אנגעזאגט, איך זאל אויפהערן ארומטראגן „שלח־מנות״ פון איינעם צום אנדערן... פון די פעטש האב איך געוויינט, און
  
דאס ווארט „שלח־מנות״ האט מיר געפיקט אין מוח: איך האב נישט
פארשטאנען פארוואס רופט זי דאס עפעס „שלח־מנות״?
    
א יום־טוב פלעגט זיין בא מיר, אז איך פלעג דערזען פון דער־ווייטן אכרימען מיט די גרויסע שטיוואלעס און מיט דער גראבער ווייסער, ווארעמער, וואלענער סוויטע, וואס ער האט זי געטראגן זומער
און ווינטער. דערזען אכרימען גיין, האב איך געוווסט, אז דאס טראגט
ער אונדז א פולע פעלענע מיט גארטן־ווארג, און איך פלעג לויפן אין
קיך אנזאגן דער מאמע די בשורה, אז אכרים איז געקומען.
  
ד.
    
בכלל דארף איך מודה זיין, אז צווישן מיר מיט אכרימען איז געווען
א מין ליבע א פארבארגענע, א מין סימפאטיע, וואס מע קאן זי נישט
ארויסגעבן אין ווערטער. גערעדט האבן מיר צווישן זיך כמעט קיינמאל
נישט; ערשטנס, דערפאר, וואס איך האב נישט פארשטאנען זיין לשון
און ער האט נישט פארשטאנען מיין לשון (דאס הייסט, איך אים האב
פארשטאנען, נאר ער מיך ― מכות!). און, צווייטנס, האב איך מיך
געשעמט: אזא גרויסער אכרים ― ווי אזוי רעדט מען מיט אים? פלעג
איך דארפן אנקומען צו דער מאמען, זי זאל זיין צווישן אונדז דער טאלמאטש.
    
― מאמע, פרעג אים, פארוואס ברענגט ער מיר נישט קיין וויינשל?
    
― ווו זאל ער דיר נעמען וויינשל? אין א באשטאן איז נישטא
קיין וויינשל.
    
― למאי איז נישטא אין א באשטאן קיין וויינשל?
    
― ווארעם אין א באשטאן וואקסן נישט קיין וויינשל־ביימער.
    
― למאי וואקסן נישט אין א באשטאן קיין וויינשל־ביימער?
    
― למאי, למאי, למאי ― דו ביסט א געשלייערטע שיקסע! ―
מאכט צו מיר די מאמע און ווארפט מיר אויף א פאטש.
    
― אוורומיכא, נע בעיי דעטינא! ― מאכט צו איר אכרים און
שטעלט זיך איין פאר מיר.
    
אט אזא מין ערל איז געווען אכרים, און בא אים בין איך דאס
געלעגן אצינד אין די הענט.
    
מיטן שכל באדארף מען פארשטיין, אז ס׳איז מן הסתם אזוי געווען
  
די מעשה! אכרים, אז ער איז אנגעקומען און דערזען בא זיך אפן באשטאן אזא חורבן, האט ער תחילת באדארפט נישט פארשטיין, וואס
עס טוט זיך דא. דערזען אזא נפש, ווי איך, ארבעט מיט דער שווערד
אף אלע זייטן, האט אכרים באדארפט איבערקלערן אף מיר מי יודע
וואס: א נישט־גוטער, א שרעטעלע, אן אנשיקעניש, ― און האט געוויס זיך איבערגעצלמט עטלעכע מאל. נאר נאכדעם, אז ער איז צוגעגאנגען נענטער און דערזען, אז דאס ארבעט אזוי געטריי דווקא א יידיש
יינגל, און דווקא מיט א הילצערנעם שווערד, האט ער מיך אנגענומען
באם אויער, נאר אזוי געשמאק, אז עס האט מיך צוגעצויגן צו דער
ערד, און איך האב אנגעהויבן שרייען נישט מיט מיין קול:
    
― אי! אי!! אי!!! ווער ציט דאס מיך פארן אויער?
    
ערשט העט־שפעטער, נאך די רעכטע סטוסאקעס און נאך די אמתע
פעטש, וואס אכרים האט מיר איינגעטיילט, האבן מיר זיך באגעגנט
מיט די אויגן און האבן זיך ביידע דערקענט איינס דאס אנדערע, און
מיר זיינען ביידע געווען איבערראשט, געבליבן אן לשון.
    
― אוורומיכינע דעטינא!? ― האט אכרים ארויסגעשריען און
האט זיך איבערגעצלמט, און האט גענומען באטראכטן די חזקות, וואס
איך האב אים דא אנגעארבעט, באקוקט יעדע גראדקע מיט איטלעכס
שטיקל ערד, און עס האט אים אזוי אנגענומען באם הארצן, אז עס
האבן זיך אים געשטעלט טרערן אין די אויגן. ער האט זיך אוועקגעשטעלט
אקעגן מיר, צונויפגעלייגט ביידע הענט בא זיך אפן בויך און א פרעג
געטאן מיך נאר איין ווארט:
    
― זא שטשא? ― פאר וואס קומט דאס מיר, הייסט דאס...
    
ערשט דא האב איך צעקייט, וואס פאר א חתונה איך האב אנגעארבעט און  וו ע מ ע ן  איך האב אזוי שטארק גורם היזק געווען. און
איך האב זיך אליין געפרעגט: „פאר וואס? פאר וואס?״
    
― כאדים! ― מאכט צו מיר אכרים און נעמט מיך אן פאר א
האנט, און איך בייג זיך צו דער ערד פאר שרעק; איך מיין, אט־אט
מאכט ער פון מיר א פרעזשעניצע. נאר אכרים טשעפעט מיך נישט;
ער האלט מיך נאר שטארק פאר דער האנט, נאר אזוי שטארק, אז עס
שפרינגען מיר די אויגן פונעם קאפ, און פירט מיך אפ אהיים צו דער
מאמע, און דערציילט איר אויס אלצדינג, און גיט מיך איבער אף  א י ר ע
הענט...
  
ה.
    
זאל איך אייך דערציילן, וו א ס איך האב געהאט פון דער מאמע? זאל איך אייך אויסמאלן איר שרעק מיט איר כעס, מיט איך ברעכן
די הענט, בשעת אכרים האט איר איבערגעגעבן מיט אלע פיטשעווקעס
דעם גאנצן חורבן, וואס איך האב אים אנגעמאכט אין באשטאן? אכרים
האט זיך נישט געפוילט, גענומען דעם שטעקן און באוויזן מיט אים דער
מאמען, ווי אזוי איך האב געארבעט אהער און אהין, אף אלע זייטן, ווי
אזוי איך האב געהאקט און געבראקט און געשטאכן און געטרעטן מיט
די פיס, און די קארטאפלעס פון דער ערד ארויסגעגראבן, און די האדענע
פון די אוגערקעלעך, נאר־וואס אויפגעגאנגענע אוגערקעלעך... און פאר
וואס? פאר ווען?
    
― זא שטשא, אוורומיכא, זא שטשא?...
    
מער האט אכרים נישט געקאנט ריידן: עס האבן זיך אים, אפנים,
געשטעלט די טרערן אין האלדז.
    
דעם רעכטן אמת מוז איך אייך זאגן, קינדער: איך וואלט בעסער
געוואלט זיין געפאטשט פון אכרימס הענט, איידער האבן דאס, וואס
איך האב געהאט פון דער מאמען פ א ר שבועות און פונעם רבין נ א ך
שבועות... היינט די בזיונות, וואס איך האב נאכדעם געהאט א גאנץ
קיילעכדיק יאר פון מיינע חברים אין חדר, וואס האבן מיר צוגעזעצט
א זייער לייטישן נאמען: „באשטאנשטשיק״, „יוסל באשטאנשטשיק״!...
דער דאזיקער שיינער נאמען איז מיר פארבליבן העט־העט כמעט ביז
דער חתונה...
    
אט ווי אזוי איך בין געגאנגען רייסן גרינס אף שבועות.
    
 געשריבן אין יאר 1903.
    
א.
  
פאראן מענטשן, וואס האבן קיין זאך נישט געלערנט און קענען
אלצדינג, אין ערגעץ נישט געוועזן און ווייסן אלצדינג, אף קיין זאך
נישט פארטראכט זיך און פארשטייען אלצדינג.
    
„געבענטשטע הענט״! ― אזוי רופט מען זיי, די דאזיקע גליקלעכע מענטשן, און די וועלט איז זיי מקנא, חידושט זיך און האט אפשיי.
    
אט אזא מענטש איז געווען בא אונדז אין כתרילעווקע, און גערופן
האט מען אים:  ש ו י ן  א יי ן  מ א ל מ ש ה.
    
דערפאר האט מען אים גערופן  ש ו י ן  א יי ן  מ א ל  מ ש ה ,
ווייל אף יעדער זאך, וואס ער האט געזען, געהערט אדער געמאכט, האט
ער ליב געהאט צו זאגן: „ש ו י ן  א יי ן  מ א ל א ז ו י ״.
    
― בא אונדז א חזן אין שול ― שוין איין מאל א חזן!
    
― מע האט געטראגן אן אינדיק אף פסח ― שוין איין מאל אן
אינדיק!
    
― מארגן וועט דאס זיין א פראסט אין דרויסן ― שוין איין מאל
א פראסט!
    
― איז דאס געפלויגן פעטש צו די הקפות ― שוין איין מאל פעטש!
    
― אוי, יידן, בין איך אן ארעמאן ― שוין איין מאל אן ארעמאן!
    
און אזוי אף אלצדינג.
    
און געווען איז משה... איך קאן אייך נישט זאגן וו א ס ער
איז געוועזן. ער איז געווען א ייד; נאר פון וואס ער האט געלעבט
― איז שווער צו וויסן. ער האט געלעבט, ווי עס לעבן א סך טויזנטער,
צענער טויזנטער יידן לעבן אין כתרילעווקע. געדרייט זיך ארום א פריץ,
 
 