

אין געיעג נאך א שמעטערלינג 



 by באריס סאנדלער 
February 1, 2020February 1, 2020 Filed under:
באריס סאנדלער
ליטעראטור
פראזע 

באריס סאנדלער
אין שפעטן בלעטערפאל פון איר לעבן, איז זי געקומען פון מרחקים נאך א מאל צו טרעטן אויף דער Via Dolorosa פון יענעם יונגן מיידל, אפשר וועט איר געלינגען צו באלייכטן די שאטנדיקע ווינקלען אין איר געמיט, דערבליקן און אפשר אויך באנעמען דעם „פארוואס‟, וואס האט זי געפירט צום ערשטן זעלבסטמארד?
בלומע לעמפעל, „קרבן‟
דער ניגון, וואס האט זיך שטיל געוועבט אין רוים, וואלט געקאנט זיין א וויגליד אדער א קינה, אדער א תפילה, אין וועלכער עס פלעכטן זיך איבער דאס נשמהדיקע פון א מוטער, וואס וויגט איין איר נפשל, און דער טרויער פון א טאכטער, וואס באוויינט די פארלאזטע נשמה פון איר מוטער…
די יונגע פרוי מיטן נאמען סאנדע איז געזעסן אינעם שעזלאנג, די אויגן פארמאכט, דער קאפ עטוואס גענייגט אויף א זייט, ווי זי וואלט זיך פון עפעס פארשעמט און אים אפגעקערעוועט. די געדיכטע רויטהאריקייט האט זיך ווייך געבעט אונטער דעם סילועט פון איר אויסגעבלייכט פנים. די בייגעוודיקע ליניע האט זיך אנגעהויבן פונעם הויכן שטערן, זיך לייכט נאכגעגעבן דער גלייכער נאז און געצייכנט ווייטער — דעם בויגן פון ליפן, עטוואס־פארריסענעם קין און דערנאך זיך שטייל אויסגעבויגן און געפאלן אראפ, געלאזט אויפן הינטערגרונט בולטע קאנטורן פון איר לאנגן האלדז.
אויפן שויס, ווי אפגעטיילט פון דער ווירקלעכקייט, האט גערוט א צעעפנט ביכל, איבערגעקערט מיט די טונקל־ברוינע טאוולען ארויף. די פינגער פון דער לינקער דלאניע, וואס האט אויף דעם בוך געפונען אן אנשפאר, האבן לייכט געציטערט, ארויסווייזנדיק א לעבן אינעם שלאבעריקן קערפער. די האנט אויף די טאוולען האט אפגעהאלטן דעם גאנג פון דער מעשה, נישט געגעבן איר זיך אנטוויקלען און זיך אויסלאזן אין א סוף, ווי עס פאסט פאר אן עכטער מעשה. דער ניגון האט זיך פאמעלעך אריינגעגאסן אינעם תחום פונעם טעקסט און זיך מיט אים באהעפטעט…
גלייך נאך דעם וואס ס׳איז מיט סאנדען געשען כמעט מיט א יאר צוריק — נאך די מסוכנע ווייען האט זי אפילו נישט באלד פארשטאנען, אז די סיבה פון איר פיין איז אויסגעגאנגען; זי האט זיך פון איר באפרייט, זיך אויסגעליידיקט… זי האט איבערגעלעבט א מצב, ווען מע זעט א פילם, שוין א מאל א געזעענעם, אבער מע געדענקט נישט וואס ס׳וועט זיין ווייטער. ערשט נאכן דורכקוקן אן עפיזאד, דערמאנט מען זיך, אז מ׳האט אים שוין אמאל געזען. און אזוי איין עפיזאד נאך אן אנדערן ביז דער פילם פארענדיקט זיך. זי האט נישט געוואלט ווארטן ביז אלע עפיזאדן וועלן זיך דורכטראגן פאר אירע אויגן, ווייל סוף־כל־סוף וועט זי מוזן ווידער זען די קאלוזשע בלוט אויפן געלעגער, אין וועלכן ס׳איז פארכלינעט געווארן דאס נישט־אויסגעטראגענע קינד אירס. זי האט געוואלט זען גלייך דעם סוף פונעם שוידער־פילם, פון איר לעבן.
דערנאך איז געקומען די גרויע אפאטיע, ווען אלע פארבן און פארביקע קלאנגען ארום האבן פארלוירן זייער זאפטיקייט. זיי זיינען געווארן אויסגעברענט און פארטויבט. א בערגל פארברענטע אסען־בלעטער. סאנדע האט דעמאלט געטראכט, אז בעסער איז צו ווערן פארברענט אין א שייטער, אז דער ווינט זאל דעם אש צעטראגן, איידער ווערן פארטריקנט און פוילן אונטער די פיס. דאס גרין־זאפטיקע בלעטל, אפגעריסן פון דער צווייג האט זיך געדרייט ארום איר פנים, גערייצט זי מיטן לעבן, אבער בשעתן פאלן איז עס גיך פארוועלקט געווארן אין דער לופטן.
זומער־צייט אויף דער דאטשע פלעגט סאנדע מיטן טאטן גיין כאפן שמעטערלינגען מיט א זאקנעצל…
קיין שטערן זיינען אין אירע נעכט נישט געווען. מ׳האט זיי אנגגעשטאכן אויף א שפילקע און ווי א קאלעקציע אויסגעלאשענע לייכט־זשוקלעך באהאלטן אין א פינצטערער פושקע. זומער־צייט אויף דער דאטשע פלעגט סאנדע מיטן טאטן גיין כאפן שמעטערלינגען מיט א זאקנעצל, ענלעך צו א נאכט־טשיפיק. אויף דער לאנקע אין מיטן וואלד זיינען געוואקסן געדיכטע גרעזער מיט פיצינקע פארשיידנקאליריקע בלימעלעך, און די שמעטערלינגען האבן זיך זיגזאגיש געטראגן איבער זיי, אראפגעלאזט זיך אט אויף איין בלימל, אט אויף אן אנדערס. סאנדע פלעגט פלוצעם בלייבן שטיין, זיך נישט רירן פון ארט — די האנט הענגט אין דער לופטן, פארקוועטשט דעם שטעקן מיטן זאקנעצל. זי ווערט אליין ענלעך צו א דין סטענגל מיט א רויט קעפל, אויף וועלכן עס וועט אט־אט זיך אוועקזעצן א שמעטערלינג. די גרינע אויגן אירע שיסן אויס שארפע בליקן־פיילן אין די שוויבלענדיקע באבעלעך — א רגע און דאס זאקנעצל כאפט עס מיטן בלימל אין איינעם.
אין די ווינטער־פארנאכטן פלעגט סאנדע זיצן מיטן טאטן און באטראכטן אינעם באגלאזט קעסטעלע די שיינע שמעטערלינגען מיט ברייט צעשפרייטע פליגעלעך. פונעם קעפל האט ארויסגעשטעקט א דינע שפילקע, וואס האט די שמעטערלינגען אויף אייביק צוגעשטאכן צום ווייסן פירעקיקן דנא. זיי זיינען געווען טויט און מיט זייער אומבאוועגלעכקייט נישט ארויסגערופן קיין דערמאנונגען.
בלינדע נעכט, אן שטערן, אן א שפענדל לבנה־שיין, האבן אנגעטאן סאנדען אין זייער שווארצן מאנטל, וואס האט מיט זיין משא זי אראפגעשלעפט צו דער ערד. זי האט דאך געוואלט זיך פארוואנדלען אין אש… ביי איר גאנצער אפגעזונדערטקייט פון טעג און נעכט, פון דעם לעבן ארום איר, וואס איז אנגעגאנגען ווייטער, האט פארט איין געדאנק צוגעגעבן איר די האפענונג צו עקזיסטירן — צו געפינען א מיטל מאכן צו אט דער עקזיסטענץ א סוף. טאקע דער דאזיקער נאגנדיקער געדאנק האט זי געבראכט צום שאכטל מיט פילן, וואס דער דאקטער האט איר געהאט צוגעשריבן קעגן דעפרעסיע. דער איינפאל האט זי אפילו פארוויילט: ס׳איז דאך אזוי פשוט — איינשלינגען אלע פילן מיט איין מאל… די קליינע מלאכימלעך, וואס האבן זיך טאקע נישט דערווארט צו שפילן זיך מיט איר נפשל, וועלן זיך איצט נוקם זיין אין דער מוטער. אזוי קומט איר… ווי אויף צו לעהכעיס, איז עמנואל געקומען אהיים צו פרי. ער האט אלץ באלד פארשטאנען און ארויסגערופן דעם אמבולאנס…
זינט סאנדע האט זיך אומגעקערט פון שפיטאל דאס צווייטע מאל איז זי נישט געשלאפן מיט איר מאן אויף איין געלעגער, זיך אריבערגעקליבן אין אנדערן צימער, וואס זיי, פאר דעם וואס דער אומגליק איז געשען, האבן פלאנירט אפצוגעבן דעם קינד. זיי האבן ספעציעל גארנישט ניט צוגעגרייט פארן עופעלע, נישט קיין וויגעלע, נישט קיין ווינדעלעך און נישט קיין שפילעכלעך — זיך געהאלטן ביים כלל פון סאנדעס מאמע, אז ס׳איז נישט קיין גוטער סימן צוגרייטן זאכן פארן קינד נאך איידער ס׳איז געבוירן געווארן. זיי האבן דעם צימער סתם אפגעפרישט, אפגעפארבט די ווענט און טיר. די טאגיקע שיין האט באלויכטן דעם צימער פון דער סטעליע, פון דעם פירעקיק־שמאלן פענצטער.
סאנדעס מאן, עמנואל, האט האלב־ערנסט באמערקט, אז זיין זון וועט געוויס וואקסן אן אסטראנאם. דערצו וועט די מלאכימלעך זיין גרינגער אריינצוקוקן צו אים. מיט עמנואלן האט סאנדע זיך באקענט דורך א וועבזייטל. דער מאמען איז גענוג געווען נאר עפענען דאס מויל, ארויסצוברענגען צוויי ווערטער וועגן א שידוך, ווי סאנדעס פנים פלעגט באלד אויפפלאמען — אירע האר האבן געברענט אן פייער. דער עלעקטראנישער שדכן האט ביי איר נישט קיין כעס און נישט קיין פאראורטיילן נישט ארויסגערופן. פון דעסטוועגן, האט זי צווישן הונדערטער און אפשר טויזנטער אזעלכע „שדכנים‟ אויסגעקליבן בפירוש דעם יידישן JDate\. com. אין א האלב יאר ארום נאך זייער באקאנטשאפט האבן סאנדע און עמנואל בשותפות געדונגען א דירה און אהין אריבערגעפארן. כמעט צוויי יאר איז אוועק צו פארשטיין, אז זייער „ביאפסיכאלגישע צונויפפארלעכקייט‟ דערמעגלעכט זיי צו שאפן א משפחה. מיט עטלעכע חדשים שפעטער איז סאנדע פארגאנגען אין טראגן…
עמנואל האט איר נישט פארגינען גרינג אוועקצוגיין, איינשלאפן און פארשווינדן, נישט איבערלאזנדיק אויף דער וועלט קיין לעבעדיקן שפור נאך זיך. סאנדע וועט עס אים קיין מאל נישט מוחל זיין. אין יענער נאכט האט דער קיילעכדיקער פרצוף פון דער לבנה חוצפהדיק אריינגעקוקט אינעם צימער. זי האט נישט געקאנט שלאפן. די פיל, וואס זי האט איינגענומען פארן שלאף, האט נישט געהאלפן. עמנואל גרייט איצט איר אליין צו, איידער ער גייט אוועק צו דער ארבעט, אלע פילן וואס סאנדע דארף אייננעמען אין משך פון טאג. ער לייגט זיי אויס אינעם קליינעם פושקעלע מיט דריי באזונדערע פענצטערלעך — פרי, מיטאג, אוונט. סאנדעס מאמע רעדט איר איין, אז עמנואל איז זייער א געטרייער מאן. ער פארלויפט סאנדען אלע וועגן. זי וועט נאך האבן קינדער. דער דאקטער האט אויך אזוי געזאגט. מעגלעך… אבער נישט פון עמנואלן. זיי מוזן זיך צעשיידן.
די שיין פונעם סטעליע־פענצטער האט זיך געדיכט געשפרייט איבערן געלעגער, ווו סאנדע איז געלעגן. זי האט געהאלטן די אויגן פארמאכט, אבער געפילט מיט די וויעס א צוריר, ווי ס׳וואלט א קילבלעכער אטעם א ווייע געטאן אויפן פנים. און תיכף נאך דעם איז א שטעכיקער ציטער דורכגעלאפן איבערן לייב. אלע אדערן פון איר קערפער האבן זיך מיטאמאל צונויפגעדריקט אין א קנויל און שוין אזוי האט זי דער קראמפ געהאלטן א קורצע וויילע, ביז ער האט זי אפגעלאזט. זי האט זיך געבאדן אין א הייסן שווייס, וואס האט פאמעלעך צעשמאלצן דעם איינגעפרוירענעם געפיל פון תענוג.
סאנדע האט זיך בפירוש דערשראקן. אראפ פונעם געלעגער, האט זי בארוועסערהייט אינעם נאכטהעמד זיך געלאזט צו דער טיר פונעם שלאף־צימער. א רגע איז זי געשטאנען פארטייעט דעם אטעם, ווי זי וואלט געדארפט זיך אריינגנבענען אויף א פרעמדן שטח. די טיר האט זיך אויפגעעפנט פון איר לייכטן שטופ און זי האט איבערגעטראטן די שוועל.
די פולע לבנה איז איר געגאנגען אנטקעגן, אויך דא אריינגעקוקט דורכן הויכן פענצטער, אנשטעלנדיק א געדיכטן זייל ליכט אויף זייער בעט. עמנואל האט דאס ווייב נישט באמערקט; געלעגן נאזנדיק אן אפגעדעקטער, די אויגן פארמאכט, האט ער אנאנירט. פלוצעם האט ער אויסגעדרייט דעם קאפ צו דער טיר, ווו סאנדע איז געבליבן שטיין, ווי א געשפענסט, אויפגערודערט פון זיין פארגעסנקייט. מיט איין באוועגונג האט עמנואל זיך אויסגעדרייט צו סאנדען מיט דער פלייצע און זיך איינגעקארטשט, ווי ס׳וואלט אים געכאפט דער מאגן. זי איז צו צום געלעגער, זיך געלייגט לעבן אים, איינגענורעט זיך מיטן פנים אין זיין נאקעטן אקסל. איר האנט האט זיך אראפגעגליטשט ביז די פינגער האבן זיך צוגערירט צו זיין אבר, נאך א צעפאליעטן און הארטן. עמנואל האט זי נישט אפגעשטעלט; ער האט שטיל געזיפצט אדער געוויינט, זיך נאכגעגעבן דעם ווייבס ווייכע באוועגונגען. זי האט זיי אויך נישט איבערגעריסן נאך דעם, ווי איר מאן האט אויפגעציטערט מיט א טיפן כליפ און זי האט דערפילט אויף דער דלאניע און צווישן די פינגער דעם קלעפיקן אויסגאס.
ער האט אפגעפירט איר האנט און, ליגנדיק נאך אלץ אויסגעדרייט צו איר מיט דער פלייצע, ארויסגעבראכט הייזעריק: „גיי… גיי…‟
די צייט איז געגאנגען און אין דעם פאל האט מען זיך געקאנט פארלאזן אויפן ווערטל פון סאנדעס מאמע, אז די צייט היילט. די עלטערן, ווי יעדן זומער, האבן אויף א חודש געדונגען א דאטשע, ווי זיי האבן גערופן דאס הילצערנע שטיבל אויף רעדער אינעם פענסילוועניער אפרו־שטעטל מיטן אינדיאנישן נאמען שאכאלא. סאנדע און עמנואל פלעגן אין יולי אויך אנטלויפן פון ניו־יארק, ווייל די פייכטע היץ האט ארויסגענומען די נשמה אויך ביי געזונטע מענטשן. זיי פלעגן פארן קיין פאריז, ווו ס׳האט געוווינט עמנואלס שוועסטערקינד און שוין צוזאמען מיט זיין מיידל פארברענגען די צייט זאלבע פערט. סאנדע האט ליב געהאט פאריז, וואס פלעגט אריינברענגען אין איר געמיט ליכט און לייכטקייט; און אין דער זעלבער צייט — אן אומבאנעמיקע בענקשאפט נאך דער אלטער אייראפע, פארפלאנצט אין איר נשמה פון די ביכער און די צעשווענקטע קינדער־דערמאנונגען, דערהערט פון איר באבען.
דעם זומער האט דער דאקטער נישט רעקאמענדירט סאנדען פארן קיין אייראפע, און בכלל צו פארברענגען בעסער נישט ווייט פון ניו־יארק אין א שטיל ארט — אין די בערג, אין וואלד. האט מען באשלאסן, אז מע וועט דינגען אין דער זעלבער שאכאלא א גרעסערע „דאטשע‟. סאנדע וועט זיין צוויי וואכן מיט די עלטערן און עמנואל וועט קומען אויף די סוף־וואכן.
און טאקע — אין שאכאלא האט סאנדע אטחיעט. דאס שיינע הילצערנע שטיבל איז געשטאנען אויף א בערגל, אין מיטן א לאנקע, ארומגערינגלט מיט ביימער. ליגנדיק אויפן שעזלאנג אויף דער אפענער וועראנדע, האט סאנדע נאכגעקוקט די שיינע שפילעוודיקע שמעטערלינגען. ס׳האט געקאנט אויסזען, אז צווישן יענע ווייטע זומער־טעג פון איר קינדשאפט און דעם היינט, האט זיך גארנישט ניט געביטן. ס׳איז דאך גענוג איר, דאכט זיך, אראפשפרינגען פון די צוויי־דריי טרעפלעך און זיך לאזן מיטן זאקנעצל כאפן די ווונדערלעכע באשעפענישן, אז דער מהלך פון יארן זאל פארשווינדן… אבער אין זכרון האבן זיך אויך איינגעקריצט יענע שיינע שמעטערלינגען פונעם טאטנס קאלעקציע; די דינע פורפור־פליגעלעך צעשפרייט, ווי זיי וואלטן געשוועבט אין זייער אומבאוועגלעכער אייביקייט, צוגענעגלט צום דנא פונעם קעסטעלע מיט א שפילקע…
פארן קומען אהער האט איר די חברטע מיטגעגעבן א בוך פון א יידישער שרייבערין בלומע לעמפעל, איבערגעזעצט אויף ענגליש. זי האט זיך אינעם בוך דערמאנט ערשט אויפן דריטן טאג. אנגעהויבן לייענען, האבן זי די דערציילונגען פארכאפט; צו מאל אזוי ווייט, אז סאנדע האט געפילט ווי זי ווערט אריינגעשלעפט אינעם געוועב פון געדאנקען און געפילן, געשילדערט מיט ווערטער. באזונדערס האט סאנדע זיך איבערגענומען מיטן גורל פונעם פוילישן מיידל אסתר. אויך דעמאלט אין די ווייטע דרייסיקער יארן, איז פאריז געווען פאר איר אן אויסגעחלומטע שטאט, ווו „עס שטורעמט אין גאס, אין הויז, אויף די בולווארן און אויף די הינטער־גאסן, באזונדערס שטורעמט עס אויפן מאנמארטר. עס שטורעמט מיט ארטיסטן, מיט אטלעטן, פראפעסיאנעלע ליידיק־גייער, רעוואלוציאנערן, פאשיסטן, קעמפער פאר יעדן מין פרייהייט…‟
סאנדע האט זיך נישט געקאנט אפרייסן פונעם לייענען. זי אליין איז געווארן א געשטאלט, וואס האט זיך אנגעטאן מיט כוח נישט בלויז נאכצופאלגן די מעשים, נאר אויך פארנעמען אן אייגן ארט אין די פאסירונגען.
דעריבער האט סאנדע זיך נישט פארחידושט, ווען דער ראכיטישער פארשוין מיט צוויי קרומע פיס און אויפגעבלאזענעם בויך האט זי, סאנדען, אנגערופן אסתר, וואס האט שוין עטלעכע טעג געוווינט ביי איר קוזינע אינעם הויז נומער 13 אויף רי ד׳ארסעל. סאנדע ווייסט, ווו די גאס געפינט זיך, מע דארף ארויסגיין אויף דער מעטרא־סטאנציע בארבעס. אגב, גאר נישט ווייט פון דעם בולוואר קליניאנקור וווינט עמנואלס שוועסטערקינד. קיין פאריז איז אסתר נישט געקומען, נאר אנטלאפן. אין לאדזש, ווו זי האט געוווינט, האט אויף איר געלויערט די סכנה צו זיין ארעסטירט. זי און נאך עטלעכע מיידלעך האבן פארשפרייט „קאמוניסטישע פלוגבלעטלעך‟.
די קוזינע אליין וווינט אין ענגשאפט: דער איינציקער צימער האט געדינט ווי א „קיך צום קאכן, א שטוב צום שלאפן און א ווארשטאט צום ארבעטן…‟ דאס פריי ארט אין אייזערנעם בעט, וואס דער קוזינקעס מאן האט איבערגעלאזט, האט זי איצט פארנומען. ער אליין איז „אנטלאפן מיט א פראנצוזויקע‟. ניין, נישט אזא פאריז האט דעם מיידל זיך געחלומט. ווי עס שרייבט די מחברין: „די פאריז וואס האט זי געצויגן, איז געווען די שטאט פון קוואליקן, שטורמישן צוזאגנדיקן שטאף פון לעבן; די שטאט פון ראמאנס, קונסט און ליכט…‟
דער ראכיטישער שייגעץ טשעפעט זיך צו איר. ער איז דער קאנסיערזשקעס זון. איין מאל, ווען אסתר האט זיך אומגעקערט פון די אוונט־קורסן, האט ער זי אונטערגעווארט אינעם פינצטערן קארידארל, גלייך ביים אריינגאנג פון הויז. ער האט זי ארומגעכאפט, צוגעדריקט צו דער וואנט און אנגעהויבן קושן. זי האט זיך קוים ארויסגעריסן פון זיינע מגושמדיקע לאפעס… סאנדע האט דערפילט אויף איר פנים זיין סלינע און מיט עקל א רייב געטאן עטלעכע מאל די באקן מיט דער דלאניע…
אסתר האט זיך פארשריבן אויף די אוונט־קורסן. זי ווייסט, די קוזינע האט איר עס געגעבן צו פארשטיין, אז צו געפינען א לייטישע ארבעט, דארף מען האבן ארבעטס־פאפירן, און כדי צו באקומען ארבעטס־פאפירן און א לייטישע ארבעט, דארף מען קענען די שפראך פון לאנד…
סאנדע האט זיך אריינגעווארפן אינעם טייך פון אסתרס לעבן און איבערלעבענישן. זי האט געאטעמט מיט איר אין איין אטעם, זיך געפרייט מיט די זעלבע פריידן און געוויינט מיט אירע טרערן. נישט איין מאל האט סאנדע געוואלט אפהאלטן אסתרל פון אן אומבאטראכטן, צוגעאיילטן באשלוס, ס׳איז אבער נישט אין איר מאכט געווען צו ענדערן דעם סוזשעט. זי האט געקאנט נאר נאכפאלגן, און דאס נאכפאלגן איז טאקע געווען איר שליחות פון א לייענער. זי האט אמאל ערגעץ אויסגעלייענט, אז דער אונטערשייד צווישן דעם שרייבער און לייענער באשטייט אין דעם, וואס דער שרייבער דערמאנט דעם לייענער זאכן, וועגן וועלכע דער לייענער האט פארגעסן אדער וויל זיך אין זיי נישט דערמאנען.
סאנדע האט שוין, דאכט זיך, גובר געווען דאס פינצטערניש פון איר אייגענער אפגעזונדערטקייט און איינגעצאמטקייט; זיך ארויסגעריסן פון דעם גיפטיקן זעלבסטמארד־איינבייס. זי האט ווידער געזען די זעלבע שטערן, וואס ס׳האט פון איר מיידלשן פענצטער אין ווייטע צייט־מרחקים געזען אסתר. זיי, די שטערן, האבן איצט פון זייער אייביקייט געקוקט אויף די צוויי יונגע פרויען, פארפלעכטנדיק זייערע גורלות אין איין לייב־און־נפש. מעגלעך, אז דווקא דאס איבערלעבן ווידער, נאר אויף אן אנדער אופן, די זעלבע יסורים, קאן ברענגען סאנדען א רפואה־שלמה…
און די שרייבערין, שוין אליין געווארן א שטערן פון אייביקייט, האט געשילדערט איר פאריזער מעשה ווייטער. אסתר האט געמוזט פארלאזן דאס הויז, כדי פטור צו ווערן פון דעם ראכיטישן „געליבטן‟, פארלאזן דאס שמאלע עגונה־בעטל פון איר קוזינע. זי האט זיך אריבערגעצויגן אין אן אנדער דירה, נישט ווייט פון א פאבריק, ווו מע ברענט קאווע. סאנדע האט זיך דערמאנט, אז אין דעם זעלבן קווארטאל, ווו אסתר האט זיך געדונגען א דירהלע, געפינט זיך א קאווע־הויז. דער אראמאט פון דער געקאכטער קאווע האט זיך געפילט שוין פון דער ווייטנס. ער האט איצט פארשיכורט זיי ביידע (מע וואלט זיי פון איצט אן געקאנט רופן — אסתר־סאנדע, אדער סאנדע־אסתר).
דאס שטענדיקע האוועניש פון דער שטאט און דער ראמאנטישער טשאד, וואס האט איבער די פאריזער גאסן זיך ארומגעטראגן אין אלע צייטן, האט אויך אסתרן נישט אויסגעמיטן. זי האט זיך מיטן פוילישן בחור געטראפן אויף מאנמארטר. ער האט געווארט זיין שעה זיך איבערצופעקלען איבער די פירענעען קיין שפאניע, כדי דארט צו קעמפן פאר זיינע אידעאלן.
סאנדען איז ער בפירוש נישט געקומען צום הארצן, דער פלאפלענדיקער בחור מיט א רויטער בארד (די שרייבערין האט אפילו נישט געהאלטן פאר נייטיק אים אנצורופן ביים נאמען!). סאנדעס לעבנס־דערפארונג, דער מרחק פון צייט און געשעענישן האט זי געלערנט, אז א מענטש, וואס שאצט נישט זיין אייגן מזל, קען קיין מזל נישט ברענגען די אנדערע. זאל ער אפילו זיין א פרייהייט־קעמפער. אבער אסתר, פארטשאדעט פון איר באשערטקייט, האט עס נישט געוואלט זען און הערן. זי איז געקומען צו זיך נאך דער פארטשאדעטקייט ערשט דעמאלט, ווען דער שניי אין די בערג האט געשמאלצן און דער באשערטער אירער האט געשווארצט די גרענעץ. „ערשט נאך זיין אוועקגיין, האט זיך אסתרל געכאפט, אז זי איז א קאפיטשקע שוואנגער…‟
איצט זיינען זיי שוין ביידע, אסתר־סאנדע, ווי איין אנגעפלאגטע נשמה, געגאנגען אויפן זעלבן וועג פון Via Dolorosa. סאנדע האט געטראגן איר שולד פון פארלירן דאס קינד, און אסתר — די עבירה, וואס האט שוין גערייפט אונטער איר יונג הארץ. פאראייגנט האט זיי ביידע דער זעלבער באשלוס — זעלבסטמארד. קיין ברירות, נישט געקוקט אויף איר יונגן עלטער, האבן אסתרן נישט אויסגעפעלט, און זי האט זיך וועגן דעם געטיילט מיט סאנדען: קודם־כל פילן, וואס פירן צום גן־עדן דורך א הינטערטיר. מע קאן זיך הענגען מיט דער רויטער סטענגע, וואס ווינקט אזוי שעלמיש ארויס פון אירע שווארצע האר… „אפגעהאלטן האט מיך פון דעם רייכן אויסוואל, — האט אסתרל ווי פארענטפערט זיך, — דער געדאנק, אז נאך אן אליינמארד ווערן די קערפערס געפאלמעסט. נישט פאר דעם צוועק האט מיך גאט באשאפן, כ׳זאל קומען אויף יענער וועלט מיט אן אפענעם בויך…‟
אסתר האט לעבן זיך נישט געהאט אזא מענטש ווי סאנדעס עמנואל, וואס איז איר „פארלאפן אלע וועגן‟. איצט האט סאנדע דערפילט נאך שארפער די געטריישאפט און איבערגעגעבנקייט פון איר מאן. אפהאלטן אסתרן פון איר צווייטן טראט אויפן וועג פון איר ייאוש איז נישט געווען ווער; און סאנדע האט מיט איר געטיילט דעם שווערן נסיון. אלץ איז געטאן געווארן לויט דער באבסקיע־רפואה און אזוי ווי די שרייבערין האט עס באשריבן: „זי האט גענומען א הייסע זיצבאד. זי האט צעקלאפט און אראפגעשלונגען די יאדרעס פון מוסקאט־ניס, פארטרונקען מיט א גלאז רויטן וויין…‟
סאנדע האט מיטאמאל דערפילט, ווי איר גוף הייבט אין דער לופטן אויף א כוח, וואס נאר אין חלום קאן מען אים דערפילן; און נאר אין חלום וואלט זי געקאנט זיך מיט אזא גיכקייט אריבערטראגן אין איר קינדשאפט און אראפגעלאזט ווערן אויף דער גראזיקער לאנקע אין מיטן וואלד. זי האט זיך ווידער געיאגט מיטן זאקנעצל נאך א שיין שמעטערלינג, פארכאפט מיטן קינדערישן אזארט. אט־אט, האט זיך איר געדאכט, וועט זי עס כאפן, ארויפווארפנדיק אויפן שמעטערלינג דעם דורכזיכטיקן טשיפיק… און פלוצעם האט איר מוח באהערשט גאר נישט קיין קינדערישער געדאנק: צוליב וואס?.. צוליב וואס כאפט זי דאס לעבעדיקע באשעפעניש? שוין זשע נאר צוליב דעם, כדי אריינשטעכן אינעם קעפל א דינע שפילקע און מאכן א סוף צום לעבן, אן דעם א קורצס, — און לאזן עס אן שום דערמאנונג, זאל עס אפילו זיין לאנג ווי א בליץ אין הימל?!..
אלץ ארום סאנדען איז אין איין אויגנבליק נעלם געווארן. זי האט געפילט ווי זי ווערט פארצויגן, פארשלעפט אין א ווארעמען גליטשיקן זומפ. דער נאגנדיקער ניגון איז געבליבן הענגען איבער איר קאפ, ווי א נעפלדיקע חופה־דעק. ניין, זי וועט זיך נישט לאזן זיך צו באוויינען פאר דער צייט. זי וויל לעבן און האבן קינדער, און זינגען זיי וויגלידער, נישט קינות… זי האט נאך געקאנט אויסשטרעקן די הענט און שרייען, רופן איר מאן… זי מוז אים אנזאגן זייער א וויכטיקע בשורה…
סאנדע האט שווער אויפגעעפנט די אויגן. עמנואל איז געשטאנען אויף די קני לעבן דעם שעזלאנג און זי שטיל בארויקט. סאנדע האט אים ארומגעכאפט, ארויסגעריסן זיך סוף־כל־סוף פון דעם זומפ און פונעם בייזן חלום.
— עמנואל… ביסט דא… צו דער צייט…
— יא, טייערע, — האט עמנואל עס פארטייטשט אויף זיין אופן, — כ׳האב היינט פארענדיקט די ארבעט פריער און באשלאסן נישט ווארטן ביז מארגן, נאר גלייך פארן אהער.
זי האט לייכט אפגעזיפצט און אים אריינגעשעפטשעט אין אויער אריין: „אין דער פרי האב איך עס קאנטראלירט… כ׳בין טראגעדיק…‟
פונעם אפענעם פענצטער האט זיך דערהערט דאס קול פון סאנדעס מאמען:
— מיר גייען טרינקען טיי מיט ווארעניע. דער סאמאוואר איז שוין אויפן טיש.
סאנדע און עמנואל האבן זיך צעלאכט; ווי קאן דען זיין אנדערש — א דאטשע אן א סאמאוואר.
שוין ביי דער שוועל האט סאנדע זיך אויף א וויילע פארהאלטן און זיך אומגעקוקט. זי האט זיך ווי מיט עמעצן געזעגנט און דערהערט ווי אן ענטפער א שטיל קול פון א ווייטן מרחק: „יעדעס שטערן איז א בלום. ווען דער הימל איז געווען טונקל און די שטערן ליכטיק, האט זי אים געזען וואנדערן צווישן די בלומען. ווען ער האט זיך צוגענייגט צו דער בלום, וואס זי האט אויסגעקליבן פאר זיך — האט זי געוווסט, אז איר מזל וועט שיינען, אזוי לאנג זי וועט אויפהייבן די אויגן צום הימל און זען דעם שטערן, וואס ער האט געקושט…‟
אויגוסט, 2019, ברוקלין, ניו־יארק


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
פון אונדזער עזבון: מאטל סאקציער (1907־1988) 

Next Post
דאס מאריענבאדער טאגבוך (סוף) 



