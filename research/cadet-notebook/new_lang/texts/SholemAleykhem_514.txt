 
 פון כתרילעווקע: דער מלך מיט דער מלכה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א פסחדיקער ראמאן אין פיר טיילן מיט אן עפילאג
    
ערשטער טייל
  
דער מלך שדכנט זיך צו דער מלכה
  
בא הענעך דעם סטאליער אין פאדראד איז א היץ. מע באקט מצות,
דעם נגידס מצות, געוויינטלעך, אפן ערשטן אויוון. אפן ערשטן אויוון איז
בעסער און שענער און כשרער און מער כבוד, און טאקע מער מצווה אויך,
און וויבאלד ס׳איז בעסער און שענער און כשרער און מער כבוד און
מער מצווה ― קומט דאך דאס דעם נגיד... הענעך אליין, דער פאדראטשיק הייסט דאס, איז גארנישט דער הענעך, וואס תמיד. אף זיין געל
פנים האט זיך צעגאסן א מין חן, די בעקלעך פלאמען אים, און פון דער
נישט־צעקעמטער בארד איז געווארן נאך מער זשמוט ― א גאנצער
קאלטון.
    
― קינדער, לעבעדיק! לעבעדיק! ― טרייבט אונטער הענעך די
העלפערס. ― קאטשעט, רעדלט, זעצט די מצות, ס׳איז דעם נגידס
מצות!...
    
דעם נגידס ווייב, שרה־זיסל די נגידית, א יידענע מיט א גוידער און
מיט פערעלעך, ווערט גרעבער ווי לענגער. זי שטייט און קלערט, וויפל
זאל זי איבערלאזן די העלפערס: צוויי קערבלעך איז צו פיל, א קערבל
איז צו ווינציק; אכצן פארשוין, א רובל מיט אכציק ― וועט זיין אקוראט
צי גריוונעס אף א מענטשן...
    
― וויפל, מיינסטו, וועלן מיר דא כאפן? ― פרעגט איין ווייבל א
 ראבעטינע בא א אנדערן ווייבל מיט א פויגלש פנים, און ביידע קאטשען
 געשמאק.
    
― איך רעכן צו פערטעלעך, ― ענטפערט איר דאס אנדערע ווייבל
וואס מיטן פויגלש פנים.
    
― פארוואס נישט צו האלבע קערבלעך? ― זאגט דאס ערשטע
 ווייבל, די ראבעטינע
    
― משוגע וועט זי ווערן? צעטיילן ניין קערבלעך? ― זאגט יענע
 וואס מיטן פויגלש פנים.
    
― פארוואס נישט? קראנק איז זי? ― זאגט די ראבעטינע.
    
― לאז זי זיין קראנק פאר מיר און פאך אלע יידן! ― זאגט די וואס
 מיטן פויגלש פנים און צעלאכט זיך.
    
אף זיי קוקנדיק צעלאכן זיך נאך עטלעכע ווייבלעך.
    
― און פאך מיר אויך!
    
― און פאר מיר אויך!
    
― און פאר מיר אויך!
    
― לאז זיין שטילער, נשים! ― שרייט אן אף זיי מלך דער רעדלער,
א שוסטער־יונג מיט א שווארצער גלאנצנדיקער, געגרייזלטער פאטלע, מיט
א געשטופלט פנים פון פאקן און מיט א צונויפגעוואקסענער נאז, כמעט
אן נאזלעכער, אזוי, אז ער רעדט, סווישטשעט ער מיט די ציין: סססס!...
א חוץ די דריי חסרונות: 1) וואס ער איז געשטופלט, 2) וואס ער איז
אן נאזלעכער און 3) וואס ער סווישטשעט, איז ער דווקא א פיינער יונג
„מיט שפארן״; די שווארצע גלאנצנדיקע, געקרייזלטע פאטלע איז בא
אים תמיד אונטערגעשארן אזוי קיילעכיק און איז תמיד אזוי אנגעשמירט
מיט פעטן, אז ס׳איז א מחיה צו קוקן. היינט טראגט ער א קאשקעט פון
„קאשקעטן־לאנד״ ― קיילעכיק, פון אויבן מיט א קנאפ, פון פארנט מיט
א דאשעק און מיט א שווארץ גלאנציק רימענדל און מיט צוויי
שווארצע גרויסע ספראנטשקעס. דער „גארניטור״, וואס מלך פארגינט זיך
טראגן אין דער וואכן, וואלט זיך עס אן אנדערער געווונטשן טראגן אום
יום־טוב. און פון שטיוול שמועסט מען נישט. די שטיוול זיינען אף אזעלכע
הויכע אפצאסן, אז ס׳איז נאר א ווונדער, ווי אזוי ער האלט זיך אף די
פיס. און אז איך וועל אייך שוין אויסמאלן ביזן סוף, אז ער טראגט אפן
האלדז א מין שארף פון רויטע מיט גרינע פאסן, איין עק פארווארפן
ארונטער, און א גרויסן זילבערנעם זייגער מיט א לאנגער זילבערנער קייט
מיט א „רוקער״, און אפן פינגער א גרויסן זילבערנעם „סיגנעט״, וועט
אייך שוין קיין קשיא נישט זיין, פארוואס אלע מיידלעך מיט אלע ווייבלעך
(די אלמנות מיט די גרושות) זיינען נאך אים די כפרה.
    
― זאג נאר, מלך, ― רופט זיך אן צו אים די ראבעטינע אף קאטאוועס ― אפשר וואלסטו זיך אויסגעקליבן דא א מלכה אף פסח?
    
― ער האט שוין! ― ענטפערט איר יענע וואס מיטן פויגלש פנים.
    
― ווי אזוי רופט מען זי?
    
― מלכה.
    
― וואסער מלכה?
    
― די וואס האט זיך געגט מיט מאטל דעם שניידער.
    
― פון וואנען ווייסטו דאס?
    
― איך קוק אף זיי די גאנצע צייט, זע איך, אז ס׳איז א שידוך...
    
― אזא שטילע, דאכט זיך?
    
― שטילע וואסער גראבט טיף ...
    
און ביידע ווייבלעך לאזן ארויס א טיפן־טיפן זיפץ. זיי וואלטן ביידע
זיך נישט אפגעזאגט פון אזא שידוך. זיי זיינען ביידע אלמנות, קיין קינדער האבן זיי נישט. דער רוח וואלט אים נישט אוועקגעכאפט, ער זאל
בעסער נעמען איינע פון זיי. וואס האט ער אזעלכעס דערזען אף מלכהן?
שווארץ ווי א שווארצע קאץ אין א פינצטערע נאכט. סיידן דאס, וואס
זי האט גראבע הענט?
    
― האב קיין מורא נישט, ער וועט בא איר ליגן אין דער ערד! ―
רעדט אויס איינע דאס אנדערע דאס הארץ.
    
― ווי א בארג! ― ענטפערט איר יענע. ― לאז ער פרווון זיין
א טאג מיט איר מאמע, מיט דער בלינדער מכשפהטע! ― און ביידע
ווייבלעך טרייסטן זיך כאטש דערמיט, וואס מלך וועט ליגן אין דער ערד.
    
― אדער פארקערט, איך האב מורא, אז זי זאל בא אים נישט ליגן
אין דער ערד. ער איז אויך א רעכטער פויגל!
    
― אט צעקראץ איך מיך! כאפט זי דער רוח מיט אים אינאיינעם
לכבוד דעם הייליקן יום־טוב!
    
― אמן הלוואי!...
און מלכה, א נידעריק ווייבל, א שווארצע נאר א פוכקע, מיט א
פארריסן נעזל, מיט קליינע שווארצע, תמיד לאכנדיקע אייגלעך, פארקאטשעט די ארבל ביז די עלנבויגן, ווארפט מיט אויגן אף מלך דעם רעד־לער. און מלך דער רעדלער דרייט זיך צו שטארק ארום איר, צו אפט
רעדלט ער אירע מצות, צו פיל רעדט ער מיט איר, ― יא, דאס ווייבל
וואס מיטן פויגלש פנים איז גערעכט: ס׳איז א שידוך...
  
צווייטער טייל
  
בא דער מלכה אין דער היים
  
... אז ער איז געקומען צו איר צו גיין, האט מען אים נישט באגעגנט מיט כלי־זמר, פון קיין פושקעס האט מען נישט געשאסן, קיין
פאזשען זיינען אים נישט געקומען אקעגן, קיין פאלאצן האט מען פון
זיינעטוועגן נישט צוגעגרייט, קיין באל נישט געמאכט. אף די קני איז
ער פאר איר נישט געפאלן, די האנט נישט געקושט, ― ס„איז צוגעגאנגען גאר פראסט, אן צערעמאניעס. מלכה איז נישט געזעסן אליין,
זי האט געהאלטן נעבן זיך אן אלטע מאמע ― א שלאק־פורעניות, זאל
גאט שומר ומציל זיין! א שטיקל גליק, וואס זי איז א בלינדע, ווייטער
וואלט זי דורס געווען מענטשן. אז מלך האט נאר אריבערגעטראטן די
שוועל, האט די בלינדע מאמע אויסגעשריען אף א קול:
    
― מלכה, ווער איז דאס געקומען?
    
― ס׳איז מלך. ― ענטפערט איר מלכה.
    
― וואסער מלך?
    
― מלך דער שוסטער.
    
― וואס טוט ער דא?
    
― ער איז א רעדלער אין פאדראד.
    
― טרייב אים ארויס, דעם שארלאטאן.
    
נאך אזא ברוך־הבא האט זיך מלך נישט געקאנט פילן שטארק
פויגלדיק, ווען מלכה זאל נישט געווען ווייזן אים מיט די כיטרע שווארצע
אייגלעך, עת זאל בלייבן דא. מלך פילט זיך א ביכל שטארקער און וויל
אויפמונטערן די בלינדע, זי זאל ווערן מיט אים שלום.
    
― מומעניו, וואס זייט איר אזוי אנגעדראדלט אף מיר? איר קענט
מיך דען? איר האט מיך דען אמאל געזען?
    
― געזען האב איך דיך נישט, נאר הערן הער איך, אז דו פייפסט.
איך וואלט געמעגט שווערן, אז דו האסט ניט קיין נאז.
    
― אזא מכה מיינע שונאים אפן שטערן, וואס פאר א נאז איך האב.
    
― וואס זשע פייפסטו אזוי?
    
― ס׳איז בא מיר אזא לשון.
    
― אזא יאר אף דיר. וואס וועסטו זאגן גוטס? ביסט דאך נישט
געקומען אומזיסט. זאג, וואס דארפסטו מיך?
    
― איך בין נישט געקומען צו אייך, מומעניו, איך בין געקומען
צו אייער מלכהן.
    
― צו מיין מלכהן? וואס פאר א מחותן ביסטו מיט מיין מלכהן?
    
מלך איז געבליבן אן לשון. ער האט נישט געוווסט וואס ער זאל
זאגן. מלכה איז געשטאנען און האט אים געווונקען, ער זאל זאגן גלייך,
ער זאל נישט אפלייגן אף שפעטער.
    
― איך וויל ... איך האב, פארשטייט איר מיך, געוואלט, אז איר,
אז מלכה...
    
― זע נאר, ווי ער פלאנטערט מיט דער צונג! מירקע, גיב לשון!
    
― דאס הייסט, אז מיר ביידע, איך און אייער מלכה, זאלן חתונה
האבן ביידע...
    
― אט אזוי־זשע רייד! האסטו זיך באדארפט אזוי לאנג קוועטשן? וויפל פארדינסטו א וואך? נאר דעם ריינעם אמת זאלסטו זאגן!
איך האב פיינט א בארימער!
    
― א מאל פיר און א מאל פיפטהאלבן קארבן.
    
― דו ארבעטסט אליין, צי בא יענעם?
    
― איצט ארבעט איך נאך בא יענעם.
    
― בא וועמען?
    
― בא חנא דעם שוסטער.
    
― ביסט נאך א בחור?
    
― א בחור.
    
― וועמען האסטו ― א טאטן, א מאמען, א שוועסטער, א ברודער?
    
― קיינעם נישט, קיינעם נישט.
    
― א שטעקן הייסט דאס? דו ווייסט, אז מלכה איז א גרושה?
    
― וואס דען, איך ווייס נישט?
    
― און דאס ווייסט דו, אז זי איז א שלאק, א צרה שלא תבוא?
    
― דערפאר האב איך קיין מורא נישט.
    
― אזא בריה ביסטו? ווען קענסטו שטעלן חופה?
    
― אפילו באלד.
    
― מלכה, ער געפעלט דיר?  . . . . . . .
 . . . . . . . . . . . . .
  
דריטער טייל
  
דער מלך אפן טראן
    
ווו נעמט מען א מאלער א קינסטלער, ער זאל זיך אראפלאזן אין
דער פינצטער אף נאסע־גליטשיקע טרעפ אין א גרוב אריין און באטראכטן דאס גליקלעכע געזינדל פסח באם ערשטן סדר! אויבן־אן, אף צוויי
פעסלעך, איבערגעלייגט מיט א לאקשנברעט, מיט א קישן אויסגעבעט,
זיצט דער מלך און „פראוועט״ דעם סדר. אף א גרויסן טעלער ליגן דריי
מצות, איבערגעדעקט מיט א ווייסן האנטעך, און אויבן, אפן האנטעך,
ליגן אויסגעלייגט עטלעכע קארטאפלעס, אפגעשיילטע אייער, אביסל
גרינס, דריי ווערצלעך כריין און חרוסת. נעבן דעם מלך, בא דער רעכטער
האנט, זיצט די מלכה אין א נייער רויטער פלאטיע און מיט א ווייסן
פארטעך, וואס קליידן איר זייער צום שווארץ־חנעוודיקן פנים, און אקעגן
זיי זיצט א שווארצער שטן, אנגעטאן אין גאלע שווארצן, מיט א געל
פארמעט־פנים מיט א סך קנייטשן, און אף דעם ארט, ווו עס זיינען
געווען אמאל אויגן, ― צוויי פינצטערע לעכער מיט גרויסע ווייסע בעלמעס. א שווארצע פאטשיילע מיט געלע פלאמעס, אונטערגעבונדן אונטער דער שפיצעכיקער מארדע מיט צוויי שפיצן, גיבן־צו דעם דאזיקן
שרעקלעכן פנים נאך מער פינצטערניש ― ס׳איז א מורא צו קוקן! דער
מלך זאגט די הגדה הויך אף א קול, מישט איין בלעטל נאכן אנדערן,
גייט גלייך, ווי א פאטשטאווע פערד, און זעצט עברי, ווי א באנדער,
אבי מיט א ניגון, פייפט צו מיט דער נאז און שאקלט זיך גאנץ געשמאק.
די מלכה זיצט מיט גרויס דרך־ארץ, צונויפגעלייגט די הענט אפן הארצן, און שווייגט, און דער שווארצער שטן מיט די ווייסע בעלמעס שאקלט מיטן קאפ הין און צוריק, עפנט אויף אלע מאל דאס מויל, וואס
זעט אויס ווי א קבר, און גענעצט.
    
― אילו עשה ― זינגט דער מלך און נעמט א קארטאפל און
טונקט זי איין אין זאלצוואסער ― באלהיהם ולא הרג, מלכה, נעם א
קארטאפל, את בכוריהם, מיט זאלצוואסער, ― דיינו! ― בא איטלעכן
„דיינו״ טוט ער זיך א זעץ מיטן קולאק אין הארצן אריין, ווי צו „על־חטא״ ― אילו הרג, טונק איין די קארטאפל, את בכוריהם, אין זאלצוואסער, ולא נתן, גיב נאר, מלכה, לנו את ממונם, א קארטאפלע דער
מאמען, ― דיינו! ... (א זעץ אין הארצן אריין).
    
די מלכה טוט אלצדינג, וואס רעד מלך הייסט איר, פארפעלט נישט
קיין האר, און אז עם קומט צו „זכר למקדש כהלל״, קלאפט ער דאס
אפ אף דער גיך, שוין אין איין גאנג מיט דער ברכה פונעם אפיקומן,
און שאפט, די מלכה זאל דערלאנגען די קווארט מיט דער פאמעניצע,
וועט ער זיך וואשן. געוואשן זיך, טוט ער א זעץ מיט דער האנט איבער
אלע דריי מצות, צעטרישטשעט זיי אף שטיקלעך, מאכט א מוציא און
ניט דער מלכה א שטיקל מצה אף א מוציא און אויך דער בלינדער א
מוציא. די בלינדע, וואס האלט די גאנצע צייט א פרום פנים, נעמט דאס
שטיקל מצה מיט צוויי פינגער, ווי אן אבן טוב, טראגט דאס צו פריער
צו די ווייסע בעלמעס, גלייך ווי זי זעט עפעס, שעפטשעט בשעת מעשה
מיט די ליפן „גאט ברוך הוא וברוך שמו״ לאנג־לאנג, איידער זי עקספעדירט דאס אין מויל אריין.
    
― מלכה, די פיש! ― לאזט ארויס דער מלך א באפויל, און עס
וועט אין איין כהרף־עין באשאפן פיש אפן טיש.
    
― מלכה, כריין! ― הערט זיך א נייער באפויל פונעם מלך, און
ביידע ווייבער זיצן מיט גרויס רעספעקט און ווארטן, וואס נאך פאר א
באפויל וועט ארויסגיין פונעם מלך.
    
אז ווויל איז דעם מענטשן, וואס קאן זיך שאפן, וואס זיינע ווער־
 טער האבן א ממשות, וואס זיין באפויל ווערט אנגענומען און וואס אלע
 זיינע קאפריזן ווערן אין דער מינוט אויסגעפירט.
    
ס׳איז גוט צו זיין א מלך, ווי איך בין א ייד!
  
פערטער טייל
  
דער מלך אין גלות
  
מיר בעטן דעם לעזער, ער זאל זיך מטריח זיין מיט אונדז נאכאמאל
אינעם אייגענעם קעלער שוין נאך פסח. אויס טראן, אויס מלכה, אויס
מלך! מלך דער שוסטער זיצט באם „ווארסטעק״ אף א רימען בענקעלע
מיט א רימענעם פארטעך, מיט א רימענדל ארומגענומען די געגרייזלטע
פאטלע, דער קאשקעט איז צעקנייטשט, דער שארף איז צעטריפעט, נישטא קיין זילבערנע קייט, מע זעט נישט קיין סיגנעט. ער האלט א שטיוול
איבערגעקערט מיט דער פאדעשווע ארויף און שלאגט פלעקלעך. מלכה,
אפגעריסן, אויסגעשמירט און פארשלומפערט, פארעט זיך באם אויוון,
בייגט זיך אן אלע מינוט, בלאזט און בלאזט מיט אלע כוחות ― אין
אויוון וויל נישט ברענען.
    
― א שיינער ברויט־געבער! ― זאגט זי, גלייך ווי זי רעדט צו זיך
אליין. קיין שייטל האלץ נישטא אין שטוב! שוין באלד א יאר נאך דער
חתונה, צעריסן אלע קליידלעך, דער בורנעס צעפאלן אף שטיקלעך, קיין
פאר שיך אף די פיס, אלע שוסטערס גייען בארוועס, ― נישטא ווער
ס׳זאל לאכן.
    
― גיין וואלט ער בא מיר אף אלע פיר! ― רופט זיך אפ א משונה
מאדנע זאמדיק קול פון א נקבה, וואס רעדט ווי א מאנצביל. ― ווי אזוי
דער מענטש נעמט זיך פיר, אזוי העלפט אים גאט. וואס הערסטו אים,
דו נאריש פנים? הייס אים, ער זאל אוועקלייגן די ארבעט און זאל דיר
מאכן א פאר באטיקעס זאל ער דיר מאכן.
דאס דאזיקע קול נייט פון א פינצטער ווינקל. דארט זיצט די בלינדע, אנגעטאן אין שווארצן, איינגעבויגן אין דרייען, זעט אויס פון דער
ווייטן, ווי א שווארצער קנויל; בלינדערהייט ארבעט זי א זאק, און די
דרעטלעך לויפן בא איר אונטער די פינגער מיט א שרעקלעך מהירות.
    
― א רוח זיצט אין דער יידענע! ― קלערט זיך מלך, ענטפערט איר
נישט דאס אנדערע ווארט און שלאגט פלעקלעך.
    
― גאט ברוך הוא וברוך שמו האט מיר געשיקט א מתנה אף דער
עלטער, א געניידעם א דערקוויקעניש. ― רעדט ווייטער די בלינדע אף
איר זאמדיקער שטימע, און די דרעטלעך פליען בא איר אונטער די
הענט. ― גענוג, ער איז א שוסטער, איז ער נאך א פוילער יונגאטש און
א שלימזל דערצו!
    
― א נישט־גוטער! ― טראכט זיך מלך, ענטפערט איר נישט דאס
אנדערע ווארט און שלאגט פלעקלעך.
    
― ווי גייציק ער איז געווען בחור־ווייז! זיך געדרייט אפן קאריק,
צוגעזאגט גילדענע בערג, גענומען א ווייבל, א יונגס, א שיינס, בלוט און
מילך, זי אלט געמאכט, פארוויסט, פארפינצטערט, אויסגענארט דעם
אנבייסן...
    
― א קליפה! טראכט זיך מלך, ענטפערט איר נישט דאס אנדערע
ווארט און שלאגט פלעקלעך.
    
― שיין אויסגעשפילט די טאכטער מיינע! פוילער הערינג, פארשטונקענע פיש! א מאן א שוסטער, א קבצן א וויסטער, א פוילער יונג,
א שטומע צונג, א צונויפגעוואקסענע נאז און סע פייפט...
    
― מכשפהטע!!! ― האט זיך ארויסגעריסן בא מלכן פונעם
מויל. ער האט זיך אויפגעכאפט פונעם בענקל, ווי אן אפגעבריטער, אין
איין האנט האט ער געהאלטן דעם שטיוול, אין דער אנדערער ― דעם
האמער, וואס ער האט געשלאגן מיט אים פלעקלעך, און האט נישט
געוווסט, וואס זאל ער איר ווארפן אין קאפ אריין: רעם שטיוול, צי
דעם האמער?
    
די בלינדע האט דערפילט, אז דער שונא שטייט איר אקעגן און
וויל זי דורס זיין, האט זי זיך אין איין אויגנבליק אויפגעכאפט פונעם
ארט, און פונעם שווארצן קנויל איז מיט א מאל אויסגעוואקסן א הויכער שווארצער שטן. זי האט אויסגעצויגן צוויי שווארצע דארע הענט,
ווי שטעקלעך, מיט אויסגעבויגענע פינגער, ווי בא א צעבייזערטן האן,
דעם קאפ האט זי פארווארפן ארונטער און די צוויי ווייסע בעלמעס
זיינען מיט א מאל עפעס ווי גרעסער געווארן און האבן, דאכט זיך, אנגעהויבן קוקן און זען. די נאז האט זיך אויסגעצויגן, די ביינער פון די
געקנייטשטע באקן ארויסגעסטירטשעט, דאס מויל האט זיך אויפגעעפנט,
ווי א קבר.
    
אויב ס׳איז פאראן ערגעץ אף דער וועלט א מכשפה, קאן זי, דאכט
מיר, שרעקלעכער נישט זיין, ווי די בלינדע איז געווען אין דער מינוט.
    
מלך איז געווען אפהענטיק. ער האט נאר אויסגעשפיגן און האט
זיך געזעצט צוריק צום ווארסטעק ― שלאגן פלעקלעך...
  
ע פ י ל א ג
  
ערב פסח האבן זיי ביידע זיך ווידער געשטעלט אין פאדראד בא
די מצות. מלכה האט געקאטשעט און מלך האט גערעדלט. פארדינט
עטלעכע קערבלעך, האבן זיי אויסגעקליידט זיך לכבוד יום־טוב און אויך
דער בלינדער מאמען געמאכט א נייע פלאטע, א שווארצע, מיט געלע
פלעקן. און א פאטשיילע א געלע מיט שווארצע פלעק. אז ס׳איז געקומען
צום סדר, איז דער מלך ווידער געזעסן אויבן־אן אפן טראן און „געפראוועט״. נעבן אים איז געזעסן די מלכה, אנגעטאן יום־טובדיק, און אקעגן
זיי ― די בלינדע, ווי א שווארצער שטן, מיט א פרום פנים ― „גאט
ברוך הוא וברוך שמו״... דער מלך רייבט די הגדה גאנץ געשמאק הויך
אף א קול, מישט איין בלעטל נאכן אנדערן, גייט גלייך, ווי א פאטשטאווע
פערד, זעצט עברי, ווי א באנדער, אבי מיט א ניגון, שלאגט זיך בא די
„דיינו׳ס״ אין הארצן אריין, ווי צו „על־חטא״ ― פונקט דאס אייגענע,
וואס פאראיארן.
    
― מלכה, די פיש! ― לאזט ארויס דער מלך א באפויל.
    
― מלכה, כריין! ― הערט זיך א נייער באפויל פונעם מלך. און
ביידע ווייבער זיצן מיט גרויס רעספעקט און ווארטן, וואס נאך פאר א
באפויל וועט ארויסגיין פונעם מלך.
    
יא, ס׳איז גוט צו זיין א מלך, ווי איך בין א ייד ... כאטש איין מאל
אין יאר, כאטש אף א האלבע שעה!
    
 געשריבן אין יאר 1902
א מעשה ווי אזוי א פאר־פאלק אן קינדער האבן אויסגעהאדעוועט אן אומגליק
אף זייער קאפ. דערציילט לכבוד שבועות
  
א הקדמה פונעם דערציילער
  
די מעשה, וואס איך גיי אייך דערציילן, קער זיך, אייגנטלעך, מיט
שבועות ווינציק־וואס אן. אין איר הערט מען נישט דעם ניגון פון „אקדמות״ און מע פילט נישט דעם טעם פון בלינצעס. אזוי ווי זי האט זיך
געטראפן ערב שבועות, אזוי האט זי זיך געקאנט טרעפן ערב פסח, און
אפילו ערב תשעה־באב. נישט מער, אזוי ווי ס׳איז איצט ערב־שבועות,
און א מעשה דערציילן לכבוד יום־טוב ווילט זיך (אוי ווילט זיך! הלוואי
וואלט איר אזוי וועלן לייענען...), דערצייל איך אייך, וואס איך האב
אליין געהערט פון מיין עלטערן ברודער, אז ער האט זי געהערט פון זיין
רבין ― עליהם השלום, זיי זיינען שוין אלע טויט: מיין עלטערער ברודער, זיין רבי און בערעלע און אלע פערזאנען פון דער דאזיקער אמתער
געשיכטע, אונדז צו לאנגע יאר ― און לאז דאס זיין א מעשה לכבוד
שבועות.
    
  ש ל ו ם ־ ע ל י כ ם.
  
א
  
ער האט געהייסן משה־יענקל, זי האט געהייסן שרה־זיסל. געזעסן
זיינען זיי אין א דארף, געהאלטן א מיל, געהאט גאנץ שיין פרנסה, געלעבט זייער צופרידן, נאר איין זאך ― קיין קינדער האט זיי גאט נישט
געגעבן.
    
― ס׳זאל אים אנהייבן צו רירן, וואס מיר זיצן אט־אזוי־א, מע ווערט
אקערשט נישט משוגע, שונאי ציון! זאלסט כאטש קריגן ערגעץ א „הא־
 
 