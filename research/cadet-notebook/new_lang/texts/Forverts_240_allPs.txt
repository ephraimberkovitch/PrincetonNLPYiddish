 די פארגאנגענע וואך האט א גרופע פארשער פונעם טאקיא־אוניווערסיטעט געמאלדן , אז זיי האבן צום ערשטן מאל באקומען אינפארמאציע וועגן דעם ביינאכטיקן וועטער אויפן פלאנעט ווענוס. 
 דער יאפאנישער סאטעליט „אקאצוקי‟ געפינט זיך שוין 11 יאר אויף דער ארביט פון ווענוס. די אטמאספער פונעם פלאנעט איז זייער א שטורעמדיקע, און אין דער ביינאכטיקער פינצטערניש איז שווער זי צו אנאליזירן. איינער פון די פארשער, פראפ׳ טאקעשי אימאמורא, האט דערקלערט, אז איצט האבן די וויסנשאפטלער זיך געגעבן אן עצה צו באארבעטן די אינפרא־רויטע בילדער מיט דער הילף פון ספעציעלע קאמפיוטער־מעטאדן, וואס דערמעגלעכן צו זען די כמארעס און אנדערע אטמאספערישע דערשיינונגען. די זעלבע מעטאדן קאן מען אויך אויסנוצן צו באשטעטיקן די וועטער־אומשטאנדן אויף מארס און אנדערע פלאנעטן. 
 ווענוס איז א געפערלעך אומפריינדלעכע וועלט. די סאוועטישע און אמעריקאנער לאנדונג־אפאראטן האבן דארטן פונקציאנירט צום מערסטן צוויי שעה – דערנאך זענען זיי צעבראכן געווארן צוליב דער הויכער טעמפעראטור, וואס אפילו ביינאכט האלט זיך איבער 800 גראד פארענהייט. דערצו, גיסן זיך דארטן כסדר וויטריאל־רעגנס און בלאזן הוראגאן־ווינטן. פון דער ארביט איז שווער וואס־ניט־איז איינצוזען, ווייל די אטמאספער איז תמיד פארכמארעט. 
 די איינציקע עצה זיך צו דערנעענטערן צו דער אויבערפלאך אויף א לאנגער צייט זענען לופט־באלאנען. אין פרינציפ, קאן מען אפילו שאפן דארטן א מענטשלעכע קאלאניע – כל־זמן מע שוועבט אויף גרויסע באלאנען הויך אין דער לופטן. 
 אין א סך אספעקטן איז ווענוס גאנץ ענלעך צו אונדזער ערד. צוליב דעם, וואס די דארטיקע אטמאספער באשטייט אויף 95 פראצענט פונעם קוילנשטאף־דיאקסיד, באקומט זיך אבער א ריזיקער אראנזשעריע־עפעקט. די פריערדיקע קאסמישע פראבעס האבן אנגעוויזן, אז אמאל זענען דארטן געווען גרויסע אקעאנען. ווי אזוי האט זיך ווענוס פארוואנדלט במשך פון מיליארדן יאר אין אזא העליש־אנגעגליטן פלאנעט בלייבט א רעטעניש. נישט לאנג צוריק האט „נאסא‟ איבערגעגעבן , אז זי קלייבט זיך ארויסצושיקן אהין צוויי קאסמאס־אפאראטן – צום ערשטן מאל זינט 1990. 
 ס׳איז אינטערעסאנט און טשיקאווע, אז ביי יידן און אנדערע פעלקער אסאציירט מען ווענוס, להיפוך צו איר פיזישן מצב, מיט ליבע, זיווג־לעבן און משפחה־ענינים. 
 אויף לשון־קודש הייסט ווענוס נוגה – „ליכטיקייט״; אונטער אזא נאמען ווערט זי שוין דערמאנט אין דער גמרא און פרייקע מדרשים. אין דער מסכתא „שבת‟ דערקלערט רבי חנינא, ווי אזוי פארשיידענע פלאנעטן זענען משפיע אויפן מזל פונעם מענטש. ער באטאנט, אז דער, וואס איז געבוירן געווארן אונטערן מזל נוגה, וועט זיין רייך און טרייבן זנות, ווייל ווענוס איז א פייערדיקער פלאנעט. 
 על־פי תורה, קאן נישט קיין פלאנעט אדער שטערן דיקטירן דאס מענטשלעכע לעבן; דא גייט א רייד נאך וועגן א געוויסער אסטראלאגישער השפעה, וואס קאן זיך אנטפלעקן אויף א גאנץ כשרן אופן: אין א געראטן זיווג־לעבן. 
 ווען איך האב געוווינט אין וויליאמסבורג און איינגעשטאנען ביי איינער א סאטמארער משפחה, האב איך באמערקט, אז איבערן בעט אינעם גאסטצימער איז צוגעקלעפט א קופערנער ספיראל. כ׳האב געוווסט, אז אזא סגולה ווערט באטראכט אין „ניו־איידזש‟ ווי א מין אסטראלאגישער אפראדאזיאק; מעגלעך, אויב מע גלייבט דערין, ווירקט זי טאקע פסיכאלאגיש צוליב דעם פלאצעבא־עפעקט. ס׳איז דאך באקאנט, אז פארשיידענע אומגעריכטע זאכן קאנען אויפרייצן אן אינטימע תאווה. ווען איך האב אויף טשיקאוועס געפרעגט ביי דער בעל־הביתטע, וואס איז דאס, האט זי זיך א ביסל פאררייטלט און מסביר געווען, אז ס׳איז א סגולה פאר שלום־בית. 
 לויט אסטראלאגיע און אלכעמיע, ווערט קופער פון קדמונים אן אסאציירט מיט ווענוס, און זי – מיט ליבע, סעקס און פרוכטבארקייט. אינעם באקאנטן קבלה־ספר „רזיאל המלאך‟ שטייט געשריבן, אז דער מלאך פון ווענוס הייסט אפראדיטע – אזוי האט ביי די גריכן געהייסן זייער געטין פון ליבע; ביי די רוימער האט די זעלבע עבודה־זרה געהייסן ווענוס. 
 אינעם 14טן יארהונדערט האט דער פראנצויזישער דאקטער זשאן פערנעל אסאציירט דווקא מיט ווענוס געוויסע מחלות, וואס זענען פארבונדן מיט סעקס; זינט דעמאלט הייסן זיי „ווענערישע‟. 
 אגב, די סאטמארער פארפאלק וואלט נישט געדאפט זיך ווענדן צום היינטצייטיקן „ניו־איידזש‟. אין באקאנטע סגולה־ספרים, בפרט ספרדישע, טרעפן זיך ווענערע־קמיעות גאנץ אפט. געוויינטלעך, שרייבט מען מיסטישע שמות אויף א קופערנער טאבעלע, כדי צוצוציען די השפעה פונעם כוכב־נוגה. 
