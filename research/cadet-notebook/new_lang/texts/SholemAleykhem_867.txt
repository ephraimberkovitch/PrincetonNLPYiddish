 
 מנחם־מענדל: צו דער צווייטער אויפלאגע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
מנחם־מענדל איז נישט קיין העלד פון א ראמאן, און איבערהויפט
נישט קיין אויסגעקלערטע פיגור. דאס איז נעבעך א ייד פון א גאנץ
יאר, מיט וועלכן דער פארפאסער איז פערזענלעך און נאענט באקענט.
ער איז דורכגעגאנגען מיט אים א שטיק לעבן פון כמעט צוואנציק יאר.
באגעגנט זיך אינעם יאר 1892 אף דער אדעסער „קליינער בערזע״,
האבן מיר נאכדעם דורכגעמאכט האנט בא האנט אלע שבעה מדורי
גיהנום, אין יעהופעץ אף דער בערזע, „געגאנגען״ מיט אים קיין פעטערבורג און קיין ווארשע, אויסגעשטאנען א סך קריזיסן, זיך געווארפן
מיט אים פון איין פרנסה אף דער אנדערער, און ― אוי וויי! ― נישט
געפונען קיין גליק אין ערגעץ, געמוזט סוף־כל־סוף טאן דאס, וואס אלע
יידן טוען ― עמיגרירן קיין אמעריקע. דארט, זאגט מען, מאכן יידן
ניט שלעכט... דאס וועלן מיר זען פון זיינע שפעטערדיקע בריוו פון
אמעריקע.
    
דערווייל, ביז עפעס וואס, האב איך צונויפגעזאמלט אלע זיינע
בריוו, וואס ער האט אין פארלויף פון די אכצן יאר געשריבן אין פארשיידענע צייטן, און געדרוקט אין פארשיידענע ערטער, צו זיין ווייב
שיינע־שיינדל, ווי אויך די בריוו פון זיין ווייב צו אים, און געמאכט
פון זיי א בוך, כמעט א בריוונשטעלער.
    
טאקע א בריוונשטעלער, איינגעטיילט אין זעקס באזונדערע אפטיילונגען, און דערביי געהאט א מיין: א ייד א סוחר, אז ער וועט וועלן
שרייבן א בריוו צו זיין ווייב, למשל, פון אדעס ― זאל ער זוכן אינעם
ערשטן בוך „לאנדאן״. א שפעקולאנט אף דער בערזע פון יקנה″ז, פון
אקציעס וכדומה אזעלכע סחורות ― וועט געפינען א מוסטער אינעם
צווייטן בוך „פאפירלעך״, אדער אינעם דריטן בוך „מיליאנען״. א ייד
א מעקלער, א שדכן, אדער אן אגענט ― לאז זוכן ווייטער. מיט איינעם
ווארט ― יעדער וועט זיך געפינען זיינס. און אזוי ווי יידישע געשעפטן
זיינען, ברוך השם, אומעטום אלץ איינס, דאס הייסט, הייבן הייבן זיי זיך
אן, דאכט זיך, גאנץ נישקשהדיק, מיט אזוי פיל בטחון און גלענצנדע
האפענונגען, און אויסלאזן לאזן זיי זיך אויס, צום מיינסטן, מיט שלים־שלים־מזל, ווי בא מיין מנחם־מענדלען, לכן באדארף מען לאנג ניט הארעווען באם צונויפשטעלן א בריוו. מע קאן אים נעמען גלייך, ווי ער
שטייט און גייט. און טאמער וועט זיך געפינען איינער פון טויזנט, וואס
די געשעפטן זיינע גייען אים דערווייל גוט, קאן ער זיכער זיין, אז ס׳איז
ניט אף לאנג. אלץ, וואס איז געבויט אף לופט און אף ווינט, מוז סוף־כל־סוף פאלן. שטארק אנגעלייגט איז דאס ניט. דערפאר איז דאס אבער
אמת, און דעם אמת האבן דאך אלע מענטשן ליב...
    
באם צונויפשטעלן די בריוו צו דער צווייטער אויפלאגע, האב איך
א סך בריוולעך שטארק פארקירצט און א סך בריוולעך גאר ארויסגעווארפן. אנגעווארן דערביי האבן נאר די זעצערס, ווייטער קיינער נישט.
דער מחבר פון דעם בוך גייט מיט דעם גאנג, אז א ווערק, וואס ס׳איז
קירצער, איז דאס אלץ בעסער. די וואס וועלן געפינען, אז ס׳איז נאך
א ביסל צו לאנג, קאנען זיכער זיין, אז, אם ירצה השם, בא די ווייטערדיקע אויפלאגעס זאל דאס ווערן אלע מאל קירצער און קירצער, ביז עס
וועט קומען צום רעכטן אידעאל: „צ ו  נ י ט  ז א ג ן  ק ו מ ט
ד א ס נ י ט״...
    
  ש ל ו ם ־ ע ל י כ ם.
  
נערווי (איטאליע), ערב חנוכה תר″ע.
(אדעסער בערזע)
    
געשריבן אין יאר 1892.
 
 