
 ווי א המשך צו מיין אנומלטיקן ארטיקל וועגן דער שפראך עספעראנטא, האב איך אויסגעלייגט אליעזר זאמענהאפס פערזן אויף יידיש מיטן יידיש אלף־בית (דאכט זיך, צום ערשטן מאל). 
 זאמענהאף אליין האט געשריבן אויף יידיש מיט לאטיינישע אותיות. אויך לייג איך פאר אונדזערע לייענער מיינע יידישע איבערזעצונגען פון זאמענהאפס צוויי לידער, אנגעשריבן אויף עספעראנטא. דעם מחברס אייגנארטיקע פאעטישע מעטערס בלייבן גענוי אפגעהיט. 
 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; יואל מאטוועיעוו 
 זאמענהאפס אייגענע 
 &nbsp; פערזן אויף יידיש 
 
 יאמב : 
 
 
 אויף יעדער לשון זינגט איר, מיינע ברידער, 
 ווי בעטלערס נעמט איר אלץ ביי פרעמדע לייט, – 
 גענוג, מיין פאלק! ווו זענען דיינע לידער? 
 ווער אויך א מענטש, שטיי אויף, עס איז שוין צייט! 
 
 
 כאריי: 
 
 
 דיין געוויין וועט גאט ניט הערן, 
 בלינד איז ער פאר דיינע ליידן: 
 זייען מוזסט דו, זיי מיט טרערן, 
 אויב דו ווילסט אין פריידן שניידן. 
 
 
 דאקטיל: 
 
 
 ציון, הייב אויף די פארשוואלענע אויגן, 
 זע דיינע קינדער און זע זייער נויט: 
 שוואך און פארשווארצט און אינצווייען געבויגן 
 בעטלען זיי אויס זייער שטיקעלע ברויט. 
 
 
 אמפיבראכי : 
 
 
 עס ציען זיך שיפן, עס זינגען די לייט, 
 עס שוימען זיך פריילעך די וועלן, – 
 דאס גייען די יידן פון גלות באפרייט 
 אן אייגענעם קוימען צו שטעלן. 
 
 
 אנאפעסט : 
 
 
 איך פארגעס דיינע צרות און גליקלעכערהייט 
 הייל די ווונדן מיט לידער און וויין, 
 און דערצייל מיינע קינדער אין נחת און פרייד, 
 ווי ס׳איז ביטער א יתום צו זיין. 
 
 פון זאמענהאפס לידער אויף עספעראנטא 
 א דו, הארץ מיין 
 
 א דו, הארץ מיין! ניט שלאג זיך ׳זוי געפערלעך, 
 פון ברוסט ארויס נישט שפרינג, נאר האלט זיך איין! 
 שוין קען איך זיך ניט האלטן, ס׳איז מיר שווערלעך, 
 א דו, הארץ מיין! 
 
 א דו, הארץ מיין! נאך לאנגער מי און מאנגל 
 צי כ׳וועל ניט זיגן, זען דעם מזלס שיין? 
 גענוג שוין! זיך בארויק פון געראנגל, 
 א דו, הארץ מיין! 
 
 רעגן 
 ס׳רעגנט און רעגנט, און רעגנט, און רעגנט 
 אן אויפהער, אן אפשטעל, אן האלטן 
 פונעם הימל אויף דר׳ערד, פונעם הימל אויף דר׳ערד 
 טראפנווייז טוט זיך קלאפן און שפאלטן. 
 
 דורך די קלאנגען פון רעגן אין אויערן מיינע 
 דרינגט אריין עפעס, שעפטשענדיק סודות, 
 א פארטרוימטער, איך הער צו, מיר ווילט זיך באנעמען, 
 וואס דערציילן די טבע־יסודות. 
 
 אינעם קול, דאכט זיך מיר, איז א בענקשאפט פארבארגן 
 און עס הערט זיך אין איר א זכרון… 
 דאס געפיל סאמע מאדנע, אומפריילעך און פריילעך, 
 ס׳קלאפט מיין הארץ, ס׳איז פארטומלט געווארן. 
 
 צי די כמארעס פארגאנע, שוין אפטמאל דערזען זיי, 
 ווי זכרונות פארביי אין מיין רעיון, 
 צי איך טרוים פון דער זון, וואס וועט באלד זיך באווייזן, 
 כאטש זי טוט זיך אין כמארעס פארטייען? 
 
 ווילט זיך מיר ניט בארירן די סודות־געפילן, 
 כ׳טו נאר טרוימען, זיך פרייען און דישען, 
 עפעס פרישלעך דערפיל איך, די פרישקייט מיך צויבערט 
 און דאס הארץ טוט מיך ציען צום פרישן. 
 