 נאך אכט יאר ווי א שטענדיקער מיטארבעטער ביים יידישן פארווערטס, וועט דער געהילף־רעדאקטאר און דיגיטאלישער מבין דזשארדין קוציק פארלאזן זיין שטעלע און זיך נעמען שטודירן אויף אדוואקאט אין דער אנגעזעענער יוריספרודענץ־שול, „קארדאזא‟ ביים ישיבה־אוניווערסיטעט. ער האפט זיך צו ספעציאליזירן אין די אמעריקאנער אימיגראציע־געזעצן. 
 דזשארדין, וואס איז געבוירן און דערצויגן געווארן אין פילאדעלפיע, האט שטודירט שפאניש און יודאיסטיק אין ראטגערס־אוניווערסיטעט, אין ניו־בראנזוויק, ניו־דזשערזי, און האט צוויי יאר געארבעט ביים יידישן ביכער־צענטער ווו ער האט אנגעפירט מיטן קלאנג־ארכיוו . 
 א דאנק זיין ארבעט האט מען דיגיטאליזירט אוידיאס פון כמעט אלע יידישע לעקציעס אין דער מאנטרעאלער יידישער פאלקס־ביבליאטעק. צווישן די גאסטרעדנער: חיים גראדע, אברהם סוצקעווער, חוה ראזענפארב, שמערקע קאטשערגינסקי, קאדיע מאלאדאווסקי און רחל קארן. 
 במשך פון די לעצטע זעקס יאר האט דזשארדין געהאלפן איבערפירן דעם פארווערטס אין א ריין דיגיטאלישן קולטור־זשורנאל, און דערביי דערמעגלעכט צוצוציען א סך ליבהאבער פון יידיש איבער דער וועלט. ער האט אויך אנגעפירט מיט „עונג שבת‟ — א וואכיקע פארווערטס־רובריק פון טשיקאווע יידישע יוטובס און אנדערע ווידעאס וואס ער האט געפונען דורך דער אינטערנעץ; צווישן זיי — א צאל נייע חסידישע לידער און ניי־רעקארדירטע לידער פון באקאנטע יידישע שרייבער. די יוטובס וואס ער האט געשטעלט האבן אפט צוגעצויגן די מערסטע באזוכער פון דער וואך, צוליב דעם וואס מע מוז נישט קענען יידיש כדי צו געניסן פון זיי. 
 ער האט אויך געשריבן א צאל ארטיקלען וועגן היינטיקע געשעענישן ווי למשל, וועגן דעם וואס מע האט צוגעגעבן דעם לימוד יידיש צו די שפראכן ביי „דואלינגא‟ און וועגן דער איבערזעצונג פון הארי פאטער אויף יידיש . 
 דזשארדין איז געווען א גוטער מיטארבעטער נישט בלויז ביים יידישן אפטייל פון פארווערטס, נאר אויך מיט די רעפארטערס פון די ארטיקלען אויף ענגליש ביים Forward ווי, למשל, אינעם ארטיקל וועגן דער פרומער יידישער קהילה אין דזשערזי־סיטי, גלייך נאך דער שיסעריי אין דעצעמבער 2019 . 
 דזשארדין וועט אונדז טאקע אויספעלן אבער מיר ווינטשן אים אל דאס גוטס אין דער נייער סטאדיע פון זיין לעבן, ווי א צוקונפטדיקער פארטיידיקער פון אימיגראנטן אין דער גאלדענער מדינה. זאל זיין מיטן רעכטן פוס! 
