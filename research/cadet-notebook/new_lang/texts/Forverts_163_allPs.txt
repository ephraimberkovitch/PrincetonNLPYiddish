 דאס ליד, „א סוכהלע א קליינע‟, באגרינדעט אויף א פאפולער ווערק פון אברהם רייזען, האט זיך במשך פון יארן פאקטיש פארוואנדלט אין א פאלקסליד, וואס עקסיסטירט, לויט ד״ר איציק גאטעסמאן, צום ווייניקסטן, אין דריי וואריאנטן. 
 דאכט זיך מיר, דער פארשפרייטער חסידישער נוסח האט זיך סטאביליזירט שוין אין די 1990ער יארן, ווען איך האב עס צום ערשטן מאל געהערט. זינט דעמאלט האב איך עס געהערט צענדליקער מאל אין חסידישע שטיבער און פרומע סוכות־אונטערנעמונגען. אויף וויפל איך געדענק, זענען די ווערטער אלע מאל געווען די זעלבע – אחוץ א פאר וואקלונגען אינעם גראמאטישן מין און פארשיידענע דיאלעקטישע הברות. ס׳איז אפילו אזוי, ווען עס זינגט עס א פרוי – חיה־ברכה רובין. 
 אט איז דער חסידישער נוסח פון ליד: 
 אברהם רייזען איז געווען אן עכטער פאלקספאעט, און דערצו גאר א פראדוקטיווער. דערפאר איז נישט קיין גרויסער חידוש, אז נאך אינטערעסאנטע גילגולים האט זיך זיין ליד אריינגעקייקלט אין דער חסידישער וועלט. 
 דאס ליד הייסט „אין סוכה‟; אין זיין ווערסיע טרעפן נישט קיין טראגישע געשעענישן. א ווינט האט נאר א בלאז געגעבן אין א סוכה, און דאס ליכטעלע האט דארט ווייטער רויק געברענט. 
 דער וואריאנט שיידט זיך ממשותדיק אונטער פונעם פארשפרייטן חסידישן נוסח. דער עולם האט צוגעגעבן עטלעכע קופלעטן. אין איר ווערסיע האט א מאן זיך „מיט צרות צונויפגעקלאפט‟ א סוכהלע. ביי נאכט, גלייך נאכן קידוש, האט א ווינט אריינגעבלאזן און פארלאשן די ליכט. זיין ווייב האט „מיט א גרויס געוויין, מיט א ביטער געשריי‟ געטעהנט, אז דער ווינט וועט באלד אין גאנצן צעווארפן זייער סוכהלע. בארויקט זי דער מאן און זאגט צו: „וויפל ווינטן ס׳וועלן ברומען, וויפל דורות ס׳וועלן קומען, דאס סוכהלע וועט אייביק שטיין‟. 
 די פאעטעסע ביילע שעכטער־גאטעסמאן, וואס איז נישט געווען קיין פרומע, זינגט דווקא זייער א טראדיציאנעלע ווערסיע . זי האט בכלל ליב געהאט עכט יידישלעכע מאטיוון. 
 ווי באקאנט, סימבאליזירט „סוכת דוד הנופלת‟ (דודס פאלנדיקע סוכה) סיי דעם אומרויקן מצב פון יידן אין גלות, סיי זייער פעיקייט איבערצולעבן וועלכע־ניט־איז צרות. אפילו די פיגור פון דער וויינענדיקער פרוי קאן מען אפטייטשן ווי דער ענין פון גלות־השכינה – הגם, מעגלעך, פארגיי איך דא צו ווייט אין מיין אינטערפרעטאציע. 
 לאמיר זיך איצט ווידער צוהערן צום חסידישן נוסח און באטראכטן זיינע ווערטער. קיין מאטיוו פון צרות און אומרויקייט איז נישטא. ס׳איז אויך נישטא קיין פרוי – אנשטאט איר, באווייזט זיך א טעכטערל! ס׳איז דורכאויס אפטימיסטיש און דידאקטיש. אזוי ווי אין רייזענס אריגינאל, האט דער ווינט קיין ליכט נישט פארלאשן. דער ווינט האט איבערגעשראקן דאס קינד, נאר דער טאטע האט איר מסביר געווען, אז ס׳איז נישטא וואס זיך צו זארגן. יא, זענען מיר שוין באלד 2,000 יאר אין גלות, און מיר לעבן ווייטער. 
 פערזענלעך, געפעלט מיר שעכטער־גאטעסמאנס סטיל א סך מער. פארגלייכט אליין און מאכט אייערע אויספירן. 
