 
 דער בלוטיקער שפאס: 45: א שיינע נאכט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פינף־און־פערציקסטע קאפיטל
    
 א שיינע נאכט
    
ארויסבאגלייטן די מומע טויבע מיט אירע טעכטער איז
געגאנגען בעטי, פארשטייט זיך מיט איר שטענדיקן קאוואליר, מיטן
קווארטיראנט. שרה אליין האט צוגעטראכט דאס דאזיקע
ארויסבאגלייטן. זי האט מורא געהאט, טאמער געפינט זיך די שוויגערין
באליידיקט. טויבע ראט זיך אפילו געשטעלט אקעגן:
    
― צו וואס? א דאנק! מיר וועלן אליין טרעפן... נאר עס האט
זיך איר ניט געהאלפן. בעטי איז שוין געווען אנגעטאן, דאס הייסט
זי האט ארויפגעווארפן אויף די פלייצעס א גרינגן שארף פון בלויז
פוליאר און א ווינק געגעבן צום קווארטיראנט, וועלכער איז שוין
געשטאנען גרייט צו גיין מיט זיי אן א היטל, ווי ער שטייט און
גייט. טויבע פאמיליאנט האט זיך נאך א ביסל געבראכן און
געקווענקלט, און אלע פינף זענען ארויסגעשווומען אויף דער גאס.
    
― אך, וואס פאר א נאכט! וואס פאר א הימל! ― רופן אויס
יונגווארג אלע אין איין קול און קוועלן אן פון דער נאכט.
    
― לכבוד דעם הייליקן יום־טוב און לכבוד דעם ערשטן סדר
האט דער אויבערשטער געשענקט זיין פאלק ישראל אזא ליבע נאכט, ―
זאגט טויבע מיטן טאן פון טייטש־חומש, און כאטש ס׳איז אין
דרויסן נישט אזוי ליכטיק, פונדעסטוועגן קאן מען זען איר פרום
צופרידן פנים און אירע פרומע פארשנורעוועטע ליפעלעך. טויבע
פאמיליאנט איז מיט איר ערב־יום־טובדיקן וויזיט, וואס זי האט
געמאכט צו איר ארעמער שוויגערין, גאנץ צופרידן. און זי מעג זיין
צופרידן. וויפל גוטע זאכן זי האט דא אויפגעטאן: אי מוסר
געזאגט, אי אלע נייעס איבערגעגעבן, אי איינגעלאדן אירע אייגענע
צו זיך אים פאל פון חלילה אן אומגליק. גאט מעג איר טאקע
העלפן. זי איז גענוג יוצא פאר אירע קרובים. אט האט זי ערשט נישט
לאנג אויף פסח צעשיקט געלט־בריוו אויף דער גאנצער וועלט: קיין
זאסלאוו און קיין דובנא און קיין סלאוויטע מעות חיטין, וועמען א
דרייערל און וועמען א פינפערל און וועמען א צענערל, די משפחה שאפירא
ניט צו פארזינדיקן איז קיין עין־הרע גרויס ...
    
אויך אירע טעכטער די מאמזעלן זענען צופרידן, וואס זיי
האבן פארבראכט א פריילעכע שעה מיט אזא אינטערעסאנטן
קאוואליר ווי דער מומע שרהס קווארטיראנט און געהאט א געלעגנהייט
ארויסבאווייזן זיך פאר אים מיט זייער קענטעניש און מיט זייער
באלעזנהייט, געשאטן מיט נעמען פון ביכער, וועלכע זיי האבן
געלעזן און וועלכע זיי האבן נאר געהערט. און ווייל ס׳איז היינט א
מאדע, אז יידישע בארישניעס קומען זיך צונויף, דארף מען רעדן פון
אנדרייעוון, פון ארציבאשעוון און פון אנדערע, האט מען די גאנצע
צייט נאר געהערט די נעמען: אנדרייעוו, ארציבאשעוו, אלעקסאנדר
בלאק, וואלערי בריוסאוו, אנדריי ביעלי ― די גאנצע גאלדענע פאן
פון דער רוסישער מאדערן־ליטעראטור. אזוי אז בעטי דער עזות־פנים
האט זיך נישט געקאנט איינהאלטן און האט אוועקגעגעבן אירע
„קוזינקעס״ א גאב: ווי זיצן עס ― האט זי געזאגט כלומרשט מיט א
געלעכטער און געמיינט האט זי עס ערנסט ― ווי זיצן עס אפ יידישע
טעכטער א גאנצן אויפדערנאכט און מע רעדט און מע רעדט פון
ביכער און פון שרייבערס און מע דערמאנט נישט איר זאלט זאגן
אויף א טשיקאוועס כאטש איין יידיש בוך, כאטש איין נאמען פון א
יידישן שרייבער, גלייך ווי מיר וואלטן ניט געהאט קיין אייגענע
ביכער מיט קיין אייגענע שריפטשטעלער? ווי שעמט מען זיך ניט? ...
און דער גוי )ראבינאוויטש־פאפאוו(, כאטש ער איז זיך מודה, אז אין
רער יידישער ליטעראטור איז ער ניט אזוי באהאוונט, פון דעסטוועגן
קאן ער נישט, ער זאל נישט מסכים זיין מיט בערטא דאווידאוונא, אז
בערטא דאווידאוונא איז גערעכט... און איטלעכס מאל, וואס ער
דערמאנט דעם נאמען „בערטא דאווידאוונא״, זעט מען ווי זייערע אויגן
באגעגענען זיך ― און פאמיליאנטס טעכטער פארשטייען דעם דאזיקן
קוק... אין די זאכן פרעגט ביי זיי ― זיי וועלן אייך זאגן אקוראט.
„ס׳א שידוך״... טראכטן זיך די דאזיקע מאמזעלן מיט א זיפץ און
קוקן זיך איבער צווישן זיך אן ווערטער און רעדן שוין נישט
מער פון ליטעראטור. זיי זענען אומבאקאנט אריבער אויף זייטיקע
זאכן, פליאטקעס און מעשיות, וואס הערט זיך אין שטאט, און איינע
פון זיי האט דערציילט די געשיכטע מיטן גענעראל און מיטן „קרבן
פסח״, פון וועלכן בעטי האט זיך צעלאכט אזוי שטארק, אז די
מוטער פון צווייטן צימער האט געמוזט א פרעג טאן: „וואס איז דארט?״
אויף איר קוקנדיק, האבן ביידע מאמזעלן אויך געלאכט,
באווייזנדיק אלע דריי זייערע שיינע ווייסע ציינדלעך. ניט געלאכט האט
נאר דער קווארטיראנט. און ניט נאר ניט געלאכט ― ער האט
אויסגעזען ווי א מענטש, וואס איז אין כעס אדער ער שעמט זיך, קאן ניט
הערן ווי מע בארעדט זיינעם אן אייגענעם. ער האט נישט געוואלט
גלויבן. ער האט אלץ געטענהט, אז עס קאן ניט זיין. „אדער דער
גענעראל איז קיין גענעראל, אדער די גאנצע מעשה איז אן
אויסגעטראכטע״... אזוי האט געטענהט ראבינאוויטש גאנץ ערנסט. און וואס
מער ערנסט ער האט גערעדט, מער האט געלאכט בעטי. און אך!
ווי עס האבן איר מקנא געווען אירע שוועסטערקינדערלעך, די
מאמזעלן פאמיליאנט! ... גייענדיק מיט זייער פרומע רייכע מוטער אהיים
אין דער דאזיקער נאכט, מוזן זיי זיך מודה זיין פאר זיך אליין, אז
זייער ארעמע קוזינקע בעטי לעבט זיך א סך בעסער און א סך פרייער
און א סך פריילעכער ווי זיי. וואס האבן זיי פון זייער רייכקייט, אז
מע לאזט זיי ניט א קאפ אויפהייבן, א הויך ווארט אויסרעדן?... און
נישט ווילנדיק רייסט זיך ארויס ביי זיי א טיפער זיפץ פונעם
הארצן אין דער דאזיקער נאכט. ווער ווייס, אפשר זענען זיי איר מקנא
גאר אויף אן אנדער זאך ― אויפן חתן? און אז דאס איז א חתן ― אין
דעם איז שוין קיין ספק נישט. פארלאזט זיך שוין אויף זיי. אויף דעם
איז זייער מבינות העכער פון אלעמען. עס איז גענוג, דאכט זיך, איין
קוק אויף דעם גליקלעכן פארל אין די אויגן אריין, כאטשבי אפילו
דא אויף דער שיין פון די שטערן אין דער דאזיקער שיינער נאכט,
מע זאל לייענען ווי פון א בוך, ווו עס האלט ביי זיי אין זייער
ראמאן... ― למאי זאלסטו גייען אזוי ווייט, בערטעטשקע? ס׳איז קילבלעך
אין דרויסן און דו גייסט נאקעט, ― זאגט צו בעטין די מומע טויבע
און מיינען מיינט זי גאר דעם קווארטיראנט, וואס אין דרויסן, און
זי געזעגנט זיך מיט זיי גאר פריינדלעך. דערזען, אז יענע זענען
שוין אוועק און זי איז געבליבן דא אליין מיט אירע טעכטער, טוט
די פרומע טויבע אויף א מינוט א גאס אויס א גאנצן טאפ מיט
לשון־הרע אויף דער האלב־נאקעטער בעטין און אויפן קווארטיראנט, וואס
גייט אן א היטל אין דרויסן, און מער פון אלע אויף איר
שוויגערין, וואס האט פארגעסן, אז איר מאן דוד איז א שאפירא, פון די
אמתע... פון די סלאוויטער שאפיראס!... ― אי, מאמע! מיר האבן דאס
שוין געהערט פון דיר פינף און זיבעציק טויזנט מאל! ― האקן איר
אפ די טעכטער די מאמזעלן און קוקן זיך ארום צוריק אויף זייער
גליקלעכער קוזינקע בעטי, ווי זי גייט עס האנט ביי האנט מיט דעם
בראוון פריילעכן סטודענט אין דער דאזיקער שיינער יום־טובדיקער
נאכט, אין דער דאזיקער ערשטער נאכט פון פסח...
    
יום־טובדיק און שיין איז געווען די דאזיקע ערשטע נאכט פון
פסח אן א שיעור און אן אן ערך. מיט הונדערטער טויזנטער
אויגן־שטערן האט זי אראפגעקוקט אראפ און באגאסן מיט איר טונקל־בלויער נאכט־שיין די יונגע גליקלעכע פנימער פונעם יונגן גליקלעכן
פארל, וואס זענען געגאנגען דא האנט ביי האנט געציילטע טריט,
פאמעלעכן, א פנים ס׳זאל מער, וואס מער, זיך ציען זייער זיין דא
אינאיינעם איינס נעבן דאס אנדערע. אצינד איז שוין געקומען די
צייט ― ער פילט, אז איצט איז די רעכטע צייט ― ער זאל איר איין
מאל פאר אלע מאל אויפדעקן זיין הארץ, אויסזאגן איר דעם
גאנצן אמת. ביז וואנען איז דער שיעור? גאט אליין האט ווי באשאפן
די דאזיקע נאכט, די דאזיקע שיינע יום־טובדיקע נאכט, אז דאס הארץ,
וואס איז פול, זאל זיך אויסגיסן, און אלעס, וואס האט זיך
אנגעקליבן אויף דער נשמה, זאל ארויסגעזאגט ווערן. אלעס, אלעס מוז
ארויסגעזאגט ווערן. אלעס פונעם אנהייב ביזן סוף. אלעס וועט ער
איר דערציילן: ווי אזוי עס האט זיך אנגעהויבן ביי אים מיט א
שפאס און ווי אזוי עס האט זיך פונעם שפאס אויסגעלאזט אן ערנסט.
און ווי אזוי ער האט געמיינט פריער, אז ער וועט זי קאנען בויגן
צו זיך, איצט איז ער גרייט זיך בויגן צו איר, ווארעם עס איז גאר
ניטא אזא זאך אויף דער וועלט, וואס ער זאל ניט קאנען טאן צוליב
דעם, אז זי זאל זיין זיינע... און אז מע וויל, האט ער טיילווייז
זי שוין צוגעגרייט דערצו. זי איז די איינציקע, וועלכער ער האט זיך
מודה געווען, אז די גאנצע געשיכטע מיט דער מומע די מיליאנערשע,
איז נישט מער ווי א שפאס, וואס מוז שוין פארבלייבן ווי אן אמת,
ביז א צייט... זי איז די איינציקע, וועלכער ער האט פארטרויט, אז
ער האט א פאטער, וואס האט אים ליב, נאר ער איז „ניט
איינפארשטאנען מיט אים אין א סך זאכן״ ... אז ער האט א שוועסטער,
זייער א פרומע שוועסטער, וואס הייסט וויערא און וואס ער האט זי
ליב און וואס איז גרייט איר לעבן אוועקצוגעבן פאר אים יעדע
מינוט, און דאך וועט ער  מ ו ז ן  איבעררייסן מיט זיי ביידע, ווייל
ד ע ר  ש ר י ט , וו א ס ע ר  וו ע ט  וו א ר ש יי נ ל ע ך  מ ו ז ן  מ א כ ן ,
וו ע ט ז יי ן פ א ר ז יי א  ט וי ט ־ ק ל א פ ...
    
וואס דאס אין פאר א „שריט״ האט ער איר נאך נישט
געקאנט זאגן. נאר זי האט זיך עס אליין אויסגעטייטשט, לויט איר
פארשטאנד, גאנץ לייכט, ווי יעדער איינציקער אויף איר ארט וואלט
דאס אויסגעטייטשט, ― און מע קאן ניט זאגן, אז די דאזיקע ווערטער
זאלן איר זיין שטארק איינגענעמען. איר האט נישט געשמעקט די
מלחמה, וואס ער וועט דארפן האלטן מיט זיין פאטער. ווער זאל
דאס זיין? וואס פאר א מענטש איז ער? און ווי קומט צו אים א
פרומע שוועסטער?... זי האט זיך פארגעשטעלט, אז זי קען אים, דעם
פאטער זיינעם, גלייך ווי זי האט אים שוין נישט איין מאל
געזען: א ייד א בורזשוי, אן אויפגעקומענער גביר, וואס האלט זיך פאר
א אריסטאקראט, און בכדי ער זאל זיך נישט איבערנעמען מיט זיין
„אריסטאקראטיזם״, האט אים בעטי ניט איין מאל געגעבן
אנצוהערעניש, אז זי איז פונקט דער היפוך פון איר מוטער. אויף וויפל איר
מוטער פאלט כורעים פאר א נגיד און פארגעטערט מיליאנערן, אויף
אזוי פיל, אויב ניט מער נאך, האט זי, בעטי, פיינט אט די
„סוביעקטן״, ווי א כשרער ייד האט פיינט חזיר ...
    
― וואס האט איר צו זיי? ― פרעגט ביי איר ראבינאוויטש,
וואס האט ליב זיך רייצן מיט איר, זען אירע שיינע ווייסע
ציינדלעך.
    
― האבן האב איך צו זיי גארנישט, ― ענטפערט אים בעטי ―
נאר איך האב זיי פיינט. אנקוקן קאן איך נישט אט די יידישע
געלט־אריסטאקראטן מיט די גראבע בייכלעך, מיט די געקנייטשטע קארקעס
און מיט די איבערגעזעטיקטע ליפן און מיט די אויסגעלאשענע אויגן.
    
― אריינפאלן צו אייך אין אייערע שארפע ציינדלעך איז
געפערלעך! ― זאגט איר ראבינאוויטש מיט א געלעכטער און קאן זיך
אן איר זאט ניט אנקוקן.
    
― זאל אייך גאט היטן! ― מאכט צו אים בעטי, אפילו אויך
מיט א געלעכטער, נאר עס הערט זיך א פארדראס אין איר קול...
    
― אדרבה ― זאגט איר ראבינאוויטש ― איך וואלט עס געוואלט
פרווון.
    
― פרוווט ניט, איר וועט חרטה האבן. צו שארפע ציין!
    
אקוראט ביי די ווערטער קומט אן שרה )שרה קומט תמיד
אקוראט(. האט זי מורא, ס׳זאל חלילה ניט ארויס עפעס א קריג
צווישן די „קינדער״. וויל זי צערייבן דעם שמועס און רופט זיך אן
צום קווארטיראנט:
    
― ווייס איך, וואס הערט איר זי, וואס זי וועט אייך זאגן?
איר קענט זי ניט? ― זי איז דאך א שאפירא! ...
    
פון דעמאלט ביז איצט איז אוועקגעגאנגען א ביסל צייט און
זיי פילן זיך וואס א טאג אלץ גערעגטער און גערעגטער. און איצט,
אין דער דאזיקער שיינער נאכט, געבליבן מיט איר אליין, נאכדעם
ווי טויבע פאמיליאנט מוט אירע טעכטער זענען שוין אזוי ווייט, און
קיינער זעט זיי ניט, און זיי נייען האנט ביי האנט אלע מאל
שטילער און שטילער, באגעגענען זיך זייערע אויגן אויף דער שיין פון
די שטערן און צוזאמען מיט זייערע אויגן ― זיי ווייסן אליין ניט,
ווי אזוי דאס איז געשען ― באגעגענען זיך אויך זייערע ליפן - דאס
ערשטע מאל אין דער גאנצער צייט פון זייער פריינדשאפט. און נאך
א מאל באגעגענען זיך זייערע אויגן און ביידע צעלאכן זיי זיך. נאר
פלוצעם רייסט זיך ארויס ביי אים איר האנט, און זי לאזט זיך
לויפן, און ער נאך איר, און ביידע קומען זיי אריין אין שטוב מיט
פאררויטלטע פנימער און די אויגן ביי זיי גלאנצן מאדנע. שרה
זעט זייערע פאררויטלטע פנימער מיט זייערע מאדנע
גלאנצנדיקע אויגן, און זי רופט זיך אן צו זיי גלאט אזוי אין, דער וועלט
אריין:
    
― עפעס א שיינע נאכט אין דרויסן?
    
און זיי ביידע ענטפערן איר גלאט אזוי אין דער וועלט אריין:
    
― א שיינע נאכט, ― א געטלעכע נאכט!...
    
 דאס זעקס־און־פערציקסטע קאפיטל
    
 ״פ ע ק ל ע ך״.
    
טאמער איז קארג, וואס יעדער ייד האט זיך זיין אייגן
פעקל: דאגות־פרנסה, פראוואזשיטעלסטווע, פראצענט־נארמע ביי קינדער
לערנען וכדומה נאך אזעלכע הנחות און פריווילעגיעס, וואס נאר א ייד
קאן דערצו זוכה זיין, האט גאט ברוך־הוא באוויליקט די יידן פון
דער געבענטשטער שטאט, ווו עס קומט פאר אונדזער
אויסערגעוויינלעכע געשיכטע, מיט גאר א באזונדער פעקל, א מין כל־ישראל־פעקל,
מיטן נאמען שטשיגירינסקי.
    
די יידן, וואס זענען שוין געוווינט געווארן צו צרות און
געפרוווט געווארן ניט דאס ערשטע מאל אין אזעלכע בילבולים נאך
פון פארצייטן, און דערצו איז מען נאך שטענדיק פארטראגן און
פארהאוועט אין בילכערע נעענטערע דאגות, האבן דאס אלצדינג
אויסגעהערט און צוגעזען און פון איין טאג צום אנדערן ווי פארגעסן.
    
ערשט אז ס׳איז געקומען פסח, דער ליבער גוטער יום־טוב פסח, און
יידן האבן ארויסגעטראגן דעם חמץ, אראפגעווארפן פון זיך די
שווערע וואכעדיקע ווינטערדיקע מלבושים, אנגעטאן זיך אלע ניי און
אלע יום־טובדיק, און צונויפגענומען זיך אלע אין שול אריין, האט
מען זיך דארט אנגעהערט נייעס פונעם „פעקל״, אזוי פיל נייעס אז
ס׳איז אלעמען פארקילט געווארן אינווייניק און ס׳איז זיי פארשטערט
געווארן דער יום־טוב.
    
דאס הייסט, געקומען איז מען אין שול אריין נישט הערן
נייעס, נאר דאוונען, און עס קאן זייער געמאלט זיין, אז תיכף נאכן
דאוונען וואלט מען זיך ווי אלע מאל געווונטשן איינער דעם אנדערן
א גוט יום־טוב און ווי אלע מאל זיך צעגאנגען אהיים, איטלעכער צו
 
 