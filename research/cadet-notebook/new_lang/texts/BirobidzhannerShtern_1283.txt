
 אינטערוויו מיט מעכל וועקס, א מחבר פון ״Born to Kvetch״ און אנדערע ביכער, געווידמעט מאמע־לשון 
 ניקאליי באראדולין, ניו־יארק 
 מ עכ ל (מייקל) וועקס, אדער וועקסל (ווי איך רוף אים פריינדלעך) איז איינער פון די וויכטיקסטע און טשיקאווסטע יידישיסטן היינט צו טאג. ער טראגט אין זיין קלוגן, שארפן קאפ די טיף איינגעווארצלטע טראדיציעס פון בקבלהדיקע רעליגיעזע יידן און איז אינטים באקאנט מיט דער וועלטלעכער אייראפעישער און אמעריקאנער ליטעראטור, קולטור און פאפ־קולטור, וואס ער מישט זיי אלע צונויף און ניצט קינסטלעריש אין זיין ווונדערלעכער שאפערישקייט. איך האב זיך באקענט מיט מייקל וועקסן מיט 20 יאר צוריק ביים ״קלעזקאנאדא״ און זינט דעמאלט בין איך זיין אמתער און שטענדיקער פארערער. ער רעדט היימיש פויליש יידיש, וואס איז א מחיה צו הערן. מייקל האט ברייטהארציק דערלויבט אים אינטערוויוירן. 
 נ. ב.: טייערער וועקסל, קענסט דערציילן וועגן דער סביבה, אין וועלכער דו ביסט אויפגעוואקסן? 
 מ. וו.: עס פרייט מיר זייער צו געבן דעם אינטערוויו, און כ׳וויל באטאנען, אז ס׳איז יא מיט וועמען צו רעדן אויף יידיש לעצטנס. דער מצב האט זיך געביטן, ווייל מיט צענדליקער &nbsp; יאר צוריק האט מען געדארפט זוכן מיט ליכט סטודענטן, וואס זאלן זיך לערנען יידיש. 
 מיין זיידע האט געהאט א פעטער אדער א קוזין אין קאנאדע. ער האט געהאט א קראם און אריבערגעבראכט די גאנצע משפחה. איך בין געבוירן געווארן און אויפגעוואקסן אין א קליין שטעטעלע אין מערב־קאנאדע, וואס הייסט לעטברידזש, אלבערטא, מיט 140 מייל דרום פון קאלגערי, לעבן דעם גרענעץ מיט מאנטאנא. מיינע עלטערן זיינען געקומען פון פוילן, ביידע פון ווארשע, און מען האט גערעדט אין שטוב ווארשעווער יידיש. זיי זיינען געווען שטארק פרום. ס׳איז געווען א כמו־חסידיש שטוב. מיר זיינען אגב געווען די איינציקע יידישע משפחה פון אזא מין אין גאנץ לעטברידזש, וואס איז דעמאלט געווען א קליינע שטאט מיט אפשר 20,000 מענטשן און מיט א יידישער קהילה פון אן ערך 90 משפחות – 90 טליתים, ווי מיר פלעגן זאגן. האבן מיר געהאט א שול מיט א מיקווה און אזוי ווייטער. ס׳זיינען געווען א פאר בלאקן דאונטאון, וואס האבן פארמאגט נאר יידישע קראמען, און כמעט אלע יידן האבן זיך באטייליקט אין אט די געשעפטן. 
 מיין טאטע איז געווען אן אוראייניקל פונעם סטריקאווער רבין, וואס ער איז געווען א תלמיד פונעם בארימטן קאצקער רבין. ווען איר וואלט א מאל א קוק געטאן אין זישע לאנדויס (דער באוווטער יידישער פאעט, מיטגרינגער פון דער פאעטישער באוועגונג ״די יונגע״) פאעזיע, וואלט איר געפונען ביי אים א ליד ״דער סטריקאווער״. דער רבי ר׳ וועלוועלע סטריקאווער איז געווען זיין זיידע. מיין זיידע איז אויך געווען אן אייניקל פונעם סטריקאווער רבין און איז געווען א גליד־שוועסטערקינד מיט זישע לאנדוי. 
 איז אין דער היים האט מען גערעדט יידיש און איך האב אויך געדארפט רעדן יידיש מיטן זיידן, וואס האט געוווינט ביי אונדז. ער האט זיך געהאלטן פאר א גרויסן קענער פון דער ענגלישער שפראך, נאר קיינער האט אים ניט געקענט פארשטיין. דערפאר האבן מיר געהאט אן ערנסטע סיבה רעדן אין שטוב יידיש. ער איז אויך געווען מיין בייבי־סיטער (קינדהיטער). איך האב פארבראכט גאנצענע טעג נאך אנאנד מיטן זיידן, וואס איז דעמאלט געווען א מאן אין די העכערע 60קער, געבוירן אין 1891. ער האט געהאט חברים, וואס האבן דעמאלט אויך ניט געארבעט און זיי פלעגן זיך ארומזיצן גאנצע טעג און קיבעצן, וויצלען זיך און צעקריגן זיך, נאכמאכן זייערע מלמדים און אנדערע דערוואקסענע פון זייער קינדהייט אין דער אלטער היים אין פוילן. זיי זיינען אלע געווען פון פוילן. און זיי פלעגן רעדן א געשמאק יידיש, וואס איך האב איינגעזאפט פון זיי. 
 חוץ דעם וואס איך פלעג ניצן יידיש כמעט יעדן טאג און האב זיך געלערנט אין ישיבות, ווו מען האט גערעדט אויף יידיש, האב איך זיך מיט דער שפראך ניט פאראינטערעסירט ביז יארן שפעטער. 
 &nbsp; דאס איז געווען א וויכטיקער טייל פון טאג־טעגלעכן לעבן, אבער קיין שום אנונג וועגן דער סעקולערער יידישער קולטור האב איך דעמאלט ניט געהאט. שפעטער זיינען 
 מעכל וועקס און אנע ראזענפעלד 
 מיר אריבער קיין קאלגערי, וואס איז געווען א גרעסערע שטאט מיט א גרעסערער יידישער קהילה. איז געווען דארטן א ״פרץ־פאלקשול״, ווו מען האט געלערנט יידיש. איך האב מיט די מענטשן כמעט גארניט קיין שייכות ניט געהאט. מען האט געלייענט די צייטונגען אין שטוב, אפילו דעם ״פארווערטס״, אבער אחוץ דעם האב איך קיין קאנטאקט ניט געהאט מיט דער סעקולערער יידישער וועלט. שפעטער האט מען מיך געשיקט קיין טאראנטא לערנען זיך אין ישיבה. 
 ווען איך האב שטודירט אין אוניווערסיטעט די מיטל־עלטערישע ליטעראטור, דער עיקר אלט און מיטל־ענגלישע, ווי אויך אלט־נארדישע, אלט־איסלענדישע, האב איך באמערקט, אז אט די שפראכן פארמאגן א סך ווערטער, וואס זיינען ענלעך צו יידיש. האב איך פארשטאנען, אז יידיש, זשארגאן, וואס מיר פלעגן רעדן אין הויז און ישיבה, איז אויך א גערמאנישע שפראך. און די כללים, וואס זיינען חל אויף גערמאנישע שפראכן, זיינען אויך חל אויף יידיש. איך האב אנגעהויבן ביסלעכווייז זיך פארטיפן אין דער אלגעמיינער יידישער קולטור און אין דער וועלטלעכער יידישער ליטעראטור. ווען איך האב געענדיקט די גראדויר־שול, זיינען קיין שטעלעס צו לערנען די אלט־ענגלישע ליטעראטור אין גאנצן ניט געווען. איך האב געזוכט און געזוכט, ווייל איך האב געדארפט ציען פון עפעס חיונה, פרנסה. איז מיר איינגעפאלן, אז אפשר קען מיר יידיש ארויסהעלפן, ווייל כ׳האב געזען א באשיידענעם אויפלעב פון אינטערעס אין דער יידישער שפראך און ליטעראטור – &nbsp; די געביטן, וואס ווען איך בין געווען א ישיבה־בחור אין די 60קער און 70קער יארן, האט מען זיך פאר זיי פארשעמט. מען האט זיך ניט שטאלצירט מיט דעם, מען האט דאס פארשוויגן. יידיש איז געווען א סימן אדער פון עקסטרעמער פרומקייט, אדער פון שארית־הפליטה, אדער סתם אימיגראנטן. מען וואלט ניט געווען קיין פולקומער קאנאדער, אויב מען וואלט גערעדט נאך אלץ יידיש. 
 נ. ב.: ווי אזוי פאפוליאריזיסטו יידיש? 
 מ. וו.: עס טוט מיר א טיאך אין הארצן, אז ס׳זיינען איצט זייער ווייניק מענטשן ווי איך, מיישקע אלפערט, איציק גאטעסמאן, דזשאש וואלעצקי און נאך א פאר. מיר זיינען דער לעצטער דור, וואס האט זיך אויסגעלערענט יידיש ביי מענטשן, וואס האבן אויסלגעלעבט שיינע עטלעכע יאר כמעט אין גאנצן אויף יידיש אין א וועלט, א סביבה, וואס האט אריינגענומען יידן פון כל־המינם: לינקע, רעכטע, פרומע, פרייע און אזוי ווייטער. איך האב מורא, אז עס וועט אוועקגיין די טאג־טעגלעכע יידישע שפראך, וואס מיט איר האבן מענטשן געלעבט דאס גאנצע לעבן. מען פארלירט דעם טעם פון דער שפראך. ווען מען האט נאר קלאסיקער, האט מען לאטיין, האט מען אלטגריכיש. 
 איך בין מיר פאראינטערעסירט אין אידיאמען, שמועסדיקע אויסדרוקן, ווייל עס טרעפט זיך אפט, אז מען קען גוט דעם אידיאם, מע פארשטייט אים, אבער מע ווייסט ניט פון וואנען עס נעמט זיך, ווייל מען איז ניט באקאנט מיטן טראדיציאנעלן יידישן שטייגער לעבן. מאקס וויינרייך האט באטיטלט דאס דריטע קאפיטל פון זיין געשיכטע פון דער יידישער שפראך ״דאס לשון פון דרך השס״ (דרך השס – דער וועג פון דער גמרא). ווען מען האט ניט קיין געהעריקן חינוך (בילדונג), קען מען ניט פולשטענדיק פארשטיין די סובטילקייט פון דער אידיאמאטישער שפראך. פארנדיק ארום דער וועלט, וויל איך באקענען יידן און סתם מענטשן מיט דער יידישער טראדיציע הינטער דעם וועלטלעכן פאדערגרונט, מיט די טיפע יידישע ווארצלען פון מאמע־לשון, כדי זיי זאלן געווויר ווערן, ווי אזוי יידיש איז טאקע א יידישע שפראך. איך האב געשריבן וועגן דעם צוויי ביכער: ״Born to Kvetch״ און ״Just Say Nu״ און איך האף, אז דאס וועט צוציען מער מענטשן אפצושאצן דאס מאמע־לשון. איך האב אויך אנגעשריבן א בוך וועגן דער יידישער עטיק מיט א פעפערדיקן טיטל 
 ״(How to be a mentsh (and not a Shmuck״ 
 און לעצטנס –&nbsp; א בוך וועגן דעם יידישן עסן ״Rhapsody in Schmaltz״. איך האב אויך ארויסגעגעבן א פאר ראמאנען אויף ענגליש און איבערגעזעצט א פאר ראמאנען פון יידיש אויף ענגליש. 
 
 נ\. ב.: איך בין נייגעריק צו וויסן, אויב די חסידים האבן אן אינטערעס צו דיינע ביכער? 
 מ. וו.: יא און ניין. איך האב געהערט פון עטלעכע חסידים, אז זיי פאלט ניט איין, אז איך בין אויך געווען א מאל א חסיד. איך זע ניט אויס ווי א פרומער ייד. איך געדענק א טעלעפאן־שמועס מיט א חסיד פון אן עכט חסידיש שטעטל לעבן מאנטרעאל, וואס האט מיר געזאגט, אז ער האט געלייענט מיין בוך ״Born to Kvetch״ און האט א סך הנאה געהאט און עס פרייט אים, אז איך קען גוט דאס לשון, אבער סוף־כל־סוף האט ער מודה געווען, אז ער האט דאס בוך ניט געלייענט, ווייל ס׳איז שווער פאר אים צו לייענען ענגליש. האט ער געקויפט דאס אודיא־בוך און זיך צוגעהערט צום גאנצן ווערק. כ׳זאל זאגן, אז ס׳איז דא א ביסל אינטערעס צווישן חסידים, אבער אין אלגעמיין זיינען זיי ניט באגייסטערט פון מיין שרייבן. 
 נ\. ב.: ווי אזוי גרייסטו דיינע הצלחהדיקע פראגראמען? 
 מ\. וו.: עס ווענדט זיך אין וואס פאר א ווארשטאט אדער פראגראם דאס איז און אויף וועלכער מדרגה. למשל, פארן ווארשטאט ״ווי אזוי צו דערציילן יידישע מעשיות״ האב איך צוגעגרייט עטלעכע מוסטערן פון קורצע יידישע דערציילונגען פון אלערליי סארטן און געלערנט, ווי אזוי מען פארכאפט דעם עולם, נעמט אים אויס. מיט ווארשטאטן, וואס האבן צו טאן מיט שפראך, איז אנדערש, ווייל געוויינטלעך טו איך דאס אויף ענגליש, כדי צוציען מער מענטשן. 
 מעכל וועקס און טעא ביקעל 
 נ. ב.: וואס מיינסטו וועגן דער צוקונפט פון יידיש? ווי אזוי קען מען פארזיכערן די סטאבילע צוקונפט פאר די נייע דורות? 
 מ. וו.: ס׳איז זייער שווער פארויסצוזען, וואס וועט פארקומען אין דער צוקונפט. מיט דרייסיק יאר צוריק, אויב מע וואלט מיר געזאגט, אז די היינטיקע היים פון יידיש וועט זיין אוניווערסיטעטן, וואלט איך געמיינט, אז מען איז מטורף געווארן אין גאנצן. ס׳האט ניט אויסגעזען מעגלעך. איך בין ניט געווען גערעכט, זאל איך זיך מודה זיין. פרץ האט אמאל אויסגעדריקט אזוי די פראגע: ס׳איז ניט גענוג ריידן יידיש, מע דארף האבן וואס צו זאגן. צו זאגן אויף אזא אופן, וואס מע קען אויסדריקן נאר אויף דער שפראך. און דא ליגט דער הונט באגראבן. איך ווייס אליין ניט, וואס עס איז די צוקונפט פאר יידיש. ווען יידיש איז געווען מער פארשפרייט, האבן מיר געהאט א סך יידישע ראמאנען, משפחה־סאגעס און אין יעדן ראמאן איז איין קינד געווען א בונדיסט, און איין – &nbsp; א סאציאליסט, און נאך איין – &nbsp; א קאמוניסט, און דער פערטער – א ציוניסט, וואס וויל פארן קיין ארץ־ישראל, אבער זיי האבן אלע געוווינט אין איין הויז און גערעדט מיט זיך. היינט רעדן מיר נאר מיט מענטשן, וואס זיינען ענלעך צו אונדז. איך מיין, אז קיין ״לינגווא פראנקא״ פאר יידן וועט מאמע־לשון ניט ווערן. די ראלע האט איבערגענומען ענגליש. קען זיין, אז יידן וועלן שאפן א נייע שפראך, באזירט אויף ענגליש, אזוי ווי יידיש איז באזירט אויף דייטש. יידיש היינט איז וויכטיק צו פארשטיין דעם עבר, אבער ס׳איז זייער שווער צו געפינען אן עכטע סיבה צו רעדן יידיש טאג־טעגלעך, ווען מען רעדט שוין א סך בעסער אן אנדער שפראך. 
 נ. ב.: טייערער וועקלס, א הארציקן דאנק פארן אינטערעסאנטן און באלערנדיקן אינטערוויו. מיר ווינטשן דיר א סך דערפאלגן אין דיין שאפערישער ארבעט. 
 בילדער – פונעם פערזענלעכן ארכיוו פון מעכל וועקס 
 