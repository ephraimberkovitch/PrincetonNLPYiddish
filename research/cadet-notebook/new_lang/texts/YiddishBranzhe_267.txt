

די נאכט ליגט מיר אויף די הענט 



 by באריס סאנדלער 
August 1, 2019August 1, 2019 Filed under:
לידער 


שלום בערגער
שולדיק
דער שכנישער פויגל
שטעכט מיך מיטן אייגל:
כ׳בין דאכט זיך חוטא־בעגל.
די נאכט ליגט מיר אויף די הענט
די נאכט ליגט מיר אויף די הענט און זינגט.
צייט שלאפן גיין, בלוט־און־פלייש.
צייט צומאכן דעם געדאנקען־געשעפט.
זיי נאר. זיי.
די קאלדרע
איז א צודעק
פאר דיין קאכעדיקער פושקע.
שטיל זיי.
מיין נאמען בייט זיך איבער נאכט.
אויפגעשטאנען, אין שפיגל
איז מיין געזיכט א ליידיקער נול.
זיסער נול,
עוועריטינג־בייגל,
קייקל־צו צו מיינע טרוימען
און בעט זיי לייגן זיך ווי הינט.
איך וועל זיי גלעטן און גלעטן.
אן עיגול
 די וועלט האט מען צענומען און צונויפגעשטעלט
לויט אן אנדערן נוסח, בשעת דו שלאפסט.
פארריכט די לעכער, אנגעפילט וואס ס׳פעלט,
אפגעפארבט פילקאליריק און באנייט די שטאף.
דו שטייסט אויף אבער ווי חוני המעגל:
איז דאס חברותא, צי גאר דאס צווייטע?
דו פרוווסט אנצייכענען אן עיגול. ארויס זיגזאגל.
דו ביסט וואך צו בלאנדזשעניש און ווייטיק.
נעמסט, ווי אין אלטן פילם, א נייעסבלאט
באשטעטיקן אז אלץ ביים אלטן בלייבט.
כנראה ביסט מיט פאקט אויס פאני־בראט
און דו זעסט נאר עלטער, יארלאז, אויפן לייב.
די וועלט האט זיך געביטן מיט א שינוי
ווי פאבריק געפירט בלויז פון מאשינען.
בלויז נימשל
איך רייס אראפ דעם דענקמאל וואס מיר האבן געבויט
און דרינג אריין אין דעם קרייזל ליבשאפט וואס איר האט בטעות געטרויט
בשעת מיר רעדן נישט און רירן זיך נישט אן פאר די הענט
און אלץ איז אין יענעם, נישט אין זיך אליין געווענדט
שיכט אויף שיכט
פארלירט דאס טאג זיין ליכט
און בלייבט ווי א לעבן אן שכל
א טויט וואס קיינער איז אים נישט מוחל.
אזוי: די שטערן, די לבנה, די אלטע העלדן
ווארטן אויף דיר, זיי זאלן דיר עפעס מעלדן:
ביסט גרייט? דעם סוד וועל איך נישט אויסזאגן.
תפילה
אמהות, אבות,
פעטערס, מומעס
איך בין שוין א מבין
אויף מיינע פגימות!
איך פרעג אייך ווער
קען מתקן זיין.
איידער איך וועל
א זקן זיין.

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
קאטאפאלק 

Next Post
דער סטייסי־ענין 



