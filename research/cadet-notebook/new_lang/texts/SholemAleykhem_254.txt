 
 דראמאטישע שריפטן: מענטשן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
פוס! (ביידע דינסטן לאזן זיך צו דער טיר, באגעגענען זיך מיט רב שלום
שדכן, צעבוצקען זיך מיט די נעז).
    
ר ב  ש ל ו ם  ש ד כ ן: ביז עפעס וואס, קאן מען דא כאפן
צווישן יא און ניין א פאר פעטש קאן מען... א שטוב פון גאלע משוגעים,
כ׳לעבן... זיי דארפן אלע א דאקטער דארפן זיי... ווי אין לעבן אריין
א דאקטער!
    
 פ א ר ה א נ ג.
    
 געשריבן אין יאר 1887.
    
 מ ע נ ס ש ן
    
 א טעאטער־שטיק אין איין אקט
    
 די פארשוינען:
  
ד נ י א ל, אן אלטער הויז־דינער, אן עקאנאם און אן אויפזעער אף די „מענטשן״
    
אין הויף. א בחור שוין אין די יארן, וואס וויל אויסזען יונג. טראגט א רויטע
    
וועסט מיט מעשענע קנעפלעך, קעסטלדיקע הויזן, א גרינעם שניפט. האלט זיך
    
גרויס און רעדט שטרענג מיט קלענערע פון זיך; מיט גרעסערע ווערט ער קליין,
    
רעדט ווייך.
ה ע ר ץ, אן עלעגאנטער משרת. טראגט א פראק, א ווייסע וועסט, שיינע וואנצן.
ר י ק ל, א קעכן. טראגט א ווייסן פארטעך, א ווייסן שלייער. א פריילעכע נשמה.
פ י ש ל, איר מאן דינט אין צווייטן הויף. א פארזארגטער נפש.
ל י ז א, א שטוב־מיידל, וואס מע האט נארוואס אפגעשאפט.
ר ע וו ע ט ש ק ע, א שטוב־מיידל, וואס מע האט נארוואס צוגענומען.
פ א נ י ט ש ק ע, א שטוב־מיידל, וואס מע האט שוין לאנג אפגעזאגט.
ר ב  ס ע נ ד ע ר, א מלמד א באוואקסענער ווי א חיה. רעוועטשקעס פאטער.
י ו כ ב ד, זיין ווייב. רעוועטשקעס מוטער.
מ א ד א ם ג א ל ד, אן אויפגעקומענע נגידית. מ׳זאגט ― א מיליאנערשע.
    
 די האנדלונג שפילט זיך אפ בא די נגידים אין אונטערשטן שטאק.
    
 אין אונדזערע צייטן.
    
 א גרויסארטיקע קיך. א ווייסע פליטע מיט מעשענע רערן און גלאנצנדיקע
    
גאלקעס. אלע זאכן און כלים פון א רייכער קיך: ריין, ווייס און זויבער. דער
    
אויוון רעכטס, מיטן פנים צום פובליקום. ― לינקס, איז וואנט, טרעפ ארויף
    
אפן צווייטן שטאק. ― צווישן די טרעפ און צווישן דער ראמפע בילדעט זיך
    
ווי א מין חדרל, אפגעזונדערט פונעם אויוון. דארטן שטייט א קליין טישל
    
מיט א גרויסער ווייסער וואלטער־שטול (אן אלטמאדישע קרעסלע). אף דער שטול
    
זיצט אלע מאל ד נ י א ל. אקעגן דעם אלקערל, בא א צווייטער וואנט, רעכטס,
    
שטייט א גרויסער גרינער קאסטן. לעבן דעם קאסטן, נענטער צו דער ראמפע,
    
א קליין רויט קעסטל. אין מיטן קיך שטייט א גרויסער לאנגער טיש מיט
    
עטלעכע בענקלעך. באם טיש, אראפגעווארפן דעם פראק און פארקאטשעט די ארבל,
    
זיצט ה ע ר ץ און שרייבט א בריוו.  ר י ק ל שטייט הינטער אים און
    
דיקטירט אים.
    
 ר י ק ל: ,,...און שרייב מיר, ליבע שוועסטער, ווי גייט דיר אין
דעם דינסט? און צי ס׳איז עפעס בא אייך א סך „מענטשן״ און וואסערע „מענטשן״? און וויאזוי באגייט מען זיך בא אייך מיט די
„מענטשן״?...״
    
ה ע ר ץ: (שרייבט און דרייט מיט דער צונג אהין, ווי די פען
גייט). „און שרייב מיר, ליבע שוועסטער...״ נו? ווייטער?
    
ר י ק ל: (דיקטירט). „בא אונדז זיינען מיר פיר „מענטשן״, א
חוץ וואס באם גרעט וואשן א באזונדער „מענטש״, און בא די פערד
א „מענטש״, און באם טויער א „מענטש״, און אין גארטן א „מענטש״...
    
ה ע ר ץ: טררררר!... זע נאר, ווי זי האט זיך עס א ביסל צע־מענטשלט! איך האלט נאך גאר פון פארנט, און זי מאלט ווי א מיל!
    
ר י ק ל: ווו־זשע האלטסטו, שלים־מזל?
    
ה ע ר ץ: איך האלט בא דער ליבע שוועסטער...
    
ר י ק ל: וואס הייסט, אט דא ערשט האלטסטו? וואס ס׳האט
זיך מיר געחלומט יענע נאכט און היינטיקע נאכט! ווען־זשע וועלן מיר
קומען צו גאט?
    
ה ע ר ץ: וואס־זשע האט איר געמיינט? אזוי ווי איר באראבאנעט, אזוי זאל זיך שרייבן? א פען איז ניט קיין צונג, וואס זאל מאלן!
איידער מע שטעלט אוועק אן אות, דארף מען גוט צוהארעווען! (קוקט
אף דער פעדער צו דער ליכט). און דערצו איז נאך די פעדער פון אונדזער עקאנאם געראטן אן איר באלעבאס: הארטלייביק, שווערפיסיק און
פוזאטע. (באווייזט מיט די הענט א בויך. עס קומט אן ל י ז א פון
די טרעפ אראפ, גייט צו צום רויטן קעסטל, זעצט זיך אוועק, דאס פנים
אין די הענט, וויינט).
    
ר י ק ל: (צו ליזאן). גאט איז מיט דיר, וואס וויינסטו? אף חורבן
בית־המקדש?
ה ע ר ץ : (צו ליזאן). ביסט משוגע, צי חסר־דעה? אין מיטן דאנערשטיק האט זי זיך צעוויינט? זאלסט בעסער וועלן זיין מיין כלה...
    
ר י ק ל: האסט, אפנים, געכאפט א פעטשאטעק פון דער מאדאם?
א נאווינע! אז מע איז בא יענעם א „מענטש״, דארף מען אלצדינג איבערטראגן!
    
ה ע ר ץ: האב זיי אין דער ערד, נארעלע, אזוי ווי איך. (ציט זיך
אויס). איך האב קיין מורא ניט פאר קיינעם! איבער מיר איז ניטא קיין
עלטערס און קיין גרעסערס און קיין שטארקערס... וואס מיר באלעבאס!
ווער מיר מאדאם! ווו מיר עקאנאם! דו האב בעסער חתונה פאר מיר,
נאריש מיידל וואס דו ביסט, וועט דיר זיין גוט ווי די וועלט.
    
ר י ק ל: אליין דער חתן ― אליין דער שדכן!... (ד נ י א ל
אראפ פון די טרעפ. הערץ כאפט זיך אויף, טוט אן דעם פראק, שטעלט
אוועק די טינט און פען צוריק אפן קליינעם טישל, ווערט אן אנדער
מענטש. ריקל שטעלט זיך אוועק צום אויוון).
    
ד נ י א ל: (צו הערצן). הער נאר דו, פיינער בחור מיינער, קום
נאר אהער! (פירט אים צו צום פענצטער, קוקט אים גלייך אין די אויגן
אריין, ווייזט אים מיטן פינגער אף ליזאן). נו?
    
ה ע ר ץ: וואס „נו״?
    
ד נ י א ל: זיך שיין אויסגעפיינט.
    
ה ע ר ץ: ווער?
    
ד נ י א ל: איך!
    
ה ע ר ץ: איר?
    
ד נ י א ל: (טוט אים א שמיר איבער דער נאז). קלאון! פאיאץ!
גיי שוין גיי ארויף, מע רופט דיך! פארברענט זאל דאס ווערן!
    
ה ע ר ץ: די רגע! (ער גייט צו די טרעפ ארויף).
    
ד נ י א ל: (באזעצט זיך פעסט אין דער קרעסלע, פארקאטשעט
די ארבל, שליסט אפ דאס טישקעסטל מיט א קלונג, נעמט ארויס א ביכל.
טוט אן א פאר קיילעכיקע ברילן. רופט צו ליזאן צום טיש, קוקט אין
ביכל אריין). דיר קומט פאר פיר חדשים מיט דריי וואכן. פיר מאל אכט
איז, אפנים, צוויי און דרייסיק; און פאר די דריי וואכן צו צוויי רובל
א וואך ― איז דריי מאל צוויי האבן מיר, אפנים, זעקס. צוויי און דרייסיק און זעקס איז, אפנים, אכט און דרייסיק. צוועלף האסטו צו א גלייכן
חשבון, איז, אפנים, פופציק. נא, אט האסטו געלט. (נעמט ארויס געלט,
שטעלט אוועק אף ליזאן די קיילעכיקע ברילן). דו וויינסט? דו ביסט
נאך גערעכט? הא?... (שטרענג). מאך ניט קיין אנשטעלן און נעם געלט!
    
ל י ז א: (נעמט דאס געלט, הערט ניט אויף צו וויינען). וואס
בין איך שולדיק? ער האט מיר געזאגט, אז איך בין א שיינע. ער האט
מיר געשווארן, אז ער האט מיך ליב...
    
ד נ י א ל: א גדולה! ער האט זי ליב! אט דער לץ, דער פאיאץ,
דער משולחת? פארברענט זאל דאס ווערן!..
ל י ז א: (הייבט אויף דעם קאפ). וועמען מיינט איר דען?
    
ד נ י א ל: און דו וועמען מיינסטו?
    
ל י ז א: (לאזט אראפ דעם קאפ). נאטאנען מיין איך, נאטאן
מאיסעיעוויטש...
    
ד נ י א ל: (כאפט זיך אויף). הא? וואס האסטו געזאגט? נאטאן
מאיסעיעוויטש?
    
ל י ז א: (שטיל). ער...
    
ד נ י א ל: (שטיל). שוטה! וואס־זשע האסטו געשוויגן, נאריש
ציגל וואס דו ביסט? (מיט כעס). פארוואס האסטו ניט געזאגט מיר?
נאריש קעלבל!  מ י ר  האסטו באדארפט זאגן, מ י ר! פארברענט
זאל דאס ווערן!...
    
ר י ק ל: (לויפט צו פונעם אויוון). וואס איז? וויי איז מיר!
(ברעכט די הענט).
    
ד נ י א ל: ניט אייער באבעס דאגה! צו אייער ארבעט גייט!
    
ר י ק ל: טפו! (גייט צוריק צום אויוון).
    
ד נ י א ל: וויאזוי איז דאס געווען? דערצייל, פאר מיר האב
קיין מורא ניט; מיר קאנסטו דערציילן אלץ. (שטיל). הייסט דאס, האט
ער דיר איינגערעדט, אז ער האט דיך ליב? און דו האסט אים געגלויבט
אף נאמנות? אומגליקלעכע וואס דו ביסט!... און איך האב געמיינט,
אז דו האסט זיך פארבונדן מיט אט דעם פוסטן בחור, מיט דעם שלים־מזל! קום נאר אהער, זיץ... (ווייזט איר אף א בענקל לעבן זיין שטול).
זאג מיר נאר דעם ריינעם אמת, געדענק! דו רעדסט מיט מיר... ס׳איז
ער? נאטאן מאיסעיעוויטש, זאגסטו?
    
ל י ז א: (וויינט). לאמיך שוין אזוי לעבן און געזונט זיין מיט
אייך אינאיינעם... אט האט ער מיר געשענקט א פינגערל... (זי ווייזט
אים דעם פינגער).
    
ד נ י א ל: (נעמט איר האנט, באטראכט דעם פינגער מיטן רינג).
אומגליקלעכע וואס איר זייט!... שאף! ציגן! קעלבלעך!... לאזט זיך איבערריידן פון יעדן איינציקן!... (טוט איר א ווארף אפ די הענט). געהאלטן דאס בסוד פון מיר?!... סודות? זיך צונויפגערעדט? געגלויבט?
געמיינט, זי איז אפן זיבעטן הימל?! פארברענט זאל דאס ווערן!!...
(כאפט זיך אויף, שפאנט ארום). אט אזוי נארט מען אייך אריין, אומ־
 גליקלעכע נפשות וואס איר זייט! (גייט צו צו איר רעדט הויך). וואס
 האסטו געמיינט? וואס האסטו זיך געטראכט? האסט גערעכנט, אז ער
 וועט דיך נעמען? א מאדאם גאלד האסטו זיך געריכט צו זיין, כא־כא־כא!
 וואס שווייגסטו, וואס? (זעצט זיך אוועק אקעגן איר, נעמט איר האנט,
רעדט ווייטער). דערצייל מיר, קינד, דערצייל מיר אלץ.
    
ל י ז א: (זעצט זיך אוועק לעבן אים אף א בענקל, כליפעט. ריקל
 גנבעט זיך אונטער, לייגט צו אן אויער). די ערשטע צייט, אז איך בין
 אנגעקומען, איז ער מיר נאר נאכגעגאנגען און געזאגט, אז איך בין א
שיינע, א פארשוין... אז איך בין א צירונג אין שטוב, אז ער וואלט אף
מיר נאר געקוקט און נאר געקוקט... נאכדעם האט ער אנגעהויבן זיפצן
און צו קרעכצן, זאגן, אז ער האט מיך ליב, אז ער גייט אויס נאר מיר,
אז ער קאן אן מיר ניט לעבן... מיך געפרעגט, אויב איך וויל זיין זיינע...
געבעטן, איך זאל אף אים האבן רחמנות... צוגעזאגט, אז ער וועט איבערריידן מיט זיי... און אז זיי וועלן ניט וועלן, וועט ער זיך סמען,
אדער שיסן... ער וועט זיך נעמען דאס לעבן... אפגעלייגט אזוי פון טאג
אף טאג... ס׳איז אף אים געווען א גאטס רחמנות...
    
ד נ י א ל: זי האט אף אים געהאט רחמנות? כא־כא־כא! פארברענט זאל דאס ווערן! נו, און ער אף דיר? פארוואס האט ער אף דיר
קיין רחמנות ניט? הא?... וואס־זשע האט ער דיר געזאגט היינט, נעכטן,
אייערנעכטן? האסט גערעדט מיט אים? זאג!
    
ל י ז א: גערעדט, וואס דען, איך האב ניט גערעדט? איך האב
אים אלצדינג געזאגט... איך האב געוויינט... (וויינט).
    
ד נ י א ל: זי האט געוויינט!... נו, און ער?
    
ל י ז א: ער האט געבעטן פריער מיט גוטן, איך זאל שווייגן, מיר
צוגעזאגט מתנות, געלט... און אז איך האב מיך אפגעזאגט פון די מתנות,
האט ער אנגעהויבן מיט בייזן. ער האט מיר געזאגט, אז טאמער מאך
איך א סקאנדאל, וועט ערגער זיין פאר מיר, פאר מיין שוועסטער...
    
ד נ י א ל: פון וואנען ווייס ער פון דיין שוועסטער?
    
ל י ז א: איך האב אים דערציילט, אז איך האב א שוועסטער
א קאסירערן. טאמער ווערט מען געוואר, פארלירט זי די שטעלע...
    
ד נ י א ל: (כאפט זיך אויף מיט כעס, טוט א זעץ אין טיש אריין,
הויך). ווו זיינען געווען מיינע אויגן, פארברענט זאל דאס ווערן!... און
פארוואס האסטו מיר פריער ניט געזאגט, אומגליקלעכע וואס דו ביסט!
(זעצט זיך אוועק, רייבט זיך דאס פנים, רעדט א ביסל ווייכער). זאג מיר
נאר, קום אהער, דו נאריש מיידל וואס דו ביסט, וועמען האסטו דא
א חוץ דער שוועסטער?
    
ל י ז א: (דורך טרערן). קיינעם ניט. איך האב דאך אייך געזאגט,
אז איך האב דא נאר איין שוועסטער, דינט זי אין א קלייט. א קאסירערן
איז זי, א יינגערע פון מיר; איז טאמער ווערט מען געוואר פון מיין אומגליק, פארלירט זי די שטעלע. (יאמערט).
    
ד נ י א ל: (שטילט זי איין). האב קיין מורא ניט, ס׳וועט דיין
שוועסטער ניט שאטן... גוט, וואס דו האסט מיר געזאגט. איך וועל שוין
פון דיינעטוועגן זען. איך וועל שוין זען... (טראכט א וויילע). ווייסטו
וואס? איך וועל דיר געבן א קוויטל צו מיינע א באקאנטע... דארט וועסטו
זיין, ביז איך וועל זען... איך וועל שוין זען... (נעמט ארויס א שטיקל
פאפיר. שרייבט און סאפעט. ליזא זיצט און וויינט. פון די טרעפ הערט
זיך א פרויען־קול: „דניאל! דניאל!״).
    
ד נ י א ל: (לייגט אריין דאס שטיקל פאפיר צוריק אין טישקעסטל,
טוט אויס די ברילן, ווערט מיט א קאפ, נידעריקער). באלד! באלד! (לאזט
זיך אראפ אף די טרעפ).
    
ר י ק ל: (גייט צו מיטן לעפל צו ליזאן, וואקלט מיטן קאפ).
מיינסטו, איך האב ניט געהערט? כ׳האב געהערט אלצדינג... אט אזוי
האט מען, אז מען איז א „מענטש״ בא יענעם. קומען זאל אף זיי א כא־ליערע, אף אלע באלעבאטים, רבונו של עולם!
    
ל י ז א : (וויינט). אוי, ריקל־קרוין, נשמהניו, הארצעניו! איך בין
אומגליקלעך! וואס וועל איך טאן? וווהין וועל איך גיין? וואס וועל איך זאגן?.. (ברעכט די הענט).
    
ר י ק ל: וויין ניט, נארעלע! איך האב פיינט מיך מישן אין
פרעמדע געשעפטן, דו ווייסט דאך; נאר ווען ס׳זאל קומען אף מיר...
(בייגט זיך איין צו איר אפן אויער). ווען עס קומט אף מיר אזא זאך,
וואלט איך בא זיי אפגעצאפט דריי אקעס בלוט! פאסן וואלט איך פון
זיי געשניטן! (ווייזט מיטן לעפל). פאסן! קינדס־קינדער וואלטן זיי פארזאגט, זיי זאלן זיך ניט באגיין אזוי מיט „מענטשן״! א כאליערע זיי
אין פנים!
    
ל י ז א: (ברעכט די הענט). וויי איז מיר, איך האב מורא פאר
דער שוועסטער, פאר מיין שוועסטער, זי וועט פארלירן די שטעלע... וואס
וועל איך טאן? וואס וועל איך טאן?...
    
  ר י ק ל : אוי, גאטס בהמהלע וואס דו ביסט! האסט א געלעגנהייט
זיך באווארענען איצט מיט נדן! זיי האבן גענוג, נישקשה, אויסקרענקען
מעגן זיי! און נעמען א חתן, נארעלע, אף מיר אזא יאר, חתונה האבן
און אויפהערן זיין א „מענטש״ בא יענעם... ווערן א באלעבאסטע, נארעלע, און אליין האלטן „מענטשן״... באטראכט זיך!... אוי, מע גייט...
(לויפט אפ צוריק צום אויוון. ד נ י א ל און ה ע ר ץ גייען ביידע
פון די טרעפ).
    
ה ע ר ץ: דאס איז יא גאט די נשמה און דעם הונט דעם לונג
און לעבער! (מאכט א מאדנע גרימאסע, נעמט זיך אן ארבעט). בילבולים גאר !!!
    
ד נ י א ל: (שטרענג). זאל זיין שטיל! (צו ליזאן). איינגעפאקעוועט בא דיר די זאכן? (עפנט אויף דאס טישקעסטל). נא, אט האסטו
נאך א פופציקער... אף הוצאות וועסטו באקומען א חוץ... איך וועל
שוין זען... אומגליקלעכע באשעפענישן וואס איר זייט! פארבלאנדזשעטע שעפעלעך, גאטס בהמהלעך, פארברענט זאל דאס ווערן! (ליזא וויינט,
וויל גיין, ער האלט זי אפ). האב צייט. איך וועל דיר געבן א קוויטל,
א בריוו וועל איך דיר געבן. (וויל שרייבן. קומט צו ריקל).
    
ר י ק ל: (לויפט צו צו דניאלן מיטן לעפל אין האנט). איר ווייסט
דאך, אז איך האב פיינט מיך מישן אין פרעמדע געשעפטן. נאר זי האט
איצט א געלעגנהייט זיך באווארענען מיט נדן. א כשר בהמהלע,
איר זעט דאך...
    
ד נ י א ל: (שטרענג, קוקט דורך די ברילן). ווער פרעגט בא אייך
עצות? אייער ארבעט איז באם אויוון! גרייט נאר צום טיש נאך אף
דריי פארשוין. דא קומט באלד אראפ דער מאדאמס קרובים, ארעמע
קרובים, דארף מען זיי געבן עסן אין קיך מיט די „מענטשן״.
    
ה ע ר ץ: א גליק כאטש, וואס ניט מיט די הינט... (רב  ס ע נ ־
ד ע ר, י ו כ ב ד און  ר ע וו ע ט ש ק ע  לאזן זיך אראפ אלע דריי,
טוען זיך אויס. רב סענדער וויקלט זיך אויף פון די שאלן, און מע דערזעט א באוואקסן פנים. ריקל און הערץ באטראכטן אים, ווי א ווילדע
חיה).
    
ר י ק ל: וואס איז דאס? (ווייזט מיט די אויגן אף די געסט).
    
ה ע ר ץ: זאל מיך אזוי וויסן א בייזע וועטשערע! קיין עין־הרע,
א גערעט אפן פנים, גוט באוואקסן...
    
ד נ י א ל: (צו די געסט). זעצט זיך אוועק אט דא באם טיש,
וועט מען אייך געבן עסן... ריקל! גיט עסן! (רב סענדער וואשט זיך,
מאכט המוציא הויך אף א קול. הערץ ענטפערט „אמן יהא שמיה רבה״...
ריקל לאכט אין פויסט. ― מאדאם ג א ל ד קומט אריין באלד נאך
זיי. בשעת די מאדאם גאלד באווייזט זיך, ווערט אן איבערקערעניש אין
קיך: ריקל טוט זיך א ווארף צוס אויוון. הערץ כאפט זיך צו די טעלער,
קלאפט מיט די גאפלען, ווארפט מיט די לעפלען. ליזא האט זיך אויפגעהויבן פונעם רויטן קעסטל, האט זיך ארויסגעגליטשט פון קיך אין דרויסן
ארויס. דניאל האט אראפגעווארפן די ברילן, אויפגעשטאנען, געווארן
מיט א קאפ קלענער. רב סענדער האט אוועקגעווארפן דאס עסן).
מ א ד א ם ג א ל ד: (אף די אונטערשטע טרעפ, א ביסל העכער
פונעם באדן). ריקל! וועסט זיי געבן עסן און צו גלעזלעך טיי. (צו יוכבד).
איך האב גאר פארגעסן פרעגן, וויאזוי הייסט זי, אייער טאכטער?
    
י ו כ ב ד: ריווע.
    
ר ב  ס ע נ ד ע ר: רבקה הייסט דאס.
    
מ א ד א ם ג א ל ד: ריווע? רבקה? ניט שיין!... רעוועקע, רעוועטשקע ― זאל זי הייסן רעוועטשקע.
    
י ו כ ב ד: איר ווילט רעוועטשקע, זאל זיין רעוועטשקע! ווער
קאן אייך זאגן א דעה? זי איז דאך אייערע...
    
ר ב  ס ע נ ד ע ר: מיינע ווערטער. אבי ס׳זאל איר זיין גוט און
קיין זאך ניט פעלן. לא המדרש עיקר, אלא המעשה.
    
מ א ד א ם ג א ל ד: דאס ווענדט זיך אן איר. וועט זי זיין גוט,
וועט איר זיין גוט; וועט זי זיין שלעכט, וועט איר זיין שלעכט.
    
ד נ י א ל: (כאפט אונטער). וועט זי דינען גוט, וועט איר זיין
גוט; וועט זי דינען שלעכט, וועט איר זיין שלעכט.(טוט א ווונק צו
הערצן און צו ריקלען).
    
ה ע ר ץ און ר י ק ל: (ביידע אינאיינעם). וועט זי דינען גוט,
וועט איר זיין גוט; וועט זי דינען שלעכט, וועט איר זיין שלעכט.
    
ה ע ר ץ: (באזונדער, אף א זייט). אזא יאר אף זיי!
    
מ א ד א ם ג א ל ד: מיינע מענטשן האבן זיך נאך קיינמאל
אף מיר ניט באקלאגט.
    
ד נ י א ל: אונדזערע מענטשן האבן זיך נאך קיינמאל ניט באקלאגט! (ווינקט צו הערצן און צו ריקלען).
    
ה ע ר ץ און  ר י ק ל: (ביידע אינאיינעם). קיינמאל ניט באקלאגט זיך נאך.
    
ה ע ר ץ: (באזונדער אף א זייט). אזויפיל מכות זיי!
    
מ א ד א ם ג א ל ד: בא מיר, עס קומט אונטער א יום־טוב, אן
אימענינעס, נעם איך אן אלע מענטשן מתנות.
    
ד נ י א ל: דא באקומען אלע מענטשן מתנות! (ווינקט צו הערצן
און צו ריקלען).
    
ה ע ר ץ און  ר י ק ל: מיר באקומען אלעמאל מתנות!
    
ה ע ר ץ: (באזונדער אף א זייט). ניט מער זאלן זיי פארמאגן!
    
ר ע וו ע ט ש ק ע: צו וואס מתנות? מתנות איז ניט נייטיק...
    
י ו כ ב ד: (צו דער טאכטער, מיט א צי באם ארבל). ריוועלע,
וואס טוסטו? דו דארפסט שווייגן!
    
ר ב  ס ע נ ד ע ר: מיינע ווערטער. יפה שתיקה...
    
ה ע ר ץ: (אף א זייט). דער ייד רעדט, אפנים, תרגום־לשון...
    
מ א ד א ם ג א ל ד: און דאס, וואס זי קאן שרייבן, איז זייער
גוט. עס מאכט זיך אמאל, מע דארף פארשרייבן דאס גרעט פון דעם
בוידעם, ווארעם מע טראגט, מע שלעפט, מע גנבעט.
    
ד נ י א ל: מע גנבעט! (ווינקט צו הערצן און צו ריקלען).
    
ה ע ר ץ און ר י ק ל: נאך א מין גנבענען!
    
ה ע ר ץ: (באזונדער אף א זייט). אז אך און וויי איז צו די
גנבים!
    
מ א ד א ם ג א ל ד: (צו רעוועטשקען). עס אפ און נעם זיך צו
דער ארבעט. (צו דניאלן). דניאל! זאלסט אכטונג געבן צו די פערד, צי
מען גיט זיי האבער, צי מע שרייבט גלאט אזוי א גוט יאר. זיי האבן זייער
ליב שרייבן חשבונות... (מאדאם גאלד אפ. נאך דער מאדאמס אפגאנג
ווערט אן אנדערע שטימונג: דניאל טוט אן די ברילן, ווערט מיט א קאפ
העכער, זעצט זיך אוועק אין זיין גרויסן שטול, שרייבט. ריקל גיט אויף צום טיש. די געסט עסן. הערץ עסט מיט זיי. עס הערט זיך פון אויבן
א קול: „דניאל״ ! „דניאל״ !...)
    
ד נ י א ל: (ווארפט אראפ די ברילן, ווערט מיט א קאפ קלענער,
פארשפיליעט זיך, גייט אף די טרעפ). באלד! באלד! איך גיי! איך גיי!
(דניאל אפ).
    
ר י ק ל: (דערלאנגט צום טיש). עסט, מיינע ליבע געסט!
    
י ו כ ב ד: ווער איז דער בייזער ייד, אט דער, וואס מע רופט
אים דניאל? אט איז ער גרויס און אט איז ער קליין...
    
ה ע ר ץ: דאס איז אונדזער חצי באלעבאס.
    
ר ב  ס ע נ ד ע ר: (לייגט אוועק דעם לעפל). חצי וואס?
    
ר י ק ל: דאס איז אונדזער עקאנאם; ער האט צו שאפן אף אלע
„מענטשן״. דורך זיין האנט נעמען מיר וואס אונדז קומט... זייט איר
הייסט דאס, טאקע נאענטע קרובים מיט אונדזערע באלעבאטים?
    
י ו כ ב ד: ניט שטארק נאענט. נאר מיר געהערט זיך אן שטיקלעך פריינטלעך.
    
ד ב  ס ע נ ד ע ר: שני שבשלישים. איר ווילט וויסן, וויאזוי?
(לייגט אוועק דעם לעפל). אט וועל איך אייך אויסרעכענען.
    
ה ע ר ץ: מהכתיתי, רעכנט אונדז אויס, ס׳איז כדאי צו וויסן.
(עסט). א מענטש דארף אלצדינג וויסן וואס אף דער וועלט טוט זיך.
(עסט.)
    
ר ב  ס ע נ ד ע ר: מיין פעטער, דאס הייסט אונדזער ביידנס
פעטער, מחמת איך מיט מיין ווייב זיינען אויך אייגענע געשוועס־טערקינדלעך, ― האבן זיך אנגעקערט מיט אייער מאדאמס מומע שוועסטער און ברודער. היינט פארשטייט איר שוין? (נעמט זיך צום עסן).
    
י ו כ ב ד: פונקט קאפויר! (לייגט אפ דעם לעפל). אונדזער מומע
מיט אייער מאדאמס פעטער זיינען געווען שוועסטער און ברודער.
    
ר ב  ס ע נ ד ע ר: (לייגט אפ דעם לעפל). מיינע ווערטער! וויאזוי
האב איך דען געזאגט?
    
ח ע ר ץ: (צו יוכבדן). וויאזוי האבן זיי דען געזאגט? (עסט).
    
י ו כ ב ד: (לייגט אפ דעם לעפל). דו האסט געזאגט, אז אונדזער
פעטער מיט איר מומע...
    
ר ב  ס ע נ ד ע ר: (לייגט אפ דעם לעפל, ווערט אין כעס). איך
האב געזאגט? ווי האב איך געקענט אזעלכעס זאגן?
    
ה ע ר ץ: (צו יוכבדן). ווי האבן זיי געקאנט אזעלכעס זאגן?
(עסט).
    
י ו כ ב ד: (לייגט אפ דעם לעפל, רעדט צו דער טאכטער). נו?
האט ער ניט געזאגט אזוי? זאג שוין דו, ריוועלע, וואס שווייגסטו?
    
ר ע וו ע ט ש ק ע: וואס איז דער אונטערשייד, אזוי געזאגט, אדער
אזוי געזאגט? עסט בעסער, איר האט שוין א מעת־לעת ניט געגעסן...
    
ה ע ר ץ: (צו רב סענדערן). אייער טאכטער איז גערעכט, לאם
איך האבן אזא יאר! פארן עסן, זאגט מען, גייט קיין טאנץ ניט... הכלל.
זייט איר, הייסט דאס, אייגענע. וואס־זשע? זיי האבן אייך טאקע געשריבן, איר זאלט קומען צו פארן?
    
ר ב  ס ע נ ד ע ר: חס ושלום! מיר זיינען אליין געקומען צו
פארן, געבראכט אהער די טאכטער זוכן אן ארט. דערווייל האבן מיר
זיך דערמאנט, אז מיר האבן דא רייכע קרובים, זיינען מיר געקומען צו
גיין. תחילת האבן זיי אונדז אפילו ניט דערקענט...
    
י ו כ ב ד: פון וואנען זאלן זיי אונדז קענען? יענע זיינען, קיין
עין־הרע, אזוי רייך! מיליאנטשיקעס! (עס הערט זיך א קלינגען פון
אויבן).
    
ה ע ר ץ: דאס מיינט מען מיך! זיי לאזן דען אפעסן? (עסט גייענדיק). אזוי ווי א הונט מוז מען כאפן און ווערגן זיך, דערווארגן זאלן זיי
ווערן! (אפ).
    
ר י ק ל: (צו יוכבד). קומט דאך אויס, אז איר זייט טאקע עפעס
גאר...
    
י ו כ ב ד: וואס דען האט איר געמיינט? אונדזער משפחה זיינען
לויטער באלעבאטים. אונדזער משפחה...
    
ר ע וו ע ט ש ק ע: וואס דארפן זיי וויסן די משפחה? דו טוסט
מיט מיר א שידוך?
    
י ו כ ב ד: וואס דען? זיי דארפן וויסן אלצדינג. זאלן זיי ניט
מיינען, אז דו ביסט גלאט אזוי א „מענטש״, גלייך מיט אלע „מענטשן״.
    
ר ע וו ע ט ש ק ע: מאמע! ס׳איז נאר שווער ביז מע פועלט בא
זיך צו זיין בא יענעם; נאר קוים האב איך מיך געשטעלט, בין איך
גלייך מיט אלע... (אפגעגעסן. נעמט זיך צו אן ארבעט, וואשט און ווישט
די טעלער).
    
ר ב  ס ע נ ד ע ר: (בענטשט מיט א ניגון, מאכט מיטן קאפ). או־הום... אמת, אמת... „על הארץ ועל המזון... רחם נא...״ (שאקלט זיך).
    
ל י ז א: (קומט פון דרויסן, ברעכט די הענט, גייט צו צום רויטן
קעסטל, זעצט זיך אוועק, שפארט אן דעם קאפ אף דער האנט)
    
ר ע וו ע ט ש ק ע: ווער איז אט דאס מיידל?
    
ר י ק ל: דאס איז אונדזער געוועזענע פאקאיאווע... היינט ערשט
האט מען זי אפגעזאגט...
    
ר ע וו ע ט ש ק ע: פארוואס?
    
י ו כ ב ד: א נאווינע וואס מען שאפט אפ א „מענטשן״! זיי
נעמען צו, זיי שאפן אפ.
    
ר ב  ס ע נ ד ע ר : (האלט אין מיטן בענטשן). או־הום... או־הום... כחומר ביד היוצר... „הר־המן...״
    
ר י ק ל: (צו יוכבדן). וואס זאגט אייער מאן?
    
י ו כ ב ד: (צו ריקלען). איר וועט ניט פארשטיין. ס׳איז פון
דער גמרא. (דניאל קומט אן פון אויבן).
    
ד נ י א ל: (גייט ארום הין און צוריק א מינוט אן ווערטער.
שטעלט זיך אוועק אקעגן ליזאן. רעדט שטיל). אומגליקלעכע וואס דו
ביסט!...זאלסט מיר געווען זאגן פריער כאטש, פארברענט זאל דאס
ווערן!... קום אהער!... (ליזא גייט צו. ער זעצט זיך צוריק צום בריוו).
אט דא האסטו איר אדרעס... אהין זאלסטו צופארן... וועסט לאזן גריסן
פון מיר. וועסט זאגן, איך וועל דארט זיין אפשר היינט נאך, אויב איך
וועל קאנען, אניט ― איז מארגן... אומגליקלעכע וואס איר זייט... (ליזא
גייט צום רויטן קעסטל, עפנט אויף, זוכט עפעס און פארשליסט צוריק).
    
ר ב  ס ע נ ד ע ר: (האט אפגעבענטשט, שטייט אויף פון טיש,
ווישט זיך אפ די הענט אן דער קאפאטע, גייט צו צו דניאלן). נאט אייך
אפ שלום־עליכם. איך האב געהערט, איר זייט דא דער צווייטער באלעבאס...
    
ד  נ י א ל: (טוט אן די ברילן, ווערט מיט א קאפ העכער). וואס
וועט איר זאגן?
    
ר ב  ס ע נ ד ע ר: גארניט. איך האב אייך נאר געוואלט בעטן,
איר זאלט אכטונג געבן אף אונדזער קינד, השגחה געבן.
    
ד נ י א ל: אכטונג געבן? השגחה געבן? (קוקט אף איר און אף
ליזאן). אכטונג געבן אף אייער קינד? (זיפצט). יא־א־א! אכטונג געבן,
אכטונג געבן.
    
י ו כ ב ד: זי איז בא אונדז טייער... זי איז חלילה ניט קיין בת־יחידה, נאר זי איז די עלטערע בא אונדז און סאמע די געראטענע...
איך בעט אייך, גיט אכטונג...
    
ר ע וו ע ט ש ק ע: אף מיר דארף מען ניט אכטונג געבן; איך
קאן, ברוך השם, מיין שטעטל אליין באשטיין...
    
י ו כ ב ד: (צו דער טאכטער). נארעלע ווי דו ביסט! (צו
דניאלן). איר פארשטייט... א שיין מיידל אין דער פרעמד...
    
ד נ י א ל: א שיין מיידל אין דער פרעמד... (קוקט אף איר און
אף ליזאן). דאס איז דווקא פון די קליינע מעלות...
    
ר ע וו ע ט ש ק ע: מאמע! דאגה ניט פאר מיר. קיינער וועט מיך
ניט אויסכאפן. איך בין ניט אלט קיין צען יאר...
    
י ו כ ב ד: (צו ריקלען). וואס זאגט איר אף איר? קיין עין־הרע,
א בר־דעת! (צום מאן). סענדער, טו דיך אן, מיר דארפן פארן. (צו דער
טאכטער). זיי געזונט, ריוועלע, שאנעווע דיך, וועט דיר זיין, אם ירצה
השם, גוט, בעסער ווי אינדערהיים.
    
ר ב  ס ע נ ד ע ר: מיינע ווערטער: הכל תלוי במזל... (צו דניאלן)
זייט געזונט, רב דניאל, און גיט השגחה אף מיין קינד. (זיפצט).
    
ד נ י א ל: געבן השגחה אף אייער קינד... יא־א־א! געבן אכטונג
אף אייער קינד. (רעוועטשקע באגלייט איר פאטער און מוטער ביז אף
יענער זייט טיר, קומט צוריק און נעמט זיך ווידער צו דער ארבעט. ―
רב סענדער און יוכבד אפ. ― פון אויבן, פון די טרעפ, קומט אן הערץ).
    
ה ע ר ץ: די מאדאם האט געהייסן שפאנען א וואגן און ארויסבאגלייטן אונדזער ליזאן מיט כבוד. (נעמט זיך צום רויטן קעסטל. צו
דניאלן). און אייך האט מען געלאזט בעטן מחילה ארויף. נאטאן מאיסעיעוויטש וויל אייך זען וועגן די פערד.
    
ד נ י א ל: ווידער פערד! ער האט מיך שוין פארמוטשעט מיט
די פערד! א פערד איז בא זיי טייערער פון א מענטשן! )(לאזט זיך גיין).
פארברענט זאל דאס ווערן! (דניאל אפ).
    
ה ע ר ץ: כא־כא־כא! דעם ערגסטן הונט קומט אן דער בעסטער
ביסן... (צו ליזאן). מיך האסטו ניט געוואלט פאר קיין חתן, ניין? שטייט
דיר ניט אן דער יחוס! דערפאר, ווייל איך בין א „מענטש״? אוודאי
איז א באלעבאס בעסער פון א „מענטשן״. נאר אז די „מענטשן״ וועלן
אנהייבן חתונה האבן פאר די באלעבאטים, און די באלעבאטים פאר די
„מענטשן״, היינט וואס פאר א פנים וועט דעמאלט האבן די וועלט?
    
ר י ק ל: (צו הערצן). טאמער וואלסטו שוין איינגענומען א ביסל
שטומעניש, דו משומד איינער? א מענטש איז נעבעך אזוי אומגליקלעך,
קומט ער צו גיין מיט א מענה לשון!
    
ל י ז א: (פאלט צו מיט א געוויין צו ריקלען). מאמע מיינע
טייערע!
    
ר ע וו ע ט ש ק ע: (צו הערצן). וואס וויינט זי?
    
ה ע ר ץ: זי האט זיך דערמאנט א וויינענדיקס.
    
ר ע וו ע ט ש ק ע: (צו ריקלען). וואס וויינט זי?
    
ר י ק ל: ס׳איז איר אנגעזאליעט אפן הארצן, וויינט זי.
    
ר ע וו ע ט ש ק ע: (גייט צו צו ליזאן). וואס איז אייך? (ברעכט
די הענט). זאגט מיר...
    
ל י ז א: (ברעכט די הענט). אוי, זאל אייך גאט היטן... איר זאלט
ניט וויסן דאס, וואס איך!... (קוקט ארויף אף די טרעפ א וויילע, מיט
טרערן פולע אויגן, פאלט צו ריקלען אף די הענט, וויינט ווי א קינד.
זייט געזונט, מאמע מיינע געטרייע!... איר זייט מיר געווען א מאמע!..
    
ר י ק ל: (גלעט ליזאן איבערן קאפ). נו, גענוג, גענוג וויינען,
קינד! ס׳א גאטס זאך, א גאטס זאך... פאר געזונט. זאל דיר גאט באגליקן, ווי דו ווינטשט זיך אליין... אוודאי, ווען דו זאלסט מיר פאלגן!...
פאר געזונט!... (קאן ניט ריידן מער. באהאלט דאס פנים אין פארטעך.
עס הערט זיך א צוגעפארענע פור. הערץ טוט א כאפ דאס רויטע קעסטל
אף די פלייצעס. אף זיינע אויגן שטייען טרערן. ער מאכט זיך פריילעך).
    
ה ע ר ץ: דאס קעסטל איז, קיין עין־הרע, גוט געפאקט. אפנים,
קיינמאל ניט געקרענקט... (טראגט דאס ארויס פון דער טיר. ליזא גייט
נאך מיט א געוויין, ברעכט די הענט, קוקט צום לעצטן מאל ארויף, אף
די טרעפ. ריקל וויינט אין פארטעך. רעוועטשקע באטראכט אלעמען,
הערט ניט אויף צו ארבעטן).
    
ר י ק ל: (צו זיך אליין). אט־אזוי־א באגייט מען זיך מיט א
„מענטשן״. א „מענטש״ און א הונט איז בא זיי אלץ איין שווארץ יאר...
א מצווה אף איר ― אליין שולדיק... א „מענטש״ דארף געדענקען, אז
ער איז ניט מער ווי א „מענטש״!... (צו רעוועטשקען). הערסטו מיידל?
אז דו וועסט זיין דארטן (ווייזט איר ארויף, אף די טרעפ), זאלסטו אין
זינען האבן, אז דו ביסט א „מענטש״, און אז דיין ארט איז אט־א־דא...
    
ה ע ר ץ: (קומט צוריק פון דרויסן מיט רויטע אויגן). ווינציקער
בא אונדז מיט א „מענטשן״... (צו ריקלען). מיך פארדריסט נאר איין
זאך: גענוג זיי זינדיקן, לייגן זיי נאך ארויף די באד אף יענעם...
    
ר ע וו ע ט ש ק ע: אט דאס מיידל האט עפעס געזינדיקט? מע
האט זי געכאפט מיט א גנבה? (ריקל און הערץ שיסן אויס ביידע אין
א געלעכטער).
    
ר י ק ל: (צו רעוועטשקען). ביסט נאך גאר א ציגעלע, ווי איך
זע ארויס!
    
ח ע ר ץ: א תמעוואטע מיידל. א ווויל מיידל, ווי איך בין א
מענטש! איך האב ליב אזעלכע מיידלעך!... (וויל געבן רעוועטשקען א
גלעט אין בעקל. ריקל גיט אים איבער די הענט).
    
ר י ק ל: אן הענט! ביסט ניט נאטאן מאיסעיעוויטש...
    
ה ע ר ץ: גערעכט! זיי (ווייזט ארויס) מעגן אלצדינג, מיר טארן
ניט.
    
ר י ק ל: זיי זיינען באלעבאטים, מיר זיינען מענטשן״...
    
ה ע ר ץ: הערט איר, ריקל־סערצע? איך האב שוין א צייט ניס
געהאלטן די כלי. די פינגער זיינען מיר שוין פארקליאקנעט, צו אלדי
שווארצע יאר! מע דארף ארויסנעמען דעם אינסטרומענט. (נעמט ארויס
פון אונטערן בעט די גיטארע). ס׳איז פאסקודנע אפן הארצן, דארף מען
צעטרייבן א ביסל די מחשבות... שפילן א פריילעכס... וואס זאל איך
אייך שפילן? (שטעלט אן די גיטארע). מיך אז מע הערט שפילן, ווערט
מען די כפרה!... (קוקט אף רעוועטשקען און ווינקט אף איר מיט די
אויגן). איך וואלט א בעלן געווען, אז אלע שיינע מיידלעך מיט אלע שיינע ווייבלעך זאלן מיך הערן... ריקל־קרוין! וואס זאל איך אייך זינגען
אזעלכעס, ס׳זאל אייך נעמען?
    
ר י ק ל: נעמען זאל דיך שוין ― ווייסטו ווער? זינג אונדז א
יידיש לידל ― און א סוף.
    
ה ע ר ץ: א יידיש ווילט איר? וועל איך אייך זינגען יקום פורקן!
 (שפילט און זינגט א פריילעכס, קלאפט מיטן פוס און מאכט מיטן קאפ).
    
 יקום פורקן ―
    
 חיים, שמעיה,
    
 חנא וחסדא!
    
 בערל איז דא?
    
 דא ― דא ― דא!
    
 שמערל איז דא?
    
 דא ― דא ― דא!
    
 אוי־וויי, בערל,
    
 אוי־זשע, שמערל!
    
 בערל, שמערל,
    
 חיים, שמעיה,
    
 חנא וחסדא, ―
    
 דא ― דא ― דא!
    
 יאקל איז דא?
    
 טאדרעס איז דא?
    
 דא ― דא ― דא!
    
 אוי־וויי, בערל!
    
 אוי־זשע, שמערל!
    
 אוי־זשע, יאקל!
    
 אוי־זשע, טאדרעס!
    
 בערל, שמערל,
    
 חיים, שמעיה,
    
 יאקל, טאדרעס,
    
 חנא וחסדא!...
    
 געצל איז דא?
    
 דא ― דא ― דא!
    
 פייוול איז דא?
    
 דא ― דא ― דא!
    
 אוי־וויי, בערל!
    
 אוי־זשע, שמערל!...
    
(וואס ווייטער ווערט דאס שפילן אלץ שטארקער און פריילעכער.
הערץ קאכט זיך, ריקל און רעוועטשקע קאטשען זיך פאר געלעכטער,
באמערקן ניט, אז פון דער דרויסן־טיר איז אריינגעקומען ריקלס מאן ―
פ י ש ל).
    
פ י ש ל: (קומט אן מיט שטילע טריט, שטייט און הערט, ווי
הערץ קאכט זיך אינעם לידל און ווי ריקל מיט רעוועטשקען לאכן, טוט
א הוסט). קיין עין־הרע, בא אייך פריילעך! גוט יום־טוב אייך!
    
ח ע ר ץ: גוט יאר. ניטא וואס צו טאן, שפילט מען א ביסל אפן
אינסטרומענט.
    
פ י ש ל: (אויפגעבראכט). ניטא וואס צו טאן, שלאגט מען זיך
קאפ אן וואנט! (צום ווייב). פרעגט גאר ניט אפן קינד, וואס סע מאכט?
אבי ס׳איז דאנקען גאט, דא א גיטארע, און אט דער פוסטעקראט ברעמזעט אף איר!
    
ר י ק ל: זע נאר, זעץ דיך אוועק פריער, רו זיך אפ. (הערץ טראגט
אים אונטער א בענקל).
    
פ י ש ל: (קוקט אף הערצן, ווי א גזלן, וויל זיך ניט זעצן אף
דעם בענקל, וואס הערץ האט אים אונטערגעטראגן, טוט דאס א ווארף
אפ. נעמט זיך אן אנדער בענקל, זעצט זיך אוועק). זאג מיר נאר, דו פיפערנאטער, דו שמינדער בגעץ, דו גרינער אגרעס, דו פוילע קיסליצע!
וואס ביסטו מיר א רב שמעלקע מיט מיין ווייב, וואס דו אונטערהאלטסט
זי מיט לידלעך און מיט אינסטרומענטן?
    
ה ע ר ץ: ערשטנס, אונטערהאלט איך ניט נאר אייער ווייב אליין.
צופיל כבוד פאר איר. און צווייטנס, דארף מען ניט פארגעסן, אז מע
  
איז בא יענעם א ,,מענטש״, איז ניטא קיין מאן, ניטא קיין ווייב, ניטא
קיין שוועסטער, ניטא קיין ברודער.
    
פ י ש ל: אזוי גאר? הפקר ציבעלעס?
    
ה ע ר ץ: וואס דען? הוליע קבצן! ס׳איז היינט א פרייע וועלט!
    
ר י ק ל: (צום מאן). ווייס איך, וואס ער וועט דיר דערציילן, אט
דער חושים!
    
פ י ש ל: (אויסער זיך). וואס פאר א חושים איז ער? ער איז
ניט קיין חושים; ער איז אן אויסגעלאזענער יונג, א הולטיי, א שמדילניק, א כל־בוניק מיט אויסגעדרייטע וואנצעס, וואס פארדרייט דעם קאפ
פרעמדע ווייבלעך מיט נארישע מיידלעך!
    
ה ע ר ץ: זעט נאר! איך בין שולדיק, אז אלע מיידלעך מיט אלע
ווייבלעך זיינען נאך מיר די כפרה!
    
ר י ק ל: די כפרה מעגסטו שוין זיין פאר אלע יידן! שלים־מזל!
    
ח ע ר ץ: סע טוט זיך א ביסל! למאי דארטן? (ווייזט מיט די
אויגן ארויף). וואס איך זע מיך דארטן אן ― טאטעניו! ניטא קיין מאן,
ניטא קיין ווייב, מיינס און דיינס ― שותפותדיקס... וואס דארפט איר
מער ― איך האב אליין געזען, ווי אונדזער מחותן האט ארומגענומען
די מאדאם אט אזוי א, אט וועל איך אייך ווייזן... (ציט אויס די הענט
צו ריקלען).
    
ר י ק ל: (טוט אים א שליידער אפ פון זיך). מיטן קאפ אין דער
ערד! (דניאל קומט אן פון אויבן).
    
ד נ י א ל: (כאפט אן הערצן פארן קאלנער פון הינטן). אט וועל
איך דיר געבן א נעם ארום, וועט דיר ווערן פינצטער אין די אויגן! גיי
ארויף, מע רופט דיך, פארברענט זאל דאס ווערן!
    
ה ע ר ץ: אטא גיי איך. (צו פישלען). זייט געזונט, האט א גוטן
יאריד!
    
פ י ש ל: (צו הערצן פון דער ווייטן). מיטן קאפ אין דער ערד!
ברעך דיך אויס א פוס, אדער אהינצו אדער צוריקוועגס! (הערץ אפ).
    
ד נ י א ל: (לייגט אויס אפן טיש געלט אין עטלעכע קופקעלעך.
רעדט צו פישלען). איר דארפט ניט זיין אזוי דאסיק פון דעם משוגענעם
לץ. זיינע ווערטער האבן א ממשות, ,פונקט אזוי ווי דער הונט בילט.
(עפנט אויף דאס טישקעסטל, נעסט ארויס די ביכער).
    
פ י ש ל: ניין. איר פארשטייט א מעשה? בא זיי א „ מענטש ״
האט דען א ווערט פון א מענטשן? מע איז פארקויפט צו זיי. מע ווייס
ניט פון קיין שבת, פון קיין יום־טוב. מע קוקט ניט אן קיין ווייב, קיין
קינד. און טאמער מאכט זיך, מע כאפט זיך ארויס איין מאל אין א יובל,
מע קומט צו גיין ― טרעפט מען אים, אט דעם שארלאטאן, ברעמזען
אפן צימבל, און זיי שטייען, די טעלעצעס, און קוקן אף זיין בייז ווו־דער!...
ד ג י א ל: נארישקייטן! (ציילט געלט און ווארפט אף ביינדלעך).
 נארישקייטן!...
    
ר י ק ל: (צו דניאלן). נו, זאגט שוין איר אליין!
    
פ י ש ל: (צו דניאלן). בא אייך איז דאס נארישקייטן, און בא
 מיר איז דאס א ווייטיק מיט א פארדראס! מע מעג טאקע זיין בא יענעם
 א „ מענטש ״, אבער א מענטש איז מען דאך, און א מענטש האט א גאל
 מיט אן אמביציע! (שלאגט זיך אין הארצן).
    
ד נ י א ל: וואסער אמביציע? (ווארפט אף ביינדלעך). אמבי־
 ציע!... א מענטש מיט אמביציעס! ווי קומט צו א „ מענטשן ״ אמביציעס?
    
ר י ק ל: (צו דניאלן). זאגט שוין איר אליין טאקע, אמביציע
גאר!
    
פ י ש ל: אוודאי אמביציע! מע איז טאקע ניט מער ווי א ,, מענטש ״
 בא יענעם, א „ מענטש ״ האט אבער אויך א נשמה! א גאנצע וואך איז
מען איינגעשפאנט, ווי אז אייזל, און טאמער מאכט זיך איין מאל אין
א דאנערשטיק א האלבע שעה, אז מע כאפט זיך אמאל ארויס זען זיך
מיטן קינד, צי מיטן ווייב, טרעפט מען זיך דער שווארץ יאר ווייס מיט
 וועמען!... (וויקלט אויס פון א פאפיר א שאל, גיט ריקלען). נא, דאס
האב איך דיר געקויפט א שאל. קאסט א דרייערל. א מציאה פון א גנב!...
    
ר י ק ל: טאקע? אוי, איך וועל דאס אוועקגעבן פייגעלען, זי גייט
נעבעך נאקעט... איך האב זיך געזען מיט איר יענע וואך אין מארק אף
א מינוט. ווייזט אויס, אז קיין האניק לעקט זי דארט ניט... אז אך און
וויי צו די יארן, אז מע איז אליין א „ מענטש ״ בא יענעם און מע דארף
נאך האלטן א קינד הינטער די אויגן. מע איז פארקויפט. (נעמט זיך
צוריק צו דער ארבעט).
    
פ י ש ל: פארקויפט? פונדעסטוועגן וואלסטו נאך געקאנט אויספירן, מאלט אייך, זיך זען מיט איר א ביסל אפטער. האסט קיין צייט
ניט גיין צו איר? דו שלאפסט אין שלייער? קאן זי קומען צו דיר. מע
טאר זיך ניט דערווייטערן פון א קינד.
    
ר י ק ל: אט זאגט ער מיר מוסר. דערווייטערן זיך פון א קינד.
די מאדאם וויל ניט וויסן פון קיין קינדער. די מאדאם האט פיינט א
„ מענטשן ״, וואס האט קינדער. דאס ווייסטו, צי ניין?
    
פ י ש ל: זיי האבן אלע פיינט! וואלסט בעסער געזען אפגעבן זי
אהער, באשטעלן פאר א „ מענטשן ״, זאל זי זיין מיט דיר...
    
ר י ק ל: דא? פאר א „ מענטשן ״ מיט מיר? א, ניט דערלעבן זאל
איך דאס גאר, רבונו של עולם! מיין קינד וועל איך אוועקגעבן צו אט די
וועלף, ס׳זאל פון איר ווערן חלילה אזא תכלית, ווי ס׳איז געווארן פון
פאניטשקען, אדער פון ליזאן... (צום מאן. זאגט אים עפעס אפן אויער,
ניט אוועקלייגנדיק די ארבעט).
    
פ י ש ל: (טוט א שפרינג אפ). א כאליערע! א מיתה משונה! זיבעצן כאליערעס! אכצן מיתה משונהס! (מיט די קולאקעס ארויף אף
  
די טרעפ). ס׳זאל אייך אנכאפן און ס׳זאל אייך קייקלען און אויסקייקלען
איינציקווייז, און ס׳זאל ניט בלייבן פון אייך קיין שריד ופליט! ס׳זאל
א רוח אין אייער... (עס הערט דיך פון די טרעפ אראפ א פרויען־קול:
„דניאל!״ „דניאל?״).
    
ד נ י א ל: (ווערט מיט א קאפ קלענער, שרייט ארויף). איך גיי!
איך גיי! (אין א זייט, גייענדיק ארויף). אראפ און ארויף! אראפ און
ארויף! פארברענט זאל דאס ווערן! (דניאל אפ).
    
פ י ש ל: אומעטום דאס אייגענע!... (גלייכט זיך אויס די ביינער,
קלייבט זיך גיין). דארט זוכט מען מיך שוין. מע שרייט שוין: „פישל!״
פון אלע זייטן: „פישל! פישל!״ פישלען זאל זיך זיי אין קאפ, רבונו של
עולם! ס׳זאל זיך זיי אזוי גלוסטן צו לעבן אף דער וועלט, ווי מיר גלוסט
זיך אוועקצוגיין פון דאנען, כאטש די גרויסע פארגעניגנס וואס מע האט,
אז מע קומט אהער... (זיפצט). אך־אך־אך! מילא, אז מען איז „מענטשן״
בא יענעם, דארף מען טאקע אזוי זיין פארקויפט? אפגעריסן מאן פון
ווייב, מאמע פון קינדער, שוועסטער פון ברידער... פע! א פאסקודנע
וועלט! (צו רעוועטשקען). הערסטו, מיידל! ביסט דאך א נייע פאקאיאווע
מסתמא? דו וועסט דאך אמאל חתונה האבן? גאט זאל דיך היטן, זאלסט
זיין נאך דער חתונה א „מענטש״ בא יענעם! דעם דריטן טאג א שטיקל
ברויט ― אבי אליין. (צו ריקלען). און דו? מעגסט זיין, נישקשה, א ביכעלע מער פונדערווייטן מיט דעם מוזיקאנט, וואס האט ארויפגעדרייט
די וואנצעס ארויף, ווי עפעס רעכטס... א גוטן! (פישל אפ).
    
ר י ק ל: (קוקט אים נאך א וויילע, צעלאכט זיך). אט וועל איך
מיך גיין אוועקזעצן קלאגן אף חורבן בית־המקדש, כא־כא־כא!
    
ר ע וו ע ט ש ק ע: (איבערראשט). וואס לאכט איר?
    
ר י ק ל: וואס זאל איך וויינען?
    
ר ע וו ע ט ש ק ע: ער איז דען ניט גערעכט, אייער מאן?
    
ר י ק ל: ווער זאגט דען, אז ער איז אומגערעכט?
    
ר ע וו ע ט ש ק ע: למאי־זשע טוט איר אים אן יסורים?
    
ר י ק ל: איר אים? וואס טו איך אים? וואס בין איר שולדיק,
אז מיר זיינען ביידע פארקויפטע מענטשן? פריער, מיידלווייז, בין איך
געווען אלע יארן א „מענטש״ בא יענעם. געקליבן, געקליבן נדן, חתונה
געהאט פאר אים, געזען, ס׳איז קיין תכלית ניט, ער וועט זיין בא יענעם
א „מענטש״, און איך וועל זיצן ווי א פריצה מיט צונויפגעלייגטע הענט,
האב איך מיך געשטעלט פאר א „מענטשן״, און אז מיין פייגעלע איז
אונטערגעוואקסן, האב איך זי אויך באשטעלט פאר א „מענטשן״...
    
ר ע וו ע ט ש ק ע: פאר א „מענטשן״?
    
ר י ק ל: פאר א „מענטשן״. מיר זיינען „מענטשן״, און אונדזערע קינדער זיינען „מענטשן״, און אונדזערע קינדס־קינדער, אפנים,
וועלן אויך זיין „ מענטשן״. שוין אזוי באשערט פון גאט, מיר זאלן זיין
„מענטשן״...
    
ר ע וו ע ט ש ק ע: באשערט פון גאט, מיר זאלן זיין „מענטשן״?
    
ר י ק ל: נו, יא. נעם, למשל, אט דו אליין טאקע. אט ביסטו
איצט א „מענטש״ בא יענעם. וועסט אנקלייבן עטלעכע קערבלעך, וועסטו
מסתמא חתונה האבן אויך פאר א „מענטשן״?
    
ר ע וו ע ט ש ק ע: פ א ר וו ע מ ע ן זאגט איר?
    
ר י ק ל: פאר א „מענטשן״.
    
ר ע וו ע ט ש ק ע: פאר וועמען דען האט א מענטש חתונה? ניט
פאר קיין מענטשן?
    
ר י ק ל: (א פליעסק מיט די הענט). אוי, יידן! איז דאס מיידל נאריש ― קאן בלייבן אן א בויך לאכנדיק! (עס קומט אן פון די טרעפ
הערץ מיט א פאק מלבושים).
    
ה ע ר ץ: דער אראפ, דער ארויף! דער ארויף, דער אראפ! איך
האב עס געכאפט פון איר א פעטשאטעק! דניאל האט זיך אויך ניט גענארט פון איר! פריער פון אים, דערנאך פון איר... דער אראפ, דער
ארויף! דער ארויף, דער אראפ! (נעמט זיך צו די מלבושים, שפייט אפן
בערשטל און בערשטלט). ארויף און אראפ! אראפ און ארויף!
    
ר י ק ל: וואס קאיעט דאס מיט זיי היינט ווי א קדחת!
    
ח ע ר ץ: (בערשטלט). ווייס זיי דער רוח ― ארויף און אראפ!
אראפ און ארויף! מע ריכט זיך אף געסט. די קראקאוועצקיס דארפן באלד
זיין. די מאמע מיט דער טאכטער. ארויף און אראפ! אראפ און ארויף!
נאטאן מאיסעיעוויטש האט זיך אויסגעפוצט ווי א מויד. ס׳איז א סברה,
אז ס׳וועט זיין א שידוך. ארויף און אראפ.! אראפ און ארויף! (צו רע־וועטשקען). בארישני, ביסט געבליבן אן ארבעט? עפעס זיצסטו מיר, ווי
א מחותנתטע אף א פרעמדער חתונה? נשמה מיינע, העלף מיר פוצן די
מלבושים, קעצעלע! (גיט איר דאס בערשטל). אונדזער מאדאם האט
פיינט, אז מע זיצט, ווי א פריצה. זיצן, זאגט זי, איז פאר א „מענטשן״
אומגעזונט. (ער טוט זי א קניפ אין בעקל). בעקלעך, ווי פאמפעשקעס!
    
ר י ק ל: (גיט אים איבער די הענט). אזאס, דו משומד! מיינט
ס׳איז אים ליזא.
    
ה ע ר ץ: מע דארף זיך איינגעוווינען ביסלעכווייז, איידער זי
וועט קומען ארויף און איידער אונדזער נאטאן מאיסעיעוויטש וועט זיך
מיט איר באקענען... שאט! אן גייט פאניטשקע! א גאסט!... ריקל, צעווארפט דעם אויוון! (עס קומט אן פ א נ י ט ש ק ע  פון דרויסן, אן
אויסגעפוצטע, אן אנגעפארבטע, פאלט ריקלען אפן האלדז).
    
פ א נ י ט ש ק ע: באן זשור, מאדאם!
    
ר י ק ל: טו נאר א קוק ― א גאנצע פריצה! פאניטשקע! פארוואס
זעט מען דיך ניט? די גאנצע צייט מורא געהאט זיך באווייזן? ווו ביסטו
אצינד? וואס מאכסטו?
    
ה ע ר ץ: זע נאר, אין איין קלאפ, ווי די עשרת בני המן! לאזט
איר איבערכאפן דעם אטעם. (גיט איר די האנט, טראגט איר אונטער
א בענקל).
    
פ א נ י ט ש ק ע: (צו הערצן). מערסי, מאסיע! (פארנייגט זיך
צו אים).
    
ה ע ר ץ: דו רעדסט שוין אף פראנצייזיש?
    
פ א נ י ט ש ק ע: כא־כא־כא! קיין אנדער שפראך רייד איך ניט
אצינד, א חוץ פראנצייזיש. באן זשור, זשע ווו פרי, קעסקעסע דאניי
מאא, קעלקזשאז ארעווואר ל׳ארזשאן מאסיע ― הא? פארשטאנען וואס
איך האב דא געזאגט?... איר קוקט אף מיר און ווונדערט זיך? בלאטע!
ס׳איז שוין ניט די פאניטשקע וואס אמאל!... אטאנדע! פאניטשקע איז
שוין מער ניט קיין „ מענטש ״ בא יענעם! איך בין מיר אליין פאר זיך
א „ מענטש ״!... וואאליא! (טוט א זעץ איבער דער קעשענע). כא־כא־כא!
(צו רעוועטשקען). וואס קוקסטו אזוי אף מיר מיט אפענע אויגן? ווער
ביסטו? א נייע פאקאיאווע? און ווו איז ליזא?... (טוט א פייף און א מאך
מיט דער האנט). דורכגעטריבן? כא־כא־כא! מיר איז בעסער פון אייך
אלעמען אט־דא־א, טשארט פאבערי!... איך האב מיר מיין שטוב, פיר
צימער מיט א קיך, פאראל דע אנאר, מיט א פולן קאסטן מיט גרעט,
מיט א פולע שאפע מיט קליידער, און צירונג קעלקזשאז דע מאניפיק!...
ערשט ניט לאנג האט מען בא מיר אוועקגעגנבעט א פאר בריליאנטענע
אויעררינגלעך, טאקע מיינער א חתן, א טשערקעס פון קאווקאז מיט ברענענדיקע אויגן, כא־כא־כא!... זע נאר, ווי זי קוקט אף מיר!... (ווייזט אף
רעוועטשקען).
    
ר י ק ל: (צו הערצן). זי איז מיר עפעס צו פריילעך!
    
ה ע ר ץ: איך האב מורא, אז זי איז אונטערן גלעזל.
    
פ א נ י ט ש ק ע: סע נעפא וורו! איך טרינק ניט! איך טרינק
ניט קיין בראנפן, איך טרינק וויין! שאמפאנסקאיע, פאראל דע אנאר!...
(כאפט ארויס א סיגארעטל, הערץ טראגט אונטער פייער).
    
ה ע ר ץ: אזוי? האסטו שוין א חתן, פאניטשקע?
    
פ א נ י ט ש ק ע: פאשאל! וואסער פאניטשקע? אויס פאניטשקע! פאניא יעפימאוונא, טשארט פאבערי! אלע אפיצירן, פאלקאווניקעס,
גענעראלן ― ווייסן נאך פאניא יעפימאוונא, אי באסטא!... פאר פאניא
יעפימאוונא האבן זיך צוויי סטודענטן געשלאגן, פאראל דע אנאר! מיך
האט מען אויך געשלאגן, איר זעט? (פארקאטשעט די ארבל, ווייזט א
בלויען צייכן). נאט, קוקט, טשארט וואס פאבערי, כא־כא־כא!... (לאכט
היסטעריש).
    
ר י ק ל: (נעמט זי פאר א האנט, זעצט זי אוועק באם אויוון לעבן
זיך). דערצייל נאר, קינד, ווו ביסטו געווען די גאנצע צייט? פארוואס
זעט מען דיך ניט?
    
פ א נ י ט ש ק ע: וואס זאל איך דערציילן? איך האב שוין דא
אויסדערציילט אלצדינג!.. נאר וואס דא טוט זיך (ווייזט אפן הארצן)
― דאס איז ניט קיינעם עסק! כא־כא־כא!... און דארט אויבן וואס
הערט זיך? (באווייזט ארויף אף די טרעפ). ליזאן אפגעשאפט און די צוגענומען?... (ווייזט אף רעוועטשקען). זיי שאפן אפ און נעמען צו... אלע
מאל נייע „ מענטשן ״? אלע מאל נייע מענטשן? כא־כא־כא! „ מענטשן ״,
כא־כא־כא!... וואס האט איר אראפגעלאזט די נעז אלע? וואס קוקט איר
מיך אן? וואס איך לאך, כא־כא־כא? ס׳איז מיר גוט, לאך איך!...כא־כא־כא! ס׳זאל זיי זיין אזוי גוט, ווי מיר! (ווייזט ארויף אף די טרעפ).
    
ה ע ר ץ: אמן!
    
פ א נ י ט ש ק ע: כאטש האלב ווי מיר!
    
ה ע ר ץ: אמן יהא שמיה רבה!
    
פ א נ י ט ש ק ע: דאס האב איך זיי, זיי צו פארדאנקען מיט
דעם גוטסקייט, וואס מיר איז אצינד, כא־כא־כא! ניט קיין טאג, ניט קיין
נאכט, תמיד אויסגעפוצט, תמיד אנגעפארבט, תמיד פריילעך! און מיין
ברודער? מיין ברודער איז פאר חרפה אוועק פון דאנען. אוועק, מע ווייס
ניט וווהין. ס׳איז א סברה, אז ער זיצט... (רעדט שטיל). ער איז א פ א ־
ל י ט י ט ש ע ס ק י. פריער איז ער געווען א שטילינקער, איצט איז
ער געווארן א פ א ל י ט י ט ש ע ס ק י... פאר בזיון, פאר צרות...
(פויזע). אוי, האט ער מיך אמאל ליב געהאט! ליב געהאט! ליב געהאט!
(צעוויינט זיך היסטעריש).
    
ר ע וו ע ט ש ק ע: (גייט צו צו איר, וויל זי בארויקן). וויינט
ניט... וואס איז אייך? זאגט, וואס איז אייך?...
    
ר י ק ל: (וויינט אין פארטעך). אזא סוף אף אלע אונדזערע
שונאים!
    
פ א נ י ט ש ק ע: (צו רעוועטשקען). אוועק! אוועק פון מיר!
ריר מיך ניט אן! דו ביסט א הייליקע!... איר קאנט זיך נאר אלע אננעמען פון מיר. כא־כא־כא! ווי מיין חתן זאגט... איך האב א חתן א פאעט,
א דיכטער, שרייבט ער לידלעך, כא־כא־כא!
    
ה ע ר ץ: וויפל חתנים זי האט!
    
פ א נ י ט ש ק ע: וויפל חתנים, זאגסטו? און דו האסט זיך ניט
געשדכנט אמאל צו מיר, מאן שער אמי?... עי טי ראזשא מיט די אויסגעדרייטע וואנצעס, קום מיט מיר א וואלס, סיל ווו פלע! (כאפט הערצן
טאנצן. אף די טרעפ באווייזט זיך מאדאם גאלד, נאכדעם דניאל. מאדאם
גאלד שטייט א וויילע אף די טרעפ, קוקט זיך איין, דערקענט פאניטשקען).
    
מ א ד א ם ג א ל ד: (שטארק אויפגערעגט). וואס איז דאס?
בא מיר אין קיך?? מיינע „ מענטשן ״ זאלן זיך דערלויבן??? מיט אזא???
דניאל, היינטיקן טאג זאלן מיר אפגעשאפט ווערן אלע „ מענטשן ״! דו
הערסט? אלע „ מענטשן ״!!
    
ד נ י א ל: (איינגעבויגן אין דרייען). אלע „ מענטשן ״. אלע
„ מענטשן ״!...
    
פ א נ י ט ש ק ע: (ארויף צו דער מאדאם) דורכטרייבן אלע
„מענטשן״? אייך איז גרינג „מענטשן״ צונעמען און „מענטשן״ אפשאפן! איר ווארפט זיך מיט „מענטשן״, מא שער מאדאם! אויב ס׳איז
איבער טיר, ארעוואאר אוועק פלעזיר! (מאכט איר א קניקסן). גריסט
אייער ערלעכן תכשיט נאטאן מאיסעיעוויטש. מיר וועלן זיך נאר אמאל
באגעגענען מיט אים!... און איר ווארפט זיך נאר ניט אזוי מיט „מענטשן״
מאדאם, ווארעם „מענטשן״ זיינען אויך מענטשן, טשארט וואס פאבערי!..
    
מ א ד א ם ג א ל ד: (טופעט מיט די פיס). דניאל! וואס שטייסטו ווי א ליימענער גולם? ווארף זי ארויס! ווארף זיי אלעמען ארויס!
אלעמען! אלע „מענטשן״! אין דער ערד אריין! אין דער ערד אריין די
„מענטשן״. איר מאכט מיר א תל פון מיין שטוב! איר פארפאסקודיקט
מיר מיין שטוב!!!...
    
ד נ י א ל: (אראפ צום טיש, כאפט ארויס דאס געלט פון טישקעסטל מיט די פאפירן מיט די ביכלעך, טוט דאס א ווארף דער מאדאם
צו די פיס אינאיינעם מיטן בינטל שליסלען, פארשפיליעט זיך פון אויבן
ביז אראפ). גענוג! גענוג האב איך געשוויגן, פארברענט זאל דאס ווערן!
(צו די דינסטן הויך). איר מאכט זיי א תל פון זייער שטוב! איר פארפאסקודיקט זיי די שטוב! מיר, „מענטשן״, פארפאסקודיקן זיי זייער
שטוב!... טוט זיך אן! קומט! קומט אוועק פון דאנען! מיר טארן דא
ניט זיין! ווער זיינען מיר? וואס זיינען מיר? מיר זיינען ערגער פון ערגער! מיר זיינען גארניט! מיר זיינען דער רוח ווייס וואס! מיר זיינען
„מענטשן״! „מענטשן״ זיינען מיר! (אויסער זיך, די אויגן אנגעגאסן.
שרייט הויך). מענטשן! מענטשן!...
    
 פ א ר ה א נ ג.
    
 געשריבן אין יאר 1907.
 
 