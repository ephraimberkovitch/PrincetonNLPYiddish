
 
 אין ביראָבידזשאַן איז די טעג דערשינען אין זיסי ווייצמאַנס רוסישער איבערזעצונג אַ בוך פֿון דאָקומענאַטלער פּראָזע פֿונעם דיכטער ישׂראל עמיאָט (1909, אָסטראָוו־מאַזאָוועצקי, פּוילן — 1978, ראָטשעסטער). 
 דאָס איז ביז גאָר אַ וויכטיק בוך פאר דער געשיכטע פֿון דער יידישער אויטאָנאָמער געגנט. ישׂראל עמיאט איז געקומען קיין ביראָבידזשאַן אין 1944. ער האָט אַקטיוו מיטגעאַרבעט מיט דער צײַטונג ״ביראָבידזשאַנער שטערן״, מיט דער מאָסקווער צײַטונג ״אייניקייט״ (דער פרעסע־ארגאן פֿונעם יידישן אנטיפאשיסטישן קאָמיטעט), פארעפנטלעכט זײַנע לידער אינעם אלמאנאַך ״ביראָבידזשאַן״. 
 אין 1949 איז ער אַרעסטירט געוואָרן לויט אזוי גערופענעם ביראבידזשאנער ענין, וואס איז געווארן א קולמינאציע פון דער פארניכטונג פון דעם יידישן אנטיפאשיסטישן קאמיטעט. די קרבנות פון אט דעם ענין זיינען געווארן נאך אנדערע ביראבידזשאנער ליטעראטן, זשורנאליסטן און אנפירער פון דער יידישער אויטאנאמער געגנט. 
 דער דיכטער האָט פֿאַרבראַכט זיבן יאָר אין סטאלינישע לאַגערן. אין 1956 איז ער אַמניסטירט געוואָרן, האט זיך אומגעקערט קיין ביראָבידזשאן. אין גיכן נאָך דעם איז ישׂראל עמיאָט ארויסגעפארן קיין פּוילן און פֿון דארטן — קיין אמעריקע. טאַקע אין די פאראייניקטע שטאטן האָט ער אין 1960 אַרויסגעגעבן דאס בוך פֿון זײַנע זכרונות וועגן די יאָרן פֿאַרבראַכטע אין דער יידישער אויטאָנאָמער געגנט און אין גולאַג. 
 וו. אַראָנאָו 
 
 דער שרייבער&nbsp; בער סלוצקי 
 (פראגמענט פון&nbsp; ישראל עמיאטס בוך ״ביראבידזשאנער ענין״) 
 בער סלוצקי איז פאר דער מלחמה מער באקאנט געווען מיט זיינע לעקסיקאגראפישע ארבעטן און מיט זיינע איבערזעצונגען פון דער קלאסישער רוסישער ליטעראטור. ער האט געמאכט די איבערזעצונג פון ל. טאלסטאיס ״אנא קארענינא״ (דערשינען אין קיעווער פארלאג פון די נאציאנאלע מינדערהייטן, סוף פון די 30ער יארן) און א גאנצע ריי אנדערע ווערק. ער האט אויך געדרוקט דערציילונגען. די לעצטע יארן פאר זיין ארעסט האט ב. סלוצקי געארבעט איבער א גרויסן היסטארישן ראמאן פון די צייטן פון בר־כוכבא. אייניקע טיילן פון דאזיקן ראמאן זיינען שוין געווען פארטיק, און ער האט זיי געהאט פארגעלייענט פאר די ביראבידזשאנער יידישע שרייבער. 
 א מענטש איבער די זיבעציק, האט סלוצקי אויסגעזען נאך פיל עלטער. אין דער עוואקואציע איז געשטארבן זיין פרוי, וועלכע האט אים איבערגעלאזט א קליין מיידעלע פון איר ערשטן מאן. אין ביראבידזשאן איז סלוצקי איבערגעגעבן געווארן די יידישע אפטיילונג ביים ראיאניקן מוזיי פאר לאנדקענטעניש. אין דער דאזיקער אפטיילונג האט סלוצקי אריינגעלייגט א סך וויסן, מי און אפפערוויליקייט. אן עלטערער, שוואכער מענטש, מיט פארשידענע קראנקהייטן, האט ער ניט גערוט. ער האט צונויפגעקליבן א גרויסן אוצר פון מערקווירדיקייטן, זאמלונגען, קאלעקציעס, וואס ווארפן א שיין אויפן געשיכטלעכן גאנג פון יידישן פאלק.&nbsp; ער האט דערביי ניט אויסגעמיטן קיין אביעקטן פון רעליגיעזן שטייגער, ספעציעל פאר דער יוגנט, וואס האט שוין קיין אנונג און קיין פארשטעלונג וועגן דעם אלעם ניט געהאט. 
 אט צוליב דעם טאקע איז דער גרייז־גרויער זקן צוגעצויגן געווארן צו געריכטלעכער פאראנטווארטלעכקייט. אז די ״זאכלעכע באווייזן״, וועלכע זיינען צוגעלייגט געווארן אין א באזונדערן באנד (אונדזער ענין האט פארמאגט זיבן בענד מיט מאטעריאלן), וועלכע מ׳האט אונדז באוויזן צום סוף פון דער אויספארשונג, האבן מיר געזען אויסשניטן פון ״פארווערטס״ פון די אנהייב צוואנציקער יארן. ב. סליצקי איז אין יענער צייט געווען דער קיעווער קארעספאנדענט פון ״פארווערטס״ און זיך אונטערגעשריבן ״קיעווסקי״. דארט זיינען געווען קארעספאנדענצן וועגן אריבערפירן די געוועזענע יידישע קליינהענדלער אין רוסלאנד אויף ארבעט. אינעם אנקלאג האט עס געהייסן ״קלעוועטא״, ד.ה. אז סלוצקי האט מיט זיינע קארעספאנדענצן געטריבן רכילות און באשמוצט דעם נאמען פון ראטנפארבאנד אין אויסלאנד.מיט איין ווארט: דער זקן איז ניט נאר באצייכנט געווארן&nbsp; ווי א ״נאציאנאליסט״, נאר אויך ווי א רכילות־טרייבער. (…) 
 סליצקי איז פארמשפט געווארן הארבער ווי מיר אלע, ער האט באקומען 10 יאר טורמע, און ניט קאנצענטראציע־לאגער, ווי מיר. דאס רעכנט זיך שווערער, כאטש אין טורמע איז מען ניט געצווונגען צו ארבעטן ווי א שקלאף, ווי אין א לאגער. דערפאר איז מען אבער אין א לאגער מערסטנס אויף דער לופט און צווישן מענטשן. סלוצקין האט מען פארשיקט אין דער בארימטער ״אלעקסאנדראווקע״ (אלעקסאנדראווסקי צענטראל), אן אלטע טורמע, 60 קילאמעטער פון אירקוטסק. די טורמע ליגט צווישן הויכע פעלדזן, און דער ארעסטאנט, כאטש ער ארבעט ניט, איז אבער באגראבן לעבעדיקערהייט, און אפגעשניטן פון דער גאנצער וועלט. 
 איך האב דאס לעצטע מאל געזען סלוצקין אין א סטאליפין־וואגאן, אין וועלכן מע האט אונדז אריבערגעפירט פון טורמע נאכן אורטייל צום ארט פון אונדזער פארשיקונג. סלוצקי האט געוווסט ווו מע פירט אים, נאר ער איז שוין געווען אזוי מיד פון דער אויספארשונג, אז ער איז צו אלץ געווען גלייכגילטיק. ער האט נאר געוויינט און באדויערט דאס יונגע מיידל פון זיין פרוי, וואס בלייבט אן אן אויפזעער. ער איז שוין דאן געווען פולשטענדיק צעבראכן און קוים וואס ער האט זיך געקאנט באוועגן. 
 דעם לעצטן גרוס האבן מיר וועגן סלוצקין אפגענומען אין 1956 דורך זיין שטיף־טאכטער. דער גרוס איז געווען א טרויעריקער — ער איז געשטארבן אין טורמע צוויי יאר פאר אונדזער באפרייונג, אין 1954, תנצב״ה. זאל זיין נאמען געהייליקט ווערן צווישן די נעמען פון די אומגעקומענע מארטירער פאר יידישער קולטור אונטער דער הערשאפט פון די סאוועטישע מאכטהאבער. 
 