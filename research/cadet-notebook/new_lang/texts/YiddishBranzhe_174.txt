

לאפסוס־קאקטוס — 32 



 by באריס סאנדלער 
May 1, 2020May 1, 2020 Filed under:
שפראך 

מיר האבן שוין נישט איין מאל גערעדט וועגן פארשיידענע שפראך־פיטשעווקעס און סטיליסטישע פעלערן, וואס טרעפן זיך נישט זעלטן אין די היינטיקע געציילטע יידישע פובליקאציעס. די לעצטע פלעיאדע אמעריקאנער שפראך־מומחים איז בדרך־כלל ארויס פון דר. מרדכי שעכטערס חדר און מע דארף זאגן, אז ס׳איז ממש צו חידושן ווי געטריי זיי האלטן זיך ביי די געבאטן, איבערגעלאזט פון זייער רבי.
ווי עס פירט זיך אבער ביי ייד בכלל און אין דער אקאדעמישער וועלט בפרט זיינען סיי ביי דר. שעכטערס לעבן און סיי נאך זיין טויט געווען און פארבליבן אפאנענטן, צד־שכנגדו, ווי מע זאגט. צווישן די בולטסטע און נאכאנאנדיקע אפאנענטן זיינע ווערט אנגערופן דר. הירשע־דוד קאץ.
אין יאר 1993 איז ביים פארלאג „אקספארדער יידיש‟ בשותפות מיטן אקספארדער צענטער פאר העכערע העברעישע שטודיעס דערשינען דר. קאצס בוך „תקני תקנות — פראגן פון יידישער סטיליסטיק‟.
מיר לייגן ווייטער פאר דאס קאפיטל „די סטיליסטישע קאמפאנענטן‟ פון הירשע־דוד קאצס וויסנשאפטלעך ווערק.
די סטיליסטישע קאמפאנענטן
(עס ווערט פארהיט דער אויסלייג פונעם מחבר)
די סטיליסטיק גיט זיך אפ מיט דער סינכראניע, מיט דער שפראך אלס סיסטעם, אומאפהענגיק פונעם אפשטאם פון די עלעמענטן. זי אינטערעסירט זיך מיט דעם ווי אזוי דאס אלץ וואס געפינט זיך אין דער שפראך פונקציאנירט, אין אוועלכער ניט איז איינאיינציקער תקופה. זי קוקט ניט אויף די יחוס בריוו פון די עלעמענטן, סיידן דארטן וואו דער יחוס בריוו איז שייך צום איצטיקן באנוץ. די סטיליסטיק אינטערעסירט זיך ניט, בדרך כלל מיט דעם וואס לבנה שטאמט היסטאריש פון סעמיטיש און זון פון גערמאניש, מחמת דעם וואס ביידע ווערטער זיינען אין יידיש סטיליסטיש „נייטראל‟: מ׳טרעפט זיי אין אלע סטילן פון דער שפראך, זיי זאלן זיך ניט אידענטיפיצירן מיט אוועלכן ניט איז ספעציפישן סטיל. זיי געפינען זיך אין די רייד פון א פאלקסמענטש און א פראפעסאר, פון א יינגעלע און א פאעט. פארשטייט זיך, אז ביי איטלעכן שרייבער איז אויך איטלעך סטיליסטיש נייטראל ווארט מסוגל צו ווערן חומר ביד היוצר. פאר זיך זיינען דאס אבער ניט מער און ניט ווייניקער, דאס וואס הייסט ביים עולם „פשוטע ווערטער‟. ס׳מאכט גארניט ניט אויס פון וואנען זיי שטאמען, ניט אויף יידיש, ניט אויף פראנצויזיש, ניט אויף טערקיש. דער סטיל בויט זיך פון א סך פאקטארן, צווישן זיי: די אומצאליקע שייכותן — אפענע, סובטילע, מעגלעכע — צווישן די סטיליסטיש נייטראלע עלעמענטן מיט די סטיליסטיש מארקירטע. דאס „אריינרוקן‟ אן איינאייציק מארקירט ווארט שאפט נאך ניט קיין סטיל. דאס אנווענדן אן אנזעעוודיקן סכום ווערטער אזעלכע, צעשפרייט איבער א טעקסט, שאפט שוין יא א סטיל. פארשטייט זיך אז דער סטיל באשטייט ניט נאר פון ווערטער נאר פון דעם ווי אזוי מע נוצט זיי.
אוודאי, בוך, טיש, ים, נעכטן זיינען סטיליסטיש נייטראל. האנדלונג, מעלדן, פארשריט, צוזאמענהאנג, שריפטשטעלער זיינען זשורנאליסטיש, און כאראקטעריזירן יידישע קולטורעלע און פאליטישע ארגאניזאציעס אין צוואנציקסטן יארהונדערט. דערגרונטעווען, יסודותדיק, ירושהדיקייט, קוצו של יוד, קיצור־הקיצורדיק געהערט דעם עסייאיסטישן סטיל. אוונטיק, ביינאכטיקייט, גליעדיק, מאיאיק, ענד זיינען פאעטיש. גזירה שווה, געדרונגען, הערה, ראיה, סותר זיין זיינען למדניש־אקאדעמיש. חליצה, יארצייט, ליכט, מעריב זיין די סדרה, מאכן א ברכה, נידה, געהערן דעם טראדיציאנעלן יידישן לעבן. אונטערוויסיק, אליינמארד, מיגלעך, פרווול, פירלייגן, זיינען כאראקטעריסטיש פארן סטיל פון די ניו־יארקער אויסבויאיסטישע פובליקאציעס.
דערנאך גייען די אלע עלעמענטן וואס געהערן אונדזערע דיאלעקטן און וואס זייער קאנצענטרירטער באנוץ גיט א טעקסט א דיאלעקטיש־רעגיאנאלע באפארבונג, למשל: אזאן, געגאן, ווע׳מיר, פינעף, צוועלעף אויף צו באפארבן א טעקסט דרום־דיאלעקטיש; א פולע, ביזל, די קאפ, נאכער, צוואנציק־צוויי אויף צו באפארבן א טעקסט צפון־דיאלעקטיש. רעגיאנאלע באפארבונגען זיינען אויך בנמצא אין דער שפראך פון די היינטיקע גרויסע צענטערס: אטשערעד (ריי), דעפיציט, (׳מאנגל׳), צוויי אן צען (׳צען מינוט פאר צוויי׳) ביי דער רוסישער באפארבונג; אלרייט, יעס, דזשעלטמען ביי אמעריקאנער באפארבונג.
סטיליסטישע קאמפאנענט זיינען פלאסטיש. די שענסטע פאעמע קען זיך באנוצן מיט אן איינאיינציק ווארט וואס איז גראדע בדרך כלל כאראקטעריסטיש פארן זשורנאליסטישן סטיל. דער סטיליסטישער מהות פון א ווארט איז אויב אזוי אין בעסטן פאל א רעלאטיווער. דער שרייבער קען דא גובר זיין, און סטיליסטיש מחדש זיין, דורך נעמען א ווארט פון איין סטיליסטישן קאמפאנענט און עס אנווענדן ביי א צווייטן. זע למשל שניידערס שטודיע וועגן דעם „מיסטישן דיאלעקט‟ אין דער יידישער דראמע, וואו ער באווייזט ווי אזוי די „זשורנאליזמען‟ פלעכטן, וואונדערבאר, אום (כדי) זיינען געווארן פאעטיש־מיסטישע ווערטער אין די הענט פון דוד פינסקי (שניידער 1989: 115).
צו לייענען הירשע־דוד קאצס בוך גאנצערהייט:
http://dovidkatz\. net/dovid/PDFStylistics/1993\. pdf;

דעם מחברס לינגוויסטישע ארבעטן בכלל:
http://dovidkatz\. net/dovid/dovid_linguistics\. htm;
 
מיט ווונטשן פון געזונט,
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 31 

Next Post
פון אונדזער עזבון: חיים מאלטינסקי (1910־1986) 



