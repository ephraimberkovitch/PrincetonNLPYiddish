

שלום־עליכם אין ווערמאנט 



 by באריס סאנדלער 
June 1, 2020May 31, 2020 Filed under:
ליטעראטור
פראזע 

מישע שאפירא
א חלום פון דער געשיכטע
אין קאמוניסטישע לענדער האט מען געטענהט, אז מאטעמאטיק איז פראלעטאריש,
ווייל מארקס אליין האט געשריבן וועגן דעם. אוודאי, האט די באבע גארנישט געוווסט וועגן די דאזיקע דעבאטעס, כאטש זי האט געהאט א פארטיי־קארט פון דער קאמוניסטישער פארטיי מיט א קליינעם מיטגליד־נומער. אין אנהייב 20סטן יארהונדערט פלעגט זי אין דענווער גיין זען בייסבאל און מיטן אונטערשטיצן די נעגערישע מאנשאפט האט זי שאקירט די בורזשואזע באזוכער.
איין מאל איז א קאמוניסטישער מאכער דורכגעפארן דורך דענווער און איז איינגעשטאנען ביי דער באבען. די באבע האט געהייסן דער מאמען זי זאל זיין ווויל צו אים. שפעטער האט די מאמע געמפלט. סוף־כל-סוף, האט מען אנגערופן די באבע א „טראצקיסטקע‟ און זי ארויסגעווארפן פון דער פארטיי. פאר וואס א טראצקיסטקע? זי איז דאך נישט געווען גענוג אינטעלעקטועל צו האבן אזעלכע מיינונגען. מע האט זי גערופן טראצקיסטקע, ווייל מע קען דאך נישט ארויסווארפן א מענטשן פון דער פארטיי ווי א כלבטע.
איך האב געארבעט ווי א פיאנע־אנשטימער. מ׳האט מיך אבער אפגעזאגט פון דער קליינער נישטיקער שטעלע און איך האב געטראכט, אז אפשר איז שוים געקומען די צייט צו באקומען דעם דיפלאם, וואס האט זיך פארלוירן ערגעץ־ווו צווישן לאם־סאם-דאל און ראק־מוזיק. נאך א פאר וואכן בין איך געווארן א סטודענט אינעם אוניווערסיטעט פון מאסאטשוסעטס אין באסטאן.
דער אוניווערסיטעט געפינט זיך ביים האפן. נאר אט וואס ס׳איז א ביסל מאדנע; איידער מע האט מיר אפגעזאגט האט זיך מיר געחלומט, אז איך האב געוווינט אין א שטאט מיט א גלאנצנדיקן האפן און בין קיינמאל אהין נישט געגאנגען.
און פלוצלינג ביי מיינע דרייסיק יאר בין איך נאכאמאל געווארן א סטודענט.
איך האב געוואלט שטודירן מאטעמאטיק, און איך האב טאקע שטודירט מאטעמאטיק. מאטעמאטיק איז געווען ווי א צוריקקער אהיים, ספעציעל די אבסטראקטע אלגעברע.
אמאל האט דער פראפעסאר באטראכט די פראבלעמען פון דער היימארבעט אויפן טאוול. ער האט געזאגט: „און וואס שייך דער פראבלעם 13, האב איך נישט געוווסט ווי מען לייזט זי. האב איך אריינגעקוקט אין שאפיראס היימארבעט, און עס קלאפט טאקע אזוי.‟
אבער דאס איז אלץ געווען א צייטפארברענג. מיין הויפט־לימוד איז געווען מעכאנישע אינזשענעריע. פאר וואס נישט מאטעמאטיק? צוליב געוויסן. (איך האב דאס נאך געהאט אין יענע טעג.) איך האב זיך נישט געקענט איינרעדן, אז מאטעמאטיק האט אויך עפעס א סאציאלע ווערט.
צו פארענדיקן דעם אינזשענעריע־דיפלאם, האב איך געדארפט זיך איבערפירן פונעם מאסאטשוסעטס־אוניווערסיטעט אין באסטאן אינעם אוניווערסיטעט אין אמהערסט. אז איך בין געפארן קיין אמהערסט, איז מיר איינגעפאלן א וויץ, כ׳וועל משנה־שם זיין די חדשים. מע קען אנהייבן מיט ,January אבער נאך דעם וועלן מיר האבן
Coronary, Beri־beri, Reliquary, Incendiary, Mandibulary. נאך א פאר מייל, נאך א חודש !Antiquary! Solitary
אז איך בין געקומען אין אמהערסט, האב איך א קוק געטאן אויף די אנדערע מענטשן מכוח דער אריענטאציע אין דער פראגראם. איך האב נישט געקענט געפינען קיין איינעם, מיט וועמען זיך טיילן מיט מיין וויץ. איך האב נישט געקענט בלייבן אין אזא גיהנום; האב איך זיך צעוויינט. א קיצור, איך בין צוריקגעפלויגן קיין באסטאן און געזאגט: „מאכט מיין הויפט־לימוד מאטעמאטיק!‟
נאך דעם זיינען א סך זאכן געשען. אין א חודש ארום האב איך געזען אין א חלום מיין באבע. זי איז שוין טויט געווען דרייסיק יאר און אזא זאך איז פריער קיין מאל נישט געשען. נאך א פאר ווערטער פרעגט זי וועגן דעם אינזשענעריע־דיפלאם. „ווייסטו נישט? איך לערן זיך מער נישט אינזשענעריי. איך בין א סטודענט פון מאטעמאטיק.‟ — „וואס?! דו וועסט נישט באקומען דעם B\. S.M\. E?‟
דער גייסט פון דער טויטער באבע האט טאקע אזוי געזאגט —
B\. S.M\. E.
„ניין… איך בין א סטודענט פון מאטעמאטיק.‟
זי איז ארויס פון די כלים: „וואס טויג דיר מאטעמאטיק? מע קען עס נישט זען! מע קען עס נישט אנטאפן! מע קען זיך נישט ארויפזעצן דערויף! עס איז נישט מער ווי מיסטיפיקאציע, וואס דער הערשנדיקער קלאס באנוצט, כדי עס אונטערצודריקן דעם ארבעטער קלאס!‟
איך בין געווען גאנץ דערשראקן. זי האט געפרוווט מיך שטערן צו שטודירן מאטעמאטיק. מע דארף עפעס טאן און מע דארף עס טאן איצט. האב איך איר גלייך אין פנים געקוקט און געזאגט: !Fuck you
אז איך האב זיך אויפגעכאפט, האב איך אלץ פארשטאנען. דער עלטער־זיידע איז געווען א רב. זיין טאכטער איז געווארן א קאמוניסטקע. מע קען זיך פארשטעלן, אז עס איז פארגעקומען א קריגעריי. און אזוי האט זי געגרינדעט די ווערטן פון אונדזער משפחה, וואס האט מיך צוריקגעהאלטן פון שטודירן מאטעמאטיק פאר א יארצענדליק. ווען מע וואלט מיר דערציילט וועגן דעם איידער איך בין איינגעשלאפן, וואלט איך זיך צעלאכט, אבער ראיות בלייבן דאך ראיות!
621 איסט־עלפטע גאס
עס איז געשען אין די 1960ער יארן. עס האט געברענט די מלחמה אין וויעטנאם און עס האט אויך געברענט אויף די גאסן פון אמעריקע. אומעטום זיינען דורכגעגאנגען דעמאנסטראציעס, די גרעסטע פון זיי האט צונויפגענומען מער ווי א פערטל מיליאן מענטשן, אפשר א האלב מיליאן. די אוניווערסיטעטן האבן אויך געברענט מיט דעמאנסטראציעס, און עטלעכע פון זיי האבן די סטודענטן פארמאכט.
א קליינע טעאטער־טרופע איז געקומען אין סטאניברוק, און איך בין צוריקגעפארן מיט זיי צו שפילן אויף די גאסן פון ניו־יארק. אין גיכן נאך דעם האב איך מיט מיין חברטע פארלאזט דעם אוניווערסיטעט און אנטלאפן צו וווינען אויפן איסט־סייד. מיר האבן געדונגען א דירה אויף דער איסט־עלפטער גאס, נאענט צו עד סאנדערס בארימטן „פיס איי בוקסטאר‟. ליידער, האב איך פריער נישט געוווסט וועגן דעם. ווו איז די צייט־מאשין? איך וויל צוריקפארן צו זען עס.
מיר האבן געקויפט א שטיק פאלשער פעל אין א שניטקראם אויף דער פערצנטער גאס, צו מאכן דערפון א קאלדרע. און דארט, אין דער שניטקראם, האב איך געזען עפעס טאקע אומעטיקס. דאס געשעפט האבן געהאלטן א טאטע און א זון. דער טאטע איז געווען א ניינציק־יאריקער מאנספארשוין, און דער זון — אין זיינע זיבעציקער. „יא, טאטע…‟, „יא, טאטע…‟ — אין די אלע זיבעציק יאר איז ער קיינמאל נישט געווען א מענטש פאר זיך.
די צייטן אין דער דירה זיינען געווען מאדנע און פינצטערע. איין מאל האט די חברטע געמאכט זיך א באד אין קיך, און די פארע האט זיך געשפרייט איבער דער גאנצער דירה. און איין מאל האב איך געכאפט עפעס צו עסן פונעם אייזקאסטן. זיך פארקוקט, האב איך זיך צוריק געקערט. דערנאך האב איך פארמאכט די טיר און ארויסגעגאנגען פון דער דירה. אין א שעה ארום, בין איך צוריקגעקומען. איך האב געעפנט דעם אייזקאסטן און דערזען דארט זיצן די קאץ. זי האט אויף מיר א קוק געטאן און איז ארויסגעשפרונגען.
א מיידל איז איינגעשטאנען מיט אונדז. עפעס שלעכטס איז מיט איר געשען. אין דער צייט האט מיין חברטע געפונען א שטעלע. איך — ניט. דאס מיידל און איך זיינען געבליבן שטעקן דעם גאנצן טאג אין דער דירה. זי איז געזעסן אויפן דיל, קוקנדיק אויף דער וואנט, אן ארויסברענגען א ווארט פון מויל. דעם אמת געזאגט, האב איך געטאן דאס זעלבע אינעם אנדערן צימער. נאך א פאר טעג איז זי אוועקגעגאנגען.
דערווייל איז געשטאנען א שיינער הארבסטיקער טאג און די דאזיקע פינצטערע מעשיות זיינען נאך נישט געשען. די חברטע און איך זיינען געגאנגען צו קאצס כשר דעלי מיט הארטע סאלאמיס, וואס מע זעט הענגען אינעם פענצטער. די חברטע האט באשטעלט א גלאז טיי. דער אלטער קעלנער אין דעם פארפלעקטן מיט פעטס פארטעך האט געשמייכלט. א יונגער מענטש באשטעלט א גלאז טיי. אזוינס איז שוין לאנגע יאר נישט געשען. זיין שמייכל האט באלויכטן גאנץ האוסטן־גאס.
אז פרילינג איז געקומען, האט מען מיך באגנבעט צוויי מאל אין איין וואך; איין מאל מיט א פיסטויל, און איין מאל מיט א מעסער. דעמאלט האב איך זיך אוועקגעצויגן פון דעם איסט־סייד.
שלום־עליכם אין ווערמאנט
דאס איז א מעשה וועגן מיין טאטן, שלום־עליכמען און דעם שטאט ווערמאנט.
ווען דער טאטע איז געווען א יונגער־מאן, האט ער גערעדט יידיש. די משפחה איז אריבערגעפארן קיין ניו־יארק, ווו מע האט געוווינט אויף דער אונטערשטער איסט־סייד. דארט האט דער טאטע זיך באטייליקט אין קינסטלערישע, טעאטראלע און פאליטישע לינקע קרייזלעך. אז איך בין נאך געווען א קינד, האט די משפחה זיך אריבערגעצויגן אין קווינס, ווו מע האט כמעט נישט גערעדט יידיש.
שפעטער פלעגט דער טאטע זיצן אין פאטעל און לייענען שלום־עליכמען. „אך! דאס איז אזוי גוט!‟ — פלעגט ער זאגן, — „אבער מע קען עס נישט איבערזעצן…‟
נאך שפעטער, ווען דער פעטער, זיין ברודער, איז געשטארבן, האט מען זיך דערמאנט, אז מיט א סך יאר צוריק, האט מען ערגעץ־ווו געקויפט קבר־פלעצער. דער טאטע האט טעלעפאנירט א שוועסטערקינד אין ברוקלין, מיט וועמען ער האט לאנג נישט גערעדט. איך בין גראד פארבייגעגאנגען און געהערט, אז זיי רעדן ענגליש מיט א פאר ווערטער אויף יידיש. א שעה שפעטער בין איך ווידער פארבייגעגאנגען, און זיי האבן נאך אלץ גערעדט שוין כמעט נאר אויף יידיש מיט אפאר ווערטער אויף ענגליש. איך האב זיך געפילט, ווי כ׳וואלט געזען א דינאזאווער אין הינטערהויף.
איך האב ליב געהאט צו גיין שפאצירן אין די גרינע בערג פון ווערמאנט. צום סוף, בין איך געגאנגען צו פוס פון איין עק ביזן אנדערן עק שטאט. ווערמאנט איז דעמאלט געווען זייער אן אינטערעסאנטער שטאט; אויסגעזען זייער דארפיש, זייער ארעם, זייער קאלט, אבער אויך זייער קולטורעל. יעדער דארף האט געהאט א ביכערקראם, אפשר צוויי.
עס איז דא א מעשה, אז אין מיטן דער קאלטער מלחמה האט דא געוווינט א פארמער, וואס האט געלאזט פלאטערן איבער זיין פארם א רויטע פאן מיט א האמער און סערפ. אלע זיינע שכנים האבן געזאגט: „עס איז זיין פארם און זיין פאן. ער איז א גוטער מענטש. מע קען האנדלען מיט אים. ער האלט זיין ווארט.‟ אין דער זעלבער צייט האבן מיינע טאטע־מאמע אין ניו־יארק געהאט פלענער צו אנטלויפן קיין קאנאדע, אויב מאקארטי וואלט געווען אנרופן זייערע נעמען…
אבער איצט בין איך אראפ פון די בערג נאך א דריי־ אדער פיר־טאגיקן שפאציר און געווארט אויף דעם אויטאבוס, וואס וועט מיך צוריקנעמען קיין באסטאן. איך דריי זיך ארום אין דארף און פארברענג א ביסל צייט אין א ביכערקראם. זע איך אויף א פאליצע שלום־עליכמס א בוך. אפשר וועל איך עס טאקע קויפן. די פאליצע איז הויך, און איך פרווו צו דערלאנגען צום בוך. פלוצעם הער איך א הויך קול פון הימל: „אבער מע קען עס נישט איבערזעצן!..‟

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
די געשיכטע פון יידן אין בעמען און מערן (11) 

Next Post
נאטיצן פונעם רעדאקטאר — 33 



