

אין דער ריי צום אויסלייזער 



 by באריס סאנדלער 
May 1, 2019June 2, 2019 Filed under:
לידער
ליטעראטור 


די פריינד פון ״יידיש בראנזשע״ באגריסן דעם פאעט און איבערזעצער לעוו בערינסקי מיטן ווערן א בן־שמונים. מיר ווינטשן אים געזונט און כוח צו שלעפן ווייטער דעם שווערן וואגן פון זיין שאפערישקייט ביז 120.
באריס סאנדלער

CALYSTEGIA SEPIUM

אָדע
דרײַ ביימער, און אויבן אַ זון: אַ באַנק אין גן־עדן.
כ׳בין גליקלעך איבערן האַלדז, און וואָס נאָך צו בעטן
בײַם לעבן? בלויז נאָך אַ פּאָר טרערן דאָס האַרץ גייט מיר אויס.
בײַם גליק, ווי בײַם ים, טו איך אויס – ווי דאָס העמד מיט די הויזן –
די יאָרן פֿון זיך, און דערפֿיל, ווי סע ציט פֿון די רויזן
דײַן אָטעם, סוועטלאַנאַ, און כ׳פֿיל, ווי די ערדקויל איז גרויס.
סע טראָגן דײַן נאָמען די ימען, די זעקס קאָנטינענטן
מיט בערג און מיט טײַכן, די הונדערט און פֿינף עלעמענטן
פֿון הימל און זאַמדן, פֿון אַלץ, וואָס סע פֿליט און סע קריכט.
כ׳בין גליקלעך און אייביק: קיין טומלען, קיין דאַרבן, קיין גוסען.
אַליין אין דײַן שײַן: די וועלט איז געבליבן אין דרויסן –
אָן ליכט.
דאָס צוזאַמענטרעף־אָרט – FIGUERAS
די עלטערן מײַנע ווערן אַלץ עלטער און עלטער,
און די זון פֿון מײַן לעבן – סוועטלאַנאַ האָט מיך ניט ליב,
און דער ״סקײַלאַב״ האַקט שוין מסתּם, אין דעם קאָסמאָס אַרײַן
אַ קויל נאָך אַ קויל.
אַלע אומגליקן אויף דער וועלט נעמען זיך, מיין איך, פֿון דעם,
וואָס דער מענטשישער דור צעטיילט זיך אויף צווייען:
אויף די, וואָס זיי לעבן,
און די וואָס ערשט נעכטן צי מיט הונדערטער יאָרן צוריק
זענען געשטאָרבן.
די לעבעדיקע אָטעמען ווער ווי סע קאָן, כאָווען, האָרעווען שווער –
און די מתים־לײַט שטייען אַרום דעם פּלאַנעט־האָריזאָנט
און געבן זיי עצות – טעלעפּאַטיש אָדער אין שלאָף.
און מיר חלומט זיך אָפֿט מאָל: פֿיגעראַס, אַ מאַראַנצן־סאָד, שטיל און לינד,
און סע זיצן – אַקסל צו אַקסל – צוויי פֿאַרליבטע פֿיגורן, ווי בלינד,
ער, אַ פֿליישיקער זכר, און זי, בלויז פֿון ביינער און לעכער, און ווינט.
אַלע אומגליקן אויף דער ערד נעמען זיך, מיין איך, פֿון דעם,
וואָס אין אייניקע צײַטן, בײַ אייניקע שטאַמען, אין אייניקע לענדער
זענען מער הוילע שאָטנס פֿאַראַן, איידער מענער און פֿרויען –
און ס׳בלאָנדזשען
פֿאַרלוירענע, איינזאַמע, ווילדע נשמות אַרום, צי פֿאַרקערט:
אַ דאַנק דעם פּראָגרעס און דעם וווילשטאַנד
באַווײַזן זיך וועזנס אַזעלכע – מיט מענלעכע, פֿרוייִשע גלידער,
פֿאַר וועלכע סע סטײַעט שוין ניט קיין נשמות, קיין איינציקע זעל.
און דער ״סקײַלאַב״, סוועטלאַנאַ, צי דער לוציקער ״מיר״ אויפֿן קאָסמישן טרעק
צעפֿליקן שוין ק׳טשאָרטו
די אַרומיקע וועלט, אַזוי, אַז די עלטערן מײַנע
האָבן שוין ניט וו׳הין צו גיין, ווען זיי גייען אַוועק.
דער קלאַנג פֿונעם קײַלעכבליץ
בײַ טאָג אויפֿן פֿעלד מיט זונבלומען
וואַרט אויס, כ׳בין דער ליאָוואַ בערינסקי זײַן שטילע נשמה
דו פֿלעגסט מיר ניט געבן אַ קוש ניט געבן אַ גלעט ניט געבן
אַ ריר אָן מיטן פֿינגער
דו פֿלעגסט מיר ניט געבן
איצט ביסטו מיט לײַב און לעבן בײַ מיר אין די הענט אין די שטראַלן
סוועטלאַנאַ
און וועסט ביז מאַלאַכאָווקע שוין ניט דערלויפֿן
אָט דאָ
אויף די הויפֿנדלעך ערד וואָס האָט אָנגעוואָרפֿן דער מוילוווּרף
אונטער דעם רעגן־בויגן
וועט ליגן דײַן פּרעכטיקער גוף
און איידער די ווײַבלעך פֿון דאָיִקע דערפֿלעך וועלן אָנלויפֿן
און שטעלן זיך שאָקלען און קלאָגן און יאַמערן
אַרום דיר
וועלן ביידע שוין זיצן מיר הויך אויף צוויי שטענגלעך
צוויי גאָלדענע בלומען
און קאַטשען זיך שטיל פֿאַר געלעכטער און קיצלען אַנאַנדער
מיט זונען־מעזאָנען
Alfa אוןZeta
מיט פּינטעלעך ליכט.
DE PROFUNDIS
ממּעמקּים קרתיך:
ווען געווען כ׳וואָלט אַ ים־פֿיש Anopticus אָן ביידע אויגן
אין אַ הייל –
וואָלט איך טויב און פֿאַרחלומט אין גרונט זיך געשטופּט,
מיט דער צונג אינעם אָפּפֿאַל געשנאָרעט, מיט דער פֿלוספֿעדער
לאַנג זיך געגריבלט
אינעם קויט, אָנגעשוווּמענעם פֿון די פֿינף אָדער זעקס קאָנטינענטן,
און געטרוימט פֿון אַ הימל, וווּ דערטרונקענע לעבן, נאָר קיין מאָל
– וויי איז מיר –
ניט געזען כ׳וואָלט דאָס זאַנגפֿעלד, דעם טײַך מיט דער קו אויפֿן ברעג,
מיט דער זון פֿון סוועטלאַנעס מאַגדאַלענישע האָר
און (אַז דו, אַדוני, וועסט נאָך געבן) – מיט איר זאַנפֿטער לבֿנה, דעם בויך!) –
פֿון די רויטע קאָראַלן, פֿון דער אַטלאַנטישער הייך
זיך אַראָפּלאָזנדיק,
ווי אַ רונד־צעבלאָזענער ים־יאָזש,
צוריק אויפֿן דנאָ –
וואָלט איך דיך, באָזשע מאָי,
מיט די שרעקלעכסטע קללות געבענטשט, אָנגענומען אַ פֿולן
– מיט פּלאַנקטאָן און מיט וואַסערוווּקס – מויל.
אינעם גראָז, אין גן־עדן, אויף דר׳ערד
אַ גלאָבאַלער, אַ נוקלעאַר־שטילער אויפֿרײַס האָט צעשטערט אין דער הייך
אַלע וואָלקנס.
אַן אַבסאָלוט בלאָווער הימל שטייט אומבאַוועגלעך
איבער דער לאָנקע מיט בלומען און גראָזן, וווּ מיר זיצן, סוועטלאַנאַ,
אויף טערקיש, ווי צוויי איסטוקאַנען, און פֿלעכטן אונדז קרענצלעך,
און קוקן אין שמים אַרויף.
גאָט, אָדער אַנדערע כּוחות, פֿאַראינטערעסירטע,
אַז אַלצדינג אויף אונדזער פּלאַנעט זאָל אויסזען אויך ווײַטער
אַזוי ווי ס׳געווען, – הייבן אויף אין דער לופֿטן און לאָזן
לאַנגזאַם פֿליִען און שווימען
הונדערטער פֿרוכט־קעסטלעך, אָבער ליידיקע און דעפֿאָרמירטע,
וואָס צעפֿאַלן זיך, ציִען זיך אויס אויף אַ בלעכענער טאַשמע,
פֿאַרטשעפּען זיך – איינס אין דעם אַנדערן – פֿאַר אַ זוניקן צוואָק.
גאָט, אָדער אַנדערע כּוחות, פֿאַראינטערעסירטע,
פֿאַרלאָזן זיך דאָך אויפֿן לופֿטשפּיל־עפֿעקט ״זײַן מזכּה״
און דעם כּוח־הדמיון פֿונעם ערדישן מענטשן – און טאַקע:
סטײַעס קעסטלעך אונדז קלאַפּן מיט שטראַלן און גלאַנץ אין די אויגן –
לאַנגע טשאַטעס פֿון פֿייגל, צי פֿערד, צי אַקולעס, אַטלאַנטישע פֿיש.
ס׳איז גענוג אָבער אויסדרייען דעם קאָפּ און דערזען זיי פֿון הינטן –
אַך, דעם געטלעכן סוד דו אַנטדעקסט, יאָ, דעם הימלשן קוועטש:
די הילצערנע ליוקן און לעכער מיט פֿאַרשימלטע רעשטלעך פֿון עפּל
און קלעפּיקע ווײַנטרויבן, אַגבֿ: אַ ווײַנשעלע פֿאַלט אונדז אַראָפּ.
דו נעמסט עס אין מויל, און כ׳שפּרינג אויף און צעשרײַ זיך: כּבֿיכול,
וואָס איז דאָס? אַ סאָרט רעפּאַראַציעס? אויב שוין אַזוי –
שיט אויס אויף דער ערד אַ פּאָר טויזנטער הויכקאַלאָרישע כמאַרעס
מאַנע־גרויפּן פֿאַר קינדער און קריפּלען…
און כ׳פֿיל,
ווי סוועטלאַנאַ ציט מיך בײַם אַרבל:
*! Да садись, глупый ты человек–
און נעמט מיר דערקלערן אַז, הייסט עס, קיין גרויפּן אין קעסטלעך
טראַנספּאָרטירט מען בכלל ניט – סײַדן אין זעק.
איר זאָלט זיך ניט קושן, שפּאַצירנדיק אויף דער אײַזנבאַן
איר זאָלט זיך ניט קושן, שפּאַצירנדיק אויף דער אײַזנבאַן.
סוועטאַ ק. האָט זיך דורכפּראָמענאַדעוועט מיט איר פּרינץ
(אַ פֿאַרשוין – הוילע מעלות!)
בײַ דער בריק איבער וואָריאַ, און זיי האָבן פֿאַרגעסן זיך, און
אויפֿן אָנשיט אַרויס, און זיך אָפּגעשטעלט נ׳מיטן די שפּאַלעס,
און זיך אָנגעהויבן צו קושן אונטער דער זון.
דער צוג וואָלט, פֿאַרשטייט זיך, צעקוועטשט זיי אויף טויט – ווי אַ טויב
האָט ער אויפֿגעהויבן זיך שטיל אין דער לופֿט, נאָר געליטן
האָבן מענטשן, ווײַל באַלד פֿון די פֿענצטער גענומען זיך שיטן
האָבן קינדער און וויסטע שיכּורים, פֿון אַלקאָהאָל טויב.
און אַ כעמיקער פּלוצעם דערבײַ.
די קינדערלעך פֿליִען ביז הײַנט נאָך: די פֿאַראָבֿלטע מאַמעס
קאָנען זיי אין די הימלען ניט כאַפּן, ווײַל מיט שפּערלעך און גאַפּעס
האָבן זיי דאָרט זיך אויסגעמישט – הגם קענען דערווײַל ניט באמת
ווי אַ שוועלבעלע צוויטשערן אָדער שרײַען ווי פּאָלאַרישע סאָוועס.
די שיכּורים – אין גריבער זיי שלאָפֿן, אונטער שטרויכן ווי אין אַ סאָד,
און מען קען זיי דאָרט זען, ווען מען פֿאָרט אויף פּאַוולאָוו־פּאָסאַד.
דער כעמיקער בלאָנדזשעט אַרום אין די וועלדער, עסט יאַגדעס און קרויט,
און פֿאַרנעמט זיך גאָט ווייס מיט וואָס – נאָר פֿאַרלירט ניט קיין צײַט!
סוועטלאַנאַ – ביז הײַנט שטייט זי דאָרט אויף די רעלסן,
אויסגעשטרעקט ביידע הענט
צום פּרינץ, וואָס איז תיכּף –טוץ! – נעלם געוואָרן…
איך קוק אויף די ווענט
און זע פֿון דער זײַט,
ווי איך זיץ און איך שרײַב מיר מײַן ליד –
אַ פּרינץ אין אַ פֿאַרבלאָזער וועלט,
אַ דערעסענער ייִד.
אַ שׂרפֿה
כ׳פֿאַרגעס דיך, סוועטלאַנאַ. איך מעג שוין. כ׳פֿאַרמעק און מעק אויס
דײַנע האָר –
און דו שטייסט אָן דער גאָלדענער העלישער שכינה,
כ׳קלעפּ אָפּ דײַנע ליפּן – דאָס לאַכן, דעם רויטלעכן קוש,
און ס׳ווערט מיט אַ מאָל, ווי אַ לאָמפּ, דאָס פּנים פֿאַרלאָשן.
איך שליס אויס דײַן האַרץ, און דו בלײַבסט מיט אַ לאָך אין דער שײַן.
דײַן בויך ווי אַ פֿולע לבֿנה פֿאַרצי איך מיט טרויער.
צוויי קניִעס, צוויי וועלן פֿון דיר רינען זוניק אַרויס.
און ס׳קלאַפּט פֿון דײַן פֿינצטער אַ שטראַל – אַ גן־עדן־שפּאַרונע.
סע פּינטלט, נאָך בליצט דײַן קאָנטור, איך זע אויף דער ערד
צוויי שפּורן פֿון באָרוועסע פֿיס, און זיי ברענען, ווי פֿײַער,
זיי ווילן ניט אויסגיין, בשעת סע צעטראָגט דיך דער ווינט…
כ׳צעטרעט זיי, כ׳פֿאַרשיט זיי מיט אַש און באַגיס זיי מיט טרערן.
בײַם טיש
נעם דאָס אײַז און דעם יין און פֿאַרמיש
אַ קאָקטייל – אַ מין גילגול־רפֿואה
אויף צו ווערן – ווער ווילסטו, אַ פֿיש? –
ווער אַ פֿיש און שוין לאָז מיך צו רו.
כ׳וועל אַליין, מיט די אייגענע הענט
דיך אַרײַנטראָגן שטיל אין דער וואַנע
און צערוקן די שטיינערנע ווענט,
זאָלסט אַרויס אין די ימען, סוועטלאַנע.
אין די אײַזיקע רחבֿות מיט גלוט
פֿון פּאָלאַרנעכט, דו זאָלסט זיך דערפֿילן
פֿראַנק און פֿרײַ – און צעהיצן דאָס בלוט,
נאַקעט יאָגנדיק נאָך דעלפֿינען.
דו זאָלסט מיט אַ פֿאַרבלוטיקטער ליפּ
אין דער הייך אויף אַ האָקן אַ פֿלי טאָן
און ניט שטאַרבן – ווי איך האָב געליטן
אויף דער ערד, אַ סבֿלנישער טיפּ.
דײַנע האָר… אַך, דאָס גאָלדענע היי…
וועל איך, מירצעשעם, מײַנס מיר אָפּלייזן
און אַרײַן סוף־כּל־סוף אין אַן אייזל,
ווי דער פּונישער ייִד אַפּוליי.
וועגן בורשטין־טאָטעם
וואָס ווייסן מיר וועגן דעם, ווי סע גלייבן אין גאָט
קענגורוען צי מערישקעס?
וואָס ווייסן מיר וועגן ווילדן ראַסיזם בײַ די וועלף אינעם שניייִקן סטעפּ?
וועגן האַרבער עקספּלואַטאַציע אינעם ראָזעוון חלום פּלאַטאָנס –
אינעם בלומיקן רײַך בײַ די בינען?
די שלאַנג נײַאַ־נײַאַ האַנדלט לויט דאַרווינען: ברענגט אויף דער וועלט
עלף שיינע ווי גאָלד נײַע חיהלעך – כאַפּט און פֿאַרשלינגט זיי.
איראַן באָמבאַרדירט די פֿאַנטאַסטישע באַסראַ – איראַק
הרגעט אויס אויפֿן אָרט, אויפֿן שלאַכטפּלאַץ – נײַנציק טויזנט איראַנער.
סוועטלאַנאַ האָט – נאַט אײַך! – שוין ווידער אַ קינד, מיט אַ מלאך? –
און ז׳איז נאָך אַ מאָל גובֿר איר ווײַבערשן שלינגען־אינסטינקט.
עראַזם פֿון ראָטערדאַם רײַסט זיך אַרײַן מיט זײַן פֿרײַהייט אין אַחרית־הימים
און לויפֿט איבער מאָסקווער 34 טײַך־בריקן, און שלעפּט בײַ די האָר, ווי אַ קוקלע,
דעם לוטער, דעם יאָלד.
וואָס ווייסט צבֿאָות אין דער הייך, ווי סע האָבן אים ליב
עראַזם און לוטער אויף דר׳ערד, קענגורוען אין שלאָף,
און מײַן מערישקע סוועטאַ
(ווי זי איז מיר ניט קליין – בין איך דאָך ניט אַליין)
אויף דער קיך, וווּ זי וועט הײַנט בײַ נאַכט נאָך אַרײַנקריכן, מירטשעם,
אין דעם סלוייִקל האָניק – און ווערן מײַן בורשטין־טאָטעם…
און פֿאַר וועמען פֿאַרנייגט זיך העט ווײַט אין די ימען
דער בלויער וואַלפֿיש – פֿאַר וועמענס דאָרט רום אָדער שם?
ליעטע
בײַם גריכישן טײַך, וווּ מיר זענען פֿאַרשטיינערט געזעסן
אַ יאָר און אַ תקופֿה – האָב איך עפּעס אויף אייביק פֿאַרגעסן.
איך זע זיך אַרום: אונטער גומענע ביימער און פֿייגל
ליגן חווהס אין קינסטלעכער הויט, מיט גראַניטענע נעגל.
די זונפֿולע צופֿלוסן שײַנען און נעמען זיך גיסן
אויף צוריק, ס׳ווערט אַן אויספֿלוס פֿון זיי – שפּריצט אַזש ביז די קאַרניזן,
שאַפֿט פֿאַרזוניקטע פֿלייצלאָנקעס – שוואַרץ־רויטע לאַוועס קאַרבונקל
מיט אַ שטאָרך צי אַ בושל, אין דער לוזשע ביז קני אײַנגעזונקען.
און זיי גלאַנצן זיך אָפּ, און שוין פּיקן דאָס שטיינעכץ און פּרוּוון
זיך באַפֿרײַען די פֿיס –
און פֿאַרזינקען אין טויט מיטן דזיוב, מיט די שאַרפֿלאַנגע קליוּוון.
דער 10טער רוימישער לעגיאָן
פֿאַר יורי דובינסקי
אין אַ סאָד אָן אַן עק און אַ סוף, ווי אַ וואַלד, וווּ אויף יאָדלעס און סאָסנעס
לויפֿן וועווערקעס אַראָפּ און אַרויף, און פֿון זייער שטיפֿערײַ
שיטן זיך שוואַרצע פֿאַרשימלטע שישקעס און נעסטן מיט זשומיקע וועספּן,–
שטייט אַ טיש, ווי ס׳צעבליט זיך אַ לאַן, און סע פֿליסט איבער אים
אַ זיס־קלעפּיקער טײַך פֿון ליקער און טאָקײַער, און כערעס,
און האָניק, און מיר זענען אַלע שוין גוט אָנגעשאָסן –
אימפּעראַטאָר טראַיאַן, דער גראַף קאַליאָסטראָ און איך,
און דער ליידיקער שטול – מײַן אַוועקגעוועזענער חבֿר.
ס׳שטאַרצן גאָלדענע בערג פּאָמעראַנצן, הענגלעך ווײַנטרויבן, קאַנפֿער,
און מיר נאַשן, מיר שטאָפּן זיך אָן, ס׳רינט אין אַרבל, מיר פֿרעסן זיך איבער –
אימפּעראַטאָר טראַיאַן, דער גראַף קאַליאָסטראָ און איך,
און דער ליידיקער שטול – מײַן סוועטלאַנאַ, אַ נעכטיקער חלום.
מענגעס, כאָפּטעס פֿון מערישקעס, גליווערעם, גנאָמען און פֿליי
קריכן איבער די וואַזעס, מאַרשירן און פֿליִען אין פּנים
אימפּעראַטאָר טראַיאַנען, דעם גראַף קאַליאָסטראָ און מיר,
און דעם ליידיקן שטול – וואָס ער שטייט ווי מײַן אויסגעלעבט לעבן.
איך וויש אָפּ פֿונעם טיש אַ פּאָר ניס, כ׳שטעל זיך בודטאָ צום בוים –
און גייט זיכט מעך!
איך באַווײַז זיך נ׳אַ שיינעם פּאַלאַץ, פֿונעם בוזעם כ׳דערלאַנג
אַ פֿאַרשאַרפֿטע שטאַמײַזע – נעם זיך שלום־ושלווה, אָן רעש,
אויפֿברעכן, טאַפֿליע נאָך טאַפֿליע, דעם מירמלנעם, פֿײַנעם
הויך־עסטעטישן דיל, און כ׳צעשטעל, ווי מצבֿות, די רויטע
קוואַדראַטלעך מאָזאַיק ווי קליינינקע דעכער־אָפּהאַנגען,
און כ׳שטעל אויס אונטער זיי די ניסשאָלעכץ – די פּוסטע האַלבקײַלעכס,
וואָס זיי וויגן, הוידען זיך נאָר ווי ליידיקע וויגעלעך, אונטער
דעם וווילדופֿטיקן צוגווינט, אונטער דעם לופֿטשטראָם פֿון זיסן
רוימישן יאָך, וואָס ער ציט זיך און ציט זיך און ציט
זיך
אַדורך דער אומענדלעכער
אַנפֿילאַדע…
*
נאָך אַ נאַכט איז פֿאַרגאַן אונטערן ווילדן געשטערן ס וו ע ט ל אַ נ אַ…
עס איז אויפֿגעשוווּמען אין פֿענצטער און זיך גרויליק געשטעלט
צווישן געלע געיעגהינט און דעם פֿלאַמיקן אָקס. כ׳האָב דערזען עס
און פֿון זינען אַראָפּ: מיט זײַן שטראַל, מיט מאַגנעטישער שײַן
האָט עס לאַנגזאַם געצויגן דאָס לעבן, דאָס לײַב פֿון מײַן קערפּער
און דאָס האָלץ פֿון די ביימער, און די ליים פֿון דער ערד, און די זון
האָט געראַטעוועט זיך נאָר מיט דעם, וואָס זי האָט שוין פֿאַר פֿריִער
זיך פֿאַרשלייערט אין שאָטן פֿון אונדזער פּלאַנעט; ווען די זון
איז אַרויס איבער אויסגעליידיקטע ערד־האָריזאָנטן,
האָט זי בלינד נאָר באַלויכטן דעם שטויב – אַ צעקרישלטע וועלט,
אַ צעשטערטע, באַוווינטע פֿון הוילע געשפּענסטער, גופֿימפּוסטע פֿאָרמעס
פֿון וועלדער און לענדער; און מיך – אויפֿן שרעקלאָזן בעט
מיט צוויי אָפֿענע אויגן, מיט אַ גלעזערנעם בליק פֿון אַ פֿליג, אַזוי שטיל
אויסגעזויגענע
פֿון אַ שפּין.
דאָס ״E״ פֿון דער שיינער נאַטור
איז אין וואָס פֿאַר אַן עולם־הזה – אַריסטאָטלס, ניוטאָנס, צי איינשטיינס?
(כ׳גיב זיך נעבעך אַ פֿרעג)
מיר געזעגענען זיך בײַ דעם אויפֿגעמאַכט פֿלעשל –
און באַלד גייט זי אַוועק…
און דאָס רעשטל
כלעפּטשע׳ך אויס, און די ליידיקע כּלי שווימט אָפּ, ווי׳ן Havre Le
הייבט די זעגלען אַן אַלטער פֿרעגאַט, און ס׳באַפֿרײַט זיך דאָס אָרט
פֿאַר אַ שיכּורער, אָבער ניט ווייניקער וואָרער מעטאַפֿאָר,
איידער, זעט איר אַליין, אָט דער מאַקראָ־ און מיקראָ־אַבסורד.
אַבסורד – וואָס די בלומען אין פֿעלד, ניט די מענטשן פֿאַרמאָגן
אַזאַ אַראָמאַט, אַניט וואָלטן בינען אויף דיר
אָנגעפֿלויגן, טאָוואַרישטש, און דיך אין אַ שוואָרעמזאַפֿט־מאָגן
אײַנגעזויפֿט, וויי׳ז מיר!
אַבסורד – נאָר סוועטלאַנאַ האָט מיך ניט ליב, וואָס מיך פּשוט דערהרגעט.
אַך, מיט איר אין אַ בלומען־שאַלאַש אין אַ ראָזעוון Reich
כ׳וואָלט פֿון לאַנג שוין געהולכט און פֿאַר גליק דאָרט אַוודאי געפּגרט –
אַ כּפּרה פֿאַר אײַך.
אַבסורד – מיסטער טײַוול שטרעקט אויס אַ פּאָר הענט, דעם גיהנום דערגרייכט,
פֿונעם שטול ניט אויפֿשטייענדיק, ווער אָבער ווייסט: אפֿשר איז ער גערעכט?
כאַפּסט זיך אויף פֿונעם שלאָף: אויפֿן טעלעעקראַן אַן אַבסורד –
אין דײַן אייגענעם וווין, אין אַ ווינקל, באָמבאַרדירט מען ביירוט!
נעמט לייענט איבער די ביבל בײַ פֿרויד, בײַ דעם הײַנטיקן לוטער:
שם־המפֿורש קאָמפּלעט איז פֿון זינען אַראָפּ, הלוואַי
ווען ער זינגט נאָר און פֿרייט זיך, און טאַנצט, ווי אַ שיכּורער קאָמפּיוטער,
און רב שלמה המלך פּליעסקעט אים אונטער: אַלץ איז הבֿל־הבֿלים, דאַוואַי!
אַבסורד: אויף אַבסורד שטייט די אייביקע וועלט און דאָס לעבן.
אַבסורד: צו סוועטלאַנען איז מײַן צוגעדרייט האַרץ ווי מיט דראָט.
אַנדערש וואָלט איך פֿון לאַנג דאָ קראַפּירט אָדער מסכּים געווען אײַך צו גלייבן
(אין אַ שיינטשיקן דולהויז פֿאַרשפּאַרט),
אַז E = mc2
האַרבסטיקער עקל, די ליבע
צעשניטענע מענטשן ליגן אויף שפּאַלעס, און דערטרונקענע קינדער,
ווי באַלאָנען, שווימען אין טײַכל, און אויף די ביימער
הענגען און פֿוילן פֿייגל: זי האָט מיך ניט ליב.
מיר זיצן אין סאָד, צווישן דופֿטיקע אַסטרעס, און פּלאַפּלען, און לאַכן
מיט יאַשטשערקעס, וואָס פֿון די ליפּן אונדז גליטשן אַרויס
און ווערן אַנטרונען אין גראָז.
רבונו־של־עולם, דו זעסט דאָך די פֿרוי, רייד איר אײַן
אַ ליבע אין האַרצן, ווי אײַנגערעדט האָסטו אַ מאָל
דער אַלטיטשקער שׂרהן אַ בכור איר אין בויך…
די יאַשטשערקעס האָבן שוין ניט וווּ צו פֿאַלן, דאָס גראָז
באַפֿרעסט ביז די קני מיר די הויזן, און כ׳פֿיל, ווי אין ווינקל
בײַם פּיסק הענגט מיר נאָך איינס אַראָפּ אויפֿן קעדקעלע
און
עס קוקט זיך אַרום.
– אַך, מאַדאַם פּאַדאַמאַם…
אויף די גאַסן
לויפֿן, שפּרינגען פֿאַרשׂרפֿעטע קעץ, און אין ווײַסע רויכפּאַסן
פֿאַלן מענטשן חלשות, און ליגן, און ווילן ניט אויפֿשטיין,
און די האַרבסטיקע פֿלאַטערלעך זעצן זיך זיי אויף דער נאָז.
איר מאַן איז ניט מסכּים
בערן, הירשן און ראָזעווע בושלען פֿאַרשטייען זיך אײַן.
ווען מיר זענען, סוועטלאַנאַ, אַ בער מיט אַ בעריכע, וואָלטן מיר זיך צונויפֿגערעדט, מירטשעם,
אַז דעם 3טן נאָוועמבער, איין מאָל אין יאָר, ערבֿ ווינטער,
קום איך צו דיר, און גיב דיר אַ קוש, און כ׳גיי מיר אַוועק
אין אַ וועלדל, וווּ כ׳וואָלט זיך געפֿונען אַ גרוב, אַ געלעגער,
און אַנטשלאָפֿן געוואָרן, און געזען דיך אין שלאָף – וו׳זוי איך וויל!
אַ גאָנער – וואָלט איך שוין איבער אַפֿריקע ערגעץ
אָנגעהויבן אַראָפּלאָזן זיך פֿונעם הימל צו דיר
מיט אַ ווילדן געטומל: ״סוועט־לאַ־נאַ! גאַ־גאַ־גאַ! גאַ־גאַ־גאַ!״
איז באַטראכט מיך פֿון קאָפּ ביז די פֿיס און גיב מיר אַן עצה.
דו צעלאַכסט זיך און שענקסט מיר אַ גלעט:
– פֿאַרן קינד, – זאָגסטו, – וואָלט איך אפֿשר גענומען אַ קעצל,
נאָר דער מאַן איז ניט מסכּים: זיי מיאַוקען און קריכן אין בעט.
מאַלאַכאָווקאַ־מאָסקווע, האַרבסט 1982

* זיץ שוין איין, דו נאַרישער מענטש! (רוס׳).


Share this:TwitterFacebookPrintLike this:Like Loading...

Related
 


Tagged: poetryYiddish 
Post navigation


Previous Post
אזיאטישער טאגבוך (5) (אנהייב: דעצעמבער־, יאנואר־, פעברואר־, מארץ־נומערן) 

Next Post
מצות אויף פסח און וואגאן 



