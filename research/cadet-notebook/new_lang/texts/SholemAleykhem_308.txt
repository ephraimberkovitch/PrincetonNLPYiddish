 
 דער בלוטיקער שפאס: 3: א חדר גיט זיך אפ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס דריטע קאפיטל
    
 א חדר גיט זיך אפ
    
אין דער גרויסער אוניווערסיטעט־שטאט האט זיך צום סוף
זומער, שוין פאר די אסיענדיקע ימים־טובים, באוויזן א באזונדער
לעבעדיקייט. עס האבן זיך געענדיקט די זומערדיקע וואקאציעס, עס
האבן זיך געעפנט די גימנאזיעס, דאס פאליטעכניקום, די
אוניווערסיטעט און ― אלע איבעריקע העכערע און נידעריקערע שולן און חדרים.
    
פון די נאענטע שטעט און שטעטלעך און פון דער גאנצער
סביבה ארום און ארום זענען זיך צונויפגעפארן אין דער גרויסער
אוניווערסיטעט־שטאט עלטערן מיט זייערע קינדער, קלענערע און
גרעסערע; ווער עס האט געהאלטן ביים איבערגיין פון איין קלאס
אין דער אנדערער ,און ווער עס האט געהאלטן ביי אפגעבן
עקזאמען און אריינטרעטן ערשט אין טעמפל פון השכלה און
וויסנשאפט.
    
א באזונדער אויפרעגונג הערשט צווישן די עלטערן, נאך מער
ווי צווישן די אויפגערעגטע קינדער. די יונגע מאמעס, אנגעטאן און
אויסגעפוצט נאך דער לעצטער מאדע, שלאגן אפ די טירן פון די
קאנצעלאריעס ביי די דירעקטארן, אינספעקטארן און לערערס,
זענען גרייט פאלן חלשות אדער באקומען דריי היסטעריקעס פאר איין
„צוויי״, וואס זייער „וואלאדיקע״ אדער זייער „סאשקע״ האט געכאפט
בשעת דעם אריינטריטס־עקזאמען.
    
די ביכער־הענדלער און פאפיר־פאבריקאנטן האבן
ארויסגעשטעלט אין זייערע פענצטער דאס נייסטע און דאס בעסטע, וואס
זיי האבן צוגעגרייט פאר דער יוגנט אויף צו לערנען און אויף צו
שרייבן, און זענען גרייט צו מאכן געשעפטן, לייזן געלט,
בייטן ביכער אויף ביכער ― מיט איינעם ווארט, דינען דער קולטור פון
פאטערלאנד מיט אמת און מיט אמונה, ווי גוטע ערלעכע פאטריאטן.
    
די שניידערס און קליידער־מאגאזינעס זענען אויך נישט קיין
קליינע פאטריאטן. זיי האבן ארויסגעשטעלט אין די וויטרינעס דאס
שענסטע און דאס מאדערנסטע, וואס זיי פארמאגן, פונעם
עלעגאנטן מונדיר מיט גלאנצנדיקע קנעכלעך ביזן גרויען פאר הויזלעך, וואס
בעטן זיך: „נעם , טו זיך אן, און לויף מיט אונדז אין חדר אריין!״
    
אויך די חברה קירזשנערס און היטל־מאכערס האבן זיך
ארויסבאוויזן מיט גאנצע קאלעקציעס פון קעפעס און פוראזשקעס,
קאשקעטלעך און היטעלעך מיט אלערליי ווייסע און געלע צאצקעס, אדלערס,
פאסיקעס און אקאלעשקעס. אפילו רענצלעך האט מען ניט פארגעסן
אויסצוהענגען ביי די קראמען, קאמאשן, קאלאשן, צוקערקעס ,
פאפיראסן. און אפילו די חברה קאלבאסניקעס, וואס שטייען גאנץ ווייט
פון מיניסטעריום פאר פאלקסבילדונג און געהערן זיך שוין גאר ניט
אן מיט השכלה, ווילן אויך האבן א חלק, כאטש מן־הצד, אין דער
קולטור פונעם פאטערלאנד ― האבן זיי ארויסגעשטעלט אין די פענצטער
אויפשניטן פון קאלבאסעס, פון שינקען, פליישן און פאשטעטן,
אזעלכע פרישע און מיט קנאבל שמעקנדיקע, אז א כפרה די גאנצע
קולטור מיטן גאנצן פאטערלאנד, בעת מע איז רעכט הונגעריק און
דער חזיר צעשמעקט זיך מיט זיין גאנצן אראמאט...
    
די האטעלס מיט די אכסניות, די רעסטאראנען מיט די
רעסטאראציעס זענען פול געפאקט מיט די אנגעפארענע געסט, פאטערס און
מוטערס און קינדער פון אלערליי עלטער, און אויף די פענצטער פון
כמעט אלע הייזער אויף אלע גאסן זענען אויפגעקלעפט צעטעלעך:
„קאמנאטא וונאיאם ― א חדר גיט זיך אפ״...
    
די, וואס הענגען אויס די דאזיקע צעטעלעך, ווייסן שוין פון
פריער, ווער עס וועט באוווינען דאס חדר, וואס גיט זיך אפ.
דאס וועט זיין אדער אן עלנטער בחור א סטודענט, וואס
פארמאגט איין פאר הויזן, צוויי העמדער און א בארג מיט ביכער; אדער
א מיידל א קורסיסטקע, וואס פלעג אמאל טראגן קורצע האר און
היינט האט זי א השגה אויף א שמאל געפענטעט קליידעלע, וואס מע
רופט עס אין פאריז מיטן נאמען „זשיפקילאט״... יעדנפאלס פארמאגט
דאס חדרל נישט מער אז איין אייזערן בעטל, וואס האט שוין
געדינט אמאל אין סדום, אן אייזערן וואשטישל, וואס האט פיינט,
מע זאל זיך צו דעם צורירן בעת וואשן זיך, מחמת עס ליידט,
ניט פאר אייך געדאכט, פון רעוומאטיזם אין די פיס פון זינט מע האט
דאס געבראכט פון דער פאבריק.
    
דאס חדרל פארמאגט אויך א טישל מיט א בענקל. האבן זיי
ביידע זייערע מעלות מיט זייערע חסרונות. די מעלות פונעם טישל
איז, וואס עס קאן דינען פאר א שרייב־טיש און פאר אן עס־טיש
און פאר וואס איר ווילט. דאס זענען די מעלות. און דער חסרון פונעם
טישל איז ניט אינעם טישל גופא, נאר אינעם טישקעסטל, אינעם
שופלאד. דאס טישקעסטל האט א טבע, אז מע עפנט עס, וויל זיך
עס שוין צוריק ניט פארמאכן; און אז מע פארמאכט עס ― וועט זיך
עס אייך בשום אופן ניט עפענען. ניט פון פארנט, ניט פון הינטן,
ניט פון די זייטן. איר קאנט עס שלעפן וויפל איר ווילט, וועט
אייך דאס גאנצע טישל נאכשלעפן זיך. אפשר ווילט איר זיין א
חכם און פרווון שלעפן דעם שופלאד מיט ביידע הענט פון אונטן?
פרוווט זיך, אדרבא, איך וועל אייך זאגן פריער, וואס וועט זיין:
די הינטערשטע פיס פונעם טישל וועלן זיך אויפהייבן ארויף און
דאס גאנצענע טישל מיט אלע ביכער, מיטן טינטער און מיטן
קאראפין וואסער וועלן ליגן אינאיינעם מיט אייך אויף דער ערד. נו?
וואס האט איר געפעלט? איר וועט זיך שוין בעסער באגיין אן
א טישקעסטל, אן א שופלאד. ווו שטייט דאס געשריבן, אז א טיש
מוז האבן א שופלאד, למאי דאס בענקל, וואס איך זאג אייך? א
בענקל ווי אלע בענקלעך. פון דעם מין בענקלעך, וואס מע רופט
זיי „ווינער שטולן״. זיי זענען אי לייכט, אי שטארק און באקוועם
צו זיצן אויף זיי, ווארעם זייערע געזעסלעך זענען פון שטרוי
געפלאכטן. פלאך און גלאט און ווייך. דאס זענען די מעלות פון די
„ווינער בענקלעך״ בכלל. נאר דאס בענקל, וואס געפינט זיך אין
דעם חדר, וואס מיר גייען באשרייבן, האט ניט אין זיך איין מעלה
פון די אלע אויסגערעכנטע מעלות. עס וועט זיין גענוג, אז מיר
וועלן אייך אויסזאגן א סוד, אן דאס בענקל אין אן א געזעסל,
דאס הייסט, א געזעסל איז פאראן, נאר אן שטרוי, דאס הייסט,
ס׳איז געווען שטרוי אויך, נאר אמאל, בעת דאס בענקל איז נאך
געווען א בענקל. איצט איז גאר ניט כדאי פון דעם צו רעדן. לאמיר
בעסער שמועסן פון דער בעל־הביתטע, וואס פארדינגט, וואס גיט אפ
דאס דאזיקע חדרל, פון איר מאן, פון זייער טעכטערל בעטי און
פון דעם פארשוין, וואס איז געקומען דינגען דאס דאזיקע חדרל. דאס
אין א סך וויכטיקער.
    
שרה שאפירא ― אזוי האט געהייסן די בעל־הביתטע, נאך גאר
א יונג ווייבל און א שיינע, א שווארץ־חנעוודיקע ― איז געשטאנען ביי
דער פליטע מיט פארקאטשעטע ארבל און געקאכט אנבייסן, און
איר טעכטערל בעטי, א יפת־תואר, וואס האלט אין רעכטן ברען,
צווישן אכצן און צוואנציק, איז געזעסן איבער א רוסיש
בלאטצייטונג, בעת עס האט זיך דערהערט א שארפער קלונג פון דרויסן.
    
― עס קער שוין זיין א נייער שלימזל אויפן חדר! ― האט
די מוטער א זאג געגעבן צו דער טאכטער און א ווונק געגעבן, זי
זאל גיין עפענען.
    
ניט מיט גרויס חשק האט די טאכטער אוועקגעלייגט דאס בלאט
און איז אראפגעלאפן פון אלע טרעפ אראפ, פון דריטן שטאק,
עפענען די טיר און איז אין צוויי מינוט ארום געקומען צוריק מיט א
יונגנמאן, א גלוח, מיט זייער א מאגערן טשעמאדאן אין די הענט ―
אנקוקן דאס חדרל, וואס גיט זיך אפ.
    
באטראכט דעם אריינגעקומענעם פארשוין מיטן מאגערן
טשעמאדאן, האט די מוטער אים גיך אפגעשאצט, אז ער באדארף צו
זיין א „כתריליק״ און אז ער וועט דעם חדר  נ י ש ט  דינגען, און
דעריבער האט זי א זאג געגעבן צו דער טאכטער אויף יידיש, זי זאל
אים זאגן „מה יקר״. די טאכטער האט געפאלגט און א זאג
געגעבן דעם יונגנמאן דעם פרייז פונעם צימער. האט זיך דער
יונגערמאן דווקא ניט דערשראקן און האט געהייסן זיך באווייזן דאס
צימער. דעמאלט האט שוין די מאדאם שרה שאפירא אוועקגעלייגט דאס
קאכן אויף שפעטער, אראפגעקאטשעט די ארבל און אליין אויך
מיטגעגאנגען באווייזן דעם פארשוין דאס צימערל.
    
אריינגעקומען אין דעם אויבן־באשריבענעם חדר, האט אונדזער
פארשוין באטראכט די בעל־הביתטע מיט איר טעכטערל א סך מער,
ווי ער האט באטראכט דאס צימער מיטן מעבל, און גאר נישט לאנג
געקלערט, האט ער א זאג געגעבן, אן גוט, עס געפעלט אים...
האט די מאדאם שרה שאפירא געפונען פאר נויטיק נאך א מאל
דערמאנען, וואס עס קאסט. האט דער פארשוין א זאג געגעבן, אז עס
מאכט אים ניט אויס. וויבאלד אזוי, האט שוין די מאדאם שאפירא
געפונען פאר גאנץ נויטיק א זאג געבן, אן פאר א האלבן חודש מוז
באצאלט ווערן באלד. האט דער פארשוין א זאג געגעבן, אז עס
מאכט אים ניט אויס אפילו פאר א גאנצן חודש.
    
דא האט זיך שוין די מאדאם שרה שאפירא א ביסל ווי
דערשראקן: וואס איז דאס פאר א שלאק? א מענטש קומט צו גיין, גיט א
קוק, דינגט זיך ניט; מע זאגט אים פאר א האלבן חודש פריער,
גיט ער פאר א גאנצן ― ווער ווייס, וואס דאס איז פאר א פאסאזשיר?
און זי האט א קוק געגעבן אויף איר טאכטער, די טאכטער אויף איר.
דערנאך האט זי א קוק געגעבן אויפן פאסאזשיר, האט זי דערזען,
ווי דער בחור קוקט אויף איר בעטין, לאזט נישט אראפ קיין אויג
פון איר, איז איר דער פארשוין געווארן נאך מער ניט צום
הארצן, און זי האט באשטימט אים א זאג געבן מיט א האלבן מויל:
    
― האט קיין פאראיבל ניט, ס׳איז ביי אונדז זייער שטרענג...
פארשטייט איר, די פאליציע... איר וועט זיין אזוי גוט מיר
ווייזן אייערע דאקומענטן... אייער פאס...
    
― אך, מיין פאס?... אונדזער יונגערמאן האט ארויסגעכאפט
פון זייט־קעשענע א פאפיר און מיט א לעבלעך שמייכעלע
אונטערגעטראגן דער מאדאם שאפירא זיין פאספארט, און צו גלייכער צייט
זיך א נעם געגעבן צוס בייטעלע מיט געלט.
    
נאר דא איז פארגעקומען אזעלכס, וואס האט אפגעהאלטן א
וויילע דעם יונגנמאן פון צו ארויס מיט די קלינגערס. די מאדאם
שרה שאפירא האט געכאפט א קוק מיט איין אויג אין פאס און האט
הויך אויף א קול איבערגעלייענט: ש ק ל א וו ס ק י  מ ע ש ט ש א נ י ן
ה ע ר ש  מ א וו ש א וו י ט ש  ר א ב י נ א וו י ט ש... האט זי זיך פריער
מאדנע איבערגעקוקט מיט דער טאכטער; דערנאך האט זי א זאג
געגעבן צום יונגנמאן.
    
― האט מיר קיין פאראיבל ניט... איך ווייס ניט, אויב איר
וועט דא קאנען זיין? איך האב נישט געוווסט, אז איר זענט א...
    
דער יונגערמאן האט מיט א שמייכל זיך אויסגעקערט צו דער
מאדאם שאפירא.
    
― אז איך בין א וואס?
    
― אז איר זענט א אונדזעריקער... א ייד.
    
― און אז איך בין א ייד, איז וואס?...
    
דער יונגער פארשוין האט אראפגעלאזט דאס בייטעלע צוריק אין
קעשענע און אלע דריי האבן זיך איבערגעקוקט אן ווערטער.
    
 דאס פערטע קאפיטל.
    
  ד ע ר  כ ו ח פ ו ן א  מ ע ד א ל
    
ביז אהער אין דער שמועס געגאנגען אויף רוסיש. און איצט,
אז עס האט זיך ארויסבאוויזן, אז דאס איז א שקלאווער מיעשטשאנין
און הייסט הערש ראבינאוויטש, איז נישקשה, אן אן אומגליק, אז
מע וועט מיט אים ריידן אויף„אונדזער״ לשון. און שרה שאפירא
האט זיך געווענדט צו אים שוין אויף פראסט יידיש:
    
― ס׳איז מיר א חידוש אויף אייך. איר ווייזט אויס
א וועלטלעכער יונגערמאן צו זיין און ווייסט ניט, אז ביי אונדז באדארף א
ייד האבן א פראוואזשיטעלסטווע?...
    
דערויף האט איר דער וועלטלעכער יונגערמאן נישט געענטפערט
גארניט, ווייל ער האט ניט פארשטאנען פון דעם גאנצן קאמפלימענט
איין ווארט אפילו. ער האט זיך אנגערופן צו דער שאפירא אויף
רוסיש און א ביסל רויט געווארן דערביי:
    
― איזוויניטיע ― איך פארשטיי ניט אויף יידיש.
    
דא האט זיך די מאדאם שאפירא שוין גאר ניט געקאנט
איינהאלטן זיך פאר געלעכטער:
    
― א שקלאווער מיעשטשאנין, און הייסט ראבינאוויטש, און
פארשטייט ניט קיין יידיש?!...
    
בעטי, וועלכע איז געשטאנען ביז אהער ווי א זייטיקע, האט
זיך אריינגעמישט אינעם שמועס און געקומען צו הילף דעם יונגנמאן,
וואס איז געקומען דינגען דאס צימער. זי האט זיך אנגערופן צו דער
מוטער אויף רוסיש:
    
― קארג פאראן היינט יונגעלייט, יידישע קינדער, וואס
פארשטייען ניט קיין יידיש?
    
און צום יונגנמאן האט זי זיך געווענדט, געגעבן אים צו
 
 