

לאפסוס־קאקטוס — 33 



 by באריס סאנדלער 
June 1, 2020May 31, 2020 Filed under:
שפראך 


די איצטיקע מגפה איז געווארן א באזונדערע טעמע צו שאפן נייע וויצן און אנעקדאטן. זיי ווערן פארשפרייט דורך דער אינטערנעץ און צעפויקט באלד איבער דער וועלט. שלום־עליכמס זאג, אז לאכן איז געזונט, האט נאך קיינער נישט אפגעשאפן. איז לאמיר אויך זיך א ביסל וויצלען און זיך דערמיט מאכן פריילעכער אויף דער נשמה.
צו האלטן היינט א הונט אין שטוב איז א גוטע געלעגנהייט צו האבן א תירוץ זיך ארויסצורייסן א ביסל אויף דער גאס. איין קלייניקייט: איר זאלט נישט איבערפלאנטערן — דעם הונט אנטאן זיין מוילשלאס, און זיך — די מאסקע.
די מאסקע איז בעסער צו טראגן אין שטוב, כדי ווינציקער עסן.
אין היינטיקע צייטן איז בעסער צו זיין נישט מיט אלעמען, איידער מיט אלע.
דער בייעפעקט פונעם קאראנטין באשטייט אין דעם, אז ס׳איז שווער צו פארענדיקן דעם טעלעפאן־שמועס מיט א נודניק. פריער האב איך געהאט א תירוץ צו מאכן א סוף צום שמועס, זאגנדיק: „אנטשולדיק, כ׳מוז לויפן!‟ היינט קאן איך עס נישט זאגן, ווייל כ׳האב נישט וווהין צו לויפן.
פלוצעם האט זיך ארויסגעוויזן, אז דאקטוירים און קראנק־שוועסטערס זיינען וויכטיקער ווי אלע דעפוטאטן, סענאטארס און מיניסטארן…
סע פארדריסט פארט: בשעתן קאראנאווירוס ביסטו אין דיינע זעכציק יאר שוין אן אלטער און געפינסט זיך אין דער סכנה־גרופע. צוריק גערעדט, אויב דו ווילסט פענסיאנירן און באקומען די פולע פענסיע, זאגט מען דיר: „ביסט נאך צו יונג, ווארט נאך צו א ביסל!‟
* * *
אונדזער פאלק איז קיין מאל ביי זיך נישט געפאלן, וואס שייך קרענק און מגפות. כ׳האב אריינגעקוקט אין נחום סטוטשקאווס „אוצר‟ און ארויסגעשלעפט פון דארט בלויז געציילטע אויסדרוקן און שפריכווערטער. מעגלעך, זיי וועלן אייך אויך צו נוץ קומען.
אויסדרוקן:
ער האלט נאך נישט ביי דער ווערעמדיקער פלוים (טייטש: ער לעבט נאך. מע דארף דעם קראנקן נישט באגראבן פאר דער צייט)
מ׳האט אים שוין אפגעזאגט דאס לעבן (טייטש: קיין האפענונג, אז ער וועט געזונט ווערן, איז ניטא)
ער איז שוין אויסגעשפילט (טייטש: דער מענטש, ווי גאטס־אינסטרומענט, האט שוין נישט מער וואס צו שפילן)
מע לייגט אים שוין צו א פעדער צו דער נאז (טייטש: מע קאנטראלירט, צי דער גוסס אטעמט נאך)
שפריכווערטער:
אן איינגערעדטע קרענק איז ערגער ווי אן אמתע.
אז עס ווערט נישט בעסער, ווערט ממילא ערגער.
איידער איין וואך אין קרענק, איז שוין גלייכער צוויי וואכן אין געזונט.
אז דער מענטש איז געזונט, האט ער א סך דאגות, אז ער ווערט קראנק, האט ער נאר איין דאגה.
א דאקטער מאכט א לעבן פון פרעמדע קרענק.
א פארך טראגט אויך אין באד א יארמלקע.
פרעג נישט דעם רופא, פרעג דעם חולה!
 
זייט געזונט און פאלט נישט ביי זיך!
 לאפסוס־קאקאטוס

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
נאטיצן פונעם רעדאקטאר — 32 

Next Post
פון אונדזער עזבון: הערש רעמעניק (1905־1981) 



