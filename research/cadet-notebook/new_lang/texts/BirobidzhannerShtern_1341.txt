
 דניאל קאהן איז א באוווסטער אמעריקאנער קלעזמער, וואס איז זייער שאפעריש און נאוואטאריש. ער זינגט פרעכטיק יידישע לידער און זעצט זיי איבער אויף ענגליש אויף זיין אייגענעם אופן, מיטן אייגנארטיקן חוש פאר דער שפראך. ער איז אויך אן אקטיאר, וואס האט געשפילט מיטן גרויסן דערפאלג אין עטלעכע יידישע פיעסעס בתוכם ״טויט פון א סיילסמאן״ און ״אמעריקע דאס גאלדענע לאנד״. דניאל פארט איבער דער וועלט און באקענט דעם עולם מיט זיין שאפונג. אינעם היינטיקן אינטערוויו ספעציעל פאר דער צייטונג ״ביראבידזשאנער שטערן״ ענטפערט דניאל אויף די פראגעס פון ניקאליי באראדולין (ניו־יארק) 
 נ\. ב.: דניאל, דערצייל אונדז א ביסל וועגן זיך. 
 &nbsp; 
 ד. ק.: איך בין געבוירן געווארן אין דעטרויט אין 1978 אין א יידישער נאר טאקע אסימילירטער משפחה. מיין יידיש לעבן איז געווען בלויז אויף ענגליש. איך האב געהאט א בר־מיצווה, אבער כ׳האב ניט פארשטאנען די ווערטער, וואס כ׳האב געלייענט אין דער תורה. איך האב באקומען א רעפארמיסטישע יידישע דערציונג. ווען איך בין אלט געווען 13 יאר, האב איך צום ערשטן מאל געארבעט אין טעאטער. דאס איז געווען א יידישער טעאטער און מיין ערשטע דערפארונג פון יידיש לעבן ווי א קולטור און ניט בלויז רעליגיע. דארטן האבן געארבעט סיי יידישע, סיי ניט־יידישע קינסטלערס, רעזשיסיארן, אקטיארן און אזוי ווייטער. כ׳האב זיך פארליבט אין טעאטער און אין פאעזיע ווי אין עפעס א ביסל מער באהעמיש. 
 איך האב זיך געלערנט טעאטער, פאעזיע, שאפערישע שרייבן, ליטעראטור, פאליטיק אינעם אוניווערסיטעט פונעם שטאט מישיגען. אין 2001 האב איך זיך אריבערגעקליבן אין ניו ארלינס, ווו איך האב געארבעט ווי א טעאטער־טוער, האב פארפאסט לידער. איך האב געשטעלט א סך טעאטער־שטיק פון ברעכט אין דער צייט פון 2001 ביז 2004. 
 נ. ב.: ווו און ווי אזוי האסטו געפונען אן אינספיראציע צו יידיש? 
 ד. ק.: איך האב אנדעקט קלעזמער־מוזיק אין ניו ארלינס, אויף די גאסן און קנייפיעס ( קרעטשמעס ) – דאס איז ניט געווען א טייל פון מיין קולטור־לעבן אין דעטרויט. איך האב שוין געשפילט אקארדעאן אין דער צייט, און אין 2004 האב איך באשלאסן צו פארן אויפן פעסיטאל ״קלעזקאנאדע״. דארטן האב איך זיך באקענט מיט א סך יידיש־רעדנערס, קינסטלערס און קלעזמארים. איינער פון זיי – אלען ביארן – האט מיר געזאגט, אז איך זאל פארן קיין בערלין זיך לערנען דייטש און יידיש, זיך באקענען מיטן יידישן קולטור־לעבן. אין 2005 יאר בין איך טאקע געפארן קיין בערלין און וווין דארטן ביז היינט צו טאג. 
 נ. ב.: ווען האסטו אנגעהויבן שאפן אויף יידיש און פאר וואס דווקא אויף יידיש? 
 ד. ק.: יידיש האט מיך געכאפט, ווען איך האב צום ערשטן מאל געהערט דאס קול פון מייקל (מיישקע) אלפערטן. ווען איך האב זיך אריבערגעצויגן קיין בערלין און האב אנגעהויבן זיך לערנען יידיש דורך די לידער, וואס איך האב זיי אליין איבערגעזעצט, האב איך געהאט א געפיל, וואס איך שאף א נייעם נוסח פון א ליד אין א נייער שפראך. דאס הייסט, אז די איבערזעצונג איז טיילווייז א ניי ליד. איך האב געארבעט ווי א פאעט צו שאפן א נייע ווערסיע פונעם ליד. אין דער זעלבער צייט האב איך מיטגעבראכט א סך יידיש אין מיינע אייגענע לידער אריין – אוודאי מיט א סך הילף פון מייקל אלפערט, עדריאן קופער און אנדערע. 
 איך האב אנגעהויבן צו ניצן יידישע ווערטער פאר מיינע אייגענע לידער. ניט פאר א גאנץ ליד, נאר פאר א סטראפע אדער א שורה, א רעפרען. דערנאך האב איך אנגעהויבן מאכן איבערזעצונגען אויף יידיש פון ענגלישע און דייטשע לידער, פון די לידער, וואס האבן עפעס א ספעציעלן באטייט פאר יידיש. וויכטיק פאר מיר אין דעם פראצעס איז ניט נאר דער יידישער אינהאלט, נאר אויך דער יידישער קאנטעקסט. ווען איך זעץ איבער א ניט־יידיש ליד אויף יידיש, דארף איך פילן אט דעם קאנטעקסט. למשל אזא ליד ווי ״לילי מארליין״, א בארימט דייטש ליד פון דער מלחמה־צייט*. ס׳איז א ביסל טייוולאניש, איבערקערעריש … אדער אזא ליד ווי ״הללויה״, וואס איז שוין זייער יידישלעך. די בילדער פונעם ליד שטאמען פון דער יידישער מיטאלאגיע. פרענק לאנדאן האט מיך געפרעגט צו שאפן די יידישע איבערזעצונג צו א־דעם ליד. און דאס איז געווען כדאי. 
 יידיש איז א שיינע שפראך. זי האט א טעם. ס׳איז געשמאק צו זינגען אויף יידיש און איך האב ליב צו ניצן דאס לשון אויף מיין צונג. 
 נ. ב.: דו שפילסט אויך אין יידישן טעאטער. וואסער השפעה האט טעאטער אויפן פראצעס פון שאפן לידער און פארקערט? 
 ד. ק.: איך פיל ניט קיין שטארקע גרענעץ צווישן טעאטער און מוזיק. זיי זיינען ביידע קוואלן פון געשיכטעס. מיין פראפעסיאנעל לעבן מיט ניט־יידישן טעאטער איז זייער לאנג און מיט יידישן – זייער קורץ, אדער יונג. די ערשטע עכטע פיעסע, וואס איך האב געשפילט אויף יידיש, איז געווען ״טויט פון א סיילסמאן״, מיט דריי יאר צוריק. איך האב עס געשפילט ניט דווקא ווייל ס׳איז געווען אויף יידיש, נאר ווייל דאס איז געווען מיין גרויסע טרוים – צו שפילן אזא ראלע ווי ביף אין דער פיעסע. און צו שפילן די ראלע אויף יידיש איז געווען נאך אינטערעסאנטער פאר מיר, ניט נאר ווייל ס׳איז געווען א געוויסע דיסטאנץ מיט דער שפראך, וואס האט געמאכט אזא ראלע נאך טיפער, נאר אויך ווייל די פראגע פון אסימילאציע, קאנפליקטן צווישן קולטורן און קלאסן און קאפיטאליזם – די פראגעס האבן מיך שטארק אינטערעסירט. בלויז צו שפילן אויף יידיש, ווייל דאס איז יידיש, איז ניט פאר מיר. עס דארף זיין א גוטע פיעסע. 
 נ. ב.: איך ווייס, אז דו ביסט באקאנט מיט דער רוסישער פאעזיע. וועמען פון די רוסישע פאעטן האסטו ליב? צי זינגסטו זייערע לידער איבערגעזעצט אויף יידיש? 
 &nbsp; 
 ד. ק.: פון דער רוסישער פאעזיע האב איך געזונגען זייער א ביסל. איך האב זייער ליב די רוסישע פאעטן, וואס איך קען זיי נאר אויף ענגליש. איך ארבעט אויף איבערזעצן די רוסישע לידער מייסטנס אויף ענגליש. א סך פון בולאט אקודזשאווא. איך האב אויך איבערגעזעצט איינע פון מארינא צוועטאיעוואס לידער און איך האב געלייענט עטלעכע יידישע איבערזעצונגען פון אכמאטאווא. פאר מיר ווי א פאעט, א זינגער איז אקודזשאווא זייער טייער. 
 נ. ב.: וואסערע מיטלען ניצסטו צו ברענגען דעם אלטן מאטעריאל צום נייעם, יונגן עולם? 
 &nbsp; 
 ד. ק.: איך זוך די לידער, וואס ווערן ניט אלט. זיי ווערן ניט אלט, ווייל די טעמעס, וואס זיי ברענגען מיט זיך, ווערן ניט אלט, בלייבן אקטועל און וויכטיק. צום באדויערן, האט דער אנטיפאשיסטישער קאמף זיך ניט פארעלטערט. ער איז נאך אלץ זייער אקטועל אין אונדזער צייט. דערפאר טויגן די אלטע לידער ווי די נייע, זיי פאסן זייער צו. 
 נ. ב.: וואס קענסטו דערציילן וועגן יידיש לעבן אין דייטשלאנד און אין אייראפע אין אלגעמיין? 
 &nbsp; 
 ד. ק.: דאס יידישע קולטור־לעבן איז טאקע אלגעמיין. ס׳איז ניט נאר אין דייטשלאנד אדער אין אמעריקע, אדער אין רוסלאנד, אדער אין ישראל. ס׳איז אן אינטערנאציאנאל לעבן, וואס ווי פון איין גרויסער משפחה איז פארשפרייט איבער דער גאנצער וועלט. מיר זעען זיך אזוי אפט ווי מיר קענען און זייער זעלטן ס׳איז אויפן זעלבן ארט ווי דאס לעצטע מאל. איך ארבעט א סך מיט פסוי קאראלענקא. מיר האבן זיך געזען מיט דריי וואכן צוריק אין אילינוי, מיר וועלן זיך זען אין דריי וואכן ארום אין דרעזדען און אין א פאר חודשים ארום, איך האף, אין ניו־יארק. און דאס איז נארמאל. 
 איך האב נאר וואס גערעדט דורך סקייפ מיט דזשאש וואלעצקי און מייקל ווינאגראד וועגן ״יידיש־ניו-יארק״ – אזוי רופט זיך אן דער פעסטיוואל, וואס וועט פארקומען סאף דעצעמבער. מיר ארגאניזירן אויך א נייעם פעסטיוואל אין בערלין – ״שטעטל נייקעלן״**, וואס וועט פארקומען דעם 14–17 דעצעמבער. מיר גרייטן צו א נייעם אלבאם מיט מיין קאפעליע ״The Painted Bird״ און דאס איז א גרויסע שימחה. דאס קאמפאקטל וועט ארויס אין נאוועמבער. פאר דעם וועל איך זיין אין ווין מיט בענזשי פאקס־ראזען, נאך דעם – אין בראזיל מיט מיין קאפעליע, סאשא לוריע, פרענק לאנדאן און אנדערע. 
 דאס איז דאס יידישע לעבן. ס׳איז אומעטום און איבעראל, אין יעדן ארט און פאר אלע: יידן און ניט־יידן אויך. איך שפיל מיט אלע און פאר אלע און דאס איז מיין יידיש לעבן. 
 נ. ב.: ווי אזוי אידענטיפיצירסטו זיך מיטן באגריף צו זיין א ייד? 
 &nbsp; 
 ד. ק.: איך בין אלע מאל איך און צו זיין א ייד איז א טייל פון מיר, בלויז א טייל. מע רעדט א סך וועגן זיין א ייד, זיך פירן ווי א ייד, אבער וויכטיק איז אויך דער ווערב ״האבן״. יידיש איז ניט נאר עפעס וואס מע קען זיין, ס׳איז עפעס וואס מיר קענען האבן. איך קען א סך מענטשן, וואס זיינען ניט קיין יידן, אבער זיי האבן יידיש ווי א וויכטיקער טייל פון זייער לעבן, און איך קען א סך מענטשן, וואס זיינען יידן, אבער זיי האבן ניט קיין יידיש אין זייער לעבן. ס׳איז שווער צו זיין א ייד, ס׳איז שווער צו זיין א מענטש. צו פארמאגן יידיש ווי א שפראך איז אזוי וויכטיק ווי צו זיין א ייד. א סך יידן זיינען מער יידישלעך ווי זיי מיינען און א סך האבן אין זיך ווייניק יידישקייט ווי זיי מיינען. 
 נ\. ב.: וואס מיינסטו וועגן דער צוקונפט פון יידיש? 
 &nbsp; 
 ד. ק.: יידיש וועט האבן די צוקונפט, וואס וועט אויסזען ווי א טייל פון דער פארגאנגענהייט. איך בין פאראינטערעסירט מיט פארגאנגענהייט, איצטיקייט און צוקונפט – אלץ מיט א מאל. איך האב ליב יידיש און דערפאר האט יידיש א וויכטיקע ראלע אין מיין צוקונפט. 
 נ. ב.: א דאנק דיר, דניאל! מיר ווינטשן דיר א סך הצלחות אין דיין שאפערישער ארבעט! 
 &nbsp; 
 ד. ק.: א דאנק אייך און א גוט יאר צו אלע גוטע מענטשן! 
 א גרויסן דאנק עווא לאפסקער ן פאר דער הילף אין דורכפירן דעם אינטערוויו. 
 ________________________________________________________________ 
 * געשריבן אין &nbsp; 1915 ווי א פאעמע און ארויסגעגעבן ווי א ליד אין 1937, רעקארדירט פון לייל אנדערסען אין 1939 אונטער דער נאמען ״דאס מעדכען אונטער דער לאנטערנע״ . 
 http://www\. shtetlneukoelln.org/ ** 
 Yiddishkayt 
 
 
 