 דעם 12טן אויגוסט מערקן מיר אלע יאר אפ דעם אומקום פון די סאוועטישע הרוגי־מלכות, וואס סטאלין האט געהייסן אומברענגען אין 1952סטן יאר. צווישן זיי זיינען געווען שרייבער, גדולי־הדור אזעלכע ווי דוד בערגעלסאן, דוד האפשטיין, פרץ מארקיש, איציק פעפער און לייב קוויטקא. נאר ווייניק ווער געדענקט מסתמא, אז אין דער ווייסרוסישער סאוועטן־רעפובליק האט מען אנגעהויבן הרגענען יידישע דיכטער שוין מיט מער ווי א יארצענדליק פריער – דעם 29סטן און 30סטן אקטאבער 1937. 
 אמת, דעמאלט האט מען אונטערגעדריקט ניט נאר יידן. סטאלינס תלינים האבן אויך געבושעוועט אין גאנצן לאנד. נאר דער יידישער חורבן איז דעמאלט געווען אם ערגסטן דווקא אין ווייסרוסלאנד. טיילווייז איז דאס א פועל־יוצא פון דעם, וואס אין ווייסרוסלאנד האבן פשוט געלעבט א גרעסערע צאל יידן – אין פארגלייך מיטן פראצענט יידן אין די רוסישע און אוקראינישע רעפובליקן. לויטן היסטאריקער גענאדי עסטרייך האבן יידן אחוץ דעם געשפילט א וויכטיקערע ראלע אין קולטורעלן און פאליטישן לעבן פון דער בעלארוסישער רעפובליק. 
 ניט געקוקט אויף דעם, וואס די אנפירער און די שריפטשטעלער פון דער יידישער גאס זיינען דאך געווען אין מאסקווע צי, טיילווייז, אין אוקראינע, האט דווקא אין מינסק דאס יידישע לעבן „געברויזט און געשפרודלט״, ווי ס׳שרייבט די סאוועטישע פאעטעסע, רחל בוימוואל . להיפוך צו מאסקווע איז דאס יידישע לעבן אין מינסק געווען א נאטירלעכע זאך, טענהט דער שרייבער י. י. זינגער אין א רעפארטאזש פארן „פארווערטס״ פון די 1920ער יארן. דאס וואס יידיש איז דארט געווען איינע פון די אפיציעלע לאנדשפראכן, איז בשום־אופן ניט געווען אן ענין פון בלויז אן אפיציעלן סטאטוס. בויםוואל רעכנט אויס די יידישע אינסטיטוציעס, וואס זיינען דעמאלט געווען בנימצא אין מינסק: „א ליטעראריש־קינסטלערישער זשורנאל, דריי צייטונגען, אן אפטיילונג ביים ביכער־פארלאג און ביים אוניווערסיטעט, א יידישע סעקציע אין שרייבער־פאראיין, יידישע אוונטן, לעקציעס, א יידישער טעכניקום, א מלוכה־טעאטער און וואס נאר ניט?!״ 
 בדרך־כלל איז מינסק „נאך אין יענע יארן געווען היפש פארשלאפן״, באמערקט בוימוואל. מחמת דעם האט דאס יידישע לעבן אין שטאט פארנומען וואס א מאל מער ארט. יידן האבן דאמינירט בפרט אין אזעלכע פאכן ווי מעדיצין און לערעריי, אויף די אוניווערסיטעטן ווי אויך אין די הויכע פענצטער פון דער פארטיי. אין אוקראינע, אין פארגלייך, זיינען די יידישע ליטעראטן פארבליבן עפעס ווי שטייענדיק אן א זייט פונעם ברייטן שליאך, בשעת אין מינסק זיינען זיי געפארן אין סאמע מיטן פון טראקט. 
 אזוי ווי מינסק האט פריער ניט געשפילט קיין וויכטיקע ראלע אין דער געשיכטע פון דער יידישער ליטעראטור, איז דא אויך געווען ארט פאר א פרישן אויפברויז פון רעוואלוציאנערן ראנגלעניש. ס׳זיינען אהערגעקומען יונגע שרייבער וואס האבן גלייך פארנומען חשובע ערטער אינעם אלגעמיינעם קולטור־לעבן, ווי, למשל, דער פאעט איזי כאריק און דער ליטעראטור־קריטיקער יאשע (יעקב) בראנשטיין. די קריגערישקייט אין אזעלכע יונגע, פריש־באנייערישע סביבות האט נאך צוגעלייגט צו דער סכנה, וואס האט געלאקערט אויף די יידישע שרייבער. 
 אזוי צי אזוי, האבן די באזונדערע תנאים אין ווייסרוסלאנד גורם געווען, אז אין 1937 האבן יידן דארט שטארקער געליטן ווי אין קיעוו, מאסקווע צי כארקאוו. די סאמע סמעטענע פון יידישע פאעטן אין בעלארוס, משה קולבאק און איזי כאריק, זיינען דעריבער אריינגעפאלן אין די בלוטיקע הענט פון ען־קא־ווע־דע, פון „פאלקס־קאמיסאריאט (מיניסטעריום) פאר אינערלעכע ענינים״. 
 אין דער נאכט פון 29סטן און 30סטן אקטאבער 1937 האט דער ען־קא־ווע־דע כלומרשט צוגעשטעלט א גרויזאמע מתנה לכבודן יארטאג פון דער אקטאבער־רעוואלוציע, אויסקוילנדיק אין מינסק ניט ווייניקער ווי 132 מענטשן, וואס זיינען געווען פון די פני אין לאנד, סיי אינטעליגענטן, סיי ביוראקראטן. פארמישפט צום טויט האט מען זיי מצד אויסגעטראכטע באשולדיקונגען, אז זיי האבן שפיאנירט פאר אויסלאנד אדער צוגעגרייט א טראצקיסטישע מרידה אקעגן דער ראטן־מאכט. 
 צווישן די אומגעקומענע האבן זיך געפונען ניט נאר די צוויי גרעסטע יידישע דיכטער אין מינסק, נאר אויך דער ווייניקער באקאנטער פאעט אהרן יודעלסאן און די קריטיקער יאשע בראנשטיין און כאצקל דוניעץ. יידן פארטיי־אפאראטשיקעס האט מען אויך דערמארדעט; דאס אייגענע א גאנצע ריי יידישע וועטערינארן פון וויטעבסק. שפעטער, נאך אינעם זעלבן הארבסט, האט די סאוועטישע מאכט אוועקגעקוילעט אין מינסק דעם קריטיקער און רעדאקטאר — אברהם־אייזיק דמשק, דעם דירעקטאר פון יידישן מלוכה־טעאטער — מיכאיל ראפאלסקי, און דעם רעדאקטאר פון עטלעכע מינסקער יידישע צייטונגען און זשורנאלן — עליע אשעראוויטש. 
 נאכן מאסנמארד פון הארבסט 1937 האבן די רדיפות זיך ניט געענדיקט. די היסטאריקער אלעג בודניצקי און גענאדי עסטרייך האבן אקערשט געדרוקט אן ארטיקל וואס באלייכט דעם המשך פון די שחיטות אין פרילינג און זומער 1941, ערב דער מלחמה. פארן אומברענגען קולבאקן און בראנשטיינען אין 1937 האבן די ען־קא־ווע־דעשניקעס זיי גענייט צו מסרן זייערע קאלעגעס און חברים. פונקט אזוי האט מען געצווונגען אנדערע געפאנגענע, ווי למשל דעם פאעט משה טייף, ארויסצוזאגן זיך מיט מסירות. די פארהער־פראטאקאלן האבן געהאט א שרעקלעכע פעולה אין 1941, און ניט לאנג איידער די דייטשן האבן פארנומען מינסק, האט מען דערשאסן דעם יידישן פאעט זעליק אקסעלראדן אין איינעם מיט אנדערע פאליטישע ארעסטאנטן. 
 בדיעבד זעען מיר אז מיט דער גזירה פון אקטאבער 1937 האט זיך אנגעהויבן דער סוף פון דער יידישער ליטעראטור אין בעלארוס: אין די 1930ער און 1940ער יארן האט מען ממשיך געווען פארטיליקן די יידישע ליטערארישע סביבה. נאך דער סטאליניסטישער תקופה איז שוין כמעט קיין זכר ניט פארבליבן פון דער יידישער ליטעראטור, וואס האט אמאל געבליט אין דער ווייסרוסישער עיר־הבירה. 
 צום סוף לייענט דא איבער שורות פונעם יזכור־ליד נאך די אומגעקומענע, „אין שיין פון קדושים״ , אנגעשריבן פונעם פאריזער דיכטער משה שולשטיין: 
 ביי דער שיין פון טונקעלן געדעמפטן ליכט 
 לאמיר זיצן ארום טיש און שווייגן ווי אבלים, 
 שולטער ביי א שולטער איינגעפרעסט, געדיכט. 
 לאמיר בלויז פון צייט צו צייט פון זיי דערציילן. 
 ס׳לייגט זיך איבער אונדז די עצבות ווי אן אוהל־דאך, 
 ס׳וועט זי נאך די מארגן־שיין אויף אונדז געפינען. 
 לאמיר זיי דערמאנען צום באדויער און צום שבח 
 ביז עס וועט אין שויב שארייען אויף באגינען. 
 אפשר גאר באדארף מען נישט קיין שבחים און קיין רייד. 
 ווען די קעפ ווי אש־באשיטע זענען פינצטער־כמאריק. 
 ווי די זיידעס פלעגן זאגן תהילים שטילערהייט, 
 לאמיר זאגן א קאפיטל קולבאק, א קאפיטל כאריק. 
