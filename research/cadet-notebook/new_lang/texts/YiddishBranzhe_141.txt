

פון אונדזער עזבון: עלי שעכטמאן (1908־1996) 



 by באריס סאנדלער 
August 1, 2020July 31, 2020 Filed under:
ליטעראטור
ליטעראטור־עזבון
פערזענלעכקייטן 


דער פראזע־שרייבער איז געבוירן געווארן אינעם שטעטל וואסקאוויטש, אוקראינע. באקומען א טראדיציאנעלע דערציונג. אין 1928 האט צוויי זיינע לידער אפגעדרוקט דער זשורנאל „די רויטע וועלט‟. ער איז גיך אריבער צו שרייבן פראזע. פארענדיקט דעם יידישן ליטערארישן פאקולטעט ביים אדעסער פעדאגאגישן אינסטיטוט. געלעבט אין כארקאוו, דערנאך אין קיעוו ביז ס׳האט זיך אנגעהויבן די מלחמה. געוועט אויפן פראנט פון 1942 ביז 1947 און נאך דער מלחמה זיך אומגעקערט קיין קיעוו. אין דער צייט פון סטאלינס־רעפרעסיעס געווען ארעסטירט, אבער נאך עטלעכע חדשים ארויסגעלאזט געווארן.
אין 1972 איז עלי שעכטמאן ארויסגעפארן קיין ישראל. דארט איז דערשינען זיין הויפט־־ווערק „ערב‟, וואס ער האט אנגעהויבן און א טייל ארויסגעלאזט נאך אין סאוועטן־פארבאנד. אין גאנצן 7 בענד. זיין צווייטער עפישער ראמאן „רינגען אויף דער נשמה‟ איז ארויס אין ניו־יארק און אין תל־אביב; דער היסטארישער ראמאן „ביים שקיעה־אקער‟ איז דערשינען אין ניו־יארק אין 1994.
אין ישראל איז עלי שעכטמאן באלוינט געווארן מיטן „פרס ראש־הממשלה‟ און מיט אנדערע ליטערארישע פרעמיעס פאר זיינע מאנומענטאלע ווערק.
מיר דרוקן איבער א קאפיטל פון עלי שעכטמאנס ראמאן „רינגען אויף דער נשמה‟, פארלאג „עלי שעכטמאן בוך־קאמיטעט‟, ניו־יארק, 1988.
עלי שעכטמאן
קאפיטל ב
און שוין אין א וואך ארום, אין דעם קאיאר מיט דער אויסגעבלייכט־קיילעכדיקער, מיט דער ערב־רעגנדיקער ירושלימער לבנה איבער די ברייט־צעווארפענע, איבער די רחבות־מוראדיקע טיפע טאלן ביי דער „הדסה‟ — פון יענע קדמון־יארן שלאגט אויף אים תמיד, אויפן אלטן יידישן שרייבער, מיט גרויליקייט און הייסן טרויער — איבער יענע קאיאריקע טאלן דערזעט ער ווידער גיין א בארוועסע זיין עלטערע טאכטער, און הערט ווי זי שרייט צו אים פון יענע בלוילעך־טונקעלע פייכטע נעפלען ארויס: וואס זאל איך טאן? איך בין אזוי פארווארפן און ווייט פון אייך, איר דארטן, ביי די אנגעגליטע מידבר־זאמדן און איך דא, ביי די קאלטע און געדיכט־באוואלדיקטע, ביי די פרעמדע קארפאטן־בערג… איך קאן פון דאנען ניט ארויס, איך קאן פון דאנען ניט געפינען דעם וועג צו אייך. פון אונטער די שווארצע שאטנס, פון אונטער די ווילד־צעוואקסענע נאכט־ברעמען, פון אט דעם אייביקן פינצטערן פארטאג קאנען מיר זיך ביידע ניט ארויספלאנטערן! — וויל ער זי, די טאכטער זיינע, מיט דעם שווער־יסורימדיקן גורל, טרייסטן דאס הארץ איר מיט בטחון אנפילן איר פיין, וואס נאר פאר די ווינט־וועלדער קאן זי אים אויסשרייען. יענעם פיין וויל ער איר, דער טאטע, שטילן און לינדערן, נאר דא נעמט מען אים די הענט און פיס צום שמאלן בעטל בינדן, דעם קאפ צווישן צוויי ווענטלעך אריינלייגן, מ׳וויקל אים אויף ניט קאנען זיך א ריר טאן, מ׳גיט אים א שטארק־ווייטיקדיקע נאדל אונטערן רעכטן אויג, און ס׳צינדן זיך מיט א מאל איבער אים אן גרויסע ליכט־לאמפן, — די אפעראציע הייבט זיך אן… וועט דאס רעכטע אויג דא ניצול און מיט בלינדקייט ניט געשלאגן ווערן, צי ס׳וועט אויך, ווי דאס לינקע, נאך דער צווייטער אפעראציע, ביי א ברעקל ליכט ביי דער פינצטערניש פארבלייבן און ער, אלישע בן־מאיר, וועט שוין נאר צווישן שווארצע אזכרה־ליכט זיצן און ניט זען וווהין דעם אות צו שטעלן… אויף אויסווייניק, פארזאגן, קאן ער דאך ניט, ער מוז ביי זיין טיש, מיט דער פען אין דער האנט, ווי מיט א גראב־אייזן, די וויי־און־צארן־ברינימער אויף ס׳ניי פון זיך, פון זיינע טיפסטע טיפענישן אויסגראבן, אויפן פייער פון דער נשמה אויסגליען און דערנאך שוין קאן דאס אויסגעלייטערט ווארט, אין זיין ריטעם און ניגון אויפן פאפיר אויסגעשפינט ווערן, און זיין תיקון געפינען.
און דערצו נאך, און דאס סאמע וויכטיקסטע: ער קאן שוין ניט, אלישע בן־מאיר, גראד ביים אראפנידערן אהין, אין דעם שקיעה־טאל, גראד דארטן, אויפן דנא פון זיין לעבן, קאן ער שוין נאר מיט זיי, מיט יענע וויי־און צארן־ברינימער, זיין יצירה־דארשט, זיין צעגליטע נשמה, ניט שטילן; ער קאן שוין מער אין יענער צייט־ערדישקייט ניט פארבלייבן, ווייל א גאר נייע ליבשאפט, נאר ביז אהער־צו פון אזא ניט געוווסט, עפעס א גאר נייער טרויער, גאר ניט קיין ערדישער, איז אים, דעם אלטן יידישן שרייבער, די לעצטע יארן אין די בלוטן אריין און שלאגט אין הארצן, אין די אויגן… ער מוז שוין קיין אנדער וועג דא, אויף דער ערד, פאר אים ניטא מער; ער מוז פון די צייט־ערדישע וויי־און צארן־ברינימער ארויס און אין דעם אייביק־צעכוואליעטן ים אריין. אבער ווי אזוי וועט ער אויף יענע שטורמישע וואסער־בערג א בלינדער זיך קאנען לאזן שווימען.
און אז די נאדלען ארום אויג ווערן שטיל־און שטילער, — די שוועסטער, די עולה פון רוסלאנד, גלעט אים אויס מיט אירע צארטע פינגער דעם ווייטיק, בענטשט ער, דער אלטער כהן, אירע הענט, ווי ער האט געבענטשט די טרייסט־און היילנדיקע הענט פון דער מומע ליבע, פון דעם „שטילן זומער‟, פון איווען און סטיסיען, פון יענע באיאר־טעכטער, וואס האבן געטראגן אין זייערע נשמות אזוי פיל גוטקייט, רחמים, ליבשאפט, מסירת־נפש פארן מענטשן… — וויל ער זיך לאזן לויפן אהין, צום טיפן טאל, ווו אויפן ראנד, אויף די פייכט ווילד־גראזן אונטער דער אויסגעבלייכט־קיילעכדיקער, אונטער דער ערב־רעגנדיקער לבנה, ווו אין יענע בלוילעך־טונקעלע נעפלען זיצן אויך דער נביא מיט קאפ אין ביידע הענט אריינגענומען, וויל ביי אים, ביי דעם גרויסן גלות־נביא, ביי יחזקאל בן־בוזי הכהן, איין מאל פאר אלע מאל, א קלארע תשובה האבן: צי איז טאקע די האנט פון גאט געווען אויף דעם טאל פון די פארטרוקנטע ביינער? — נאר דא טוט ער, אלישע בן־מאיר, פון א שארפן ווייטיק אין אויג א צאפל מיטן גאנצן גוף, — ס׳איז געקומען די נאדל אין סאמע אויג אריין, געקומען די סאמע גורלדיקסטע רגע… אט די נאדל דארף דאס אויג באפרייען פון דער אנגעלאפן און אנגעזאמלטער פליסיקייט, וואס האט קיין אויסגאנג ניט געהאט.
אבער וואס מ׳טוט מיט אים, און וואס ס׳קומט דא פאר מיט זיין אויג ווייטער, פילט ער שוין מער ניט, ווייל ער איז שוין ווייט פון דאנען, אויפן כוטער, מיט יענעם גילגול זיינעם, אויף די טאליקעס, ביים וואלד, ווו די שאף און רינדער פאשען זיך. יענער גילגול ליגט ביים סטאוו אין די גראזן און זיינע אויגן פילן אן די נשמה מיט פארבן פונעם סוף פאליענדיקן תמוז־טאג, פארן זון־זעצן־זיך, און הערן ווי די שקיעה־קאלירן הייבן אן צו זינגען אין אים מיט ווערטער, וואס קומען אן פון ערגעץ־ווו, פון די פארפלאמטע הייכן… שרעקן זיי אים, אט די זינגענדיקע קאליר־ווערטער, פארשטייט זיי ניט — אין אזא מיט־זומערדיקן פארנאכט, אן איבערגעפולטער מיט ריחות פון בליענדיקע ווייצן־ און קארן־פעלדער, פון ליין און קאנאפליעס, מיטן פארשיכורטן פייף פון די איוואלגעס אין וואלד, פאר אזעלכע פארפאליעטע שקיעה־הימלען, פון וואנען נעמען זיי זיך, פון וואנען קומען זיי מיט א מאל אן צו אים, אט די ווערטער:
כמארעס, מאמע, כמארעס,
הימלען שווארצע,
און די ערד גייט אונטער מיר צום הארצן.
און דער וואלד באהאלט פון מיר זיין לשון…
רינט מיין בלוט אין הייסן זאמד דא
און ווערט אין פייער אויסגעלאשן.
דעמאלט, א פארטראגענער פון אומדערווארטע קאליר־ווערטער, ליגנדיק אין דער הייסער שקיעה ביים סטאוו, ווו אין די שפיגל־וואסערן, אין די פערלדיקע ווינדערשיינען, האבן די צוויי פאסטעכער, באזיל זאליעסקיס יינגעלעך, זיך געבאדן און געשטיפט… פון דארטן, פון די שקיעהדיקע שיין־שפילן אין סטאוו, דערהערט ער פלוצעם ווי דער עלטערער יינגל, אין זיינע יארן, סטעפאן, וואס לערנט אים ווערבע א סופילקע אויסשניידן און דערנאך אויף דעם דודעלע ניגונים אויסשפילן, קעמט אים אין פעלד מיטן הארטן בערשטל פון חזיר־האר דעם קאפ אויס, זאגט אים ווי יעדער קווייט און גראז הייסט, ווי אזוי די פייגלען לויט די פעדערן און לויטן פייף פון דער ווייט פון וואלד ארויס צו דערקענען… דא דערהערט ער פלוצעם ווי סטעפאן רופט און שרייט צו אים ניט מיט זיין, נאר מיט א ווילד־דערשראקן קול:
— אנטעק טרינקט זיך! — און וויל דעם קלענערן ברודערל, אנטעקן, פון דער וואסערגרוב, וווהין דער אכט־יאריקער איז אריינגעפאלן, ארויסשלעפן. דערזעט ער אבער ווי אויך סטעפאן הייבט דארט אן מיטן קאפ אונטערן וואסער אוועקגיין. דעמאלט ניט געטראכט און ניט געקלערט, געווארפן זיך מיט אנטאן אין סטאוו אריין, צוגעשווימען — ביז היינטיקן טאג ווונדערט אים ווי אזוי די צוויי יינגלעך האבן זיין יענעם גילגול אין וואסערגרוב ניט אריינגעשלעפט — און זיי ביידע פון דארטן, פון אומקום געראטעוועט… און שפעטער, שוין אין מיטן הארבסט, האט זייער פאטער, באזיל זאליעסקי, דער געהויקערטער פויער, אלישעס יענעם גילגול, דעם פערצן־יאריקן, פון תליה ארויסגענומען.
און דערנאך, שוין נאך דעם ווי דער פאלעסיער פויער האט אים, יענעם גילגול, פון דעם תליה־שלייף ארויסגענומען — באזיל זאליעסקי, זיין ווייב יאדוויגא, די צוויי זין, סטעפאן און אנטעק, די צוויי שיינע טעכטער, וויקטאריא און אנטאנינא, זיי אלע זיינען שפעטער, בעת דער קאלעקטיוויזאציע, פון זייער אויסגעהארעוועטן הויף, פון זייערע אויסגעווארעמטע ווענט, מיט אכזריות ארויסגעריסן און קיין סיביר אויף קנעכטשאפט און אויף אומקום פארשיקט געווארן — ווייסט ער שוין ווידער ניט, אלישע בן־מאיר, אווו ער געפינט זיך, פארלירט דעם כוטער מיט די ריחות פון בליענדיקן ליין און קאנאפליעס, דעם וואלד מיטן פייף פון דער איוואלגע, דעם סטאוו מיט די שפיגלוואסערן, מיט די פערל־פינקלענישן ביים זונפארגיין און פאלט מיט א מאל אין א פינצטערניש אריין, אין יענער טרויער בענקשאפט, אין דער ניט־ערדישער, וואס איז אים די לעצטע יארן אין די בלוטן אריין און שלאגט אים אין הארצן, אין די אויגן… און דערצו אויך ערגעץ דארטן, אין מוח, אין ווייטן ווינקל, פלאנטערן זיך צוויי שורות:
דער נביא האט געשלאגן זיך מיט לייבן
און דו מיט זיך — אין פינצטערניש — אליין…
אפנים, אז ס׳איז שוין נאך דער אפעראציע, ווייל זיי, שיינדל מיט לארען, וואס האבן פריער, ביים פירן אים אויפן שמאלן בעטל, ווי אויף א מיטה, צו דעם אפעראציע־צימער באגלייט, זיי גייען ווידער פון ביידע זייטן פון דעם זעלביקן בעטל, ווו ער ליגט שוין מיט פארבונדענע אויגן… ער ווייסט ניט וווהין מ׳פירט אים, און ווער קאן עס וויסן? אלע וועגן פירן דאך אין ערגעץ ניט, די ערד איז דאך קיילעכדיק: אלע וועגן פירן דאך נאר צו אכסניות, צו א צוקאפנס, ווו דאס לעבן זאל קאנען איבערנעכטיקן… ער פילט זייערע, שיינדל און לארעס, הענט אויף זיינע… און באלד הערט ער ווי מ׳לייגט אים איבער אויף א געלעגער מיט א הויכן צוקאפנס… שוין אין דער לעצטער אכסניה? ס׳איז אים קאלט. ער בעט מ׳זאל אים שטארקער און ווארעמער איינדעקן. אין דער אכסניה יאגן אויף אים ווינטן… כמארעס, מאמע, כמארעס, פאלן פון די הייכן, כמארעס, מאמע, כמארעס, יאגן פון דער ערד… — און אויך בעט ער, אלישע בן־מאיר, מע זאל אים מיט עפעס וואס דעם ווייטיק אין רעכטן אויג שטילן, און אויך פרעגט ער:
— ווו בין איך?
— ביסט שוין נאך דער אפעראציע, — זאגט אים שיינדל.
— האט זי לאנג געדויערט?
— ניין, א שעה מיט א פערטל.
— איז שוין טאג, צי ס׳איז נאך נאכט?
— שוין גרויסער טאג… אין א פאר טעג ארום וועט מען אראפנעמען דעם באנדאזש פון אויג..
— און איך וועל דעמאלט אייך זען?
— אוודאי, ווי נאר מ׳וועט דיר געבן נייע ברילן.
— און דערנאך? — טראכט שוין אלישע נאר פאר זיך אליין, ניט צו מצער זיין, און ניט צו פארשאפן זיי, שיינדלען און לארען, איבעריקע עגמת־נפש — און דערנאך, אז מ׳וועט אים די נייע ברילן געבן, דערנאכדעם וועט זיך די ליכט אין אויגן אנצינדן? — און דא דערהערט ער יענעמס קול:
— גורל, אלישע, גורל!.. דעם גורל און דעם שטן קאן א מענטש ניט גובר זיין. ניין, אלישע, ניין! אדער דו דארפסט זיך אונטערגעבן, אדער דו דארפסט א קלאפ טאן מיט דער טיר און אוועקגיין פון דער וועלט…
— ר׳ שמואל־יאסל, — פרעגט שוין ביי אים אלישע, — איז גורל און שטן אלציינס?
— דער שטן, אלישע באגלייט דעם גורל, ווי א שאטן… ביי טאג איז דער שאטן קלענער, ביי נאכט גרעסער, אין לבנה־נעכט, אלישע, איז דער שאטן גאר, גאר גרויס! דו דארפסט שוין אין דיינע יארן פארמוחן זיך, תופס זיין… — אבער וואס זיין גמרא־מלמד רעדט צו אים ווייטער, הערט שוין ניט. יענעמס ווערטער פאלן שוין אין זיין פייער־וויכערדיקער בארד אריין און אלישע, אן אפגעשוואכטער און מידער, נאכן אייננעמען דעם אפטאלגין צו שטילן דעם ווייטיק אין אויג, ווערט ביי זיין רבינס שייטער־בארד כמעט אויף א גאנצן מעת־לעת אנטשלאפן.

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 35 

Next Post
בוקארעשטער שריפטן (9) 



