 א דאנק אלי וויזעלס בוך איז דער צונאמען „יידן פון שווייגן‟ פעסט צוגעקלעפט געווארן צום סאוועטישן יידנטום. 
 לאנגע יארן האט מען כמעט ווי ניט געהערט שטימען פון סאוועטישע יידן פון יענער זייט פונעם אייזערנעם פארהאנג. און ווען מען האט יא גערעדט וועגן דער סאוועטיש־יידישער קולטור, האט מען זי געהאלטן פאר א טייל פון דער קאמוניסטישער פראפאגאנדע אן קיין שום יידישן טעם. דעמאלט האט מען ניט געהאט קיין צוטריט צו יידישע מאטעריאלן אין סאוועטישע ארכיוון. ערשט איצט, ווען דער נייער דור פארשער נעמט זיך פאר דער זארגעוודיקער ארבעט פון אפזוכן, אנאליזירן און פובליקירן מאטעריאלן וועגן סאוועטיש־יידישן עבר, באקומט מען בהדרגה א ניי בילד. 
 דער דאזיקער אויפגאבע איז געווידמעט די נייע אקאדעמישע סעריע, „די סאוועטישע גניזה נייע ארכיוואלע אונטערזוכונגען וועגן דער געשיכטע פון יידן אין פסס״ר‟ אונטער דער רעדאקציע פון פראפעסאר גענאדי עסטרייך און אלכסנדר פרענקעל. 
 דאס קעפל פון דער סעריע, וואס איז אויף רוסיש, דערמאנט אן דער בארימטער קאירער גניזה, א זאמלונג פון ווערטפולע יידישע דאקומענטן, וואס מען האט אנטדעקט אינעם 19טן יארהונדערט אין אן אלטער שיל אין קאיר. די דאזיקע דאקומענטן דערציילן וועגן דעם טאג־טאגלעכן יידישן לעבן אין מיטל־עלטער. אין לויף פון די יארן זיינען די דאקומענטן אין דער קאירער גניזה אין גאנצן צעקרישלט געווארן, און עס האט געדויערט לאנגע יארן ביז די פארשער האבן געקאנט זיי רעקאנסטרוירן. 
 די סאוועטישע דאקומענטן האבן זיך אפגעהיט אין פארשיידענע מלוכישע ארכיוון און פריוואטע זאמלונגען, אבער כדי צו פארשטיין זייער באטייט, דארף מען זיי פרטימדיק אנאליזירן. דער ערשטער באנד פון דער „סאוועטישער גניזה‟ איז כולל זעקס קאפיטלעך, וואס באהאנדלען פארשיידענע געגנטן פונעם סאוועטן־פארבאנד, פון ביראבידזשאן ביז לענינגראד. 
 מ. כאטאיעוויטש, א בחור אין קובא, אזערביידזשאן, שרייבט אונטער די פאפירן חתונה צו האבן מיט דער פארוואלטערין פון א געשעפט, שושנה כיימאווא, דעצעמבער 1932 
 די פארשונגען פון פראפעסאר בערל קאטלערמאן און אנדערע היסטאריקער מאלן א ניי בילד פון דער יידישע אויטאנאמער געגנט אין ביראבידזשאן ווי אן אקטיווער צענטער פונעם יידישן לעבן. קאטלערמאן האט אנטדעקט ביים ארכיוו פון דער נאציאנאלער ביבליאטעק אין ירושלים א בינטל בריוו אויף העברעיש פונעם אמאליקן העברעיש־לערער יהודה העלפמאן פון ביראבידזשאן צו דעם פאלקלאריסט יוסף טשערניאק אין טאשקענט. העלפמאן שילדערט דאס טאגטעגלעכע לעבן אין ביראבידזשאן אין 1958, דערציילט וועגן זיין משפחה, אבער דער עיקר שרייבט ער וועגן ליטעראטור און קולטור. קאטלערמאן באמערקט „אינעם ביראבידזשאנער קאנטעקסט, וואס איז פארבונדן קודם־כל מיט יידיש, קען העלפמאנס רייך ליטעראריש העברעיש אויסזען ווי א פאראדאקס.‟ אבער דעמאלט האבן אין ביראבידזשאן נאך געלעבט א צאל עלטערע יידן, וואס האבן גוט געקענט העברעיש, און דאס איז געווען דאס קרייזל ארום העלפמאן. 
 דער סאוועטישער פראיעקט צו באזעצן יידן אין ביראבידזשאן האט פארנומען א חשובן ארט אויף דער גרויסער אויסשטעלונג, „יידן אין צארישן רוסלאנד און פסס״ר‟ אינעם מלוכישן עטנאגראפישן מוזיי אין לענינגראד אין 1939. די דאזיקע אויסשטעלונג איז געווען דער אויפטו פון דער „יידישער סעקציע‟, וואס האט געארבעט אינעם מוזיי צווישן 1937 און 1941. דער יסוד פון דער יידישער זאמלונג אינעם מוזיי איז באשטאנען פון די מאטעריאלן פון ש. אנ־סקיס עטנאגראפישע עקספעדיציעס פאר דער ערשטער וועלט־מלחמה, וואס ער האט איבערגעלאזט אין פעטראגראד אין 1918. אלכסנדר איוואנאוו דערציילט, ווי אזוי דער עטנאגראף יהושוע פולנער האט אויפגעבויט די יידישע סעקציע און געמאכט א גרויסע אויסשטעלונג וועגן דעם אויפבלי פון יידישן לעבן אין סאוועטן־פארבאנד ערב דעם חורבן. פולנער אליין איז אויסגעגאנגען פון הונגער בעת דער דייטשישער בלאקאדע פון לענינגראד אין 1942. 
 ווען מען פארט פון ביראבידזשאן קיין מערב דורך דער סיבירער טייגע פארט מען פארביי אמסק. אין 1919, בעתן רוסישן בירגערקריג איז דאס געווען די הויפטשטאט פון דער „ווייסער‟ רעגירונג פונעם אדמיראל אלעקסאנדר קאלטשאק. די ארטיקע היסטאריקערין וויקטאריא געראסימאווא באשרייבט די אקטיוויטעט פון דער אמסקער יידישער קהילה און אנדערע ארגאניזאציעס אין משך פון דער דראמאטישער תקופה צווישן 1919 און די 1930ער. 
 די סיבירער יידן זיינען בכלל געווען אן אייגנארטיקע עדה אינעם רוסישן יידנטום. בשעת דער צארישער תקופה האבן יידן ניט געהאט קיין וווינרעכט אין סיביר. אבער די רעגירונג האט פארשיקט קיין סיביר כלערליי פארברעכער, סיי קרימינעלע און סיי פאליטישע, צווישן זיי — א צאל יידן. אן אנדער גרופע זיינען געווען יידישע אונטערנעמער און געשעפטסלייט, ווי אויך אפגעדינטע זעלנער. יידן אין סיביר זיינען געווען טיפער אינטעגרירט אין דער רוסישער געזעלשאפט איידער אין די שטעטלעך פונעם „תחום־המושב‟. אבער זיי זיינען אויך געווען אקטיוו פארטאן אין דער ציוניסטישער באוועגונג און האבן אויפגעבויט שטארקע קהילות. די סאוועטישע אינדוסטריאליזאציע פון סיביר האט געבראכט אהין מער יונגע יידן, און אין די 1930ער יארן האבן די סיבירער יידן שוין אין גאנצן פארלוירן זייער אייגנארטיקן כאראקטער, פארסך־הכלט געראסימאווא. 
 דריי קאפיטלעך באהאנדלען פארשיידענע אספעקטן פון דער יידיש־קולטור. אלכסנדר פרענקעל רעקאנסטרוירט די קאמפליצירטע געשיכטע פון די סאוועטישע פובליקאציעס פון שלום־עליכמס ראמאן „דער בלוטיקער שפאס‟. דער ראמאן איז ארויס אין א געקירצטער רוסישער איבערזעצונג אין די 1920ער יארן, אבער ניט אריין אין שלום־עליכמס געקליבענע ווערק, וואס זיינען ארויס אויף רוסיש אין די 1970ער יארן. די דאקומענטן, וואס פרענקעל האט אנטדעקט אינעם ארכיוו פונעם מלוכישן ליטערארישן פארלאג, ווייזן, אז די סיבה האט ניט געהאט צו טאן מיט פאליטיק, ווי עס האבן געמיינט עטלעכע פארשער. לכתחילה האט מען פלאנירט די אויסגאבע אין אכט בענד, אבער סוף־כל־סוף זיינען ארויס בלויז זעקס בענד צוליב ביוראקראטישע סיבות. 
 דער קיעווער היסטאריקער יעפים מלמד ע‟ה באשרייבט, ווי מען האט פארמאכט דעם קיעווער אינסטיטוט פון יידישער פראלעטארישער קולטור אין 1936. מלמד דערווייזט, אז דאס איז געווען א פועל־יוצא פון א קער אין סטאלינס פאליטיק לגבי נאציאנאלע מינאריטעטן. מיט א יאר שפעטער, בשעת סטאלינס „גרויסן טעראר‟ פון 1937, האט מען ארעסטירט און אומגעבראכט באקאנטע יידישע געלערנטע און שרייבער, צווישן זיי — מאקס עריק און אברהם אבטשוק. סך־הכל זיינען אין יענער צייט ארעסטירט געווארן ארום צוואנציק אמאליקע מיטארבעטער פונעם אינסטיטוט. 
 גענאדי עסטרייך פובליקירט צוויי אינטערעסאנטע דאקומענטן פונעם ארכיוו פונעם יידישן אנטי־פאשיסטישן קאמיטעט. איין באריכט פארסך־הכלט די טעטיקייט פונעם קאמיטעט צווישן 1941 און 1945 און באטאנט די פראפאגאנדע־אקטיוויטעט צווישן יידן אין אויסלאנד. דער צווייטער באריכט מאכט א קיצור פון די בריוו, וואס די רעדאקציע פון דער צייטונג „אייניקייט‟ האט באקומען פון אירע לייענער ווי אן אפרוף אויף דער דיפלאמאטישער אנערקענונג פון מדינת־ישראל מצד דעם סאוועטן־פארבאנד אין 1948. די סאוועטישע לייענער פון דער צייטונג זיינען געווען פול מיט התלהבות און געלויבט די סאוועטישע רעגירונג פארן שטיצן די יידישע מדינה. אבער, ווי עס דערקלערט דער רעדאקטאר פון „אייניקייט‟ אינעם דאקומענט, האט דער סאוועטישער אויסערן־מיניסטעריום פארווערט צו פארעפנטלעכן די דאזיקע בריוו אין דער צייטונג. 
