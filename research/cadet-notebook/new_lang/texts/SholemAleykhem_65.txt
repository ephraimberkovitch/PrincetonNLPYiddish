 
 אין שטורעם: 1\. 6: געשאסן דעם פויגל און ניט געטראפן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
באשעפענישל, וועלן מיר זען, וואס גייט דעם אפ?... ― און מאשא
האט גענומען דאס קינד צו זיך אף די הענט, אים א נאמען געגעבן
„פעמפעק״, געדרייט און געטרייסלט און געטאנצט מיט דעם, אזוי לאנג,
ביז דאס וויינענדיקע באשעפענישל אדער פעמפעק האט ארויסגעשטעלט
א רויט צינגל מיט זעקס נארוואס אויסגעשניטענע ציינדלעך און האט
זיך פארגאנגען פון געלעכטער.
    
― וואס זיצט איר, ווי די כלות, צונויפגעלייגט די הענט? ― האט
מאשא צעשריגן אף די צוויי קווארטיראנטקעס, די מיידלעך, וואס שטודירן איינע אף דענטיסטן, די צווייטע מאסאזש.
    
― וואס זאלן מיר טאן? ― פרעגן די מיידלעך מיט א געלעכטער.
    
― וואס זאלט איר טאן? ― ענטפערט זיי מאשא. ― כאפט אן
אויטאמאביל און פארט זיך דורך אביסל איבער „ניעווסקי״!... אט
ליגט א בעזעם, נעמט מען און מע פארקערט די שטוב.
    
עס פארשטייט זיך, אז דעם ערשטן אפדערנאכט, צו דער ערשטער
וועטשערע, האבן זיך אלע געוואלט אויספיינען פאר מאשא באשעוויטש.
איטלעכער מיט זיין פריידענקען און מיט זיין שיין ריידן, און מע האט
פארבונדן א דיסקוסיע איבער א פרינציפיעלע עקאנאמישע פראגע, און
עס האבן זיך א גאס געטאן ווערטער: „קארל מארקס... לאסאל...
פראלעטאריאט... קויטסקי.. קלאסנקאמף״...
    
― שאט, קינדערלעך! ― האט אויסגעשריען מאשא באשעוויטש
און האט זיך פארשטעלט די אויערן. ― ווילט איר פירן א דעבאטע נישט
ווי גענדז, נאר ווי מענטשן, דארפט איר דאס מאכן פארלאמענטאריש,
אויסוויילן א פרעזידענט, זיך מעלדן צום ווארט. היינטיקס מאל בין איך
אייער פרעזידענט... רעד בערעזניאק, איר האט דאס ווארט!...
    
און אט אזוי איז דאס במילא געווארן בא מאלקינען א קליינע
קאמונע, און איר פירערן איז געווען מאשא באשעוויטש.
    
 קאפיטל ו.
    
 געשאסן דעם פויגל און ניט געטראפן
  
עס איז נאך נישט געווען רעכט נאכט, עס זיינען נאך נישט אלע
גאסן געווען באלייכט, אז די קליינע קאמונע, וואס געפינט זיך הויך אונטערן דאך, בא מאלקינען אין וווינונג, האט זיך אנגעהויבן איינציקווייז
צונויפגיין און איבערגעבן איינס דעם אנדערן די פאסירונגען פונעם
טאג. איטלעכער פון זיי האט געהאט פעק מיט נייס צו דערציילן: דער
פון א געהיימער פארזאמלונג, דער פון אן איבערפאל איבער ארבעטער,
דער פון א נייעם שטרייק, וואס ווערט געפלאגט, און איטלעכער האט
געוואלט, מע זאל אים אויסהערן פריער. האט זיך אריינגעמישט דער
בעל־הבית, מאלקין אליין, און האט זיך אנגערופן צו דער חברה בזו
הלשון:
    
― ווייסט איר, וואס איך וועל אייך זאגן, קינדער? אט הערט מיר
אויס, וועל איך אייך דערציילן א שיינס. ערשטנס, בין איך עלטער פון
אייך, ― פון דעם, וואס איך בין דא בעל־הבית, רייד איך שוין נישט,
בא אייך שפילט דאס ווארט „בעל־הבית״ א קנאפע ראלע, ― און
צווייטנס, זאג איך אייך צו, אז איר וועט לאכן.
    
― אויב לאכן, זייט איר פארהאנט, הער מאלקין, איר האט דאס
ווארט!
    
זעלבסטפארשטענדלעך, אז די ווערטער געהערן צום שטענדיקן פרעזידענט פון דער קאמונע, צו מאשא באשעוויטש, וואס איז די גאנצע
צייט געזעסן פארטראכט, צערודערט, געפויקט מיט די פינגער איבערן
טיש ―. א סימן, אז זי איז נישט אויפגעלייגט... און דער בעל־הבית
מאלקין הייבט אן צו דערציילן זיין מעשה:
    
― אינדערפרי, אז איר אלע זייט זיך צעגאנגען ווי זאלץ אין וואסער, און איך בין געבליבן איינער אליין מיט אט דעם קליינעם פעמפעק
(ער ווייזט אפן מיזיניקל, וואס זיצט בא דער מאסאזשיסטקע אף די הענט
און רייסט זי בא דער נאז), עפנט זיך אויף די טיר און עס קומט אריין
צו מיר א פאקנטרעגער מיט ביכלעך און זעצט זיך אוועק מיט מיר
פלאפלען, און דער קליינער פעמפעק לאזט נישט אויסריידן א ווארט, ווי
זיין שטייגער איז. בקיצור, היסטאריעס, מעשיות, געשיכטעס, עס לאזט
זיך אויס, אז ער איז א חברה־מאן, און נאך א פארברענטער דערצו,
פארקויפט טרפה ביכלעך און האקט מיר אריין בשעת מעשה א גאלקע,
אז די מאשא, וואס האט זיך אריינגעכאפט אין די טיפאגראפיעס און
האט אפגעדרוקט די פראקלאמאציעס, איז דאס זיין טאכטער... נו?
האב איך אייך געזאגט, אז איר וועט לאכן?
    
 ― נו? וואס־זשע האט א י ר געזאגט?.― פרעגט אים מאשא
    
באשעוויטש.
    
 ― וואס זאל איך אים זאגן? ― מאכט מאלקין. ― איך האב אים
    
געזאגט, אז ער איז מחילה א גרויסער שקרן. האט ער געוואלט מיך אי־
    
בערשפארן און איינריידן, אז ס׳איז פארט זיין טאכטערס ארבעט, האט
    
דאס מיך שוין אונטערגעטראגן, האב איך אים אויסגעבטלט אלע בייזע
    
חלומות און האב אים מגלה געווען דעם סוד, אז די מאשא איז גאר אן
    
אנדער מאשא, און אז איך קען זי, און אז זי וווינט דא טאקע בא מיר
    
אין שטוב...
    
 גלייך ווי א בייזע פליג האט איר דערלאנגט א ביס, אזוי האט זיך
    
מאשא באשעוויטש אויפגעכאפט! געגעבן א פליעסק מיט די הענט און
    
אויסגערופן צו מאלקינען:
    
 ― וואס האט איר געטאן? איר זייט דאך א יינגל, אז אלט יינגל
    
און א נאריש יינגל! ווער האט אייך געבעטן, איר זאלט פלאפלען מיט
    
דער צונג? אך, מאלקין! מאלקין!...
    
 און מאשא באשעוויטש האט גענומען לויפן איבערן שטוב, פייערן
    
און ווארפן זיך, און אכקען און אייקען און ברעכן די הענט. די גאנצע
    
קאמונע און מאלקין אליין האבן זיך פשוט דערשראקן פאר איר; זינט
    
זיי קענען זיך מיט מאשא באשעוויטש האבן זיי זי נאך נישט געזען אזוי
    
אויפגערעגט און צעטראגן, ווי אצינד. עס האט נישט געהאלפן קיין בא־
    
רויקן, קיין אויסריידן דאס הארץ. מאשא באשעוויטש האט זיך נישט
    
געלאזט איבערריידן. און אף מאלקינען האט זי געפייערט, געשוועבלט.
    
 ― וואס פאר א רעכט האט איר געהאט ארויסצוגעבן פאר א ווילד־
    
פרעמדן מענטשן, וואס איר קענט אים נישט און ווייסט אים נישט,
    
אזעלכע זאכן, וואס געהערן זיך מיט אייך נישט אן? איך בין איבער־
    
צייגט, אז דאס איז א הברה־מאן פון דעם גוטן ארט... אונדזער דוואר־
    
ניק האט מיר עפעס געפלעטשעט היינט אינדערפרי, אז נעכטן באנאכט,
    
נאך מיין קומען אהיים, איז דא געווען עפעס א נפש און האט זיך
    
נאכגעפרעגט אף עמעצן, ער ווייס נישט, צי אף מיר, צי אף אן אנדער
    
בארישני... ווייסט איר, קינדער, וואס איך וועל אייך זאגן? איך פאר
    
אריבער אף אן אנדער קווארטיר, און טאקע באלד, קינדער! פרוווט
    
נישט מיך איבערריידן, ווארפט אוועק אלע אייערע גרימאסן מיט די
טרויעריקע ריידלעך. העלפט מיר בעסער צונויפנעמען מיין „באגאזש״,
 און זאל איינער פון אייך זיך מטריח זיין צום דווארניק מיך אויסשרייבן
 פון די ביכער, אז איך בין ארויסגעפארן פון פעטערבורג אין ווילנא...
 אויב זיי וועלן מיך וועלן זוכן, זאלן זיי זיך כאטש דרייען דעם קאפ...
 זייט געזונט, קינדער, אין א פאר טעג ארום וועט איר האבן פון מיר
 א ידיעה ... זיי געזונט, קליינער פעמפעק, געב אהער די אויסגעשמירטע
 מארדע דיינע, איך ווינטש, דו זאלסט וואקסן און זיין כאטש אביסעלע
 קליגער פון דיין טאטן... אדיע!
    
אן אייגענע שוועסטער דארף מען אזוי ווארעם נישט ארויסבאגלייטן,
 ווי ווארעם די קליינע קאמונע האט ארויסבאגלייט איר פרעזידענט מאשא
 באשעוויטש. אלע זיינען געווען גערירט, דערשלאגן פון אזא אומדערווארטן סוף. די מאדאם מאלקין האט זיך נישט געקאנט איינהאלטן און
האט זיך צעוויינט. און די צוויי מיידלעך, די קווארטיראנטקעס, די דענטיסטן מיט דער מאסאזשיסטן, האבן זיך צוגעגרייט גיין באגלייטן זי,
האט אבער מאשא פראטעסטירט קעגן דעם, און אז זי האט שוין געהאלטן אף יענער זייט טיר, האט זי זיך אומגעקערט צו דער קאמונע
מיטן פנים און האט צו זיי אזוי געזאגט:
    
― וואס נאך, קינדער, האב איך אייך פארגעסן זאגן? יא, טאמער
דערהערט איר, א קשיא אף א מעשה, אז מע האט מיר געפאקט, זאלט
איר זיך נישט דערוועגן קיינער פון אייך גיין צו מיר צו גאסט, און
פאלגט מיך, אין אויוון הייצט זיך, זייט מבער חמץ, זוכט אויס, ווען
איר האט ערגעץ א בריוול, א שטיקל פאפיר, א פראקלאמאציע, א ביכל,
און פארברענט דאס געזונטערהייט, און ווער עס פילט, אז ער דארף
נישט זיין דא, זאל ער באצייטנס בעסער זיך אפטראגן... זייט געזונט
אלע! זיי געזונט, קליינער פעמפעק! נאך דיר וועל איך בענקען...
    
זעלבסטפארשטענדלעך, אז תיכף נאך מאשאס אוועקגיין האט איבער
דעם זיך פארבונדן א הייסע דעבאטע צווישן די מיטגלידער פון דער
קאמונע. אייניקע האבן שארף קריטיקירט מאשאס אנטלויפן און מאשאס
באהאלטן זיך; אייניקע האבן זי פארענטפערט און האבן זיך גענומען
צו דער ארבעט: ברענען בריוו און ביכלעך, און מאלקינס בנים האבן
געהאלפן. דער פרוי מאלקין האט הנאה געטאן, וואס מע האט פארשפארט
האלץ, און דער קליינער פעמפעק האט געקוועלט, נישט אראפגעלאזט
קיין אויג פונעם פייער, געמיינט, אז דאס ברענט מען פון זיין כבוד
וועגן...
    
 * * *
    
דאס פייער אין אויוון האט שוין לאנג אויסגעלאשן, די אש פון די
פארברענטע פאפירן האט די פרוי מאלקין שוין לאנג פארשארט, און
די איבערגעבליבענע מיטגלידער פון דער קאמונע זיינען זיך צעגאנגען
איטלעכער אין זיין ווינקל אפצורוען פון דער ארבעט און זארג פון דעם
גאנצן טאג. נאר איין מאלקין מיטן ווייב זיינען געזעסן אינצווייען נעבן
דעם קליינעם פעמפעקס וויגעלע און געבראכן זיך דעם קאפ, ווו וועלן
זיי נעמען מארגן אין מארק אריין? דער מאן האט געפרעגט באם ווייב,
דאס ווייב האט געפרעגט באם מאן: ווו נעמט מען געלט? „נישט
גוט!״ ― האט געזאגט מאלקין. „נישט גוט! ״ ― האט צוגעבאמקעט
פרוי מאלקין... און סאמע אין דער מינוט הערט זיך א קלאפ אין טיר,
און נאך א קלאפ, און נאך א קלאפ, וואס א מאל שטארקער און שטארקער.
    
― ווער איז דארט? ― פרעגט מאלקין.
    
― היימישע! ― ענטפערט א קול פון יענער זייט טיר.
    
― וואס רעכנסטו, זאל דאס זיין, אן אבלאווע? ― פרעגט מאלקין
בא זיין ווייב און קאן זיך נישט דערווארטן אף איר תשובה, ווייל איידער
די פרוי מאלקין עפנט אויף דאס מויל צו ענטפערן, טוט א טרעשטשע
די טיר און עס קומען אריין געסט: א פריסטאוו מיט נאך א פריסטאוו,
עטלעכע פאליציסטן און זשאנדארמען, צווישן זיי איינער אן אפיציר.
פאר גרויס אימפעט האט זיך מאלקין צוגעזעצט צום טיש, און די פרוי
מאלקין איז צוגעגאנגען צו פעמפעקס וויגעלע.
    
― זדראווסטוווי, גאלובטשיק! ― אזוי האט אויסגערופן צו מאל־קינען דער פריסטאוו, וואס האט אים נישט איינמאל געזען בא זיך אין
אוטשאסטאק. ― וואס־זשע מאכסטו עפעס, מיין טייערער? ווי גייטס דיר
אין די געשעפטן?
    
מאלקין איז געווען אזוי איבערראשט, אז ער האט נישט געקאנט
עפענען דאס מויל... און די איבעריקע חברה, די פאליציסטן מיט די
זשאנדארמען מיטן אפיציר און מיטן צווייטן פריסטאוו, האבן דערווייל
געטאן זייער ארבעט: זיי האבן אויפגעוועקט די גאנצע קאמונע, אראפגעשלעפט זיי מחילה פון די בעטלעך ― איך בעט איבער אייער כבוד ־
האלב נאקעט, צוגעשטעלט צו יעדן א סאלדאט, און עס האט זיך אנגעהויבן אן אונטערזוכונג.
    
― מאשא באשעוויטש! ― האט אויסגערופן דער זשאנדארמסקי
אפיציר, נאך גאר א יונגערמאנטשיק, בלוט און מילך, מיט צוויי שיינע
געקרייזלטע קאטלעטלעך אף די באקן א לא פושקין. ― וועלכע פון אייך
איז דא מאשא באשעוויטש?
    
― מאשא באשעוויטש איז נישטא. ― האט זיך איינגעשטעלט
מאלקין ארויסריידן די ערשטע דריי ווערטער.
    
― וואס הייסט, זי איז נישטא?
    
― ארויסגעפארן.
    
אז עמעצער זאל געווען ווארפן א באמבע, וואלט זי נישט באדארפט
האבן קיין שענערן עפעקט און וואלט נישט געקאנט זיי מער איבערראשן,
ווי עס האט זיי איבערראשט די ידיעה, אז די, צוליב וועלכער זיי זיינען
געקומען אהער אף זיכער, איז נישטא.
    
― ארויסגעפלויגן אייער פייגעלע ― האט זיך מיט א ביטער
שמייכעלע אנגערופן דער זשאנדארמסקי אפיציר מיט די קאטלעטן א לא
פושקין צו איינעם א פארשוין, וואס איז געשטאנען בא דער טיר גאנץ
אומבאמערקט, אנגעטאן אין אן אויבערראק פון אזא קאליר, וואס איז
שווער צו זאגן, צי איז דאס גרוי, צי איז דאס געל, צי איז דאס געלבלעך;
גיכער קאן מען זאגן, אז עס איז אלע דריי קאלירן צוזאמען. די גאנצע
צייט איז דער אומבאמערקטער פארשוין אינעם דרייקאלירנדיקן אויבערראק געשטאנען, ווי א מענטש א זייטיקער, ווי איינער, וואס מע וואלט
אים אריינגערופן פאר אן עדות. דערהערט אבער, אז מאשא באשעוויטש
איז נישטא, האט דער פארשוין מיטאמאל אויפגעלעבט, צוגעגאנגען צום
טיש, א ווארף געטאן מיט די אש־קאלירנדיקע ברילן אף אלע זייטן, דאס
פנים איז אים געווארן טויט, די הענט האבן געציטערט. ער איז צוגעגאנגען צו מאלקינען גאנץ נאענט, אריינגעקוקט אים טיף אין די אויגן
אריין און מיט א שטילער, נאר ענערגישער שטימע האט ער צו אים
א זאג געטאן אף יידיש:
    
― מאלקין! ווו איז מאשא באשעוויטש?... איך ווייס, אז איר
    
ווייסט... עס וועט זיין געזונטער פאר אייך אלעמען, אז איר וועט זאגן
דעם אמת...
    
מאלקין האט דערקענט דעם אינדערפריאיקן גאסט, דעם פאקנטרעגער.
    
דאס איז געווען יאשקא וואראנא.
    
 קאפיטל ז.
    
 מאשא זוכט א טעריטאריע
    
אז מאשא באשעוויטש האט זיך אפגעזעגנט מיט דער „קליינער קאמונע״, וואס בא מאלקינען אונטער הימל, האט זי גענומען איר „באגאזש״,
א טשאכאטעטשנעם טשעמאדאנטשיקל, איבערגעבונדן מיט א שטריקל,
געכאפט א דראזשקע און געהייסן זיך פירן אף איינע פון די ווייטע גאסן
פון דעם גרויסן צעווארפענעם פעטערבורג. מחמת דער וועג איז געווען
אביסל ווייטלעך, האט זיך מאשא אריינגעלאזט אין א שמועס, ווי איר
שטייגער איז, מיטן איזוואזטשיק, א געזונטן ארלאווסקן מוזשיק מיט
א פנים פון א בער, און איז געוואר געווארן פון אים, אז ער האט אין
ארלאווער גובערניע א שטיקל ערד, וואס עס קלעקט אים נישט אף טרוקן
ברויט, מוז ער קוטשירן, און דאס ווייב מוז וואשן גרעט, און די קינדער... עך, די קינדער! דריי זין האט ער מיט א טאכטער, איז איינער, דער עלטערער, א זאפאסנאי, געהרגעט געווארן אין מאנדזשוריע,
דער אנדערער איז אוועק היינטיקס יאר פאר א סאלדאט...
    
― צו וואס טויג דיר אזויפיל סאלדאטן? ― פרעגט אים מאשא.
― שטעלסט צו סאלדאטן צו דער רוסישער ארמיע?
    
― וואס־זשע זאל מען טאן? ― ענטפערט איר דער איזוואזטשיק.
― מע הייסט, דארף מען געבן.
    
דער איזוואזטשיק דרייט אויס צו איר זיין פנים, קוקט זיך איין,
ווער דאס רעדט מיט אים, טאמער איז דאס אן אונטערגעשיקטע. מאשאס
פנים אבער זאגט, אז זי איז נישט פון די אונטערגעשיקטע, און אף דעם
איזוואזטשיקס פנים באווייזט זיך א מין גרימאסע, וואס מע מוז דאס
אננעמען פאר א שמייכל, און ער צערעדט זיך מיט איר, גיט איר אנצו־
 
 