 
 ארעמע און פריילעכע: אפגעשלאגענע הושענות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א.
    
 איסר דער שמש
  
I
    
דערמאן איך מיך אן איסר דעם שמש, שטעלט זיך מיר פאר אין
דער פאנטאזיע א מין אלכסנדר מוקדון, א נאפאלעאן באנאפארט, וכדומה
אזעלכע בילדער, גבורים פון דער היסטאריע...
    
א קלייניקייט איסר? א מענטש, וואס פירט די גאנצע שול מיט
אלע בעלי־בתים בא דער נאז. א מענטש, וואס האלט דאס גאנצע שטעטל
בא זיך אין בוזעם. א מענטש, וואס דינט בא אלעמען און געוועלטיקט
אף אלעמען. א מענטש, וואס איז יעדן אונטערווארפן און האט פאר
קיינעם קיין מורא ניט. א מענטש, וואס האט א בייזן קוק, מוראדיקע
ברעמען, א מעשענע בארד, א געזונטן קולאק מיט א לאנגן שטעקן.
א ווערטעלע אויסצוריידן איסר!
    
ווער האט געמאכט איסרן פאר אן איסר? פרעגט מיך עפעס גרינגערס. פאראן טיפן, וואס מע קען זיי אנרופן: „פארגליווערטע״, „שטייענדיקע״, דאס הייסט, אזעלכע, וואס רירן זיך ניט פונעם ארט: „אט אזוי
ווי איר האט זיי געזען דאס ערשטע מאל, אזוי זיינען זיי געבליבן ווי
אף אייביק״. עס ווייזט זיך אייך אויס, אז זיי זיינען תמיד אזוי געווען
און וועלן אייביק אזוי בלייבן. קינדווייז פלעג איך מיך ניט קענען אפרייסן פון דעם איסרן; מיך האט אינטערעסירט איין זאך: וויאזוי איז
געווען איסר, בשעת ער איז נאך ניט געווען קיין איסר? דאס הייסט,
בשעת ער האט נאך ניט געהאט אט די מוראדיקע ברעמען, אט די גרויסע
הארבאטע נאז, וואס איז שטענדיק אנגעשטאפט מיט טאבעקע, אט די
מעשענע בארד, וואס הייבן הייבט זי זיך אן, דוכט זיך, אזוי געריכט און
גראב, און לאזן לאזט זי זיך אויס דווקא דין, מיט עטלעכע שיטערע
לאנגע בייזע האר? וויאזוי האט ער אויסגעזען, למשל, בשעת ער איז
געווען א יינגל, געגאנגען בארוועס, געלערנט אין חדר און געכאפט פעטש
פונעם רבין? און וואס איז געווען איסר, בשעת די מאמע זיינע האט
אים געטראגן אף די הענט, אים געגעבן זייגן, אים אויסגעווישט דאס
נעזל: „איסרל, זיסער קדיש מיינער, ליכטיקער פנים געטרייער, מיר זאל
זיין פאר דיינע ביינדעלעך!״? ―
    
אט אזוי פלעג איך זיך קינדווייז אמאל פארטראכטן, זיך ניט קענען
אפרייסן פון איסרן.
    
― אהיים, ממזרים, א רוח אין אייער פאטער און מוטער אריין! ―
פלעגט איסר אפילו קלערן וועגן אים ניט לאזן.
    
דוכט זיך, אז איך בין איינער, פונדעסטוועגן הייס איך בא אים מיט
א לשון רבים: ממזרים! פארוואס קומט מיר „ממזרים״? איסר האט פיינט,
פארשטייט איר מיך, אז מע שטייט און מע קוקט אים אין די אויגן
אריין. איסר האט פיינט קליינווארג, קען ניט אנקוקן קיין קינדער! „קינדער, זאגט ער, ― דאס זיינען כל מום רע; קינדער זיינען פאקאסטניקעס,
צו־להכעיסניקעס; קינדער זיינען ציגן, וואס שפרינגען אין פרעמדע גערטנער; קינדער זיינען הינט, וואס סיפען בא די פאלעס; קינדער זיינען
חזירים, וואס קריכן אפן טיש; קינדער דארפן וויסן דרך־ארץ, דארפן
ציטערן, קינדער דארפן האבן דאס נייניעריקע קדחת!...׳, און מיר האבן
טאקע געציטערט, טאקע געהאט דאס נייניעריקע קדחת.
    
וואס האבן מיר מורא געהאט, פרעגט איר? אנו, פרוווט, אדרבה,
האט ניט מורא, אז מע טוט אייך א נעם פארן אויער און מע פירט אייך
צו צו דער טיר און מע גיט אייך אין האלדז־און־נאקן און מע זאגט אייך:
    
― אהיים, ממזרים, א רוח אין אייער פאטער און מוטער אריין!
    
איר וועט זיך אפשר קלאגן אף אים פאר דער מאמען? נו, אדרבה,
פרוווט! וואס וועט זיין, ווילט איר וויסן? אט וועל איך אייך זאגן וואס
ס׳וועט זיין: איר וועט קומען אהיים און באווייזן דער מאמען אן אנגעריסענעם אויער; וועט די מאמע אנפאלן אפן טאטן מיט א געוואלד: „זע
נאר, זע דעם בן־יחיד דיינעם, ווי דער רוצח דער גזלן האט אים אנגעריסן אן אויער!״ וועט אייך דער טאטע נעמען פאר א הענטל און וועט
אייך ברענגען אין שול אריין און צופירן גלייך צו איסר דעם שמש, ווי
איינער רעדט: „נאט, זעט וואס איר האט געטאן מיט מיין בן־יחיד, איר
האט דאך אים שיר־שיר ניט אפגעריסן אן אויער״. וועט איסר געבן א הוק
אפן טאטן: „גייט אייך געזונטערהייט מיט אייערע ממזרים!״ (איר הערט?
א בן־יחיד איז בא אים אויך „ממזרים״!). און דער טאטע וואס וועט
טאן? דער טאטע וועט אנרוקן דאס היטל און וועט גיין אהיים. וועט אים
די מאמע פרעגן: „נו?״ וועט איר דער טאטע זאגן: „איך האב דאס אים
מכבד געווען, אט דעם המן הרשע! וואס נאך האב איך אים געקענט
טאן?״...
    
זייער ניט שיין אפילו, אז א טאטע זאל זאגן אזא גראבן ליגן! נאר
וואס זאל מען טאן, אז מען איז בא א שמש אין גלות?
  
II
    
מע קען זאגן, אז די גאנצע שטאט איז בא איסרן אין גלות. וואס
ער וויל, דאס טוט ער. וויל איסר ניט הייצן די שול ווינטער אינעם
פראסט, מעגט איר צעזעצט ווערן ריידנדיק, וועט ער אייך הערן, ווי דעם
פאראיאריקן שניי. וויל איסר, מע זאל זיך שטעלן דאווענען פרי, וועט
איר שוין פארשפעטיקן ווען איר זאלט קומען. וויל איסר אייך ניט געבן
קיין עליה אכצן וואכן דורכאנאנד, מעגט איר קוקן צו אים אף דער
בימה פון היינט ביז מארגן, הוסטן צעזעצטערהייט ― ער וועט אייך
ניט זען, ניט הערן! דאס אייגענע איז מיטן טלית, און מיטן חומש, און
מיטן מחזור, און מיט אתרוג, און מיט דער הושענא. איסר וועט אייך
ברענגען דעמאלט, ווען ער וועט וועלן, ניט ווען איר ווילט! וואס זייט
איר עפעס פאר א „איר״? „בעלי־בתים ― זאגט ער ― זיינען ווי די
הינט, און ער איז איינער, איין שמש, קיין עין־הרע, אף אזויפיל עולם ―
משוגע צו ווערן!״.
    
און איסר שמיצט זיך, ווארפט זיך, מאכט איטלעכן מיט דער בלאטע. דער גרעסטער בעל־הבית קען בא אים כאפן א פסק, ער זאל ניט
טרעפן די טיר. „מיך ― זאגט ער ― זאלט איר בעסער ניט זאטשעפען,
ווארעם איך האב קיין צייט ניט מיט אייך צו ריידן! איר זייט א סך, און
איך בין, קיין עין־הרע, איינער!״ און קיינער זאטשעפעט אים ניט; איר
זייט גערן, אז ער טשעפעט אייך ניט.
    
ס׳פארשטייט זיך, אז קיינער וועט זיך ניט איינשטעלן פרעגן בא איסרן,
ווו קומט אהין דאס געלט, וואס פאלט אריין פון די „בעבור־שנדרס״,
פון די יארצייט־ליכט, פון דער פושקע, וכדומה אזעלכע זאכן, וואס זיינען שייך צו באלעבאטישקייט. ווארעם בעל־הבית אין שול איז דאך ער
― היינט וועמען דארף ער דאס אפגעבן דין־וחשבון? דער עולם איז
גערן, אז ער לאזט זיי צו רו און ווארפט זיי ניט די שליסלען פון בית־המדרש אין פנים אריין: גייט האלט אויס אליין אזא שול מיט האלץ
און מיט וואסער, מיט ליכט און מיט שוועבעלעך, און א האנטעך אויסוואשן דארף מען אויך, און א טאפליע אריינשטעלן דארף מען אויך,
און אויסשמירן די ווענט מיט דער סטעליע דארף מען אויך, און א סטענדער פארריכטן דארף מען אויך, און א סידור צוקויפן דארף מען אויך,
און א סליחה איינבינדן דארף מען אויך; און ווו איז א גראגער, ווו איז
א דריידל, ווו איז א חנוכה־ליכטל, ווו איז א לולב, ווו איז אן אתרוג,
ווו איז א הושענא, און ווו איז א דאס, און ווו איז א יענץ?״... און
כאטש אלע ווייסן גאנץ גוט, אז א גראגער און א דריידל און א חנוכה־ליכטל און א לולב און אן אתרוג און א הושענא און א דאס און א יענץ
― זיינען אלץ אזעלכע זאכן, וואס ניט נאר מע דארף אף זיי אויסגעבן
געלט, אדרבה, זיי ברענגען נאך אריין געלט, ― פונדעסטוועגן וועט זיך
קיינער ניט דערוועגן אריינשטעקן די נאז. דאס געהער צום שמש; דאס
איז זיין הכנסה. „די שיינע שכירות, וואס מע נעמט זיך אן בא אייך?...
דער קאפ קען הארט ווערן!... וואסער אף קאשע!״... אזוי זאגט איסר,
און דער עולם שווייגט.
    
דער עולם שווייגט; כאטש דער עולם ווייס גאנץ גוט, אז איסר לייגט
אפ א קערבל; דער עולם ווייס גאנץ גוט, אז דער שמש איז אנגעשטאפט
מיט געלט. ס׳איז גאר א סברא, אז שטילערהייט פארלייט ער אמאל עטלעכע גראשנס, מאכט א הלוואהלע, געוויינלעך, אף א באווארעניש, אף
א משכון. און א שטיבל האט איסר אן אייגנס, און א בהמה אן אייגענע,
און טרינקען טרינקט ער אויס אלע טאג, און דווקא פון א גרויס גלאז,
און א פעלץ טראגט ער ווינטער, ברוך השם, ווי דער שענסטער בעל־הבית, און שיך טראגט די שמשטע גאנצע, און א יופע האט זי זיך געמאכט ניט לאנג א נייע ― פאר קהלס געלט: „פאר אונדזער בלוט, אויסקרענקען זאל זי דאס, רבונו של עולם!״...
    
אזוי מורמלען די בעלי־בתים צווישן זיך שטילערהייט, אז דער שמש
זאל ניט הערן. און אז דער שמש גייט צו, האקט מען איבער דעם שמועס
און מע הייבט אן ריידן פון עפעס אנדערש, בליצלען מיט די אייגלעך,
סמארקען בשעת מעשה מיט די נעז און נעמען בא אים א שמעק טאבעקע
מיט צוויי פינגער פון זיין הילצערן פושקעלע: „זייט־זשע מוחל!״...
    
אט דער „זייט־זשע מוחל״ איז א פאסקודנער זייט־זשע מוחל. אין
אים ליגט א חניפהלע: „זייט־זשע מוחל, בא אייך דארף זיין א רעכטער
שמעק טאבעקע״... אין אים ליגט אויך אן אנצוהערעניש אף אוועקצוגיין:
„זייט־זשע מוחל, גיט א שמעק טאבעקע און גייט אייך געזונטערהייט״...
    
איסר איז א מבין סיי אף דער חניפהלע, סיי אף דעם אנצוהערעניש.
איסר ווייס, אז דער עולם וואלט וועלן אים מאכן אויס שמש, אזוי ווי
מע וויל לעבן. נאר ער רעדט זיי אלעמען, ווי המן דעם גראגער. איסר
האלט זיי רעכט אין די לאפקעס. איסר ווייס וואס ער האט צו טאן.
  
III
    
ווער עס וויל יוצא זיין פאר אלעמען, דער איז ניט יוצא פאר קיינעם;
און אז ס׳איז באשערט זיך בוקן, זאל מען זיך בוקן צום קאפ, ניט צו
די פיס.
    
דאס האט פארשטאנען איסר, און האט געשלאגן בלאט מיט די
גבאים, מיט די עטלעכע געציילטע רעדלפירער פון שטאט. זיי האט ער
דווקא געפאלגט, געקראכן אונטער די נעגל, ניט געפוילט זיך פון זייערט־וועגן גיין אן איבעריקן גאנג, און געחנפעט האט ער זיי, אז ס׳האט געשלאגן צו דער גאל! און ווער שמועסט, אז ס׳איז געקומען די צייט פון
דער קלפי, פון קלייבן גבאים, ― דעמאלט האט איסר ניט גערוט. ווער
עס האט ניט אנגעקוקט דעמאלט איסרן, דער האט קיין שיינס ניט געזען.
א פארשוויצטער, פאררוקט דאס היטל ארויף, מיטן גרויסן שטעקן און
מיט די לאנגע שטיוול, האט איסר געקנאטן די בלאטע, געשפרייזט פון
איין גבאי צום אנדערן, געארבעט, געפלאכטן, געפירט רכילות מיט אינטריגעס, אינטריגעס, אינטריגעס אן א שיעור!
    
אף אינטריגעס פירן איז איסר פון תמיד אן געווען איין בריה אין
דער וועלט. א וואנט מיט א וואנט האט ער געקענט צונויפפירן, פארקאכן
א קאשע אזוי קונציק, אז דער גאנצער עולם זאל זיך בלאזן איינער אפן
אנדערן, זיך קריגן און זידלען, און עס זאל דערגיין אזש צו פעטש ―
און ער, איסר, גארניט, גאט די נשמה! איסר, פארשטייט איר מיך, האט
געפירט דאס רעדל דווקא ניט שלעכט. ער האט זיך געטראכט: „רייסט
זיך, רייסט זיך, בעלי־בתים, בא די נעז, וועט איר פארגעסן אינעם שמש״...
    
פארגעסן אינעם שמש ― דאס איז געווען פאר אונדזער איסרן
זייער א נייטיקע זאך, מחמת פון א צייט אז מע האט זיך אנגעהויבן צו
אים נעמען, דולן א ספאדיק, ער זאל אפגעבן דין וחשבון, ווו קומט אהין
דאס גאנצע געלט פון שול? און ווער? דווקא די יונגעלייט, דווקא יונגווארג, דווקא אט די „ממזרים״, וואס ער האט זיי אזוי פיינט געהאט פון
תמיד, וואס ער פלעגט זיי אמאל דערגיין די יאר!
    
פון קינדער, זאגט מען, ווערן לייט, און פון לייט ווערן קינדער.
היפשע עטלעכע דורות זיינען געוואקסן, אויסגעוואקסן און אוועקגעגאנגען. פון די קליינע ציגלעך זיינען געווארן גרויסע צאפעס, פון די קליינע
ממזרים זיינען געווארן בעלי־ביתלעך; די בעלי־ביתלעך האבן חתונה געהאט, געווארן בעלי־בתים; די בעלי־בתים זיינען געווארן אלטע יידן,
און איסר איז אלץ געווען איסר. נאר מיטאמאל איז עפעס אויסגעוואקסן
א דור, א נייער, א יונגער, א משונה־מאדנער דור, א דור פון סאמע
שקצים, עכברושים, עזות־מחוצף־פנימער, מזיקים, הולטייעס ― מע זאל
באהיט און באווארנט ווערן!
    
― וואס איז איסר פאר אן אויבערהאר? איסר איז ניט מער ווי
א שמש, וואס דינט בא אונדז, ניט מיר בא אים! ביז וואנען וועט געוועלטיקן אף אונדז אט דער אלטער איסר מיט די לאנגע פיס און מיטן
גרויסן שטעקן? חשבון! ווו איז חשבון? דין־וחשבון!...
    
אזוי האט געטענהט אט דער נייער דור פון סאמע שקצים, עכברושים,
עזות־מחוצף־פנימער, מזיקים, הולטייעס, און דווקא אין מיטן שול־הויף,
און דווקא הויך אף א קול... תחילת האט איסר געמאכט זיך כלא ידע,
א ביסל טויבלעך שוין; נאכדעם האט ער אנגעהויבן זיי טרייבן פון שול,
פארלעשן די ליכט, פארשליסן די טיר; נאכדעם האט ער אנגערייצט אף
זיי די בעלי־בתים פון שטאט, דערציילט אף זיי המנס מסירות, אז די
הולטייעס מאכן חוזק פון עלטערע מענטשן, אז זיי לאכן אפ פון די
גבאים, ― א סימן: אט האט ער ניט לאנג געפונען א פאפירל, עפעס
א לידל, וואס איינער פון וי הולטייעס האט פארלארן.
    
דוכט זיך, וואס? א נאריש לידל? וואס פאר א חתונה האט אבער
דאס דאזיקע נארישע לידל אנגעמאכט אין שטאט! וואס פאר אן איבערקערעניש ― אי־אי־אי! הלוואי וואלט דאס איסר בעסער ניט געפונען
און ניט באוויזן דאס די גבאים, וואלט געווען פאר אים א סך געזינטער!
דאס דאזיקע לידל, קען מען זאגן, איז געווען דער אנהייב פון זיין מפלה.
די נארישע גבאים, אנשטאט דעם, מע זאל דאס לידל אראפשלינגען און
מאכן א שווייג, האבן זיי דאס אליין צעשמירט. זיי האבן זיך אזוי לאנג
ארומגעטראגן מיט דעם פון איינעם צום אנדערן, ביז דער עולם האט
דאס אויסגעלערנט אף אויסווייניק, לצים האבן צוגעזעצט צו דעם א ניגון
פון אן אלט באקאנט לידל, און מע האט דאס לידל געזונגען אף אלע
שטרעקן: בעלי־מלאכות האבן עס געזונגען באם ווארשטאט, קעכנס ―
באם אויוון, מיידלעך ― אף די פריזבעס, מוטערס האבן מיט דעם פארוויגט קינדער... א נאריש לידל האט אין זיך א כוח: בשעת דער האלדז
זינגט, טראכט דער קאפ; קלערט, קלערט אזוי לאנג, ביז עס דערקלערט
זיך עפעס; מחשבות דרייען זיך, דרייען זיך, פיקן אין מוח אזוי לאנג,
ביז עס פיקט זיך עפעס אויס, און פון א מחשבה ווערט א מעשה.
    
די מעשה, וואס איז ארויס פון דעם לידל, איז געווען א שיינע
מעשה, נאר א קורצע. איר מעגט דאס הארכן. עס קען אייך צו נוץ קומען.
  
IV
    
שקצים, עכברושים, עזות־מחוצף־פנימער, לצים, ווייסע חברהניקעס,
הולטייעס האבן אזוי לאנג געגראבן אף איסרן, געזוכט און גענישטערט,
ביז מע האט זיך ארויפגעשלאגן אף א שטיקל דרך. איינמאל אין א שיינעם פרימארגן איז מען ארויף אפן בוידעם פונעם אלטן בית־המדרש און
מע האט אנטדעקט דארטן א גאנצן אוצר: סטערינאווע ליכט א גוזמא,
עטלעכע פוד וואקס, א פאר צענדליק טליתים נאך גאר נייע, א גאנצן
סקלאד פון מחזורים נאך ניט קיין געניצטע, סידורים מיט סליחות מיט
קינות מיט נאך גוטע זאכן, וואס בא אייך, קען זיין, האט דאס ניט אזא
ווערט, ווי בא א שמש פון א שול. מיט גרויס פאראד האט מען דעם
דאזיקן אוצר אראפגעטראגן פונעם בוידעם ― און לאז אייך שוין אייער
פאנטאזיע אליין פארשטעלן אט דאס בילד: פון איין זייט איסר מיט
דער הארבאטער נאז, מיט די מוראדיקע ברעמען, מיט דער מעשענער
בארד, וואס הייבן הייבט זי זיך אן, דוכט זיך, אזוי געדיכט און גראב,
און לאזן לאזט זי זיך אויס דווקא מיט עטלעכע שיטערע לאנגע בייזע
האר... און פון דער אנדערער זייט די שקצים, עכברושים, עזות־מחוצף־פנימער, לצים, ווייסע חברהניקעס, הולטייעס, מיטן אוצר פון סטערינאווע
ליכט, וואקס, טליתים, סידורים, מחזורים, סליחות און קינות א גאנצער
סקלאד! מיינט ניט פונדעסטוועגן, אז איסר האט זיך חלילה פארלארן.
איסר איז ניט פון די מענטשלעך, וואס באלד עפעס פארלירן זיי זיך.
ער איז נאך געשטאנען, געקוקט און געחידושט זיך, ווי קומט דאס גאר
אהער, אין שול אפן בוידעם?!...
    
 ―――――
    
אף מארגן גאנץ פרי האט זיך באוויזן אפן פארקאן פון דער שול
אזא מין אנאנס, מיט קרייד אויפגעשריבן:
    
„בכאן פארקויפט מען יארצייט־ליכט במקח השוה״.
    
אפן אנדערן טאג איז שוין געווען אן אנדער אויפשריפט. אפן דריטן
טאג ― ווידער אן אנדער אויפשריפט. און איסר האט געהאט א גוט
שטיקל ארבעט: אלע פרימארגן פלעגט ער שטיין מיט א נאסער שמאטע
אפרייבן די דאזיקע שיינע אנאנסן, וואס זיינען געוואקסן אין דער לענג
און אין דער ברייט אפן פארקאן פונעם אלטן בית־המדרש. אויך אין די
סטענדערס האבן בעלי־בתים געפונען אלע שבת גאנצע פעק מיט בריוועלעך, וואס לצים האבן אונטערגעווארפן אף איסר דעם שמש און אף
דעם בינטל גבאים, וואס איסר האט געשלאגן מיט זיי בלאט.
    
א שווער שטיקל צייט האט דעמאלט איבערגעלעבט איסר. ער האט
ארויפגעפירט די גבאים, מע זאל אויסהענגען אין בית־המדרש א מודעה,
אף פארמעט געשריבן, מיט גרויסע אותיות, בזה הלשון:
    
„היות ווי עס האבן זיך באוויזן בא אונדז, בעונותינו הרבים, יונגע
לייט, ריקים ופוחזים, פארדארבענע מענטשלעך, וואס טרעטן ארויס מיט
פאלשע מסירות קעגן די פארנעמסטע לייט פון שטאט, לכן זיינען מיר
מוסר מודעה בשם הגבאים דבית־המדרש הגדול, אז מהיום והלאה וועלן
מיר געבן השגחה אף די דאזיקע ענינים זייער און זייער, און דעם, וואס
מע וועט כאפן, וועט מען מיט אים טאן על־פי הזאקאן״...
    
פארשטייט זיך, אז די מודעה האבן חברה באלד אראפגעריסן, און
אף איר ארט איז ארויסגעוואקסן אן אנדער מודעה. האט מען זיך ניט
געפוילט און מע האט די נייע מודעה אויך אראפגעריסן, און עס איז
אף איר ארט אויסגעוואקסן א פרישע מודעה, און די בעלי־בתים האבן
געפונען אין די סטענדערס פרישע בריוועלעך אפן שמש מיט די גבאים.
הכלל, דאס איז געווען א שטיקל צייט, וואס דער עולם האט געהאלטן
אין איין שרייבן: די גבאים האבן געשריבן מודעות, און די לצים די
ווייסע חברהניקעס האבן געשריבן בריוועלעך ― אזוי לאנג, אזוי ברייט,
ביז עס זיינען געקומען די טעג פון ימים נוראים, די צייט פון דער קלפי,
פון קלייבן גבאים הייסט עס, און עס האט זיך אנגעהויבן א שטרייט
צווישן ביידע צדדים: פון איין זייט איסר מיט זיינע פאטראנען, די אלטע
גבאים, און פון דער אנדערער זייט די שקצים, עכברושים, לצים, ווייסע
חברהניקעס מיט זייערע קאנדידאטן. איטלעכער צד האט געצויגן צו זיך
דעם גאנצן איבעריקן עולם, יעדער מיט וואס גאט האט אים געבענטשט:
דער מיט הייסע ווערטער, פלאם־פייערדיקע דרשות, דער גלאט מיט זיסע
רייד, און דער מיט געבראטענע קאטשקעס, פופיקלעך, גוטע הבטחות,
צוזאגעכצן אף שפעטער, ― און שטעלט אייך פאר, אז גובר געווען האבן
― איר וועט גארניט טרעפן! ― דווקא די שקצים, עכברושים, לצים,
ווייסע חברהניקעס! און אויסגעקליבן האט מען נייע גבאים, און דווקא
פון די יונגעלייטלעך, קורצע ווייטיקלעך, לצים, קבצנים און ― אוי־וויי,
א שאנד צו דערציילן! ― בעלי־מלאכות, פראסטע בעלי־מלאכות!...
  
V
    
איך האב מורא, אז איר שטויסט זיך אן, אז די מעשה נעמט א סוף.
ביז וואנען איז דער שיעור צו ציען? צי איר ווילט, איך זאל אייך טאקע
דערציילן, וויאזוי אונדזערע נייע גבאים האבן זיך גערעכנט מיטן אלטן
שמש? וויאזוי מע האט נעבעך דעם אלטן איסרן געפירט יענעם שמחת־תורה מיט כבוד און מיט געזאנג איבער אלע גאסן, און קונדסים, לצים,
ווייסע חברהניקעס האבן געטראגן אף צו־פריער, מיט גרויס פאראד, דעם
גאנצן אוצר מיט סטערינאווע ליכט, מיט וואקס און מיט די אלע טליתים,
סידורים, מחזורים, קינות און סליחות, וואס מע האט געפונען אפן בוידעם פונעם אלטן בית־המדרש? ― ניין, איך מיין, אז איר וועט פון
מיר אזא זאך ניט פארלאנגען.
    
דערלעבן א נקמה אינעם שונא ― מהיכא־תיתי; נאר באדן זיך אין
זיין בלוט ― דאס ניט. איך קען אייך נאר דערציילן ניט מער ווי עטלעכע ווערטער:
    
אף היינטיקע ימים־טובים בין איך מיך דורכגעפארן אהיים, אין
מיין געבורט־שטאט. שוין לאנג ניט געווען. א סך, א סך וואסערן זיינען
פון יענער צייט דורכגעלאפן. פונדעסטוועגן האב איך געטראפן דאס אלטע
בית־המדרש אפן זעלביקן ארט; דער אייגענער ארון־קודש מיטן זעלבן
פרוכת, מיט דער אייגענער בימה, מיט די אייגענע הענגלייכטער. נאר
די מענטשן ― די מענטשן האבן זיך איבערגעביטן, שטארק פארענדערט
געווארן, אזוי, אז ס׳איז כמעט ניט צו דערקענען זיי. די אלטע לייט
זיינען שוין לאנג אויסגעשטארבן, און אפן הייליקן ארט זיינען מסתמא
צוגעקומען א שיין ביסל מצבות מיט שיינע אויפשריפטן. די יונגעלייט
האבן באקומען גרויע בערדלעך. די גבאים זיינען נייע, א חזן א נייער,
א שמש א נייער, מיט נייע ניגונים, מנהגים נייע ― גאלע נייס און נייס
און נייס!...
    
איינמאל ― הושענא־רבה איז דאס געווען ― דער נייער חזן מיטן
נייעם כאר האט זייער שיין געזונגען דעם „קול מבשר מבשר ואומר״,
און דער עולם האט זיך א נעם געטאן אפשלאגן די בלעטלעך פון די
הושענות (דער דאזיקער מנהג איז, אפנים, פארבליבן אף שטענדיק), און
איך האב באמערקט פון דער ווייטן אן אלטעטשקן, א גרייז־גרויען, אן
איינגעהויקערטן מיט א הארבאטער נאז, מיט מוראדיקע געדיכטע ברעמען און מיט א בארד, וואס אנהייבן הייבט זי זיך אן, דאכט זיך, גראב
און געדיכט, און אויסלאזן לאזט זי זיך אויס דווקא דין, מיט עטלעכע
שיטערע לאנגע בייזע האר, ― און עס האט מיך געטאן א צי צום דאזיקן אלטעטשקן, און איך בין צו אים צוגעגאנגען און האב אים אויסגעצויגן די האנט:
    
― שלום עליכם אייך... דאכט זיך, רב איסר... דער שמש?
    
― דער שמש? וואסער שמש? שוין לאנג אויס שמש. שוין לאנג אן
אפגעשלאגענע הושענא ― כע־כע!...
    
אזוי האט מיר דער אלטעטשקער א זאג געטאן מיט א ציטערדיק קול
און א ווייז געטאן מיט א ציטעריקער האנט אף דער אפגעשלאגענער
הושענא, וואס האט זיך געוואלגערט פאר זיינע פיס, און א ביטער שמייכל
האט זיך געשפילט אף דער גרייז־גרויער בארד, וואס אנהייבן הייבט זי
זיך אן, דאכט זיך, גראב און געדיכט, און לאזן לאזט זי זיך אויס דווקא
דין, מיט עטלעכע שיטערע לאנגע נאך אלץ בייזע האר...
    
 ב.
    
 בועז דער מלמד
  
I
    
דאס וואס איך האב געפילט דעם ערשטן טאג, בשעת די מאמע האט
מיך אפגעפירט פאר א האנט צו בועזן אין חדר אריין, באדארף פילן
א יונג עופעלע, בשעת מע שלאגט־אפ מיט דעם כפרות און מע טראגט
דאס אפ צום שוחט. עס צאפלט דאס יונגע עופעלע, פלאטערט נעבעך;
פארשטיין פארשטייט דאס נישט, נאר פילן פילט דאס, אז דא שמעקט
נישט מיט קיין פראסע, נאר מיט עפעס אנדערש... נישט אומזיסט האט
זי מיך געטרייסט, די מאמע מיינע, אז דער גוטער מלאך וועט מיר ווארפן
א גראשן פון דער סטעליע; נישט אומזיסט האט זי מיר געשענקט א
גאנצן עפל מיט א קוש אין שטערן אריין; נישט אומזיסט האט זי געבעטן בועזן, ער זאל גיין מיט מיר א ביסעלע ווייכער, כאטש א ב י ס ע ל ע
ווייכער, מחמת „דאס קינד האט ערשט נישט לאנג געמאזלט״...
    
אזוי האט א זאג געטאן די מאמע און א ווייז געטאן מיט דער
האנט אף מיר, גלייך ווי זי וואלט איבערגעגעבן בועזן אין די הענט אריין
עפעס זייער א טייערע כלי פון קרישטאל, וואס טאמער חלילה איין ריר
― איז אויס כלי!
    
א צופרידענע, א גליקלעכע איז די מאמע געגאנגען אהיים, און
„דאס קינד וואס האט ערשט נישט לאנג געמאזלט״ איז איבערגעבליבן
אליין. תחילת אביסל א וויין געטאן, נאכדעם אויסגעווישט די אייגעלעך
און מקבל געווען אף זיך דעם עול פון דער תורה און פון דרך־ארץ, און
ארויסגעקוקט אף דעם גוטן מלאך, וואס וועט אים ווארפן מסתמא באלד
א גראשן פון דער סטעליע.
    
אוי, אט דער גוטער מלאך! אט דער גוטער מלאך! בעסער וואלט
די מאמע נישט דערמאנט דעם נאמען זיינעם! ווארעם אז בועז איז
צוגעגאנגען צו מיר, מיך געגעבן א נעם מיט זיין טרוקענער באוואקסענער האנט און א זעץ־אנידער צום טיש, איז מיר שוין געווארן נישט
גוט אף צו חלשן, און איך האב שוין אויפגעהויבן דעם קאפ ארויף
צו דער סטעליע, און האב שוין געכאפט דעם שיינעם פסק פונעם רבין
מיטן רעכטן צי פארן אויער: „ממזר! וווהין קוקסטו?״
    
אוודאי האט זיך „דאס קינד וואס האט ערשט נישט לאנג געמאזלט״
א ביסעלע צעפעסטעט: „מא־מע!״ און ערשט דעמאלט פארזוכט דעם
אמתן טעם פונעם רבינס שמיץ: „א יינגעלע זאל נישט קוקן אהין ווו
מע דארף נישט!״... „א יינגעלע זאל נישט רעווען ווי א קעלבל מא־מע!״...
  
II
    
די מעטאדע פונעם רבין איז באשטאנען אין איין זאך:  ש מ י ץ.
פארוואס עפעס שמיץ? ער האט דאס געגעבן צו פארשטיין מיטן שכל
און געבראכט א משל פון, להבדיל, א פערד: איבער וואס גייט א פערד?
ווייל ער האט מורא. פארוואס האט מורא א פערד? פאר א שמיץ.
פונקט אזוי איז מיט א קינד. א קינד באדארף האבן מורא: מורא פאר
גאט, מורא פארן רבין, מורא פאר טאטע־מאמע, מורא פאר אן עבירה,
מורא פאר א שלעכטע מחשבה... און בכדי א קינד זאל טאקע מורא
האבן וואס מורא הייסט, באדארף מען דאס גאנץ פיין אפשפילן, בעל־הבתיש אנידערלייגן און אריינצימבלען א פאר צענדליק שמיצלעך. „אוי,
שמיצלעך־מוצלח! נישטא קיין בעסערע זאך אף דער וועלט, ווי א רוט,
און לעבן זאל דער קאנטשיק!״
    
אזוי זאגט בועז און נעמט דעם קאנטשיק אין האנט אריין פאוואלינקע, נישט געכאפט, באטראכט אים פון אלע זייטן, ווי מע באטראכט
אן אתרוג, נאכדעם נעמט ער זיך צו דער מלאכה ערנסט, מיט ישוב־הדעת, זינגט־צו בשעת מעשה און שאקלט־צו מיטן קאפ:
    
 שמיצלעך!
    
 מוצלח!
    
 שמיצלעך!
    
 מוצלח!
    
חדושים ונפלאות! בועז ציילט נישט און האט קיינמאל נישט קיין
טעות. בועז שמייסט און איז קיינמאל נישט אין כעס. בועז איז נישט
קיין מענטש פון כעס; אין כעס איז ער נאר דעמאלט, ווען א קינד
לאזט זיך נישט שמייסן, רייסט זיך פון די הענט, דריגעט מיט די פיסלעך.
זעט איר, דעמאלט איז עפעס אנדערש. דעמאלט ווערן די אויגן אנגעגאסן מיט בלוט, און ער שמייסט שוין אן א ניגון און אן א צאל: „א
יינגעלע דארף ליגן שטיל, אז א רבי שמייסט!... א יינגעלע דארף האבן
דרך־ארץ אפילו דעמאלט, ווען מע שמייסט אים!״...
    
אויך איז בועז אין כעס, טאמער לאכט א קינד בשעת מע שמייסט
דאס (פאראן אזעלכע קינדער, וואס לאכן בשעת מע שמייסט זיי, א
חולאת, זאגט מען...). בא בועזן לאכן ― איז סכנת־נפשות! בועז האט
אליין נישט געלאכט זינט ער לעבט, און האט פיינט, אז דער אנדערער
לאכט. מע האט געקאנט צוזאגן די גרעסטע פרעמיע יענעם מענטשן,
וואס וועט שווערן בנאמנות, אז ער האט אליין געזען בועזן לאכן. בועז
איז נישט קיין מענטש פון לאכן. זיין פנים איז גארנישט מסוגל דערצו.
בועזס פנים זאל אנהייבן לאכן, וואלט דאס געוויס אויסזען א סך ערגער
ווי בא איינעם וואס וויינט (פאראן, פאראן אזעלכע פנימער אף דער
וועלט!). און וואס איז טאקע באמת פאר אן עובדא לאכן? לאכן ―
לאכן דאך מענטשן ליידיקגייערס, פוסטע קעפ, לצים, הולטייעס. אבער
מענטשן, וואס האבן אף זיך דאגות פרנסה, וואס טראגן אף זיך דעם
עול פון תורה און פון דרך־ארץ, האבן נישט קיין צייט אף צו לאכן.
בועז האט קיינמאל קיין צייט נישט. בועז אדער ער קנעלט, אדער ער
שמייסט, דאס הייסט, ער קנעלט שמייסנדיק, אדער ער שמייסט קנעלנדיק
― שווער אפצוטיילן איינס פונעם אנדערן און זאגן: ווו לאזט זיך אויס
בא אים „געקנעלט״ און ווו הייבט זיך אן „געשמיסן״.
    
און געשמיסן האט אונדז בועז, דארפט איר וויסן, קיינמאל נישט
אומזיסט. ס׳איז תמיד געווען א טעם פארוואס: פאר נישט גוט געלערנט,
פאר נישט גוט געוואלט דאוונען, פאר נישט געפאלגט טאטע־מאמע, פאר
נישט אריינגעקוקט, פאר ארויסגעקוקט, פאר גלאט געקוקט, פאר צו גיך
געדאוונט, פאר צו פאוואליע געדאוונט, פאר צו הויך גערעדט, פאר צו
שטיל גערעדט, פאר אן אפגעריסענעם לאץ, פאר א קנעפל, פאר א ריס,
פאר א דראפ, פאר אויסגעשמירטע הענט, פאר א פארפלעקטן סדור, פאר
א נאשעריי, פאר א לויפעריי, פאר א שטיפעריי, און אזוי ווייטער און
ווייטער, אן אן עק.
    
דאס זיינען געווען, קאן מען זאגן, שמיץ פאר „על חטא שחטאנו
לפניך  ב י ו ד ע י ם״. היינט זיינען געווען שמיץ פאר „על חטא
שחטאנו לפניך  ב ל א  י ו ד ע י ם״, דהיינו: שמיץ אף להבא, אלע
ערב שבת און אלע ערב יום־טוב און אלע ערב־בין־הזמנים, מיט א פירוש
דערויף: „טאמער האט איר די שמיץ נאך נישט פארדינט, וועט איר זיי,
אם ירצה השם, כשר פארדינען״... אדער שמיץ אזעלכע, וואס עמעצער,
אן אייגענער אדער א פרעמדער, האט אייך געוואלט א טובה טאן, צוגעשטעלט א בענקעלע פארן רבין. אדער שמיץ מיט אן אנצוהערעניש פונעם
רבין אליין: „דו ווייסט שוין אליין מסתמא, פאר וואסערע מעשים
טובים״... אדער שמיץ אף ציקאוועסט: „לאם איך זען אקארשט, ווי אזוי
א יינגעלע לאזט זיך שמייסן״... מיט איינעם ווארט: „שמיץ״, „קאנטשיק״, „מורא״, „טרערן״ ― אט וואס אין יענער צייט האט געטאן
געוועלטיקן אין אונדזער קליין נאריש קינדערש וועלטל, אן א שום עצה,
אן א שום רפואה, אן א שום שטראל פון האפענונג אף פטור צו ווערן
פון דעם גיהנם!...
    
און דער גוטער מלאך, וואס די מאמע האט געזאגט? ווו איז ער
ערגעץ, יענער גוטער מלאך?
  
III
    
איך מוז מיך מודה זיין פאר אייך, אז איך האב צייטנווייז געקווענקלט זיך אין דער שיינער מעשה מיטן גוטן מלאך. א פונק פון
אפיקורסות האט זיך אביסל צו פרי אריינגעגנבעט צו מיר אינעם קינדערש
הערצל אריין. צו פרי האב איך אנגעהויבן צו קלערן: אפשר האט מיך
די מאמע אפגענארט? צו פרי האב איך מיך באקענט מיטן געפיל, וואס
ווערט אנגערופן „שנאה״. צו פרי, צו פרי האב איך פיינט געקראגן דעם
רבין בועז!
    
און ווי אזוי זאל מען אים נישט פיינט האבן? ווי אזוי, פרעג איך
אייך, זאל מען נישט פיינט האבן א רבין, וואס לאזט נישט קיין קאפ
אויפהייבן: דאס טארסטו נישט! דארט שטיי נישט! אהין גיי נישט! מיט
דעם רייד נישט!?... ווי אזוי זאל מען נישט פיינט האבן א מענטשן,
וואס האט נישט אין זיך קיין קאפ רחמנות, וואס האט הנאה, אז יענעם
טוט וויי, וואס באדט זיך אין יענעמס טרערן, שמירט זיך מיט יענעמס בלוט?... דאכט זיך, וואס קאן שוין זיין מער בזיון פונעם ווארט
„שמייסן״?... וואס קאן שוין זיין מער בושה, ווי אז מע טוט־אויס א
מענטשן אדם־נאקעט און מע שטעלט אים אוועק אין א ווינקעלע, ווי די
מאמע האט אים געהאט? ניין, בועזן איז דאס קארג! בועז פאדערט פון
אייך, אז איר זאלט אליין זיך אויסטאן, אליין אראפציען, מחילה, די
תחתונימלעך, אליין נעמען דאס העמדעלע איבערן קאפ, אליין זיך אנידערלייגן, איך בעט איבער אייער כבוד, מיטן פנים אראפ, ― און דאס
איבעריקע וועט שוין בועז אליין טאן:
    
 שמיצלעך,
    
 מוצלח!
    
 שמיצלעך,
    
 מוצלח!
    
און נישט נאר בועז אליין האט געשמיסן, עס האבן געהאלפן
שמייסן אויך די ב א ה ע ל פ ע ר ס  זיינע, די „משוררים״, ווי ער
האט זיי גערופן, געוויינטלעך, אונטער דער השגחה פון בועזן, מע זאל
חלילה נישט פארפעלן קיין שמיצל. „ווינציקער מיט אביסל תורה און
מער מיט א שמיצל״ ― אזוי האט געדרונגען בועז און געגעבן צו פארשטיין די דאזיקע טעאריע מיטן שכל־הישר: אז מיט צו פיל תורה
פארשלאגט מען א קינד דעם קאפ, און אן איבעריק שמיצל שארט נישט.
„ווארעם לאמיר דאס נאר פארשטיין, זאגט בועז, על־פי חקירה: דאס
לערנען, וואס מע לערנט מיט א קינד, גייט דאס גלייך אין קאפ אריין,
לכן איז דאס מבלבל די רעיונות און מטמטם דעם מוח; און דאס שמייסן,
וואס מע שמייסט, איז אדרבה־פארקערט: ביז עס דערגייט פון יענעם
חלק דורכן גאנצן גוף ביזן קאפ, רייניקט דאס דערווייל די געבליטן און
עס לייטערט דעם מוח. היינט פארשטייט איר שוין?״
    
און בועז האט נישט אויפגעהערט צו רייניקן אונדז די געבליטן
און צו לייטערן אונדזערע מוחות. און ― אוי־וויי! מיר האבן שוין מער
נישט געגלויבט אין יענעם גוטן מלאך, וואס קומט פון אויבן! מיר האבן
שוין צעקייט, אז דאס איז נאר געווען א פזמון, אן אויסגעטראכטע מעשה
אף צו פארנארן אונדז צו בועזן אין חדר אריין, און מיר האבן אנגעהויבן צו זיפצן און צו קרעכצן אף אונדזער גלות פון בועזן, צו מורמלען
און צו ריידן און צו זוכן מיטלען, ווי אזוי ווערט מען פטור פונעם
דאזיקן שווערן ביטערן גלות?...
IV
    
אין די מרה־שחורהדיקע מינוט וואס צווישן טאג און נאכט, בשעת
די רויטפארביקע פייעריקע זון באדארף זיך געזעגענען מיט דער טונקעלער קאלטער ערד אף א גאנצער נאכט; אין די מרה־שחורהדיקע מינוטן,
ווען דער פריילעכער, הילכיקער טאג מאכט א ויברח, און אף זיין ארט
טרעט־צו מיט שטילע טריט די אומעטיקע שטילע נאכט מיט איר אומעטיקן שטילן סוד; אין די מרה־שחורהדיקע מינוטן, ווען דער שאטן קלעטערט אף די גלייכע ווענט, וואקסט אין דער לענג און אין דער ברייט;
אין די מרה־שחורהדיקע מינוטן וואס בין מנחה למעריב, בשעת דער
רבי איז אין שול און די רביצן האט צו טאן מיט דער ציג, מיט די
קריגלעך אדער מיט דער דייזשע בארשטש, ― דעמאלט זאמלען מיר
זיך צונויף, קליינווארג, אין חדר, אלע אינאיינעם צווישן אויוון, זעצן
זיך אויס אף דער ערד, די פיסלעך אונטער זיך, שלאגן זיך צונויף, ווי
די אומשולדיקע שעפעלעך, כשרע לעמעלעך, און דארטן, אין דער פינצטער, ריידן מיר פון אונדזער מוראדיקן טיטוס, פון אונדזער מלאך־המוות
בועז. יינגלעך עלטערע, פון דער גרויסער כתה, וואס לערנען בא בועזן
שוין נישט דעם ערשטן זמן, דערציילן זיך אן פון אים מוראדיקע מעשיות
און שווערן מיט כל השבועות שבעולם, אז בועז האט פארשמיסן נישט
איין יינגל ביז צום טויט, אז בועז האט אריינגעטריבן אין דער ערד
אריין שוין דריי ווייבער, אז בועז האט באגראבן זיין איין־און־איינציקן
זון, וכדומה אזעלכע ווילדע זאכן, פון וואס די האר שטעלן זיך קאפויר!
עלטערע יינגלעך דערציילן, און די קלענערע הארכן, הארכן מיט קאפ.
שווארצע אייגעלעך אין דער פינצטער גלאנצן, יונגע הערצלעך קלאפן, און
עס בלייבט בא אונדז דער הסכם, אז בועז דער רבי איז אן א נשמה,
א מענטש אן א נשמה, און אזא מענטש איז דאך געגליכן צו א חיה,
צו א מזיק, וואס ס׳איז א מצווה אים צו פטרן... און טויזנטער פלאנען,
נארישע קינדערשע פלאנען, וועבן זיך בא אונדז אין די קינדערשע מוחות,
ווי אזוי מיר זאלן פטור ווערן פונעם דאזיקן מלאך־המוות... נארישע
קינדער! די דאזיקע נארישע קינדערשע פלאנען האלטן זיי איטלעכער
באזונדער טיף פארבארגן בא זיך אין הארצן. זיי בעטן גאט, ער זאל טאן
א נס: אדער דער סדור זאל פארברענט ווערן, אדער דעם קאנטשיק זאל
צונעמען דער רוח, אדער... אדער... דעם לעצטן „אדער״ וויל קיינער נישט
ארויסזאגן; מע האט דאס מורא ברענגען פארן מויל. און דער כוח־הדימיון בא די קינדער ארבעט, די יונגע פאנטאזיע טראגט, און חלומות,
גוטע זיסע חלומות, פלאנטען זיך אין דער וואר, חלומות פון פריי־זיין,
פון לויפן אראפ־א־בארג, פון פאליאסקען זיך מיט בארוועסע פיס אין
טייך, פון שפילן אין פערדלעך, פון שפרינגען איבער פלויטן ― גוטע,
זיסע, נארישע חלומות, וואס ס׳איז נישט באשערט זיי זאלן מקוים
ווערן; ווארעם אט הערט זיך א באקאנטער הוסט פון א באקאנטן פארשוין, א קלאפן פון באקאנטע פאדעשוועס, א שליאפען פון באקאנטע
שקראבעס ― און עס ווערן אונדז פארקילט די געבליטן, און עס ווערן
אונדז פארגליווערט, פארשטארבן אלע אברים, און מיר זעצן זיך אוועק
צו דער תורה און צו עבודת־הבורא, צום לערנען און צום דאוונען, ―
פונקט מיט אזא חשק, ווי גיין צום עשאפאט, צו דער תליה! מיר לערנען,
און אונדזערע ליפן שעפטשען: „רבונו של עולם! צי עס וועט קומען
אמאל א צייט אף דעם דאזיקן עמלק, אף דעם פרעה, אף דעם המן, אף
דעם גוג־ומגוג? צי עס וועט קומען אמאל א צייט, וואס מיך וועלן פטור
ווערן פונעם דאזיקן שווערן, וויסטן, פינצטערן גלות? ניין, קיינמאל
נישט! קיינמאל נישט, קיינמאל נישט!״...
    
אזוי האבן מיר אפגעפסקנט ― אומשולדיקע נארישע קינדער.
  
V
    
― קינדער! איר ווילט הערן א שיינעם פלאן, ווי אזוי פטור צו
ווערן פון אונדזער גוג־ומגוג?
    
אזוי האט זיך אנגערופן איינמאל אין די אויבנדערמאנטע מרה־שחורהדיקע מינוטן איינער פון דער עלטערער כתה, מיטן נאמען וועלוול
לייב־אריהס, א יינגל א שייגעץ, און די אויגן האבן אים בשעת מעשה
געבלישטשעט אין דער פינצטער, ווי בא א וואלף, און די גאנצע חברה
קליינווארג האט ארומגערינגלט וועלוולען אויסצוהערן דעם שיינעם פלאן,
וואס ער האט צוגעקלערט, ווי אזוי פטור צו ווערן פון אונדזער גוג־ומגוג.
און וועלוול לייב־אריהס האט גענומען אונדז פארלייגן זיין שיינעם פלאן
פריער מיט א גאנצער דרשה: ווי אזוי ס׳איז שוין פון דעם בועזן נישט
אויסצוהאלטן, ווי אזוי דער אשמדאי באדט זיך אין אונדזער בלוט, ווי
אזוי מיר זיינען פאררעכנט בא אים ערגער פון הינט, ווארעם א הונט,
אז מע דערלאנגט אים מיטן שטעקן, האט ער כאטש א ברירה צו קוויטשען, און מיר טארן דאס אויך נישט; און אזוי ווייטער און ווייטער...
און נאכדעם רופט זיך אן צו אונדז וועלוול:
    
― הערט, קינדער, וואס איך וועל אייך פרעגן? איך וויל אייך
עפעס פרעגן.
    
― פרעג! ― זאגן מיר אים אלע אין איין קול.
    
― ווי איז דער דין, אשטייגער, אז אף איינעם פון אונדז קומט
פלוצעם א קרענק?
    
― איז נישט גוט! ― ענטפערן מיר אים אפ.
    
― ניין, נישט דאס מיין איך. איך מיין עפעס אנדערש: למשל,
אז איינער פון אונדז ווערט קראנק ― גייט ער אין חדר אריין, צי ער
בלייבט זיצן אינדערהיים?
    
― פארשטייט זיך, אז ער בלייבט זיצן אינדערהיים! ― שרייען
מיר אויס אלע אין איין קול, און וועלוול פרעגט ווייטער:
    
― ווי־זשע איז אבער דער דין, אז אף צוויי פון אונדז קומט א
קרענק.
    
― זיצן צוויי אינדערהיים.
    
― נו, און אז אף דריי? ― הערט וועלוול נישט אויף צו פרעגן,
און מיר מידן זיך נישט איין צו ענטפערן אים:
    
― זיצן דריי אינדערהיים.
    
― ווי־זשע איז אבער דער דין, כדומה למשל, אז אף אונדז אלע
איז געקומען א קרענק?
    
― זיצן מיר אלע אינדערהיים.
    
― לאז־זשע קומען א קרענק אף אונדז אלע! ― זאגט וועלוול
מלא גדולה. און מיר ענטפערן אים מיט כעס:
    
― לאז גאט היטן! ביסט משוגע, צי חסר־דעה?
    
― איך בין נישט משוגע און נישט חסר־דעה; נאר איר זייט בהמות
― דאס יא. איך מיין דען, מיר זאלן קרענקען אף דער אמתן? אף צו־כלומרשט מיין איך, בכדי מיר זאלן נישט גיין אין חדר אריין. היינט
פארשטייט איר שוין?
    
אזוי גיט אונדז צו פארשטיין אונדזער חבר וועלוול, און מיר הייבן
אן דעם פלאן צו פארשטיין, און דער פלאן הייבט אונדז אן צו געפעלן,
און מיר הייבן אן צו טראכטן, וואס פאר א מין קרענק זאל אף אונדז
קומען? דער זאגט: ציינווייטיק. דער זאגט: קאפווייטיק. דער זאגט:
בויכווייטיק. דער זאגט: ווערעם. נאר בלייבן בלייבט, אז נישט קיין
ציינווייטיק, און נישט קיין קאפווייטיק, און נישט קיין בויכווייטיק, און
נישט קיין ווערעם. נאר וואס דען? עס דארפן אונדז אלעמען מיט א מאל
אנהייבן וויי־טאן די פיס, ווארעם אף די אלע אויסגערעכנטע קרענק איז
דער דאקטער א מבין; און אז איר זאגט אים: די פיס טוען אייך וויי,
איר קאנט נישט רירן מיט די פיס ― לאז ער גיין טאפן!...
    
― געדענקט־זשע, קינדער, מארגן אינדערפרי זאלט איר נישט אויפשטיין פון אייערע געלעגערס! און בכדי מיר זאלן זיין זיכער, אז מיר
האבן גענומען יד אחת און קיינער פון אונדז וועט נישט קומען מארגן
אין חדר אריין, לאמיר זיך געבן איינס דאס אנדערע תקיעת־כף און
איבערשלאגן מיט א ציצה!
    
אזוי האט אויסגערופן אונדזער חבר וועלוול, און מיר האבן זיך
געגעבן איינס דאס אנדערע תקיעת־כף און איבערגעשלאגן מיט א ציצה,
און זיינען געגאנגען יענעם אף דער נאכט פון חדר אהיים לעבעדיק,
פריילעך, און געזונגען לידער, ווי די גבורים, וואס האבן א מיטל ווי
אזוי גובר צו זיין דעם שונא, איינצונעמען די מלחמה.
    
 ―――――
    
קינדער! מיר גייען־צו צום סאמע העכסטן אינטערעס פון אונדזער
געשיכטע, און איך פארשטיי, אז איר זייט נייגעריק צו וויסן, וואס האט
זיך אויסגעלאזט פונעם דאזיקן נארישן קינדערשן פלאן, פונעם דאזיקן
משוגענעם סטרייק? איך פארשטיי, אז איר ווילט וויסן, צי איז דאס
תקיעת־כף געווען א תקיעת־כף? צי האבן מיר געהאלטן ווארט? ווי אזוי
האבן אויסגעזען אזויפיל קינדער, וואס האבן פלוצעם זיך אוועקגעלייגט
אלע אף איין קרענק? וואס האבן געזאגט די עלטערן? וואס האט געטאן
דער רבי? און צי האבן מיר אויסגעפירט דאס, וואס מיר האבן געוואלט?...
    
שאדע, וואס איך קאן אייך איצט מער נישט דערציילן, קינדערלעך,
― ס׳איז ערב יום־טוב, און איך מוז איבעררייסן סאמע ביים רעכטן
שפיץ, און איבערלאזן דעם סוף אף אן אנדערש מאל... און מחמת מיר
האלטן שוין באם געזעגענען זיך, וויל איך אייך איבערגעבן אין קורצן,
אז בועז לעבט נאך. נאר אז אך און אז וויי איז צו זיין לעבן! ער איז
שוין לאנג אויס מלמד... וואס טוט ער? פון וואס לעבט ער? ער גייט
איבער די הייזער. אפשר וועט איר אים אמאל באגעגענען (איך וועל אייך
זאגן א סימן: עס שלעפט זיך אים נאך א פוס), גיט אים א נדבה; נעבעך
א רחמנות ― אן אפגעשלאגענע הושענא!...
    
געשריבן אין יאר 1905.
טיפן וואס שטארבן אפ
 
 