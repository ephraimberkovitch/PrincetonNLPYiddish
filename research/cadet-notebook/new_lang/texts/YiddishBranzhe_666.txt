

אברהם קארפינאוויטש: „ווילנע, מיין ווילנע‟ 



 by borisbud 
September 18, 2017December 6, 2017 Filed under:
ווידעא 


פאר דער צווייטער וועלט־מלחמה האט ווילנע געשמט ווי די קרוינשטאט פון יידישער ליטעראטור און יידישן טעאטער אין אייראפע. די וויכטיקע יידישע פראזע־שרייבערס, פאעטן און טעאטער־מענטשן, אפשטאמיקע פון ווילנע, באשטעטיקן דעם מיין אין פולער מאס.
אברהם קארפינאוויטש (1913־2004), וואס איז ארויס פון א טעאטער־היים האט דערזען זיין שטאט דורך א שפארונע אינעם פארהאנג. מעגלעך דערפאר זיינען ס׳רוב פערסאנאזשן פון זיינע ווערק — יידן פון די ווילנער הינטערגעסלעך, ווו ס׳האט געקאכט א פילבלוטיק יידיש לעבן — ווי ארויסגעכאפט געווארן פונעם טעאטער־זאל און פאראייביקט געווארן אויף די זייטן פון קארפינאוויטשס ביכער.
זיין ליטערארישער טאלאנט, אויפגעבליט דווקא נאך אלעמען, ווען דער גאנצער יידישער הו־הא פונעם ווילנער קיום, איז דערשטיקט געווארן אין די גריבער פון פאנאר. דער שרייבער האט אבער געזאגט קדיש אויף זיין אייגענעם אופן — אויף דעם היימישן ליטווישן יידיש, מיט א לייכטן שמייכל, מיטן פאלקס־הומאר פון מאטקע כאבאד און דעם טיפן חכמה־קנייטש פונעם ווילנער גאון.
אברהם קארפינאוויטש האט זיי אלע ארויסגעפירט און אויסגעשטעלט אויף דער אוואנסצענע פון דער יידישער ליטעראטור, אז מיר, די פארבליבענע דורות, זאלן זיך אין זיי שפיגלען און זיי געדענקען.
ב. ס.
די רשימה פילמען פון דער סעריע „מאנאלאגן פון יידישע שרייבערס‟:
שירה גארשמאן, יאסל בירשטיין, מישע לעוו, אברהם קארפינאוויטש, יוסף קערלער, מיכאל בן־אברהם, יחיאל שרייבמאן, חיים ביידער, מרים האפמאן, א פרייטיק אין לייוויק־הויז.
צו באשטעלן דעם DVD וועגן אברהם קארפינאוויטש, ווי אויך אנדערע פילמען פון דער סעריע, גיט א קוועטש:
borissandler50@gmail\. com

Share this:TwitterFacebookPrintLike this:Like Loading...

Related
 


Tagged: video 
Post navigation


Previous Post
דריי חן־פינטלעך 

Next Post
מישע לעוו: „ברענט א ליכט אין מיין זכרון‟ 



