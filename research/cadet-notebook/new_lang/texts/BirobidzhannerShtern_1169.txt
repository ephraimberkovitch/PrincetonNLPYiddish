
 אין סאנקט־פעטערבורג אינעם פארלאג ״סימפאזיום ״ איז נאר וואס דערשינען אין איבערזעצונג אויף רוסיש א בוך פון דער באוווסטער אמעריקאנער פארשערין , ספעציאליסטקע אויפן געביט פון דער רוסישער און יידישער ליטעראטור , פראפעסארין פונעם סטענפארדער אוניווערסיטעט ג ב ריאלה סאפראן אונטערן טיטל ״א וואנדערנדיקע נשמה ״. 
 דאס בוך האט אויך אן אונטערקעפל, וואס אנטפלעקט זײַן אינהאלט: ״שמעון אנ־סקי. רוסישער רעוואלוציאנער, יידישער עטנאגראף, מחבר פונעם ״דיבוק״. ביאגראפיע״. אויף דער שפראך פונעם אריגינאל, ענגליש, איז אט דאס בוך ארויסגעגעבן געווארן אין 2010 אין קעמברידזש. מע דארף אפמערקן, אז דאס איז ניט די איינציקע גבּריאלה סאפראנס ארבעט געווידמעטע דעם גדול פון דער יידישער קולטור ש. אנ־סקין, וועמענס פען געהערן, אחוץ דער בארימטער פיעסע ״דער דיבוק״ (״צווישן צוויי וועלטן״), ניט ווייניק אנדערע ווערק אנגעשריבענע אויף יידיש און אויף רוסיש. אין 2006 איז אין סטענפארד ארויסגעגעבן געווארן גבריאלה סאפראנס בוך ״וועלטן פון ש .אנ־סקי: א רוסיש־יידישער אינטעלעקטואל אויפן ראנד פון יארהונדערטער״. אינעם געגעבענעם קאנטעקסט דארף מען דערמאנען אויך איר ארטיקל ״יידן אלס סיבירער אבאריגענען: פרימיטיוויזם און ״דער דיבוק״ פון ש. אנ־סקי״, וועלכער איז אויך פארעפנטלעכט געווארן אין 2006. 
 דאס בוך ״די וואנדערנדיקע נשמה״ האט איבערגעזעצט אין רוסיש אלכּסנדרה גלעבאווסקאיא. אין דער ראלע פון זײַן וויסנשאפטלעכן רעדאקטאר איז ארויסגעטראטן פראפעסאר וואלערי דימשיץ. 
 
 וו . פיריאטינסקי 
 