

דאס אזיאטישע טאגבוך (1) 



 by באריס סאנדלער 
January 1, 2019January 13, 2019 Filed under:
מוזיק
פון דא און דארט 

דער וועלט־בארימטער פיאניסט יעווגעני קיסין האט זיך נישט לאנג צוריק אומגעקערט פון זיין קאנצערט־טור איבער טייוואן, האנג־קאנג, דרום־קארעע און יאפאן. במשך פון דער גאנצער נסיעה האט ער געפירט זיין טאגבוך אין יידיש.
מיר הייבן אן דרוקן קיסינס טאגבוך — א קוואל פון שאפערישע איבערלעבונגען, מחשבות, אינטערעסאנטע טרעפונגען און איינדרוקן.
איך באדאנק יעווגעני קיסין — אונדזער שטענדיקער מחבר און שטיצער — פארן איבערגעבן דער „יידיש־בראנזשע‟ די עקסקלוסיווע רעכט צו דרוקן דאס טאגבוך, צוזאמען מיט די קאלירפולע בילדער, געמאכט פון יעווגעני קיסין גופא.
באריס סאנדלער

יעווגעני קיסין
אקטאבער 15־16טן. אינעם עראפלאן סאן–פראנציסקא — טייוואן
נו, אט הייבט זיך אן מיין אזיאטישע נסיעה. כ׳ווייס ניט, ווען איך וועל קאנען ווידער פארן אהין: די מאמע איז שוין אלט, און כ׳וועל זי מער ניט קאנען איבערלאזן מיט אלאטשקען [1] און אנע פאוולאוונען [2] אויף אזוי לאנג; מיט קארינאטשקען [3] ווילט זיך אויך ניט צעשיידן אויף לאנג, און כל–זמן אליאשע [4] איז מיט אונדז, וועט זי ניט קאנען אוועקפארן פון אים אויף חדשים לאנג… און מיט מיין שלאפלאזיקייט און „דזשעט־לעג‟־פראבלעמען (וואס עלטער איך ווער, אלץ ערגער) וועל איך אוודאי ניט מסוגל זיין זיך לאזן אין ווייטע מקומות אויף קירצערע צייטן. אויב מיר׳ן, האפנטלעך, האבן קינדער, וועל איך שוין מוזן בכלל זיך אפזאגן פון אזיע… דעריבער דארף מען אויסניצן די דאזיקע נסיעה אין דער פולער מאס! דאס מאל וועט מיין רשימה קאנצערטן זיין ניט צו איינמידנדיק, וועל איך האבן מער צייט ארומשפאצירן און ארומפארן א ביסל אויך. שוין פיר מיט א האלב יאר בין איך דארט ניט געווען…
איך קוק אריין אין מיין שויס־קאמפיוטער. נו, וואס הערט זיך אויף דער וועלט? דער אויסטראלישער פרעמיער–מיניסטער באטראכט די מעגלעכקייט איבערצופירן די אמבאסאדע אין ירושלים. יא, פאליטיק איז א מאדנע זאך: סטאלין האט פאקטיש באשאפן מדינת–ישראל און א סך געהאלפן איר במשך פון און נאך דער אומאפהענגיקייט–מלחמה; טראמפ האט דער ערשטער איבערגעפירט די אמבאסאדע אין ירושלים… עס קומען אויפן זינען דע גאלס ווערטער: „אין פאליטיק זיינען ניטא קיין פריינד און ניט קיין שונאים, נאר — אינטערעסן‟ (הגם אין דער אמתן, וואס שייך שונאים, זיינען זיי טאקע אין פאליטיק פאראן, און א סך. אגב, דע גאל אליין האט עס זייער בולט דערוויזן בשעת דער צווייטער וועלט־מלחמה). אבי נאר אונדזער פאלק, נעבעך, זאל ניט פארלירן די מאראלישע אריענטירן. אין רוסלאנד זיינען שוין דא ניט ווייניק יידן, בפרט פרומע, וואס האלטן אונטער פוטינען, מחמת ער גיט די יידן רעליגיעזע פרייהייט; און ישראל האט נאך אלץ ניט אנערקענט דעם גענאציד פון די ארמענער, ווייל מ׳האט מורא קאליע צו מאכן די באציונגען מיט טערקיי (וואס דערנענטערט זיך סיי ווי אלץ מער און מער צו איראן). א בושה און א בזיון!..
מ׳האט אויסגעלאשן די שיין אינעם עראפלאן־סאלאן. אינטערעסאנט, צי עמעצן וועט זיך פארוועלן שלאפן: אין סאן–פראנציסקא איז נאך 4\. 30 ביי טאג…
וואס נאך טוט זיך אין דער וועלט? גריכנלאנד וועט פארמאכן אפאן [5] פאר דער מאסקווער פאטריארכיע — א, דאס איז שוין בפירוש א נייעס! זייער גוט… שוין גענוג צייט, אז גריכנלאנד, די מוטער פון דעמאקראטיע, איז געווען געשטימט פרא־רוסלענדיש!.. האלאנד האט באשולדיקט רוסלאנד אין מיליטערישע פראוואקאציעס אין ארקטיקע… נו, אפשר איצט וועט דער מערב זיך סוף–כל–סוף דערוועקן… די פראנצויזישע פאליציי האט פארהאלטן 23 טשעטשענער פאר רעקעט… ווען איך האב נאך געהאט בלויז א רוסלענדישן פאספארט, איז מיר געווען גאר ניט גרינג צו באקומען וויזעס אריינצופארן אין אייראפעישע לענדער; וואס שייך פראנקרייך, פלעגט מען מיך אפילו מיט א וויזע אינעם פאספארט ניט תמיד וועלן אריינלאזן אינעם לאנד, מחמת מ׳האט מורא געהאט פאר דער „רוסישער מאפיע‟. ווי זשע האט זיך די דאזיקע טשעטשענער איינגעגעבן אהין אריינצודרינגען? מסתמא, דורך אן אנדער שענגען–לאנד איז עס געווען לייכטער…
אינעם איינציקן ווייבערשן איזאלאטאר אין מאסקווע שאנטאזשירט מען די ארעסטירטע פרויען: „אויב ד׳וועסט ניט אפגעבן דיין מאבילקע, וועלן מיר אלעמען אין דער קאמער דורכלאזן דורכן גינעקאלאגישן שטול…‟ אינטערעסאנט, צי פשוטע רוסלענדער ווייסן פון דעם? מיר האבן אוודאי געלעבט דארטן אין נאך ערגערע צייטן, נאר וועגן אזעלכע זאכן האבן מיר דעמאלט ניט געהערט. אויף וויפל איך ווייס, בלאקירט מען דארט די וועבזייט פון „דאס אפענע רוסלאנד‟, און דאך האט די זשורנאליסטקע באקומען די דאזיקע אינפארמאציע. אפשר אייניקע מענטשן טענהן (און זייערע קינדער אויך), אז די ארעסטאנטן „האבן עס כשר פארדינט‟; און די אנדערע ווילן נישט וועגן אזעלכע זאכן טראכטן, ווארפן אזעלכע געדאנקען ארויס פונעם קאפ? אמת, „עס זיינען געווען ערגערע צייטן, נאר קיין געמיינערע צייטן — ניט געווען‟…
מ׳האט בדעה צו באשולדיקן נאוואלני [6] אין דיסקרעדיטירן די מאכט… אין דער ארכאנגעלסקער געגנט און אין בעלגאראד פראטעסטירט מען — גוט! אבי נאר עס זאל זיך פארברייטערן און אנטוויקלען אין דער נייטיקער ריכטונג…
יא, אייניקע מענטשן שלאפן. מיר האט זיך עפעס אויך פארוואלט פארמאכן די אויגן…
אפגעלעגן בערך דריי פערטל שעה, נאר ניט איינגעשלאפן. און קיין פארבינדונג מיט דער אינטערנעץ איז נאך אלץ ניטא, הגם אי אויפן קאמפיוטער, אי אויפן אייפאן איז אנגעשריבן, אז זיי זיינען פארבונדן מיטן „וויי–פיי‟ פון דער אוויאליניע. א שאד, וואס דער מאטאר איז אזוי רוישיק, און איך קאן ניט בשעתן פלוג הערן די רעקארדירונג פון מיין נעכטיקן קאנצערט. אפשר אין א 10 יאר ארום וועט מען דערפינדן שטילערע מאטארן סיי פאר אויטאס, סיי פאר עראפלאנען…
כ׳האב דורכגעלייענט די פיעסע פון אניעס טאכטער [7] (אין וועלכער זי האט אויסגענוצט מיינע לידער). אלץ וואלט געווען מערקווירדיק! — נאר איין לעפעלע דזעגעכץ אין דער פאס האניק: צו וואס דערמאנען (אין אזא צייט, ווי איצט, אין רוסלאנד!) וועגן דעם, אז די נאציסטן האבן געדארפט שיינע יידישע פרויען פאר די אוקראינער, וואס האבן זיך געשלאגן אויף זייער צד?! איך קאן ניט גלייבן, אז זי האט עס געטאן בכיוון, — און די גאנצע פיעסע, א חוץ יענעם פאסאזש, זאגט עדות, אז ניט אומיסטן. שוין זשע איז עס איר פשוט ניט איינגעפאלן, אז אזא פרט, אפילו אויב ס׳איז אמת, איז איצט ניט צום ארט? כ׳וועל מוזן אנשרייבן אניען…
כ׳האב אויסגעלערנט אויף אויסווייניק נאך עטלעכע פאראגראפן פון ד. ראבינאוויטשס [8] ארטיקל וועגן הייטינקן. אי א גלענצנדיקער ארטיקל, וואס ס׳איז הנאה אים צו רעציטירן (און ער זאגט דווקא דאס, וואס מיר איז תמיד געווען אזוי נאענט: א קינסטלער זאל פילן, אז ער איז אן אומאפנעמלעכער טייל פון דער וועלט, אין וועלכער ער און זיין קונסט עקזיסטירן; ער זאל פילן מאראליש דאס אחריות פון א קינסטלער פאר אנדערע מענטשן), אי נוצלעך פארן פארשטארקן דעם זכרון. אין מיין עלטער איז שוין צייט אנהייבן זארגן וועגן דעם, כל–זמן ס׳איז נאך ניט צו שפעט. יא, איך עלטער זיך (שוין איבערגעלעבט שומאנען!): אי די כוחות זיינען ניט יענע, וואס זיינען געווען, אי די ציין ווערן געלער (הגם נאר מיט דריי וואכן צוריק האב איך געהאט א רייניקונג–פראצעדור ביי א דאנטיסטקע)…
מ׳האט איינגעשלאסן די שיין. מיינע שכנים אינעם סאלאן זיינען גליקלעכע מענטשן — זיי זיינען געשלאפן די גאנצע צייט! א פאר מאנצבילן שלאפן נאך אלץ. א מין גליק, צו קענען שלאפן, ווען מע דארף עס!
כ׳האב דורכגעלייענט באריעס [9] „ווייס פערדל‟. שוין אויף עטלעכע מדרגות העכער פון „צוליב דיר‟! אזוי שיין, טיף און טרויעריק (אפשר ניט אין דעם דאזיקן סדר)…
מ׳האט אנאנסירט, אז מיר לאנדן. מ׳דארף פארפילן דאס אנקום–קארטל.
קארינאטשקע האט אנגעשריבן צוויי „עסעמעסקעס‟ מיט א שעה און פערציק מינוט צוריק! הייסט עס, אז זי האט בשלום געלאנדט אין מינכן.
נו, און איצט האבן מיר אויך געלאנדט. ברוך–הבא קיין דרום–מיזרח אזיע!
אקטאבער 17
נעכטן האב איך זיך געלייגט שלאפן 9 א זייגער מיט א ריזיקער דאזע שלאפמיטלען, אויפגעוואכט — 5\. 50 אין דער פרי און שוין מער ניט געקאנט איינשלאפן. מער ווי אכט שעה איז אוודאי ניט שלעכט, שוין געווארן א כלל, אז נאר מיט אזוי פיל שלאפמיטלען שלאף איך א סך לענגער. וואס זשע וועט זיין ווייטער? במשך פון כמעט דעם גאנצן טאג האב איך זיך געפילט שלעפעריק און געטרונקען א סך טיי. כ׳האב ניט באוויזן דורכצוגיין די גאנצע פראגראם, מחמת אין איינעם א מאמענט האב איך פשוט געמוזסט זיך צולייגן בערך אויף דריי פערטל שעה (צום גליק, איז אינעם צימער, ווו כ׳האב געארבעט, געווען א דיוואן מיט קישנס).
פון רעכטס – דער נאציאנאלער קאנצערט־זאל, פון לינקס – דער נאציאנלער טעאטער
נאכן אויסקלייבן די פיאנע האב איך שפאצירט במשך פון 40 מינוט ארום דעם פארק, ווו דער קאנצערט־זאל געפינט זיך (דעם טשיאנג קיי־שעקס מעמאריאל פארק). ביי טאג, בשעת דער הפסקה, האב איך אויסגעלערנט נאך איין פאראגראף פון ראבינאוויטשס ארטיקל.
דעם אוונט האב איך פארבראכט מיט יואן פוען [10] און זיינע פריינד. איינער פון זיי איז געווען א דייטש, וואס וווינט אין טייוואן שוין פערציק יאר (זיין ווייב איז א טייוואנערין). אין איינעם א מאמענט האבן מיר אנגעהויבן ריידן וועגן יידיש (ער האט געזען מיין אינטערוויו מיט מאקס כהן). איך האב דערציילט וועגן דעם אפשטאם און דער אנטוויקלונג פון יידיש, און ער האט געזאגט, אז א מאל האט ער געהאט גערעדט אויפן טעלעפאן מיט דער מאמען פון איינעם א פריינד, ער — אויף דייטש, און זי אויף יידיש, און זיי האבן פארשטאנען איינער דעם אנדערן.
This slideshow requires JavaScript.
דער הויפט־דיריגענט פונעם היגן ארקעסטער איז אויך בייגעווען, און ער האט מיר דערציילט, אז בלויז עפעס־און-צוואנציק מלוכות (נאר קליינע, אומבאדייטיקע: דער וואטיקאן, אייניקע אפריקאנישע לענדער) אנערקענען טייוואן דיפלאמאטיש; אז ביז 1979 האבן די פאראייניקטע שטאטן אנערקענט טייוואן דיפלאמאטיש, און דערנאך — אויפגעהערט; אז אויף די אלימפיאדעס איז ניט דערלויבט צו שפילן דעם טייוואנישן הימען און אויפהייבן די טייוואנישע פאן; אז זיי קאנען אפילו ניט אנרופן זייער ארקעסטער Taiwan National Orchestra, מחמת מיט אזא נאמען וואלט מען זיי ניט איינגעלאדן אין אנדערע לענדער… איך האב וועגן דעם פריער ניט געוווסט און ניט געקאנט זיך פארשטעלן אזוינס. אפילו די מערבדיקע מלוכות! און צוליב וועמען? צוליב די בייזשינגער גזלנים! פונקט ווי דאס ניט אנערקענען ירושלים ווי ישראלס הויפט־שטאט. פאלעסטינע אנערקענען שוין העכער אכציק לענדער, און טייוואן — בלויז עפעס־און-צוואנציק!
און די „כאמאס‟־ראקעטע האט שוין דערגרייכט א וווינהויז אין באר־שבע…
אקטאבער 18
נעכטן אין אוונט האב איך זייער געוואלט שלאפן, דעריבער האב איך ניט איינגענומען קיין שלאפמיטל, א חוץ וואלעריאנקע [11], און האב אוועקגעשטעלט אויפן נאכט־טישעלע א באנקעלע מעלאטאנין, כדי איינצונעמען אים, אויב כ׳וועל אויפוואכן אין מיטן דער נאכט. איינגעשלאפן בין איך נאך האלב איינס, אויפגעשטאנען — האלב זיבן, ווען ס׳איז שוין געווען צו שפעט אייננעמען מעלאטאנין, — און ווידער ניט געקאנט איינשלאפן; אפילו די אטעם־איבונג („די ערדבין‟) האט ניט געהאלפן…
פארן פארן אינעם זאל האב איך שפאצירט במשך פון 20 מינוט אינעם פארק לעם האטעל.
טייפיי. קיין שיינע שטאט איז עס ניט, אבער עס האט אן אייגן פנים
טייפיי. א געסעלע
טייפיי האט זיך, דוכט זיך, ניט געענדערט זינט מיין לעצטן באזוך. קיין שיינע שטאט איז עס ניט, א סך בנינים זעען אויס ממש מיאוס (פון גראבן גרויען מאטעריאל, מיט קאנדיציאנערן און אפילו דראטן אין דרויסן), נאר אין אט דער מיאוסקייט איז פאראן… כ׳וועל ניט זאגן „שיינקייט‟, אבער אן אייגן פנים. פון דער אנדערער זייט, זעען, למשל, די מיסטקאסטנס אינעם טשיאנג קיי–שעקס מעמאריאל־פארק אויס ממש ווי פיינע אוראלטע וואזעס! און אוודאי, א דאנק די היעראגליפן, וואס כ׳פארשטיי זיי ניט, זעט אויס די שטאט עקזאטיש, ווי אלע אנדערע אזיאטישע שטעט. ווי אין יאפאן, טראגן דא ניט ווייניק מענטשן מאסקעס אויף די פנימער. כ׳האב געפרעגט ביי יואן פוען, צי ס׳זיינען דא פארבליבן כאטש וואסערע־ניט-איז אלטע בנינים (א חוץ די בודיסטישע טעמפלען); ער האט געזאגט, אז יא, אין אנדערע ראיאנען פון דער שטאט.
אויף דער נאכט האב איך זיך געטראפן מיט ניו [12], זיין פרוי אנזשעלען, „פעטער לי‟, זיין געהילף און צוויי מיידלעך פון ניוס אפיס. מ׳האט דערציילט (און עס האט מיך געחידושט), אז די לינקע אין טייוואן (וואס שטייען איצט ביי דער מאכט) זיינען פאר גרעסערער אומאפהענגיקייט פון כינע, און די רעכטע — פארקערט. כ׳האב געפרעגט, וואס טוט זיך מיט דער היגער סיסטעם פון געזונט־פארהיטונג, מחמת ווען מיר האבן זיך געזען דאס לעצטע מאל, האט לי מיר געזאגט, אז די געזונט־פארהיטונג וועט באנקראטירן. אנזשעלע האט געענטפערט, אז עס גייט גוט, לי — אז מ׳דארף ענדערן א סך און אז פאראיארן, כדי עטוואס בעסער צו מאכן דעם ביודזשעט, האט די רעגירונג פארקלענערט די פענסיעס אויף דרייסיק פראצענט. ער האט אויך דערציילט א סך וועגן דרום־קארעע, בפרט אז איר גאנצע עקאנאמיע איז קאנצענטרירט אין די הענט פון מאנאפאליעס. דעריבער פעלט דארט פארשיידנארטיקייט.
המשך קומט
דערקלערונגען:

[1] אלא קיסין — די עלטערע שוועסטער
[2] אנע פאוולאוונע קאנטאר — קיסינסן לערערין, וואס וווינט שוין לאנגע יארן צוזאמען מיט די קיסינס
[3] קארינע — קיסינס פרוי
[4] אליאשע — קארינעס זון פון ערשטן שידוך
[5] אפאן — א הייליקער בארג אין גריכנלאנד, וואס שפילט א וויכטיקע ראלע אין פראוואסלאוויע
[6] אלעקסיי נאוואלני — רוסלענדישער פאליטיקער, אפאנענט צו דער איצטיקער מאכט
[7] אניע — א חברטע פון מאסקווע
[8] דוד ראבינאוויטש (1900־1978) — סאוועטישער מוזיקאלאג און קריטיקער. מחבר פון א צאל וויכטיקע ארטיקלען און אויספארשונגען, בתוכם וועגן דעם האלענדישן דיריגענט בערנארד הייטינק.
[9] באריס סאנדלערס ערשטע דערציילונגען, אפגעדרוקט אינעם זשורנאל „סאוועטיש היימלאנד‟ (1981)
[10] יואן פו — א פריינד פון טייוואן
[11] וואלעריאנקע — א געוויקס, וואס מע נוצט אין מעדיצין
[12] ניו — דער ארגאניזאטאר פון קיסינס קאנצערטן אין טייוואן


Share this:TwitterFacebookPrintLike this:Like Loading...

Related
 


Tagged: Evgeny KissinfasadmusicYiddish 
Post navigation


Previous Post
שלום אש: „אל נקמות‟ — „גאט פון נקמה‟ 

Next Post
אויטאגראף — עמיל קאלין 



