 
 אין שטורעם: 1\. 9: ער האט זיי געפאקט! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 קאפיטל ט.
    
 ער האט זיי געפאקט!
    
 בא אבראם מארקאוויטשן אין שטוב האבן אלע, פון אבראם מאר־קאוויטשן ביזן קליינעם שיקסל מיט די גרויסע קארעלן און ביזן קלייניטשקן זיוזיא, געהאלטן אין סאמע זיסן שלאף, ווען דער גוטער זיסער
מלאך קומט און פלאנטעט זיינע גוטע זיסע חלומות... אך, חלומות!
יעדער זעט אין חלום דאס, וואס ער וויל, דאס, וואס ער זוכט. למשל,
אבראם מארקאוויטשן האבן זיך געפלאנטעט ביכער און בילדער אין די
אלפים, אין די מיליאנען!.. מע שלאגט אים אפ די טירן!... אלע
ווילן זיינע לידער, די „יונגע הארפע״ ― ער האט שוין נישט קיין הענט
פאקנדיק, ער שיקט זיי אפ צו ראזען... און ראזע זעט נאך א שענערן
חלום: א מאסע מענטשן... א פראצעסיע... אינמיטן גייט אבראם
מארקאוויטש מיט אלע קינדער... זיוזיא אף צופריער מיטן טאטנס
„יונגע הארפע״ אין די הענט... דאס פאלק שטורעמט און שרייט:
לעבן זאל דער אומשטערבלעכער פארפאסער פון דער אומשטערבלעכער
„הארפע!״... גאר הינטן גייען נאך מיט אראפגעלאזטע קעפ גראף
טאלסטאי, מאקסים גארקי, אנטאן טשעכאוו, געטע, שילער, שעקספיר,
מארק טווען און אנדערע בארימטע שריפטשטעלער, און וויינען... טא־מארא שאסטעפאל זעט אין חלום ראמאנענקאן מיט גרויסע אותיות
„ק א נ ס ט י ט ו צ י ע!״... און מאשא באשעוויטש, וואס שלאפט אקעגן
טאמאראן אף א קורצפיסיקער סאפע, חלומט פון א פארלאמענט, און זי
זעט זיך אליין אין פארלאמענט שטיין אף דער פלאטפארם מיט די הענט
ארונטער, און די ווענט זיינען באהאנגען מיט פראקלאמאציעס : „לעבן
זאל די פרייהייט!״... מאשא דעם קליינעם שיקסל מיט די גרויסע קארעלן חלומען זיך רויטע, גרינע, בלויע, ווייסע, געלע קארעלן, אן א שיעור
קארעלן!... זיוזיאס ניאניא חלומט, אז זי זיצט אף א לאנגער באנק
אין קינדער־גארטן מיט א סך ניאניס און מע רעדט... און זיוזיא אליין
זעט פאר זיך וועלאסיפעדן און זייגערלעך, זייגערלעך און וועלאסיפעדן
קאטשען זיך, רעדלען זיך, דרייען זיך, פליען, פליען...
    
פלוצים ― סטוק־סטוק־סטוק! טראך־טאראראך! עס קלינגען די
פענצטער, עס פלאצן די טירן. נאך איין מינוט ― און די שטוב איז פול
מיט פאליציי. אלע וואכן אויף, זיינען טויט ווי די טויטע, עס ציטערן
די ציין אין מויל. די אלטע ניאניא צלמט זיך. רופט גאט צו הילף. אפילו
דער קליינער זיוזיא, וואס האט נארוואס געזען אזויפיל וועלאסיפעדן מיט
אזויפיל זייגערלעך, האט זיך אויפגעזעצט אפן בעטעלע, אויפגעעפנט די
גרויסע טיפע הימל־בלויע אויגן און א פרעג געטאן בא דער אלטער שטיל:
    
― ניאניא! עס ברענט?...
    
― ניין קינד, עס ברענט נישט, עם ברענט נישט, גאט איז מיט
אונדז!
    
― וואס דען? גזלנים? ― פרעגט זיוזיא און דעקט זיך אפ און
וויל אריבערשפרינגען מיט א פוס אף יענער זייט בעטעלע.
    
― ניין, קינד, נישט קיין גזלנים! ― ענטפערט אים די ניאניא און
דעקט אים איין. ― נא דיר גאר גזלנים!
    
― וואס דען איז?
    
― פאליציע! ― ענטפערט אים די אלטע ניאניא, צלמט זיך און
רופט יעזוסן צו הילף.
― וואס־זשע גאר באנאכט? ― הערט זיוזיא נישט אויף צו שטעלן
איין פראגע נאך דער אנדערער, און וויל נישט פאלגן די אלטע ניאניא,
וויל זיך נישט לייגן. זיוזיא וויל זען, וואס איז דאס אזעלכעס פאליציע,
און וואס טוט זי דא, און וואס עפעס באנאכט? און זיוזיא זיצט און
קוקט, און זעט, ווי אפיצירן מיט גלאנצנדיקע עפאלעטן מיט גאלדענע קנעפ
עפענען אלע שאפעס, מיט אלע קאסטנס, מיט אלע טישן און טישקעסטלעך,
און מע בלעטערט ביכער, און מע פאקט פאפירן, דעם פאפאס ביכער
מיטן פאפאס פאפירן... און דער פאפא אליין שטייט און ציטערט, און
די מאמע רייבט אים דעם שטערן... און אט איז די טיאטיא טאמארא
― שטייט נעבן דער טיאטיא מאשא און קוקט אף איר אזוי, גלייך ווי
זי וואלט האלטן באם שטארבן... און די טיאטיא מאשא שטייט שוין
גרייט אנגעטאן מיטן היטעלע אף די אונטערגעשארענע האר, האלט די
הענט ארונטער און רעדט מיט א שיינעם אפיציר מיט שווארצע באקנבארדן, ווי קאטלעטן, און בא דער זייט שטייט א שווארצער יונגערמאנטשיק מיט אן ארבעס־קאלירענעם אויבערראק און רייבט זיך א האנט אן
א האנט...
    
און די טיאטיא מאשא גייט־צו צו זיוזיאן און נעמט אים ארום
און דריקט אים צו צום הארצן שטארק־שטארק, און קושט אים אין ביידע
אויגן, אין שטערן, אין קאפ, און עס ווייזט זיך אים אויס, אז אירע הענט
זיינען קאלט און אירע אויגן זיינען נאס, און זי זאגט צו אים מיט א
שמייכל:
    
―זיוזיא! דו וועסט נישט פארגעסן די טיאטיא מאשא?
    
און זיוזיא כאפט ארום דער טיאטיא מאשאם ווייסן האלדז מיט
ביידע הענטעלעך און קושט זי איין מאל און צוויי מאל און צען מאל
און צוואנציק מאל, און נאך איין מאל, און נאך א האלבן מאל, און
דעם לעצטן מאל, און עס הערט זיך א שארף־שניידנדיקע שטימע פון
אן אפיציר:
    
― פארטיק!...
    
און אלע שטייען אויף, און אלע זיינען גרייט, און אלע גייען אפ,
אלע אפיצירן מיט די גלאנצנדיקע עפאלעטן מיט די גאלדענע קנעפ, און
ביידע טיאטיס גייען אפ, און די קליינע מאשא מיט די גרויסע קארעלן
לייכט זיי צו, און דער פאפא איז געבליבן זיצן, ציטערט ווי א בלאט,
און די מאמע האלט אים צו און וויינט, און אלע קינדער זיינען געבליבן
שטיין און טרייסלען זיך און גענעצן, ווילן שלאפן, און נאר די טיאטיא
טאמארא מיט דער טיאטיא מאשא זיינען נישטא, און די אלטע ניאניא
צלמט זיך, רופט יעזוסן צו הילף. און דער קליינער זיוזיא פאלט מיטן
שיינעם ווייסן פנים אין די קליינע ווייסע קישעלעך און וויינט און וויינט
און וויינט, ווי א פיריעריק פארשטענדיק געראטן קינד קאן וויינען...
    
 * * *
    
עס האט שוין באלד געשאריעט אף טאג, און אבראם מארקאוויטש
האט נאך אלץ נישט געקאנט בארויקן זיך, וויפל ראזע האט אים נישט
געמאטערט, געריבן די שלייפן, אויסגעגאסן אף אים דעם גאנצן א־דע־קאלאן. ער האט זיך גארנישט געוואלט גלייבן, אז ער איז פריי, און האט
אלע מינוט זיך געווענדעט צו זיין ווייב מיט דער זעלבער פראגע:
    
― ראזע! איך בין פריי?...
    
― דו ביסט פריי, אבראשא, ביסט געווען פריי און פריי וועסטו
מיר זיין תמיד, שטענדיק און אייביק!...
    
ווי א ציטעריק קינד, ווי א געפעסטעטער, א געבאלעוועטער בן־יחיד,
איז געווען בא איר אבראשא. אלץ האט ער בא איר אויסגעפירט. קיין
זאך איז פאר איר נישט געווען צו שווער, אבי אבראשא זאל זיין צופרידן. דאס בעסטע און דאס שענסטע און דאס ערשטע, וואס עס איז
געווען אין שטוב, איז אוועקגעגעבן געווארן אים, אלץ אים, און אבראם
מארקאוויטש האט דאס אנגענומען אלצדינג, ווי א מענטש, וואס ווייס,
אז אים קומט דאס. און טאמער איז אזוי גיך נישט געווען דאס, וואס
ער וויל, וואס אים איז געפעלן און וואס ער דארף, האט ער שטארק נישט
געוואלט ליידן, זיך געשמיצט און געווארפן און אויסגעלאזט דעם גאנצן
כעס ― צו וועמען? נו, געוויינלעך, צו ראזען. און ראזע האט דאס
אנגענומען פאר ליב, אים אפגעגעבן דעם גערעכט. טאמארא האט נישט
געקאנט צוזען זיינע גענג, און אלס ראזעס אן אייגענע, האט זי געפרוווט
א פאר מאל פארהאלטן אים, האט זיך ראזע איינגעשטעלט פאר איר
מאן און האט אים פארענטפערט, ווי דער בעסטער אדוואקאט... אין
דער קורצער צייט, וואס מאשא האט געגאסטירט בא טאמאראן, איז זי
איר געקומען צו הילף, און ביידע מיידלעך האבן זיך גענומען אף אבראם
מארקאוויטשן, אים א נאמען געגעבן „סאטראפ״, „דעספאט״ און נאך
אזעלכע נעמען, אים דערגאנגען די יארן, און דוקא מיט גוטע רייד, ביז
ער איז זיי געווארן א דם־שונא, ארומגעגאנגען אנגעבלאזן, ווי אן אינדיק,
און אויסגעלאזט זיין ביטער הארץ.― צו וועמען? נו, געוויינלעך, צו
ראזען! און ראזע האט אויך דאס אנגענומען פאר ליב, אויסגעוויינט
זיך שטילערהייט, אויסגעווישט די אויגן ― און שא, ווידער די זעלבע
שיינע, פרישע, בליענדיקע ראזע, ארומגערינגלט מיט איר כאליאסטרע
עגאיסטלעך, איינס גרעסער פון דאס אנדערע...
    
פונדעסטוועגן, און נאך דעם אלעמען, אז מע האט צוגענומען טא־מאראן מיט מאשאן, איז אפילו דער עגאיסט אבראם מארקאוויטש געווען
 געקרענקט מיט סכנת־נפשות. ער איז נאכדעם ארומגעגאנגען גאנצע טעג,
ווי א משוגענער, געפייערט (פאר ראזען) אף דער פאליציע, גערעדט (פאר
ראזען) אף דער רעגירונג כל הפסלנות שבעולם, געזאגט (ראזען): אט
לויפט ער צום פראקוראר, צום מיניסטער ― פאר וועמען האט ער מורא?
ער איז א ריינער מענטש, אין זיינע ביכער און אין זיינע כתבים איז
נישטא גארנישט.
    
― גארנישט, אבראשא, גארנישט! ― ענטפערט אים ראזע, און
אים שמעקט דאס נישט, פארכאפט ער זיך:
    
― וואס הייסט, גארנישט? עס איז פאראן בא מיר אין די לידער
גענוג מאטעריאל, נאר פארשטעלט. הא, ראזע?
    
― געוויס, פארשטעלט! ― גיט אים נאך ראזע, און עס בלייבט,
אז נישט שפעטער ווי מארגן לויפט אוועק אבראם מארקאוויטש עפעס
טאן פאר די געפאנגענע... און עס גייט אוועק דער מארגן, און נאך
איין מארגן, און נאך צוויי מארגנס, און אבראם מארקאוויטש קאכט זיך,
שפריצט מיט פייער!
    
וואס ער צערעדט! א גליק, וואס אחוץ ראזען הערט דאס קיין
בן־אדם נישט!... און טאמארא שאסטעפאל און מאשא באשעוויטש
דערווייל זיצן, און אבראם מארקאוויטש טוט גארנישט פון זייערטוועגן...
    
 קאפיטל י.
    
 דער זונטיק
    
נאך פון שבת באנאכט אן האבן אנגעהויבן אריינטרעטן מיליטער.
גאנצע עסקאדראנען האבן זיך פארשפרייט הינטער דער שטאט און מע
האט געווארט...
    
טויזנטער ארבעטער האבן זיך אנגעטאן יום־טובדיק, מיטגענומען
מיט זיך די ווייבער מיט די קינדער און באוואפנט זיך מיט הייליקע בילדער און איקאנעס... קאזאקן זיינען ארומגעפלויגן אף די פערד הין
און צוריק אף די הויפט־גאסן פון דער שטאט. אלע בריקן וואס איבער
דער „ניעווא״ זיינען געווען באדעקט מיט קאזאקן, אולאנער, דראגונער
און אנדערע מינים היל. אפילו די פעסטונג פון דער שטאט איז געווען
גרייט, ווי עס געהערט צו זיין.
    
פונקט ניין אזייגער אינדערפרי האט זיך אנגעהויבן צו ציען א
 
 