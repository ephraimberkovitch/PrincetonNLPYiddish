 איינער פון די סאמע פארשפרייטע און איינגעווארצלטע אנטיסעמיטישע פאראורטלען אין אייראפע איז דאס גלויבעניש, אז יידן באניצן דאס בלוט פון קריסטלעכע קינדער צו באקן מצות. די סאמע ערשטע פאלן פון אזא מין געפינט מען אין ענגלאנד אינעם צוועלפטן יארהונדערט, אבער צווישן געוויסע קריסטלעכע אדער עקסטרעם–נאציאנאליסטישע סביבות בלייבן די דאזיקע זאבאבאנעס קוראנט עד–היום. אפט מאל האבן די דאזיקע רכילות גורם געווען פאגראמען און גירושים פון יידן. היינט ווערן זיי פארשפרייט לרוב דורך דער אינטערנעץ. 
 דאס נייע בוך פון פראפעסאר מאגדא טעטער, „דער בלוט–ביבלול: אויף די שפורן פון אן אנטיסעמיטישן מיטאס‟ , אנאליזירט א היפשע צאל היסטארישע דאקומענטן פון קריסטלעכע און יידישע מקורים, וואס אנטפלעקן די יורידישע, סאציאלע און רעליגיעזע אספעקטן פון לעגאלע פראצעסן וואס מע האט געפירט וועגן בלוט–בילבול–ענינים אין פארשיידענע תקופות און לענדער, פון ענגלאנד אינעם צוועלפטן יארהונדערט ביזן משפט איבער מענדל בייליס אין קיעוו אין 1911 - 1913. 
 טעטער דערווייזט, אז יעדער קאנקרעטער פאל איז געווען א פועל–יוצא פון געוויסע ארטיקע אומשטאנדן, אבער גענומען אין איינעם געהערן זיי צו דער זעלביקער אנטיסעמיטישער טראדיציע. טעטערס פארשערישער ציל איז צו אנטבלויזן די יסודות פון דער דאזיקער טראדיציע אין דער קריסטלעכער געזעלשאפט. 
 איינער פון די סאמע וויכטיקע פאלן פון בלוט–בילבול פונעם היסטארישן שטאנדפונקט האט זיך געטראפן אין דער איטאליענישער שטאט טרענט. אין 1475 האט מען געפונען דעם גוף פון א קריסטלעכן יינגל אינעם וואסער–קאנאל אונטער א יידישן הויז אין דער צייט ארום פסח. נאך א דריי־יאריקער אויספארשונג מיט פייניקונגען האט דאס געריכט פארמשפט כמעט אלע מענער צום טויט און אלע פרויען און קינדער צום שמד בגוואלד. 
 דאס איז געווען דער סוף פון דער יידישער קהילה אין טרענט. אבער דאס היסטארישע חשיבות פונעם דאזיקן געשעעניש איז געווען א סך גרעסער איידער די טראגעדיע פון איין קהילה. ביז דעמאלט, דערקלערט טעטער, האבן די רוימישע פויפסטן כסדר מבטל געווען די באשולדיקונגען אין בלוט–בילבול, כאטש ווייט ניט אין אלע פאלן האט דאס געהאלפן. נאך דעם טרענטער פאל האבן זיך די פויפסטן מער ניט אריינגעמישט אין בלוט–בילבול–ענינים. 
 דער משפט אין טרענט האט איבערגעלאזט א צאל דאקומענטאלע שפורן. ער איז אריין אין קריסטלעכע קראניקעס און פאפולערע ביכער אויף פארשיידענע שפראכן, וואס האבן פארשפרייט דאס בלוט–בילבול–פאראורטל איבער דער גאנצער קאטוילישער וועלט. די שפיץ–תקופה פון די בלוט–בילבול–רדיפות אין דייטשלאנד, איטאליע און פראנקרייך איז געווען אינעם 16טן און 17טן יארהונדערט, אבער אין פוילן זיינען זיי פארשפרייט געווארן שפעטער. די יורידישע קולטור אין מערב–אייראפע איז געווען מער אנטוויקלט, און ווייט ניט אלע באשולדיקונגען האבן געפירט צו א שטראף. אין פוילן האבן יידן געליטן מער, ווייל די קאטוילישע קירך איז געווען שטארקער איידער די וועלטלעכע מאכט. 
 טעטער באמערקט, אז דער אפרוף פון יידן אויף בלוט–בילבולים איז געווען אנדערש ביי ספרדים ווי ביי אשכנזים. די ספרדים האבן געפירט פאלעמיק קעגן דעם תוך פון די באשולדיקונגען. זייערע ארגומענטן זיינען בטבע געווען יורידישע, און אינעם 18טן יארהונדערט האבן די פראצעסן געהאלפן פארטיידיקן יידן אין געריכטן. 
 אין דער אשכנזישער קולטור האט מען אויסגעטייטשט דעם בלוט–בילבול ווי א גזירה, וואס האט געטריבן יידן צום טויט אויף קידוש–השם. וועגן דעם האט מען געשאפן לידער, וואס מאקס וויינרייך האט געהאלטן פאר וויכטיקע היסטארישע מקורים. די רדיפות אויפן סמך פון בלוט–בילבולים האבן זיך געענדיקט אין פוילן מיטן צעפאל פון דער פוילישער מלוכה ביים סוף פונעם 18טן יארהונדערט. אין דער רוסישער אימפעריע האבן זיי באקומען אן אנדער פארמאט, אבער די היסטארישע מקורים און פרעצעדענטן פון אמאליקע צייטן האבן דא ווייטער געשפילט א וויכטיקע ראלע סיי אויפן צד פון דער באשולדיקונג און סיי אויפן צד פון דער פארטיידיקונג. 
 דער בייליס–משפט איז געווען דער לעצטער געריכט–פראצעס, ווו די מלוכה האט באשולדיקט א ייד אין הרגענען א קריסטלעך קינד מיט „ריטואלע צוועקן‟. דאס געריכט האט באפרייט בייליסן, אבער ניט אפגעלייקנט דעם סאמע עצם פונעם בלוט–בילבול. דאס גלויבעניש, וואס יידן נוצן קריסטלעך בלוט אויף צום באקן מצות איז נאך אלץ ניט פארשווונדן געווארן. פראפעסאר טעטער שרייבט, אז די קאטוילישע קירך האט אפיציעל מבטל געווען די קולטן פון די „הייליקע‟ קינדער, וואס זיינען כלומרשט אומגעקומען ווי קרבנות פון יידן, כאטש אייניקע פרומע קריסטן זיינען ניט מסכים מיט דעם באשלוס. 
 טעטער גייט ניט אריין אין דער געשיכטע פון בלוט–בילבולעם ביי די פראוואסלאוונע קריסטן. דער קולט פון איינעם א קרבן פון יידן בליט עד–היום אין מזרח–פוילן און ווייסרוסלאנד. דער „הייליקער‟ גאוורייל פון ביאליסטאק איז כלומרשט דערמארדעט געווארן דורך א יידישן ארענדאר אין 1690 כדי צו נוצן זיין בלוט פאר מצות. די היסטאריקער געפינען ניט קיין דאקומענטאלע באווייזן, אזא אזא זאך איז טאקע געשען. אבער פראוואסלאוונע קריסטן אין דער געגנט ארום ביאליסטאק גלויבן, אז גאווריילס געביין קען שאפן נסים און האט באשיצט זייער געגנט קעגן כלערליי אומגליקן. אין 1992 האט מען מיט א גרויסן כבוד אריבערגעבראכט זיין געביין פון גראדנע אינעם קאטעדראל־קלויסטער אין ביאליסטאק, ווו מען האלט אים פאר א חשובן הייליקן. מען גלויבט, אז ער קען אויסהיילן מענטשן פון כלערליי קראנקייטן און העלפן קינדער קריגן גוטע צייכנס אויף עקזאמענס. 
 דער פעטערסבורגער געלערנטער אלכסנדר לוואוו האט מיט צען יאר צוריק דורכגעפירט אן אנטראפאלאגישע פארשונג ביי דער אוקראינער באפעלקערונג. ווייזט אויס, אז א היפשע צאל פראסטע מענטשן גלויבן טאקע, אז מצות דארפן האבן א טראפן בלוט. דאס איז מסתמא ניט קיין חידוש, אבער וואס איז טאקע יא מערקווירדיק, אז מען האלט עס פאר א „נארמאלע‟ זאך: „יעדעס פאלק האט זיינע אייגענע זאבאבאנעס‟. איין פרוי האט דערקלערט, אז היינטיקע צייטן נייטיקן זיך יידן חלילה אין קריסטלעכע קינדער פאר קריגן דאס בלוט. זי האלט, אז יידישע דאקטוירים קענען צושטעלן בלוט, וואס מען נעמט פאר בלוטפראבעס. לוואוו מיינט, אז די פראבלעם איז ניט אינעם גלויבעניש גופא נאר אין די ארומיקע אומשטאנדן. ווען די באציונגען צווישן יידן און זייערע שכנים זיינען רויק, בלייבט דער בלוט–בילבול אזוי ווי שלאפנדיק. אבער ווען די באציונגען ווערן געשפאנט, קען די דאזיקע אלטע חיה ווידער אויפשטיין. 
