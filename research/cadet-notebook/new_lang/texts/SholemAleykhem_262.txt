 
 קליינע מענטשעלעך מיט קליינע השגות: דרייפוס איז כתרילעווקע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
איך ווייס נישט, אויב די מעשה פון דרייפוסן האט נאך ערגעץ אנגעמאכט אזא רעש, ווי אין כתרילעווקע.
    
אין פאריז, זאגט מען, האט דאס אויך געקאכט, ווי אין א קעסל.
גאזעטן האבן געשריבן, גענעראלן האבן זיך געשאסן, און ווייסע־חברה־ניקעס זיינען ארומגעלאפן איבער די גאסן, ווי משוגעים, געווארפן היטלען
און געארבעט מעשים. דער האט געשריגן: „וויוו דרייפוס!״ און דער
האט געשריגן: „וויוו עסטערהאזי!״ און יידן האט מען דערווייל געשמירט, געמאכט מיט דער בלאטע, ווי געוויינטלעך... נאר אזויפיל
עגמת־נפש מיט אזויפיל יסורים און בזיונות, ווי כתרילעווקע האט דערפון
געהאט ― דאס וועט פאריז נישט האבן ביז משיח וועט קומען.
    
פון וואנען איז מען אין כתרילעווקע געוואר געווארן פון דרייפוסן
― דאס זאלט איר נישט פרעגן. ווארעם למאי ווייס מען דארטן פון
דער מלחמה, וואס די ענגלענדער האבן געפירט מיט די בויערן? פון
וואנען ווייסן זיי וואס אין קיטיי טוט זיך? וואס פאר א מחותן איז
כתרילעווקע מיט קיטיי? די גרויסע מסחרים, וואס זיי פירן מיט דער
וועלט? טיי באקומען זיי פון וויסאצקין פון מאסקווע, און דאס געלע
זומערשטאף, וואס מען רופט דאס „טשע־שון טשא״, טראגט מען נישט
אין כתרילעווקע. דאס איז נישט פאר זייער בייטל. דאנקען גאט, אז מען
קאן טראגן זומער א נאקידקע כאטש פון פארוסינע: אנישט, האט מען
א ברירה גיין גאר אזוי, דאס הייסט, מחילה, אין תחתונים און פון אויבן
א ציצענעם ארבע־כנפות, און מע שוויצט פונדעסטוועגן גאנץ געשמאק,
אבי ס׳איז נאך א הייסער זומער.
    
בלייבט דאך אלץ די אייגענע קשיא: פון וואנען האט פארט כתרילעווקע אנגעשמעקט די מעשה פון דרייפוסן?
    
פון זיידלען.
    
זיידל רב שעיהס איז דער איינציקער אין שטאט, וואס שרייבט־אויס
דעם „צפירה״, און אלע נייסן, וואס טוען זיך אפ אף דער וועלט, ווערט
מען געוואר פון אים, דאס הייסט, נישט פון אים, נאר דורך אים. ער
לייענט זיי, און זיי פארטייטשן; ער דערציילט, און זיי לערנען דעם
פשט; ער זאגט וואס סע שטייט, און זיי דרינגען אפט פארקערט,
ווארעם ז יי פ א ר ש ט יי ע ן  ב ע ס ע ר.
    
 *
    
ויהי היום איז געקומען זיידל רב שעיהס אין בית־המדרש אריין און
דערציילט א מעשה, אז אין פאריז האט מען געמשפט א יידישן קאפיטאן,
איינעם א דרייפוס דערפאר, וואס ער האט ארויסגעגעבן נייטיקע פאפירן
פון דער מלוכה. איז דאס אין איין אויער אריין, פונעם אנדערן ארויס.
איינער האט זיך א זאג געטאן פארבייגייענדיק:
    
― וואס טוט נישט א ייד צוליב פרנסה?
    
דער אנדערער האט געהאט א נקמה:
    
― א מצווה! לאז א יידעלע נישט קריכן אויבנאן און זיך נישט
מישן צווישן קיסרים!
    
שפעטער, אז זיידל איז געקומען און האט דערציילט א נייע מעשה,
אז די גאנצע געשיכטע איז גאר געווען א בלבול, אז דער יידישער קאפיטאן, דער דרייפוס, וואס מע האט אים פארשיקט, איז גאט די נשמה
שולדיק, ס׳איז גאר א גאנצע אינטריגע פון עטלעכע גענעראלן, וואס
האבן זיך עפעס צעאמפערט ― דעמאלט האט זיך שוין דאס שטעטל
אביסל פאראינטערעסירט, און דרייפוס איז געווארן א כתרילעווקער. ווו
צוויי איז ער געווען א דריטער.
    
― געהערט?
    
― געהערט.
    
― פארשיקט אף אייביק.
    
― „וועטשני פאסעלעניע״.
    
― אומזיסט־אומנישט!
    
― א בלבול!
    
נאך שפעטער, אז זיידל איז געקומען און האט דערציילט, אז ס׳איז
גאר א סברה, אז דער מישפט זאל נאך א מאל געמישפעט ווערן, אז עס
האבן זיך געפונען גוטע מענטשן אזעלכע, וואס נעמען זיך אונטער
באווייזן דער וועלט, אז ס׳איז גאר געווען א טעות די גאנצע מעשה, ―
האט כתרילעווקע אנגעהויבן זיך וויגן גאר אף אן אנדער אופן. ערשטנס,
איז דאך דרייפוס „אונדזערער״; און, צווייטנס, ווי קומט דאס, אז דארטן
אין פאריז זאל פארקומען אזא פאסקודנע מעשה? פע, עפעס זייער
נישט שיין פאר די „פראנצעהויזענדיקע״!... עס איז אוועקגעגאנגען
א שפארעניש און א וועטעניש: דער האט געזאגט, אז דער מישפט וועט
נאך א מאל געמישפט ווערן, און דער האט געדרונגען, אז ניין: אין אחר
מעשה בית־דין כלום ― אפגעמישפט, איז פארפאלן...
    
וואס ווייטער־ווייטער האט מען אויפגעהערט צו ווארטן ביז זיידל
וועט זיך אמאל אויסקראצן צו קומען אין בית־מדרש אריין דערציילן
נייס פונעם קאפיטאן דרייפוס; מע האט אנגעהויבן גיין צו אים אהיים.
מע האט נישט געהאט מער קיין געדולד גיין צו אים אהיים, און מע האט
אנגעהויבן גיין מיט אים גלייך אף דער פאסט אפנעמען דאס בלאט, און
דארטן טאקע דאס איבערלייענען, און דארטן טאקע איבערקייען נאך א
מאל און נאך א מאל, שרייען, פילדערן, שפארן זיך און ריידן אלע אינאיינעם, ווי געוויינטלעך. נישט איין מאל האט זיי דער אדון דער פאסטמייסטער געגעבן אנצוהערעניש, זייער איידל אפילו, אז א פאסט איז
נישט קיין שול, להבדיל:
    
― טוט נע זשידיווסקא שקאלא, זשידי פארכאטיע, טוט נע קאהאל
שאכערמאכעריי!...
    
זיי האבן אים אבער געהערט, ווי המן דעם גראגער; ער האט זיי
געזידלט, און זיי האבן געלייענט דעם „צפירה״ און גערעדט פון דרייפוסן.
    
און נישט נאר פון דרייפוסן אליין האט מען גערעדט אין כתרילעווקע. עס איז צוגעקומען אלע מאל א פרישער פארשוין: פריער „עס־טערהאזי״, נאכדעם „פיקערט״, נאכדעם גענעראל „מערסי״, „פעלי״,
„גאנזי״, און דערביי איז געזאגט געווארן א המצאה, אז בא די „פראנצעהויזענדיקע״, וויבאלד א נאמען פון א גענעראל, אזוי מוז זיך אויסלאזן
מיט א „י״. האט איינער געפרעגט א ווידעראנאנד:
    
― נו, און מיט בודעפערן וואס וועסטו טאן?
    
― הערסטו? האט ער טאקע געהאט א מפלה.
    
― כן יאבדו!
    
צוויי פארשוינען זיינען געווען אין כתרילעווקע, וואס די גאנצע
שטאט האט זיי ליב געקריגן, אויסגעגאנגען נאך זייערע טריט. דאס
זיינען געווען „עמיל זאל״ און „לאמבארי״. פאר „עמיל זאלן״ וואלט זיך
יעדער איינער מפקיר געווען. א ווערטעלע אויסצוריידן ― „עמיל זאל״!
אז עמיל זאל וואלט קומען, למשל, קיין כתרילעווקע, וואלט די גאנצע
שטאט אים ארויסגעקומען אקעגן מיט א ברוך־הבא, אף די הענט וואלט
מען אים געטראגן.
    
― וואס זאגט איר אף זיינע בריוולעך?
    
― פערל! דימענטן! בריליאנטן!
    
אויך פון „לאמבארין״ האט מען געהאלטן אן עולם ומלואו. דער
עולם האט געקוועלט, נתפעל געווארן און געלעקט די פינגער פון זיינע
דרשות. כאטש הארכן האט אים אין כתרילעווקע קיינער נישט געהארכט,
נאר מע האט פארשטאנען מיטן שכל, א ז ע ר ב א ד א ר ף ק א־נ ע ן  ר יי ד ן.
    
איך ווייס נישט, אויב דרייפוסעס משפחה אין פאריז האבן אזוי
ארויסגעקוקט אף דרייפוסן, ער זאל קומען פונעם שיינעם אינדזל, ווי עס
האבן ארויסגעקוקט דערויף די כתרילעווקער יידן. מע קאן זאגן, אז זיי
זיינען געפארן גלייך מיט דרייפוסן אזש פון דארטן אפן ים, ממש געפילט,
ווי זיי שווימען: אט־אט הייבט זיך אויף א שטורעמווינט און צעשמייסט
דעם ים אף אלע זייטן, די כוואליעס פליעסקען און ווארפן די שיף ווי
א שפענדל, ארויף און אראפ, ארויף און אראפ.
    
― רבונו של עולם! ― האבן זיי מתפלל געווען בא זיך אין הארצן.
― זאלסט אים כאטש ברענגען בשלום אהין, ווו דער מישפט באדארף
זיין! זאלסט כאטש עפענען די אויגן פון די ריכטער און קלאר מאכן
זייערע מוחות זיי זאלן געפינען דעם שולדיקן, און די גאנצע וועלט זאל
ארויסזען  א ו נ ד ז ע ר  גערעכטיקייט, אמן סלה!...
    
דעם טאג, וואס ס׳איז אנגעקומען די גוטע בשורה, אז דרייפוס איז
שוין דא, איז אין כתרילעווקע געווען א יום־טוב. זיי זאלן זיך נישט
שעמען, וואלטן זיי פארשלאסן די קלייטן.
    
― געהערט?
    
― א דאנק השם יתברך!
    
― כ׳וואלט א בעלן געווען זען ווי אזוי איז געווען דאס ערשטע
באגעגעניש מיטן ווייב?
    
― און איך וואלט א בעלן געווען אנקוקן בשעת מעשה די קינדערלעך, אז מע האט זיי געזאגט: דער טאטע איז געקומען.
    
ווייבער, וואס זיינען בעת מעשה געזעסן, האבן באהאלטן די פנימער
אין די פארטעכער, כלומרשט געשנייצט די נעזער, מע זאל נישט זען,
אז זיי וויינען. ווי כתרילעווקע איז אן ארעם שטעטל, וואלט יעדער
אפגעריסן דאס לעצטע פונעם לעצטן און וואלט זיך דורכגעפארן אהין,
א קוק טאן כאטש פונדערווייטן.
    
אז דער מישפט האט זיך אנגעהויבן, איז געווארן א קאכעניש, גאט
זאל שומר ומציל זיין. נישט נאר דאס בלאט ― זיידלען האט מען צעריסן
אף שטיקלעך. מע האט זיך געווארגן מיטן עסן, מען איז נישט געשלאפן
קיין נעכט, מע וואלט שוין גערן דערלעבן מארגן, מארגן ― איבערמארגן,
און אזוי אלע טאג.
    
מיט א מאל איז געווארן א מהומה אין שטאט, א טומל, א געשריי,
א געפילדער, ― חושך! חושך! דאס איז געווען דעמאלט, ווען מע
האט געשאסן אף אדוואקאט לאמבארי. די כתרילעווקער האבן איינגעלייגט
די וועלט.
    
― פאר וואס? פאר ווען? אזא רציחה! אומזיסט־אומנישט!
ערגער ווי אין סדום!
    
דער דאזיקער שאס האט זיי דעם קאפ אראפגענומען. די דאזיקע
קויל האט זיי געטראפן גלייך אין הארצן אריין. גלייך ווי ער האט
געשאסן אף כתרילעווקע.
    
― רבונו של עולם! ― האבן זיי מתפלל געווען בא זיך אין
הארצן. ― באווייז דיינע ווונדער, דו קאנסט דאך, אז דו ווילסט, טו
א נס, לאמבארי זאל כאטש בלייבן לעבן.
    
און גאט ברוך־הוא האט א נס געטאן, ער איז געבליבן לעבן.
    
 *
    
אז ס׳איז געקומען צום לעצטן טאג פונעם מישפט, האט דאס מיט
די כתרילעווקער געווארן ווי א קדחת. זיי וואלטן א בעלן געווען אנטשלאפן
ווערן אף א גאנץ מעת־לעת און אויפכאפן זיך דעמאלט, ווען דרייפוס
וועט, אם ירצה השם, שוין זיין פריי. נאר, ווי אף צו־להכעיס, האט זיך
בא קיינעם דאס אויג נישט געקאנט צומאכן. מע האט זיך יענע נאכט
געקאטשעט פון איין זייט אף דער אנדערער, מלחמה געהאלטן מיט די
וואנצן און ארויסגעקוקט, עס זאל שוין ווערן טאג.
    
אז ס׳איז געווארן טאג, איז מען אוועק אף דער פאסט. די פאסט
איז געווען פארשלאסן און דער טויער אויך. ביסלעכווייז האט זיך דער
עולם אנגעהויבן צונויפקלייבן ארום דער פאסט, און ס׳איז געווארן
פארפלייצט די גאס. יידן זיינען ארומגעגאנגען הין און צוריק, געגענעצט,
געצויגן זיך, געדרייט די פאה און געזונגען שטילערהייט פון הלל.
    
אז יארעמע דער סטאראזש האט געעפנט דעם טויער, האבן יידן
א לאז געטאן זיך אלע מיט א מאל. איז יארעמע געווארן אנגעצונדן,
באוויזן, אז דא איז ע ר בעל־הבית, און האט זיך צעלאזט אף זיי
און, מחילה, זיי ארויסגעטריבן מיט בזיונות פון דער פאסט אין דרויסן
ארויס, און דארטן האבן זיי געווארט אף זיידלען אזוי לאנג, ביז זיי
האבן זיך פארט דערווארט. און אז זיידל האט אנגענומען דאס בלאט
און האט זיי איבערגעלייענט דעם שיינעם פסק פון דרייפוסן, איז געווארן
א געשריי, א ליארעם ― הימל עפן זיך! דער געשריי איז געווען נישט
אף די ריכטער, וואס האבן שלעכט געפסקעט, נישט אף די גענעראלן,
וואס האבן געשווארן פאלש, נישט אף די „פראנצעהויזענדיקע״, וואס
האבן זיך אזוי נישט שיין אויסגעפיינט, ― ניין! דער געשריי איז געווען
אף זיידלען.
    
― סע קאן נישט זיין! ― האט כתרילעווקע געשריגן אין איין קול.
― סע קאן נישט זיין אין דער וועלט אזא מישפט! הימל און ערד האבן
געשווארן, אז דער אמת מוז ארויף, ווי בוימל אפן וואסער. וואס וועסטו
אונדז דערציילן מעשיות?
    
― בהמות! ― שרייט נעבעך זיידל מיט אלע כוחות און שטופט
זיי דאס בלאט גלייך אין פנים אריין. ― נאט זעט וואס סע שטייט אין
בלאט!
    
― בלאט־שמאט! ― שרייט כתרילעווקע. ― און אז דו וועסט
זיך שטעלן אט דא מיט איין פוס אפן הימל און מיט דער אנדערער אף
דער ערד ― וועלן מיר דיר גלייבן? ס׳איז א זאך, וואס עס קאן נישט
זיין! עס קאן נישט זיין! עס קאן נישט זיין! עס קאן נישט זיין!
    
א סימן ― ווער איז געווען גערעכט?...
  
געשריבן אין יאר 1902.
    
 קיין עין־הרע ניט
    
 (מאנאלאג)
    
― ווי איר זעט מיך אטא ― מאכט צו אונדז א כתרילעווקער בעל־עגלה, וואס האט זיך אויסגעדרייט צו אונדז אין דער בויד אריין, און
די פערדלעך מיטן וואגן האט ער געלאזט אף גאטס באראט ― ווי איר
זעט מיך אטא, בין איך מיר א ייד מיט קיין עין־הרע צוויי פערדלעך
אייגענע; יענער, דער בולאנער, איז בא מיר שוין קיין עין־הרע דאס
אכטע יאר, ווי איר קוקט אים אן, א שווערפיסיקער, נישט אזא לויפער,
נאר א „נעמער״ קיין עין־הרע א גוטער, און דער קאשטאנעוואטער איז
אויך קיין עין־הרע א יאדעריק פערדל. מיט אזעלכע צוויי פערדלעך, אז
גאט שיקט צו גוטע פארשוידנדלעך, און א סך, קאן מען האבן פרנסה
קיין עין־הרע מיטן פולן מויל. און פרנסה ― דאס מוז מען, ווארעם אין
דער היים איז פאראן א ווייב מיט קיין עין־הרע זעקס פיקערס; זי קינדלט
קיין עין־הרע אלע יאר, אסתר הייסט זי, און דערפאר האט זי טאקע א
פנים פון א רוח. געווען אזא שיינע קיין עין־הרע, אזא־נ־איידעלע, א
צורה־מלוכה, בשעת איך האב חתונה געהאט פאר איר; כ׳בין נאך
דעמאלט געווען א שמייסער בא יענעם, א בחור קיין עין־הרע אן אייזן.
וואס מיר ווינטער? ווער מיר זומער? וואס מיר שניי? ווער מיר
בלאטע? איבערגעקערט זיך דער וואגן? אליין גענומען אף די פלייצעס
און אליין קיין עין־הרע אויפגעהויבן אים פון דער בלאטע, אפילו זיך נישט
פארקרימט. אט אזא מין פארשוין בין איך געווען. און זי, אסתר הייסט
דאס, איז געווען א יתומה, און דווקא א בעל־הבתיש קינד, א מלמדס
א טאכטער, נאר מחמת זי איז געווען נישט איינע, קיין עין־הרע אכט
שטיק זיינען זיי געווען, און די מוטער איז אן ארעמע אלמנה, האט זי
 
 