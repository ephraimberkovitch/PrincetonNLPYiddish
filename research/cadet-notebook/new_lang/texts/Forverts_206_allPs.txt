 נישט לאנג צוריק איז לעבן ירושלים אויסגעבראכן א גרויסע וואלד־שריפה; מער ווי 10,000 תושבים פון די ארומיקע שטעטלעך און דערפער האבן געמוזט אנטלויפן פון זייערע היימען. 
 אחוץ דער עקאלאגישער ווערט, האבן וועלדער א גרויסן סימבאלישן באדייט. יעדעס יאר באטראכטן מיינע פאסט־סאוועטישע ישראלדיקע פריינד אזעלכע טרויעריקע אינצידענטן ווי א פערזענלעכן פארלוסט פון נאסטאלגישע ערטער, וואס האט דערמאנט אין דער ווילדער נאטור פון די מקומות, ווו זיי זענען אויפגעוואקסן. 
 די צוויי ווערטער „וואלד‟ און „ווילד‟ זענען עטימאלאגיש פארבונדן איינס מיטן צווייטן און קלינגען פאנעטיש ענלעך. די דאזיקע פאנעטישע ענלעכקייט האט, אוודאי, צוגעצויגן דעם אויפמערק פון יידישע פאעטן. שרייבט איציק מאנגער: 
 אדם איז אוועק פארטאג 
 אין ווילדן וואלד אליין. 
 אדם זאגט: דער וואלד איז ווילד 
 און יעדער „ווילד‟ איז שיין. 
 אזא אימאזש איז א „וויזיט־קארטל‟ פון דווקא אן אשכנזישן, מיזרח־אייראפעישן דיכטער. א ספרדישער פאעט וואלט גיכער געשילדערט דעם גן־עדן ווי אן אאזיס אינמיטן א מידבר. לכבוד מענדעלע מוכר־ספרים האט שאול טשערניכאווסקי אנגעשריבן אויף העברעיש דאס ליד „קסמי יער‟ („וואלד־ווונדער״). שוין אפגערעדט פונעם אשכנזישן אקצענט, אן וועלכן דער מעטער פון זיין ווערק וואלט זיך צעפאלן, ווערט פונעם תוכן קלאר, אז דער מחבר איז געווען א ייד פון מיזרח־אייראפע. 
 נאך א ביישפיל פון יוסף ראלניק: 
 צו די ווילדע אין די וועלדער, 
 אין די אומבאשרענקטע סטעפעס, 
 וואלט איך וועלן בעסער לויפן, 
 איידער צווישן אייך דא זיצן. 
 דאס וואלדישע ווילדעניש איז פאר ראלניקן דווקא היימיש! 
 דעם פארגאנגענעם ווינטער, ווען איך האב, בשותפות מיט דער מאסקווער יידישיסטקע לובאוו לאווראווא, געפירט ווידעא־לעקציעס פארן לייענען יידישע כתב־ידן, האבן מיר געלייענט די פריוואטע קארעספאנדענץ פון איציק פעפער און אהרן קושניראוו. ביידע פאעטן האבן כסדר געשריבן וועגן וועלדער. בעת אונדזערע לימודים האב איך פארגעלייענט זייער דיכטונג אויף דער דאזיקער טעמע. אט אזוי באשרייבט קישניראוו די געגנט ארום ביראבידזשאן: 
 ווי די טייכן דארטן שוימען, 
 ווי די וועלדער וואקסן ווילד, 
 ווי דארט זיינען קלאר די רוימען, 
 ווי די ווייטן זיינען מילד. 
 אינעם היינטיקן ירושלים האבן וועלדער א באזונדערע ווערט ביי די בראצלעווער חסידים; רבי נחמן האט מיעץ געווען זיך מתבודד צו זיין אין אזעלכע ווילדע פלעצער און אויסצוגיסן דארט דאס הארץ פארן רבונו־של־עולם. דאס איז נישט קיין מאדנע אויסנעמלעך פירעכץ, נאר א רעשטל פון א ברייטער מיזרח־אייראפעישער טראדיציע. 
 אן אנדער באקאנטער ניגון שטאמט פון רבי יצחק־אייזיק קאלעווער: „וואלד, וואלד, ווי גרויס ביסטו! רויז, רויז, ווי ווייט ביסטו!״ כדי צו אנטדעקן די באהאלטענע רויז, די הייליקע שכינה, מוז מען קודם דורכמאכן דעם וועג אינעם געדיכטן וואלד. 
 וועלדער ווערן אסאציירט סיי מיט דער פינטצערניש פון גלות, סיי מיט פארבארגענע אוצרות און דעם געהיימען לעבנס־שטייגער פון גרויסע צדיקים. דאכט זיך, אליהו־הנביא ווערט נאר אין דער אשכנזישער קבלה אנגערופן דער „שר־היער‟ – דער האר פונעם וואלד. דער גרויסער מקובל רבי יעקב־קאפל ליפשיץ פארגלייכט אין זיין ספר „שערי גן העדן‟ אי דעם גאנצן עולם־הזה, אי דעם גן־עדן מיט א וואלד. אליהו העלפט די פארבלאנדזשעטע נשמות ארויסצוקריכן פון דער געדיכטער פינטצערניש אינעם יענוועלטישן אייביקן וואלד. 
 ס׳איז וויכטיק צו באמערקן, אז ווייט נישט אלעמאל ווערן וועלדער אסאציירט אין אונדזער קולטור מיט געמיט און רו. פונקט פארקערט, דער יידישער פאלקלאר איז פול מיט מעשיות וועגן כלערליי סכנות, וואס לויערן אינעם טיפן וואלד – פון בערן און וועלף ביז גזלנים און פארשיידענע מינים סיטרא־אחרא. 
 מע דערציילט, אז אמאל האט רבי אלימלך ליזשענסקער זיך פארבלאנדזשעט אין א וואלד און געטראפן א הילצערן הויז. דורכן פענצטער האט ער דארטן דערזען א שיין מיידל, וואס האט אים פארבעטן צו זיך אין שטוב, פארגעלייגט מיט איר צו זינדיקן און זיך גלייך אויסגעטאן. רבי אלימלך האט איינגעהאלטן זיין יצר־הרע און דאס הויז איז תיכף נעלם געווארן; די בעל־הביתטע איז, א פנים, געווען לילית אליין. 
 אין אנדערע מעשיות פיגורירן וואלקעלאקעס (ווערוועלף), פארפיר־ליכטלעך, וואס ציען מענטשן אוועק פונעם שטעגעלע אין בלאטעס אריין, שרעטעלעך און סתם שדים. פון דעסט וועגן, כאטש די שטעטלדיקע וועלף און פיפערנאטערס זענען א מסוכנע חבריא, זענען זיי דאך אונדזערע אייגענע ניט־גוטע. 
 בעת אין ישראל האבן לעצטנס אויסגעבראכן שרעקלעכע וואלד־שריפות האבן מיר אנטדעקט אינעם ארכיוו פונעם מאסקווער יידישן מוזיי אן אין גאנצן נייעם פאעט, אברהם מירליס. זיין ליד „די, וואס גייען אוועק‟ האט ער געווידמעט, ווי עס זעט אויס, רוסישע יידן, וואס זענען אין די 1990ער אוועקגעפארן פון רוסלאנד קיין מדינת־ישראל. דער דיכטער באקלאגט זיך, אז אינעם נייעם לאנד וועלן זיי מער נישט זען זייער היימלאנד, „וואס אייביק גרינט‟. אין אן אנדער ליד פארגלייכט מירליס אן אלטן מאן צו א טויטן בוים, וואס שטייט „אמאל נאך לאנג אין וואלד‟. דאך, זעען מיר, אז אין ארץ־ישראל זענען יא פאראן ערטער, „וואס אייביק גרינען‟ – כל־זמן זיי ווערן אפגעהיט ווי געהעריק, נישט אויסגעדארט און נישט, חלילה, פארברענט. 
