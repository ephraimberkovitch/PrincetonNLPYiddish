
 

 צו דעם 77טן יארצייט פונעם גרויסן גאון און מקובל רבי לוי־יצחק שניאורסאן ע״ה (נפטר געווארן כ׳ מנחם אָבֿ ה׳תש״ד — דעם 9טן אויגוסט 1944 אין פארשיקונג אין קאזאכסטאן) פובליקירן מיר א פראגמענט פונעם בוך זכרונות פון דער רביצן חנה. 
&nbsp;
 איך האב היינט 1) איבערגעלייענט אין בלאט, אז מע האט דעם שרייבער פרץ מארקיש פארשיקט ערגעץ אין רוסלאנד און מע ווייסט ניט וווּהין. האט דאס מיר דערמאנט אויך פון מיין מאנס ז״ל לעבן. 
 אין 7391 איז ביי אונדז אין שטאט נפטר געווארן דער פאטער 2) פון דעם שרייבער. דער אלטער איז געווען א בן־תורה, און איז געווען אן אריינגייער צו אונדז אין שטוב. פאר זיין טויט האט ער אנגעזאגט, אז מיט זיין קבורה זאל מען טאן אלץ ווי דער רב שניאורסאן וועט הייסן. 
 בעת מע האט מודיע געווען דעם זון, ד\. ה. אט דעם שרייבער פרץ מארקיש פון דעם, איז ער געקומען מיט זיין שוועסטער, וועלכע איז געווען א סעקרעטארן. ער האט שוין דעמאלט געהאט אן ״ארדען לענינא״, צו אים אין שטוב האט מען שוין ניט אריינגעלאזט אן א דערלויבעניש. אין יענער צייט איז ער געווען איינער פון די גרויסע מענטשן אין סאוועטן־פארבאנד. 
 אזוי ווי דער פאטער איז געווען א רעליגיעזער, האט ער זיך אין קיין זאך נישט געמישט, און האט נישט געוואלט מע זאל וויסן, אז ער איז דא אין שטאט. נאר זיין שוועסטער די סעקרעטארן, וואס איז אויך געווען א פארטיינא, איז געקומען צו אונדז מיט דער שוועסטער, ביי וועמען דער נפטר האט געוווינט, און זיי האבן איבערגעגעבן פון דעם נאמען פון דעם שרייבער, אז פערזענלעך קען ער זיך מיט דעם רב ניט זען, נאר דער רב זאל וויסן, אז ניט קוקנדיק אויף זיינע ״אידייעס״, מיט דעם ארט, וואס ער פארנעמט, שאצט ער זייער הויך און באציט זיך מיט דעם גרעסטן ייראת־הכבֿוד צו שניאורסאן אלס מענטש. 
 פון זיך פערזענלעך, און נאך די בריוו, וואס דער פאטער האט אים אפט געשריבן, האט ער אויף אים געמאכט א רושם. 
 וואס איז שייך צום פאטער, האט ער איבערגעגעבן אלץ מיט דער סעקרעטארן, נאר ער בעט, אז מע זאל וואס ווייניקער רעדן וועגן דעם. 
 אחוץ וואס די קבורה מיט דעם ארט, מיט נאך אזעלכע זאכן, זיינען דורכגעפירט געווארן אויף דעם שענסטן אופן אין יענער צייט, אין אלע פרטים – האט מען ביי זיי גענומען גרויסע סכומים אויף מוסדות־התורה – לערנען מיט קינדער און נאך אזעלכע זאכן – וואס מע האט געטאן מיט מסירת־נפש באהאלטענערהייט. 
 די אייגענע נאכט איז דער שרייבער מיט דער סעקרעטארן אוועקגעפארן, און קיינער אין שטאט האט פון דעם ניט געוווסט. 


 
 1) בעת כתיבת הרשימה, בשנת תש״ט. 
 2) ר׳ דוד מארקיש 