 כ׳וועל אייך אויסזאגן א סוד: יארן לאנג האב איך נישט געהאט קיין שום אינטערעס זיך צו לערנען יידיש. 
 פאר דער פאנדעמיע איז יידיש ביי מיר געווען א שפראך וואס בלויז טאטע־מאמע און באבע־זיידע האבן גערעדט, און פאר זיי — מיינע עלטער־באבע־זיידע. מיינע עלטערן זענען ישראלים, אזוי אז העברעיש איז מיר געווען היימישער. כ׳האב געוווסט גענוג יידישע ווערטער צו קענען פארשטיין וואס מע רעדט אבער פליסיק בין איך זיכער נישט געווען. ס׳איז געווען א שפראך בלויז פאר דער שטוב. קיינער פון מיינע מיט־תלמידים ביי דער „קאלומביע מיטלשול‟ אינעם אפער וועסט סייד פון מאנהעטן האבן א מאל געהערט א יידיש ווארט, אחוץ אפשר „שוויץ‟ און „שלעפ‟. 
 צוליב מיינע הויכע צייכנס האב איך געקענט אויף איין סעמעסטער נעמען א קורס אין קאלומביע־אוניווערסיטעט, ווי א טייל פון א בשותפותדיקער פראגראם צווישן מיין שול און דעם קאלעדזש. זעענדיק די באשרייבונגען פון די קורסן וואס מע גיט אינעם הארבסט־זמן, האט נישט קיין איינער פון זיי מיר אויסגעזען כדאי. פלוצלינג האב איך אבער דערזען דאס ווארט „יידיש‟, האט עס אין מיר עפעס אנגעצונדן און איך האב זיך פארשריבן. 
 ווען כ׳האב דערציילט טאטע־מאמע אז איך גיי זיך לערנען יידיש האבן זיי זיך צעלאכט. די מאמע האט געזאגט אז יידיש איז בכלל נישט ניצלעך. „נעם שוין א קורס אין קאמפיוטער־וויסנשאפט,‟ האט זי געעצהט. „פון דער יידיש־בראנזשע וועסטו קיין מאל נישט רייך ווערן.‟ 
 מיין שכנה, א לעבן געבליבענע פון חורבן, האט מיך אויך געפרוווט אפמוטיקן. „יידיש? ס׳איז ארויסגעווארפן די צייט! לערן זיך שוין מאנדארין — מיט דעם וועסטו קענען צקוקומען צו א סך שטעלעס.‟ 
 מסתמא חידושט איר זיך פאר וואס א 16־יאריק מיידל פון א טראדיציאנעלער היים אין בראנקס, האט באשלאסן זיך צו לערנען יידיש. איין סיבה איז וואס דאס לערנען זיך דאס לשון פון מיינע באבע־זיידע האט אנגעהויבן אננעמען א מער חשוב ארט ביי מיר אין הארצן, בפרט ווייל דאס איז געווען די שפראך פון ס׳רוב יידן אין מיזרח־אייראפע — א ראיאן פון וועלכן מיר האבן געמוזט אנטלויפן, די קולטור פון א פאלק וואס איז גערודפט געווארן אן א שיעור. 
 דער זיידע פלעג זאגן זיינע אייגענע קינדער: „איר זענט איצט אין אמעריקע. רעדט זשע אמעריקאניש.‟ אזוי טראכטן אויך א סך אנדערע יידישע טאטעס, מאמעס, באבעס און זיידעס. דורך מיין לערנען זיך יידיש האף איך אז איך וועל געפינען א פארבינדונג צו דער קולטור וואס איז מיר פארלוירן געגאנגען ווייל מע האט מיר נאר איבערגעגעבן ברעקלעך דערפון. 
 איידער איך בין אריין אין יידיש־קלאס צום ערשטן מאל האב איך זיך געזארגט ווייל כ׳האב געוווסט אז איך וועל זיך לערנען אין איינעם מיט קאלעדזש־סטודענטן. ווער ווייסט וויפל יידיש זיי קענען שוין? וועל איך זיך קענען אן עצה געבן אין א ים פון שמועס־פראגעס ווי, למשל, „ווי הייסטו?‟ און „האסטו ליב בייגלס?‟ 
 דער קלאס האט זיך געטראפן אלע מאנטיק און מיטוואך פון זעקס ביז אכט א זייגער אין אוונט. ביים אנהייב זענען די לעקציעס טאקע געווען שווער. דאס יידיש־לשון אין קלאס איז געווען אזוי אנדערש פון דעם וואס איך האב געהערט אין דער היים. מיינע עלטערן האבן פשוט אנגעפיקעוועט זייער ענגליש מיט יידישע ווערטער ווי, למשל: Watch your keppy אדער ?What did the shadkhn say אדער Stop noshing and wipe that shmuts off your face. דאס אקאדעמישע יידיש וואס איך האב געהערט אין קלאס איז געווען מער פארמעל, קאלט אפילו. צוריקגערעדט האט עס אויף מיר אויך געמאכט א גרויסן רושם. דאס זענען געווען אמתע ווערטער געשריבן מיט העברעישע אותיות, מיט וואקאלן און קאנסאנאנטן, מיט א קאמפליצירטער זאצסטרוקטור און א ריזיקער ליטעראטור. 
 צו־ביסלעך האב איך געקראגן א טיפן דרך־ארץ פאר דער „קאלטקייט‟ פונעם אקאדעמישן יידיש. דער פראפעסאר האט מיך באקענט מיטן פארווערטס, מיט די קולטורעלע אנצוהערענישן וואס ליגן באגראבן אין די ווערטער און אויסדרוקן. כ׳האב געהערט פראגמענטן פון לשון־קודשדיקע ווערטער אין א טייל פון די יידישע פראזעס וואס איך האב זיך פארגעשטעלט אז מיינע עלטער־באבעס און ־זיידעס האבן מסתמא געניצט אין געלייענט אין די יידישע צייטונגען נאכן באזעצן זיך אין ברוקלין. פון איין זייט האבן די עלטער־באבע־זיידעס געוואלט אנטלויפן פון זייערע יידישע ווארצלען; פון דער צווייטער האבן זיי פארט געוואלט האלטן אין קעשענע א חלק פון דער אלטער היים. 
 איצט אז איך לערן זיך די שפראך האבן טאטע־מאמע אנגעהויבן רעדן מער יידיש אין שטוב, כאטש מיינע שוועסטער און ברידער ווייזן נישט ארויס קיין שום אינטערעס צו דעם, בשעת זיי זוכן זייער אייגענעם דרך. פון דעסט וועגן האט דאס אריינברענגען מער יידישע קולטור אין שטוב אונדז געגעבן מער יידישע טעמעס ארומצורעדן, מער מאכלים צוצוגרייטן און מער לידער צו זינגען. 
