<body dir=״rtl״ style=׳font־family:״Times New Roman״,Ariel,FreeSerif;׳>
<h1>פונעם יאריד: זיי געזונט, וואראנקא!</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
זיי געזונט, וואראנקא!
</p><p>
דער העלד געזעגנט זיך אפ מיט זיין שטעטעלע ― ער שווערט וועגן אוצר. ―
</p><p></p><p>
ער איז גרייט אוועקצושענקען גערגעלען זיינע אלטע שיך. ― א נארישער
</p><p></p><p>
 אינצידענט מיט „פרומע די מויד״.
</p><p></p><p>
 וויפל דאס שטעטל האט זיך ניט צוגעגעסן, וויפל די מענטשן זיינען
 ניט נמאס געווארן, און וויפל פיניעלע שימעלעס האט אין זיין צייט
 ניט געמאכט עס צו קליינגעלט, האט וואראנקא פארן אוועקפאר פון נחום
 וועוויקס קינדער אין דער גרויסער שטאט אריין צוריק באקומען בא זיי
 אין די אויגן דעם אמאליקן חן מיטן אמאליקן גלאנץ, און עס האט באמת
 הארצעדיק באנג געטאן מיט דעם זיך צו שיידן.
</p><p></p><p>
גלייך ווי מיט עפעס א לעבעדיקער זאך, גלייך ווי מיט א ליבן און גע־
 טרייען חבר ― אזוי האט זיך שלום נחום וועוויקס געזעגנט מיטן שטעטל,
 אנגעהויבן פון דעם הויף מיטן גארטן און מיט איטלעכס ביימעלע, וואס
 האבן שוין איצטער געהערט צו אן אנדערן, און אויסגעלאזט מיטן בארג,
 וואס אף יענער זייט בית־המדרש, און מיט דער „לעוואדע״, וואס אף
 יענער זייט שטאט, ― די ערטער, ווו ער האט פארבראכט מיט זיינע
בעסטע חברים, רעכענענדיק פון דעם ערשטן, פון שמואליק דעם יתום,
ביזן לעצטן ― ביז גערגעלע־גנב.
</p><p></p><p>
גאנץ באזונדער האט ער זיך אפגעשטעלט אף יענעם ארט, ווו עס איז
געלעגן, וועדליק שמואליק האט געוווסט כמעט פאר געוויס, באהאלטן דער
אוצר; ווי א פארכשופטער איז ער געשטאנען איינער אליין אין א הייליקער שטילקייט, און א גאנצע רייע פון מחשבות האבן זיך דורכגעטראגן
אין זיין קאפ: וואס וועט זיין מיטן דאזיקן אוצר, טאמער חס ושלום געפינט אים א גוי, ניט קיין ייד?... און צי איז דאס מעגלעך, אז א גוי זאל
אים געפינען? ― דאס קאן וויסן נאר אזא מענטש, ווי זיין חבר שמואליק... ווו קאן זיין איצטער שמואליק? צי וועט ער זיך באגעגענען אמאל
מיט שמואליקן? און וואס וועט זיין, אויב זיי וועלן זיך באגעגענען? ―
אז זיי וועלן זיך באגעגענען ערגעץ־ווו, איז דאס ערשטע וועלן זיי מסתמא
ביידע קומען צו פארן אהער אף א קורצע צייט, ביידע אינאיינעם, באקוקן נאך אמאל די אלע ערטער, ווו זיי האבן אינאיינעם פארבראכט
זייערע בעסטע יינגלשע יארן. און דערנאך וועלן זיי זיך א נעם טאן צום
אוצר אף אלע כלים: פריער וועט איינער פאסטן תעניתים, דערנאך דער
אנדערער, און אז זיי וועלן פארטיק ווערן מיט די תעניתים און מיטן
תהלים־זאגן, וועלן זיי נעמען זוכן דעם אוצר. און אז זיי וועלן
געפינען דעם אוצר, וועלן זיי זיך מיט אים צעטיילן אף דער האלב, חלק
כחלק ― און אך! סארא יום־טוב דאס וועט זיין! דעם גרעסטן חלק,
פארשטייט זיך, וועט באקומען דער טאטע, נחום וועוויקס. דערנאך דער
פעטער ניסל ― אויך א היבשן חלק. דערנאך דער פעטער פיניע און די איבעריקע קרובים פון דער משפחה. גאר א גרויסער טייל פונעם אוצר וועט
אריינפאלן טאקע דא גופא, צו די וואראנקאווער יידן. משה דעם שוחטס
ווייב, די אלמנה נעבעך ― איר דארף מען געבן אזויפיל, אז זי זאל ניט
ריידן פון חתונה האבן און זאל פארשפארן זיך שלעפן קיין כוואסטעוו צו
אירע ארעמע קרובים, וואס האבן אליין קוים א טאג איבערצוקומען. די 2
גבאיטעס, „פרומע די מויד״ און „פייגעלע אשמדאי״, כאטש זיי האבן
דאס נישט פארדינט, וועלן אויך פונדעסטוועגן באקומען אזוי פיל, וואס
זייערע מאנען האבן עס אפילו אין חלום ניט געזען. די אלטע רודע־בתיה,
וואס באקט בייגל, בלינעס און קארזשעס און האלט־אויס מיט אירע געשוואלענע הענט א גאנצע משפחה, וואלט שוין געמעגט אף דער עלטער,
נישקשה, זיך אביסל אפרוען. און מלך דער שמש, און גדליה דער שכור
― פארוואס זאל מען זיי דורכלאזן? צי, אשטייגער, שמואל־אלי דער
חזן קלאגט זיך, אז ס׳איז אים דא ענג, ער האט א קול און וואלט געקאנט
זינגען א סך בעסער פון די גרעסטע חזנים אין דער וועלט, ווען ער זאל
האבן נאטן ― באדארף מען זען, אז ער זאל האבן נאטן. בלייבט־איבער
איצטער נאר איין גערגעלע־גנב. וואס טוט מען מיט דעם יונג, אז ער זאל
ווערן אויס גנב? קודם דארף מען זען, אז זיין מאמע זאל ווערן אויס
קעכן, און זיין שטיפטאטן דעם העקער באדארף מען קויפן א שטוב אן אייגענע, און געלט באדארף מען אים אנשיטן פולע קעשענעס, און זאגן
אים בפירוש, אז דאס איז ניט צוליב אים, נאר צוליב זיין שטיפזון גערגעלע ― ער זאל אים אויפהערן צו שלאגן און צו רופן גנב...
</p><p></p><p>
בא די געדאנקען וואקסט־אויס גערגעלע־ננב! א בארוועסער, ווי אלע
מאל, און אן אפגעריסענער.
</p><p></p><p>
― ווי קומסטו אהער?
</p><p></p><p>
― און דו?...
</p><p></p><p>
זיי צעריידן זיך און לאזן זיך גיין. שלום איז אים מודיע, אז ער
פארט־אוועק. גערגעלע ווייס עס. ער האט שוין געהערט און געזען אפילו
די בויד מיט די דריי פערד.
</p><p></p><p>
― געזען? וואס זאגסטו אף זיי?
</p><p></p><p>
― אף וועמען?
</p><p></p><p>
― אף די פערד.
</p><p></p><p>
― וואס זאל איך זאגן? פערד...
</p><p></p><p>
― און די בויד ווי געפעלט דיר?
</p><p></p><p>
― א בויד...
</p><p></p><p>
גערגעלע איז נישט אויפגעלייגט, נישט גוט געלוינט. זיין חבר וויל
אים מאכן פריילעכער.
</p><p></p><p>
― דו ווייסט? איך האב נאר־וואס פון דיר געטראכט, ביסטו אנגעקומען אקוראט אינמיטן...
</p><p></p><p>
― טאקע? וואס האסטו געטראכט, אשטייגער?
</p><p></p><p>
― איך האב געטראכט... איך האב דיר אין זינען געהאט באם אוצר...
</p><p></p><p>
― בא וואסער אוצר?
</p><p></p><p>
שלומען ווערט שלעכט: זאל ער אים זאגן, צי זאל ער אים ניט זאגן?
גערגעלע פרעגט נאכאמאל: „וואסער אוצר?״ עס העלפט נישט ― מע מוז
אים זאגן. און ער דערציילט אויס וועגן אוצר. גערגעלע ווערט נייגעריק:
„ווו־זשע געפינט ער זיך, דער אוצר?״ זיין חבר ווערט נאך ערגער: זאל ער
אים זאגן, צי זאל ער אים נישט זאגן? אין גערגעלעס אויגן
צינדט זיך אן א פייערל: „וואס האסטו מורא זאגן ― איך
וועל אים אויסכאפן?״... שלום האט שוין חרטה, וואס ער האט גאר אנגעהויבן, און ער רעדט צו אים מיט דעם אייגענעם טאן, ווי פיניעלע
שימעלעס האט אמאל מיט א י ם  גערעדט ― פון אויבן אראפ.
</p><p></p><p>
― נארעלע, און אז איך וועל דיר אפילו זאגן ווו, וועסטו אויך
אהין נישט קאנען צוקומען, ווארעם מע דארף דערצו קאנען קבלה ―
איז איינס; און צווייטנס, באדארף מען פאסטן פערציק תעניתים און אפן
איין־און־פערציקסטן טאג...
</p><p></p><p>
― און אפן איין־און־פערציקסטן טאג ביסטו א שוטה! ― שלאגט
אים איבער גערגעלע און כאפט א קוק אראפ אף זיין חברס שטיוועלעך.
אפנים, זיי זיינען אים געפעלן.
</p><p></p><p>
― נייע?
</p><p></p><p>
זיין חבר ווערט ווי פארשעמט: שפאגל־נייע שטיוועלעך אין דער
צייט, ווען גערגעלע איז א בארוועסער! און ער רופט זיך אן צו גער־געלען:
</p><p></p><p>
― אויב דו ווילסט, קום מיט מיר צום פעטער ניסלען, וועל איך
דיר עפעס שענקען...
</p><p></p><p>
― עפעס שענקען? פאר וואס ניט?... ― גערגעלע איז גאנץ צופרידן,
און ביידע מאכן זיי גיכע טריט. געקומען אהיים צום פעטער ניסלען,
טרעפן זיי דארט א גאנצע כאליאסטרע פריינט און גוטע פריינט, וואס
האבן דערהערט, אז א פור איז געקומען צו פארן נאך נחום וועוויקס קינדער, זיינען זיי דאס געקומען זיך געזעגענען און לאזן גריסן זייערע
טאטע־מאמע גאר פריינטלעך...
</p><p></p><p>
צווישן דער כאליאסטרע האבן זיך געפונען אויך די צוויי גבאיטעס,
„פרומע די מויד״ און „פייגעלע־אשמדאי״, דערוויילע אליין, אן זייערע
 מאנען. שפעטער אביסל וועלן קומען די מאנען אויך זיך צו געזעגענען
 און צו לאזן גריסן. אלע קוקן אף די קינדער מיט רעספעקט ― מענטשן
פארן אין א גרויסער שטאט, קיין פערעיאסלאוו! מע רעדט שוין צו זיי
גאר מיט אן אנדער לשון. מע גיט זיי עצות, ווי אזוי זיי זאלן פארן און
ווו זיי זאלן זיך אפשטעלן אין בארישפאליע. דער פעטער ניסל שענקט זיי
צו שנעל, ווי זיין שטייגער איז, און פרעגט די שקצים, אויב זיי וועלן
שרייבן אלע וואך, צוויי מאל א וואך, אלע טאג!... שמואל־אלי דער חזן
בעט, זיי זאלן איבערגעבן פון אים גאר א באזונדערן גרוס דעם טאטן
און זאגן, אז זינט יענער איז ארויסגעפארן פון דאנען, האט ער, שמואל־אלי, נאך איין שאך אפילו ניט געשפילט, ווארעם וואראנקא איז א
פוסטע! די מומע האדל איז מיטאמאל געווארן גוט, כאטש לייג זי צו צו
א מכה. זי האט געזאגט, אז זי פארשטייט ניט, ווי אזוי שיקט מען דאס
ארויס קינדער הונגעריקע? און וואס איז דאס פאר א שפייז אין וועג
אף צוויי מעת־לעת קיכלעך, הארטע אייער און בארן? די קינדער וועלן
דאך אויסגיין פון הונגער! און זי האט גענומען פאקן זיי אין וועג אריין
וואס זי האט געקאנט: שמאלץ אין א קליין טעפעלע, א סלאיעקל פארצוקערטן איינגעמאכטס, אפנים, פון פאראיארן זומער, און פאווידלע, נאר
אזא זויערע, וואס מע קאן דערזען קראקע מיט לעמבעריג!
</p><p></p><p>
אין דער צייט, וואס די מומע האדל האט געפאקט אין וועג אריין
און די קינדער זיינען געווען פארנומען מיטן געזעגענען זיך, האט זיך
דערווייל אפגעשפילט א קליינע טראגעדיע צווישן „פרומע די מויד״ און
גערגעלע־גנב. פרומע האט דערזען גערגעלען, האט זי א קוק געגעבן אף
אים מיטן בלינדן אייגל און א פרעג געטאן בא פייגעלע־אשמדאי:
„וואס טוט דא דער גנב?״... האט גערגעלע ניט געווארט, ביז יענע וועט
ענטפערן, און האט פון זיין זייט א פרעג געגעבן: „וואס טוט דא די
בלינדע?״... עס וואלט געקאנט ארויס דערפון א מיאוסער סקאנדאל, ווען
שלום נעמט נישט זיין חבר גערגעלע פאר א האנט און פירט אים ניט
ארויס אין הויף אריין (אין אזא טאג מעג מען אלצדינג, אפילו חברן זיך
מיט גערגעלע־גנב).
</p><p></p><p>
― איך האב געזאגט, איכל דיר עפעס שענקען א זאך? נא!...
</p><p></p><p>
און שלום נחום וועוויקס, צופרידן פון זיין פילאנטראפיע, שטרעקט
אויס זיין חבר גערגעלע־גנב זיינע אלטע שטיוועלעך, ארויסגענומען פון
אונטער דער פאלע. גערגעלע, אפנים, האט זיך געריכט אף אן אנדער
מין מתנה, ניט אף א פאר אלטע שטיוועלעך. און דערצו איז ער געווען
צעקאכט פונעם אינצידענט מיט דער בלינדער פרומע און נישט צופרידן
מיט דעם, וואס זיין חבר האט פון אים פארלייקנט דעם ארט פונעם אוצר,
און גלאט נישט אויפגעלייגט דעם טאג, האט ער די שטיוועלעך בא זיין
חבר צוגענומען, נאר ער האט זיי באלד געגעבן א שמייס־אוועק פון זיך
מיט כעס, און ער איז א בארוועסער אוועק פון הויף, זיך געלאזט לויפן
― און איז פארשווונדן געווארן.
</p><p>
― ― ― ― ― ― ― ― ― ― ― ― ― ―
</p><p></p><p>
א נארישער אינצידענט ― נאר וויפל געזונט האט ער געקאסט!
גערגעלעס אנטרונען־ווערן האט פארביטערט זיין חברס געזעגענען זיך
מיטן שטעטעלע און אפגעסמט אים די גאנצע זיסקייט פון דער ערשטער
גרויסער שיינער ווייטער נסיעה. וויפל ער האט נישט געוואלט נאכדעם
אפטרייבן פון זיך דאס טרויעריקע בילד פון זיין באליידיקטן חבר, איז
עס דווקא געקראכן אים אין פנים אריין, געשטאנען פאר די אויגן און
גענאגט דאס הארץ: „האסט באליידיקט, באליידיקט אן ארעמען חבר!״...
</p><p></p><p>
ארויסגעפארן פון מארק, געפטרט די קלייטן, די הייזלעך, דעם בית־עולם און, להבדיל, דעם גויישן „צווינטער״, און אריבערגעפארן דאס
בריקל און געלאזט הינטער זיך שוין די לעוואדע אויך ― אויס וואראנקא! דעמאלט האט דער העלד פון דער דאזיקער ביאגראפיע מיטאמאל
דערפילט עפעס א מאדנע ענגשאפט אין האלדז, און א ווארעם געפיל פון
רחמנות צום קליינעם שטעטעלע האט אים דורכגענומען דורך און דורך,
גלייך ווי דאס שטעטעלע וואלט געבליבן א יתום... דאס דאזיקע געפיל
אינאיינעם מיטן פארדראס פון גערגעלעס אנטרונען ווערן האבן ווייך
געמאכט זיין הארץ און באנעצט זיינע אויגן. אפגעקערעוועט דעם קאפ אף
א זייט, בכדי זיינע ברידער זאלן עס נישט באמערקן, האט ער אפגעווישט
א טרער און האט שטילערהייט זיך אפגעזעגנט דאס לעצטע מאל מיטן
שטעטעלע: „זיי געזונט, וואראנקא, זיי געזונט!״...
</p><p></p><p>
24
</p><p>
די נסיעה
</p><p>
די רייזע בא מאיר־וועלוול בעל־עגלה אין בויד. ― פילאזאפישע געדאנקען. ― די
</p><p></p><p>
ערשטע סטאנציע אין וועג ― בארישפאליע. ― „נעזיקע״ בעלי־בתים פון דער
</p><p></p><p>
אכסניה. ― א נאכטלעגער אף דער ערד. ― דער העלד געזעגנט זיך אף שטענדיק
</p><p></p><p>
 מיט וואראנקא.
</p><p></p><p>
נאר דער, וואס איז אליין אויסגעוואקסן אין א קליין שטעטל און איז
דאס ערשטע מאל אף זיין לעבן ארויסגעפארן פונעם קליינעם שטעטל אף
</p>
</body>