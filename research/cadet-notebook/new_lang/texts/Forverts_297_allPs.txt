 צום 80סטן יארטאג זינט נאצי־דייטשלאנד איז אנגעפאלן אויפן ראטן־פארבאנד – דעם 22סטן יוני פונעם יאר 1941 – איז אין מאסקווע ארויס א נייער באנד פון דער ביכער־סעריע אויף רוסיש, „פארהיט מיינע בריוו…‟, וואס מע קען אראפלאדן פריי פון אפצאל דא . 
 ס׳איז א זאמלונג פון פערזענלעכער קארעספאנדענץ, וואס מאלט אפ דעם יידישן חורבן פונעם סאוועטישן קוקווינקל. 
 צום ערשטן מאל זענען אין דער דאזיקער סעריע אויך אריין בריוו אויף יידיש, איבערגעזעצט דורכן מחבר פון די שורות און דורך דער מאסקווער לינגוויסטקע און יידישיסטקע, ליובאוו לאווראווא. 
 הגם ס׳רוב וועלט־היסטאריקער פאררעכענען די דייטשישע אינוואזיע פון פוילן, דעם ערשטן סעפטעמבער 1939, ווי דער אנהייב פון דער צווייטער וועלט־מלחמה, הייבט זיך אן די סאוועטישע קריגס־כראנאלאגיע, בעיקר, פון יענער דאטע, ווען אויף אלע ראדיא־קאנאלן האט זיך איבערן גאנצן לאנד דערהערט דאס קול פונעם בארימטן דיקטאר יורי (יודל) לעוויטאן. ביים סאוועטישן און רוסישן עולם איז דער אויסדרוק „די גרויסע פאטערלענדישע מלחמה‟, אפט אסאציירט מיט לעוויטאנס ווערטער, ביז היינט פארבליבן דער עיקר־נאמען פון יענע בלוטיקע געשעענישן. 
 דער אפיציעלער נאמען פון דער מלחמה ווייזט שוין, אז אין רוסלאנד האט זיך געשאפן אן אייגענע שיטה פון חורבן־שטודיעס, וואס שיידט זיך אין געוויסע אספעקטן אונטער פון דער מערבדיקער פערספעקטיוו. אינעם סאוועטן־פארבאנד האט דער ברייטער עולם ווייניק געוווסט וועגן דעם באזונדערס שוידערלעכן גורל פון יידן אונטער דער נאציסטישער אקופאציע. אויף די דענקמעלער פון פארטיליקטע יידן האט מען כסדר געשריבן אזוי: „אין אנדענק פון די אומגעקומענע סאוועטישע בירגער‟. א סך היסטאריקער טענהן, אז דאס איז א סימן פון דער סאוועטישער נטיה צו פארשווייגן דעם נאצי־גענאציד פון יידן. 
 אין דער אמתן, איז די מעשה מער קאמפליצירט. אז היטלער האט געוואלט אומברענגען דאס גאנצע יידישע פאלק און האט פארטיליקט א גרויסן טייל דערפון אין די טויט־לאגערן איז קיינמאל נישט געווען קיין סוד. אין דער סאוועטיש־יידישער ליטעראטור – דהיינו, אויף דער יידישער שפראך – האט מען וועגן דעם חורבן כסדר געשריבן און פארעפנטלעכט א גאנצע ריי ביכער. פארן דורכשניטלעכן רוסיש־רעדנדיקן מענטש בלייבט אבער די צווייטע וועלט־מלחמה פארבונדן מיט די געפערלעכע קרבנות פון דער אלגעמיינער סאוועטישער באפעלקערונג: בערך 25־27 מיליאן, אריינגערעכנט ארום 11\. 5 מיליאן מיליטער־לייט. מיליאנען רוסן זענען אויך אומגעקומען אין די קאנצענטראציע־לאגערן. ווי באקאנט, האבן די נאציס סיסטעמאטיש אומגעבראכט קאמוניסטן און אנדערע שונאים פון זייער אידעאלאגיע. 
 די רוסלענדישע יידן אליין, בפרט די עלטערע, באטראכטן דעם חורבן פאר א באזונדערס שרעקלעכן, אבער לאוו־דווקא דעם וויכטיקסטן מאמענט אין דער ריזיקער מלחמה־טראגעדיע. אויף א שימחה לכבוד דעם נייעם בוך האט זיך טאקע שטארק געשפירט די אטמאספער פונעם „נצחון־טאג‟: די עלטערע לייט האבן מיטגעזונגען באקאנטע לידער פון די מלחמה־יארן, און דער 99־יאריקער יידישער וועטעראן יעווסיי רודינסקי, וועלכער האט געדינט אין דער סאוועטישער ארמיי זינט דעם סאמע אנהייב פון דער מלחמה, האט דערציילט, ווי אזוי דעם מע האט 22סטן יוני איבערגעגעבן, אז היטלער איז אנגעפאלן אויפן סאוועטן־פארבאנד, און ווי אזוי ער איז געווארן א באמבארדירער־פילאט. נישט געקוקט אויפן בכבודיקן עלטער, האט רודינסקי גערעדט מיט א גאנץ פרישן טאן, געדענקענדיק זייער קלאר יעדן פרט פון יענער שוידערלעכער תקופה. 
 דער ארויסגעבער פונעם בוך, לעאניד טיארושקין, האט מיר איבערגעגעבן, אז זיין פארלאג קלייבט זיך ווייטער צו פארעפנטלעכן די קארעספאנדענץ אויף יידיש. ער האלט, אז די עצם־טעמע, ווי אזוי א סאוועטישער ייד, בפרט א סאלדאט, האט געקוקט אויף די צרות פון זיינע ברידער־יידן און קרובים אויף יענער זייט פונעם פראנט, קאן עפענען גאנצע נייע פרקים אין חורבן־שטודיעס. 
