 די פיר קשיות, וואס קינדער (און ביי א סך משפחות — דערוואקסענע אויך) פרעגן ביים פסחדיקן סדר,ציען צו דעם אויפמערק צו דער אומגעוויינטלעכער סעודה, ווען מע עסט מצה און מרור. יום־כיפור, פארשטייט זיך, עסט מען נישט, נאר צווישן די מינהגים און הלכות פונעם יום־טוב זענען גענוג אזעלכע, וואס ס׳בעט זיך אויף זיי אויך צו פרעגן א גוטע פאר קשיאות. 
 קודם־כל, פארוואס ווינטשט מען איינער דעם אנדערן „א גוטן יום־טוב‟? ס׳איז דאך דער יום־הדין! ווען מע פאדערט ביי עמעצן, חלילה, יאווען זיך אין געריכט, רופט עס נישט ארויס קיין שימחה. סיידן ווען עמעצער איז א גרויסער בעל־בטחון און גלייבט, אז ער וועט געראטעוועט ווערן פון אלע צרות. דאס איז דער פארשפרייטער תירוץ: מיר גלייבן, אז נישט געקוקט אויף דער אנגעצויגענער אסמאספער פונעם טאג, האט דער רבונו־של־עולם רחמנות אויף אונדז, און דערפאר בלייבט ער א יום־טוב. 
 יום־כיפור איז אנגעפיקעוועט מיט אומגעוויינטלעכע מינהגים. ס׳איז א מיצווה, למשל, זיך דווקא אנצועסן פארן פאסטן. אין א סך חסידישע קהילות מאכט מען דריי גרויסע סעודות, וואס זעען אויס ווי עכט שבתדיקע, מיט לחם־משנה און אפילו א גלעזל וויין. עסן לשם פאסטן? יא, אזוי טייטשן אונדזערע חכמים אין דער מסכתא ברכות: כל האוכל ושותה בתשיעי – מעלה עליו הכתוב כאילו מתענה תשיעי ועשירי - דער וואס עסט און טרינקט דעם ניינטן (טאג אין תשרי), ווערט אין דער תורה פאררעכנט ווי דער, וואס האט אפגעפאסט סיי דעם ניינטן, סיי דעם צענטן. 
 אין א טייל קהילות, בפרט ביי די חסידים, שמייסט מען אלע מענער סימבאלישע מלקות מיט א רימען; אמאל אין די שטעטלעך פלעגט מען עס טאן לאוו־דווקא סימבאליש, נאר מיט עכטע שמיץ! 
 און וואס איז מיטן מאדערנעם מינהג צו „שלאגן‟ כפרות מיט געלט, אנשטאט הינער? מע דרייט איבערן קאפ מיט א צוואנציקער און זאגט דעם געוויינטלעך נוסח, נאר מיט די ווערטער „זה הכסף תלך לצדקה‟ – דאס געלט וועט גיין אויף צדקה. צי דארף מע עס בכלל טאן, אויב מע גלייבט, אז די אלטמאדישע כפרות זענען פארעלטערט און האבן דערצו אויסגערופן ספקות פון אנהייב אן? זייער א מיסטעריעזע מעשה. 
 אפילו דער מינהג צו בלאזן שופר ביים סוף פון נעילה, וואס איז היינט אנגענומען אומעטום, האט נישט קיין באקאנטעע ווארצלען. א טייל תימנער יידן ווארטן צוליב דעם ביז נאך מעריב. 
 בקיצור, יום־כיפור איז, אין א געוויסן זינען, דער בעסטער יום־טוב צו פרעגן קשיאות. ביי מיר איז די וויכטיקסטע קשיא אלעמאל געווען: פון וואנען שטאמען פארשיידענע ווונדערלעכע ימים־נוראימדיקע פיוטים? אין אלטע מחזורים טרעפט זיי זיך נאך מער, ווי אין די היינטיקע. 
 די צווייטע קשיא איז: אויף וועמען האבן זיך געריכט די מחברים? צו זאגן אלע יום־כיפורדיקע תפילות מיט א קלאר קול כאטש מיט וועלכער־ניט־איז כוונה איז פאקטיש אוממעגלעך. צום באדויערן, מורמלען זיי אפילו די גרעסטע רבנים סתם אויף יוצא וועגן. פארשטייט זיך, שטרעבט יעדער צו פארשטיין און נעמען ערנסט די „גרויסע‟, עיקרדיקע תפילות, אבער די לאנגע, צומאל ממש ריזיקע טעקסט־פראגמענטן לייענט מען אבי ווי. 
 צו לייזן די דאזיקע פראבלעם, האבן די חב״ד־רביים, רבי נחמן בראצלאווער און א צאל אנדערע צדיקים געהייסן זאגן נאר די פיוטים, וואס דער הייליקער אריז״ל (רבי יצחק לוריא) פלעגט זאגן. אזוי ארום, האבן זיי „פארספרדישט‟ דעם מחזור, אבער אויסגעמיטן א סך אלטע, שיינע תפילות. 
 ווייניק תלמידי־חכמים און נאר געציילטע פארשער פארנעמען זיך ערנסט מיטן ריזיקן אוצר פון פיוטים בכלל, און מיט די ימים־נוראימדיקע בפרט. זייער געשיכטע בלייבט אפט א רעטעניש. למשל, מע דערציילט, אז דעם בארימטן „ונתנה תוקף‟ האט געשאפן רבי אמנון פון מיינץ, וועלכער האט זיך אפגעזאגט פון שמדן זיך, און א בייזער קיסר האט אים אפגעהאקט די פיס. די פארשונג האט אבער קלאר געוויזן, אז די תפילה איז א סך עלטער און אפילו די מעשה קלינגט, אדרבה, ווי א גילגול פון סיפורים וועגן א קריסטלעכן מארטירער – עמעראם רעגנסבורגער. 
 א סך פיוטים־ווערטער איז שווער צו פארשטיין. די פייטנים האבן זיך באנוצט מיט אן אייגן מיסטיש־פאעטיש לשון. עס וואלט געווען כדאי צו ארגאניזירן ספעציעלע קלאסן, ווו רבנים, חזנים צי סתם נייגעריקע יידן, וואלטן געקאנט עס אויסלערנען און אפשאצן לויט זייער מדרגה. 
 מיר דאכט זיך, אז די פראבלעם מיטן „מורמלען, אבי אפגעמורמלט‟ קאן מען אויך לייזן. מיט צוויי יאר צוריק האב איך שוין דערציילט אונדזערע לייענער וועגן אהרן וואראדיס פראיעקט „אפענער סידור‟. מיט דער הילף פון היינטיקע טעכנאלאגיעס קאן יעדער צונויפשטעלן אן אייגענעם מחזור און איינשליסן אהין די באליבטע תפילות – אפילו פערזענלעכע – און צו ענטפערן מיט אייער פירוש אויף פארשיידענע ימים־נוראימדיקע קשיאות. א צאל אזעלכע ווערק קאן מען שוין אראפלאדן פון וואראדיס וועבזייט 
