

לאפסוס־קאקטוס — 40 



 by באריס סאנדלער 
January 1, 2021January 31, 2021 Filed under:
לאפסוס־קאקטוס
לאפסוס־קאקטוס
ליטעראטור
שפראך 

דער וויכטיקער אונטערשייד צווישן ליטערארישע קלישעען און קאלקעס שטעקט אין דעם, אז די קלישעען זיינען פארט א טייל פון דער שפראך און פון דער שפראך קומען זיי ארויס (זע: „לאפסוס־קאקטוס —11). קאלקע, דאס הייסט, בוכשטעבלעך קאפירן א ווארט, א פראזע, אן אויסדרוק פון איין שפראך אויף אן אנדערער ברענגט צו מיספארשטייעניש און פלאנטער.
לאמיר באטראכטן ווייטער עטלעכע טיפישע ביישפילן פון מאכן א קאלקע פון רוסיש:
די ארבעט פונעם בויער איז געגאנגען צום סוף\. אויף יידיש קאן טאקע די ארבעט גיין, דאס מיינט, אז דער פראצעס פון ארבעט שטייט נישט אויפן ארט; ווען מע וויל אונטערשטרייכן, אז דער מענטש איז א גוטער פאכמאן, זאגט מען: „עס גייט ביי אים גוט די ארבעט‟.
אויב מע וויל אבער זאגן, אז די ארבעט, וואס דער בעל־מלאכה האט געטאן, פארענדיקט זיך, זאגט מען — די ארבעט קומט צום סוף אדער שוין געהאלטן ביים סוף…
אן אנדער ביישפיל:
ער האט קענטיק אויסגערעכנט אויף א שטארקערער רעאגירונגאין דעם קאנטעקסט וואלט אנשטאט „אויסגערעכנט‟ פינקטלעכער און קלארער — ד״ר מרדכי שעכטער ע״ה וואלט געזאגט, לייטישער געווען צו נוצן דאס ווארט „דערווארט‟ אדער „געריכט זיך‟.ער האט קענטיק דערווארט [געריכט זיך] אויף א שטארקערער רעאגירונג…
נאך איין ביישפיל:
אין דער סאוועטישער היסטאריאגראפיע איז פארפירט געווארן צו רופן…
דער ווערב „פארפירן‟ האט א סך באטייטן און כמעט אלע נעגאטיווע. אין דעם געבראכטן זאץ האט דער מחבר זיכער געוואלט זאגן, „איינגעפירט‟. דעריבער וואלט דער זאץ געדארפט אויסזען אזוי:
אין דער סאוועטישער היסטאריאגראפיע איז איינגעפירט [איינגעשטעלט] געווארן צו רופן…
דער פרעפיקס „איינ‟ האט געביטן דעם זין פון ווארט (זע: „לאפסוס־קאקטוס‟ — 3)
אין שייכות מיטן ווארט „פארפירן‟, דערמאנט זיך מיר דער טראגישער גורל פונעם בעסאראבער פאעט הערץ ריווקין. אין זיין ליד „עלעגיע‟, געשאפן נאך פאר דעם ווי בעסאראביע איז צוקאאפטירט געווארן פון רומעניע צום ראטן־פארבאנד, — איז דא א שורה: „ביסט אונדזער פירער צי פארפירער?..‟ — געמיינט האט דער פאעט סטאלינען. פאר זיין פאעטישן צווייפל האט ריווקין באצאלט מיטן לעבן.
לעצטנס איז מיר אויסגעקומען צו לייענען א דערציילונג, ווו דער מחבר שרייבט:
דער שווארצהאריקער איז געקומען מארגן.
„מארגן‟ קאן מען טאקע קומען, נאר נישט פון „נעכטן‟. אין דעם פאל איז עס אפילו נישט קיין קאלקע. ס׳איז דאס זעלבע, וואס צו זאגן: „דער שווארצהאריקער וועט קומען… נעכטן‟.
שוין זשע וואלט נישט געווען בעסער אנשרייבן:דער שווארצהאריקער איז געקומען אויפן צווייטן [אנדערן] טאג.
און צום סוף, שוין מער אן אידיאמאטישער קוריאז, הגם עס קאן זיין א קאלקע אויך:
ווען איך האב א קוק געטאן אויף אים, איז מיר כמעט שווארץ געווארן אין די אויגן.
ערשטנס, זאגט מען אויף מאמע־לשון — פינצטער געווארן אין די אויגן; צווייטנס, ווערט דער אויסדרוק בדרך־כלל באנוצט ווי א רעאקציע אויף א נעגאטיווער זאך. אין אונדזער פאל האט דער מחבר דערזען א זעלטענעם דאקומענט, פארבונדן מיט שלום־עליכמען. אויב שוין וועלן אויסדרוקן דעם איבערראשנדיקן מאמענט פונעם דערזעענעם, וואלט פינקטלעכער געווען צו זאגן: „נתפעל געווארן‟, „פארכאפט געווארן‟, „באווונדערט‟, „אנטציקט‟ וכדומה
מיט הארציקע ווונטשן,לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 39 

Next Post
פון אונדזער עזבון: חנה לעווין (1900־1969) 



