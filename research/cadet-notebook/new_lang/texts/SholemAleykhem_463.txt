 
 מאנאלאגן: גענדז 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מאנאלאג פון א יידענע, וואס הייסט בתיה, קוילעט גענדז חנוכה און
    
 פרעגלט שמאלץ אף פסח
    
― פאראיארן חנוכה האב איך, נישט פאר אייך געדאכט, נישט פאר
מיר געדאכט, געהאט אן אומגליק מיט א גליק אינאיינעם. איר מעגט דאס
הארכן; אזא מעשה טרעפט זיך איין מאל אין טויזנט יאר! איך האנדל
מיט גענדז האנדל איך און מיט פסחדיקער שמאלץ שוין עטלעכע און
צוואנציק יאר ― האט זיך מיר, הערט איר, אזא מעשה נאך נישט
געטראפן.
    
איך האנדל מיט גענדז... איר מיינט, אט אזוי נעמט מען דאס און
מע האנדלט? ראשית חכמה, הייבט זיך אן אזוי: קומט אסיען־צייט, ארום
נאך סוכות, הייבט מען אן איינקויפן גענדז, און פארווארפן די גענדז
אפן ווינטער אין שטייג אריין, און האדעווען די גענדז, און אכטונג געבן
אף די גענדז; און קומט חנוכה, הייבט מען אן די גענדז קוילען און מאכן
פון גענדז געלט. נאר איר מיינט, אז אט אזוי גרינג קויפט מען גענדז,
און מע פארווארפט גענדז, און מע קוילעט גענדז, און מע מאכט פון
גענדז געלט? ערשטנס, דאס קויפן גענדז. קויפן גענדז דארף מען האבן
מיט וואס. קיין לאגער־געלט, קיין קאפיטאלן אייגענע, הייסט עס, איז דאך
נישטא. מוז מען לייען, אנקומען צו רב אלטערן. און רב אלטערן קענט
איך דאך ― ס׳איז א ייד, וואס האט ליב אויסקאכן דאס וואסער. דאס
הייסט, אפזאגן זאגט ער נישט אפ, נאר ער הייסט קומען מארגן, מארגן
― איבערמארגן, נעמט ארויס די נשמה. און ערשט נאכדעם הייבט ער
אן ציען די קליי: שלעפן פריצענט, צורעכענען טעג. ס׳איז א גוטער רב
אלטער! נישט אומזיסט האט ער אזעלכע פיסקעס, און זי, אלטעריכע,
מיין איך, האט א פנים ― אף אלע מיינע ליבע, און א פאר באקן ―
כאטש א מעסער אנצושארפן. היינט אירע פערל! אט האט זי ערשט נישט
 לאנג פארקנסט דאס טעכטערל ― איך זאל דאס פארמאגן מיט אייך
 אינאיינעם, הערט איר, א דריט־חלק, רבונו־של־עולם, וואס דאס קנס־
 מאל האט אפגעקאסט, וואלט איך פארשפארט האנדלען מיט גענדז...
 כאטש א חתן האט זי גענומען ― שטראף מיך, גאט, אויב איך וואלט
 אזעלכס פאר מיינע זינד געגעבן מיין טאכטער, אז בסך־הכל האט ער
 נאר א פליך ― איר רופט עם פליך, איך רוף עס פארך. נאר ס׳איז ניט
 מיין באבעס דאגה, איך רייד נישט, חלילה, קיין שלעכטס, און פון לשון־
 הרע בין איך אויך ווייט... נאר איך מיש אייך איינס מיטן אנדערן. האט
 קיין פאראיבל נישט, ס׳איז בא מיר אזא טבע, ווי זאגט איר: א יידענע
 האט אין זיך ניין מאס רייד...
    
איינקויפן גענדז... ווו קויפט מען גענדז? אפן מארק, מיינט איר
 דאך מן הסתם? אוודאי־יא! מיר זאלן דארפן אלע גענדז צונויפקויפן
 אפן מארק, וואלטן מיר געגאנגען אין גאלד! אז איר ווילט קויפן גענדז
 אף מסחר, באדארפט איר זיך מטריח זיין אויפשטיין כאור , דעמאלט
 ווען גאט אליין שלאפט נאך, און ארויסגיין העט־ווייט הינטערן שטאט,
 אף יענער זייט מיל. געפינט זיך אבער נאך איינע אזא קלוגעטשקע, ווי
 איר, און קומט ארויס נאך פריער פון אייך אף יענער זייט מיל. געפינט
 זיך נאך א קליגערע פון יענער אויך און קומט־ארויס נאך פריער און
נאך פריער ― וואס טויג אייך, סע ווערט א גאנצער יריד, און דארטן
שטייט מען און מע ווארט און מע לאקערט, טאמער וועט גאט רחמנות
האבן, א גוי וועט ארויסברענגען א פאר גענדזלעך, באפאלט מען אים מיט
די גענדזלעך פון אלע זייטן: „שא טאבי, טשולאוויטשע, זא גוסקו?״ ־
וואס ווילסטו, הייסט עס, פארן גענדזל? איז אויב ס׳איז א גוי א סוחר
און לאזט זיך ריידן, קאנט איר זיך מיט אים כאטש דינגען! און אז גאט
העלפט, טרעפט איר אן אף א מאנקאליניק, וואס לאזט נישט צו, כאטש
גיב אים א קרענק! „העט־בא, שרייט ער, גיי אוועק! נעמא או מענע
גוסקו״ ― איך האב נישט, הייסט עס, קיין גענדזל! און גיי טו אים
עפעס! טענהט איר דאך צו אים: „היתכן? שאזש טי כאטשעש, א סיפע
דיר אין פנים, אי נעכיי טובי באזשע ראיע קרענק אין די ביינער אי
דאברע קדחת!״... און ער ― אין איין קול: „העט, נע פראדאיו גוסקו״
― איך פארקויף נישט, הייסט עס, קיין גענדז!... און אז גאט האט
רחמנות געהאט, דער גוי האט ארויסגעלאזט דאס גענדזל פון דער האנט,
באדארף מען דאס גענדזל ערשט באטראכטן. און באטראכטן גענדז בא־
    
דארף מען קאנען; ס׳איז א סברה, הערט איר, אז אף גענדז בא־
    
דארף מען זיין א מבין, ווי, להבדיל, אף בארליאנטן. בא אייך, למשל,
    
קומט־אויס, אז אלע גענדז זיינען גלייך. דאס ווייסט איר, אז ס׳איז פאראן
    
גענדז און ס׳איז פאראן גאנערס? א גאנדז איז נישט קיין גאנער. א גאנדז
    
איז א גאנדז, און א גאנער איז א גאנער. א גאנדז נעמט אף זיך שמאלץ,
 און א גאנער ― מכות. אי, ווי אזוי ווייסט מען, וועלכעס איז א גאנדז
 און וועלכעס איז א גאנער? מע ווייסט שוין! ערשטנס, נאכן טשובעקל ―
 א גאנער טראגט א טשוביקל אפן קעפל און האט א לאנגן האלדז. היינט
 דערקענט מען א גאנער נאכן קול ― ער האט א גראב קול, ווי בא א
 מאנצביל. און אז ער גייט, גייט ער תמיד פריער פאר די גענדז, אויך
 ווי א מאנצביל, ווי, להבדיל, א מענטש. בא אונדז א מאנצביל, ער מעג
 זיין דער גרעסטער שלים־מזל, אבי א מאנצביל, גייט ער אף־צו־פריער,
 ווי איינער רעדט: דאס בין איך!... וואס דארפט איר מער? אט נעמט מיין
 מאן. דאכט זיך, מע דארף שוין נישט קיין גרעסערן שלים־מזל, ווי מיין
 נחמן־בער, וואס האט נישט געפרוווט פארדינען זינט איך קען אים פאר
 א מאן קיין צוויי צעבראכענע גראשן! דער גאנצער יחוס ― באשר בכן
 וואס איז? ער קאן לערנען, און וואס ער איז יאסקע דעם נגידס א ווייטער קרוב, ווי זאגט איר: דעם פערדס בייטש־שטעקלס פאדקאווע... פרעגט
מיך, וואס האב איך פונעם נגיד דעם קרוב? די שונאים זאלן דאס פארמאגן אף אן אנבייסן! עגמת־נפש האב איך, צרות, מיט בזיונות נאך,
וואס מע ווארפט מיר אויס, אז מיין קרובה, מיין קרובס שנור הייסט עס,
גייט מיט די אייגענע האר... און ס׳איז דווקא נישט קיין ליגן ― זי איז
א רעכטע טשאטשקע! איך רייד נישט אף איר חלילה קיין שלעכטס, און
פון לשון־הרע בין איך ווייט... נאר איך מיש אייך איינס מיטן אנדערן.
האט קיין פאראיבל נישט, ס׳איז בא מיר אזא טבע, ווי זאגט איר: א
יידענע האט אין זיך ניין מאס רייד...
    
איינקויפן גענדז... איינגעקויפט די גענדז, באדארף מען, הייסט עס,
די גענדז פארווארפן אפן ווינטער אין שטייג אריין. נאר איר מיינט, אז
פארווארפן גענדז איז שוין גאר א גרינגע זאך? האט איר אויך א טעות!
גוט איז צו פארווארפן גענדז, אז איך האב מיר מיין דירה מיט מיין
קאמער און איך בין מיר, ווי זאגט איר, איינע אפן יריד. ווי־זשע איז
אבער דער דין, אז איך בין געזעסן, נישט היינט געדאכט, נישט פאר
אייך געדאכט, נישט פאר קיין שום יידן געדאכט אין שכנות בא יענטען,
קיין באזונדער קעמערל האב איך נישט געהאט, און די בעל־הביתטע
מיינע אליין, יענטע הייסט עס, האט אויך אונטערגעהאנדלט מיט גענדז
און מיט פסחדיקער שמאלץ, ― אנו, פרוווט, אשטייגער, האבן מיט
יענטען גענדז אין איין קאמער און נישט פאטשן זיך מיט איר דריי מאל
א טאג! האט איר אייך איין מאל אוועק. היינט פרוווט זייט א חכם און
דערקענט, וועלכע גענדז ס׳איז אייערע גענדז און וועלכע גענדז ס׳איז
אירע גענדז? אנומעלט, אז איך בין, נישט היינט געדאכט, נישט פאר
אייך געדאכט, נישט פאר קיין שום יידן געדאכט, געזעסן מיט איר אין
שכנות, האט זיך בא איר, בא יענטען הייסט עס, אויפגעריסן די שטייג
אין קעמערל און עס זיינען ארויס, זאל זיך אייך דאכטן, אלע גענדז און
האבן זיך צוגעכאפט צו מיין קארעטע מיט האבער, ― איז ווער האט
געהאט היזק? ווער האט באדארפט שרייען? איך, צי זי? גייט זי נישט
און פאלט נישט אן אף מיר? זי זאל געווען, זאגט זי, וויסן, אז איך
האנדל מיט גענדז, וואלט זי מיר, זאגט זי, נישט פארדונגען די דירה
פאר קיין הונדערט מיליאן רענדלעך! זאג איך צו איר: „מיט וואס דען,
האט איר געמיינט, האנדל איך? מיט בארליאנטן?״ זאגט זי צו מיר:
 „איר זייט אליין א גוטער בארליאנט, און האט א מאן א בארליאנט און
 קינדער בארליאנטן!״... זאל איך איר שווייגן?... א מאדנע יידענע אט די
 יענטע! אזוי וועט זי אייך אוועקגעבן דאס לעבן מיט דער נשמה. טאמער
 זייט איר, חלילה, קראנק, וועט זי זיך מפקיר זיין פון אייערטוועגן. נאר א
 שפילשליווע איז זי ― מע זאל באהיט און באווארנט ווערן! אט האבן
 מיר זיך איינמאל, ערב־חנוכה איז דאס געווען, ― איך זאל אייך דער־
 ציילן, וואלט איר אף זיך די האר געריסן!... דער חסרון, וואס איך קוק
 נישט אריין אין יענעמס טעפלעך, און רייד נישט, חלילה, קיין שלעכטס,
 און פון לשון־הרע בין איך ווייט... נאר איך מיש אייך איינס מיטן אנ־
 דערן. האט קיין פאראיבל נישט, ס׳איז בא מיר אזא טבע, ווי זאגט איר:
 א יידענע האט אין זיך ניין מאס רייד...
    
איצטער גייט א סדרה: פארווארפן גענדז... אז איר ווילט, די גענדז
 זאלן אייך געראטן, זאלט איר פארווארפן די גענדז אינעם א ל ט ן
 חודש. גאט זאל אייך היטן, איר זאלט זיך צורירן צו גענדז אין אנהייב
 חודש, תיכף נאכן מולד ― ס׳איז אן אומגליק! די גענדז וועלן אייך ניט
 געראטן: די גענדז וועלן זיין גראב אפן ביין, און דין אף דער הויט, און
אף פלאסטערן זאלט איר זיך פון די גענדז גאר נישט ריכטן. פלאסטערן
פארגעסט! אויך באטאג, ווען איטלעכער דרייט זיך ארום, זאלט איר קיין
גענדז נישט פארווארפן. גלייכער פארנאכט, בא א ליכט, אדער אפילו
אין דער פינצטער, נאר בשעת מעשה זאלט איר זיך געבן א קניפ און זאגן
שטילערהייט דריי מאל: „אזוי ווי איך בין אפן לייב, אזוי זאלסטו זיין
אפן לייב״... מיין מאן לאכט אפילו פון מיר און זאגט, אז ס׳איז ווערט
א שמעק טאבעקע. נאר איך זאל וועלן צוהערן אלצדינג, וואס ער זאגט,
וואלט איך געווען לייטן גלייך. למאי ער פארגינט זיך זאגן, דער מאן מיינער, ― ער איז א גאנצער למדן, זיצט טאג ווי נאכט און קוקט אין די
ספרים, ― אז כפרות שלאגן איז א נארישער מנהג? ווי געפעלט אייך,
אשטייגער? מאלט אייך, ער האט זיך פון מיך נישט גענארט פאר אזעלכע ווערטער! „ביסט דאס אליין טאקע דערגאנגען, זאג איך, מיט דיין
אייגענעם שכל?״... זאגט ער: „סע שטייט אזוי געשריבן אין די ספרים״.
„קומט אויס, זאג איך, אז איך, און די מאמע מיינע, און די מומע
דבורה, און נחמה־בריינע, און סאסע, און דוואסע און צביה, און צפורה
און אלע ― זיינען בהמות?״... שווייגט ער, דער חכם, און ס׳איז זיין
גליק, ווארעם איך קאן אים, רעדט איר, אפשפילן א פרימארגן, ער זאל
מיך געדענקען דריי טעג כסדר! איר מיינט, איך בין, חלילה, אזא ארורה,
אן אנכאפערן? גלייבט מיר, איך ווייס גאנץ גוט, וואס הייסט א בן־תורה,
א ייד וואס זיצט און לערנט, כאטש ער טוט נישט קיין האנט אין קאלט
וואסער. איר מיינט, ער פוילט זיך? ער וואלט נעבעך געטאן אלצדינג,
ס׳זאל נאר זיין וואס... זיצט ער און לערנט. לאז ער לערנען. וואס דארף
איך זיין הארעוואניע, אז איך קאן אליין באשטיין דאס שטעטל מיינס,
אז איך קאן אליין אויסקומען ווי ס׳נישט איז מיט דער הוצאה אין
שטוב, חלילה נישט אנקומען צו יענעם. אליין, אומעטום אליין. אין מארק,
און אין שטוב, און אוועקגעשטעלט זיך באם אויוון, צוגעשטעלט דאס
טעפל קארטאפלעס, און די קינדער אנגעטאן און אפגעשיקט אין חדר ―
דאס איז בא מיר דער עיקר! ברויט, זעט איר, מאכט זיך, פעלט אמאל,
חלה אף שבת טרעפט, אז ס׳איז נישטא, נאר פאר די קינדער שכר־למוד
― פיר זכרים האב איך, זאלן געזונט זיין, אחוץ מיידלעך.― דאס מוז
זיין, עס מעגן פאלן שטיינער פונעם הימל! איך בין נישט גלייך צי די
היינטיקע, וואס די קינדער זייערע שטופן זיי אין די קלאסן, ווי, למשל,
אונדזער חזנס יונג בערל, א פאלנע גוי מיט קאלבאס. כאפט אים דער
רוח, איך בין נישט גאט סטראפטשע, איך רייד נישט, חלילה, קיין
שלעכטס, און פון לשון־הרע בין איך ווייט... נאר איך מיש אייך איינס
מיטן אנדערן. האט קיין פאראיבל נישט, ס׳איז בא מיר אזא טבע, ווי
זאגט איר: א יידענע האט אין זיך ניין מאס רייד...
    
פארווארפן די גענדז, באדארף מען נאר זען, די גענדז זאלן האבן
האדיוולע, דאס עסן צו דער צייט און דאס טרינקען צו דער צייט. און
ווייטער גארנישט. ווארעם גענדז איז נישט קיין קאטשקעס און נישט קיין
עופות. ― קאטשקעס האבן מורא פאר פאקן. און עופות פאר
א טכויר, און גענדז באדארפן נאר עסן. און עסן ― עסן
גענדז אלצדינג: גענדז עסן האבער, גענדז עסן פראסע, גענדז עסן
קאשע, גענדז עסן, איך בעט איבער אייער כבוד, נאך ערגערס... א גאנדז
קלייבט נישט איבער. א גאנדז שלינגט אלצדינג. א גאנדז איז תמיד
הונגעריק, ווי בא אן ארעמאן קינדער, להבדיל. בא אן ארעמאן קינדער
עסן, קיין עין־הרע, געשמאק אלצדינג, וואס מע גיט זיי, און זיינען קיינמאל נישט זאט. איך ווייס עס פון זיך זעלבער. לאזן זיי זיין געזונט, די
קינדער מיינע, אז זיי קומען פונעם חדר, קיין עין־הרע נישט, קיין בייז
אויג זאל זיי נישט שאטן ― איידער מע קוקט זיך ארום, שטארבט א
ברויט, און פון א טאפ קארטאפלעס בלייבט נישט איבער, איר זאלט
זאגן, אף א רפואה! און קומט שבת, מוז מען זיי אויסטיילן חלה, ווי
לעקעך, און דאס איבעריקע פארשליסן, ווארעם עס וועט נישט בלייבן
אף מארגן קיין זכר אפילו! קינדער, הערט איר, איז א וווילע זאך און א
ליבע זאך. עס וואלט מיר נישט נמאס געווארן און נישט שווער געווען
קיין צען קינדער, פופצן קינדער, פינף און זיבעציק קינדער אויסצוהאלטן.
איין חסרון נאר ― אט דער פיסק! נגידים באדארפן זיך פילן איך ווייס
אליין נישט ווי גליקלעך, אז זיי ווייסן ווויל, אז זייערע קינדער לייגן זיך
שלאפן זאט און עס חלומט זיך זיי נישט קיין בעטלערס, זיי כאפן זיך
נישט אויף באנאכט מיט א געוויין: „מאמע, ע־ע־ע־ע־סן!״... הערט איר,
דאס הארץ טוט וויי, ווערט אקערשט ניט צעשפרונגען, און מע מוז נאך,
מאלט אייך, אנשרייען אף זיי: „שלאפן, ממזרים! וואס פאר עסן אין
מיטן באנאכט? שלאפן, שלאפן!״... פונדעסטוועגן, זאלט איר זען די
נגידים, ווי סע כאפט זיי אוועק דער רוח, טאמער ווערט בא זיי געבוירן,
חלילה, אן איבעריק קינד! אי־אי־אי־! אט איז בא אונדז נישט לאנג
אוועקגעגאנגען איינע א נגידיתטע, א ווייבל בלוט־און־מילך, און א גוטע
זעל, א צדקת, ביילע האט מען זי גערופן, א שיינע, א געזונטע, א
שטארקע. מיינט איר, איבער וואס? ס׳איז נישט כדאי צו דערציילן, זי איז
שוין אף דער אמתער וועלט, לאז זי האבן א ליכטיקן גן־עדן. איך רייד
נישט, חלילה, קיין שלעכטס אף קיינעם, און פון לשון־הרע בין איך
ווייט... נאר איך מיש אייך איינס מיטן אנדערן. האט קיין פאריבל נישט,
ס׳איז בא מיר אזא טבע, ווי זאגט איר: א יידענע האט אין זיך ניין
מאס רייד...
    
אוי, א פרנסה גענדז!... דאס הייסט, גענדז איז א פרנסה אפילו ניט
קיין שלעכטע, און אז גאט גיט־אריין אין די גענדז די ברכה, קאן מען אן
די גענדז פארדינען א שיין קערבל. נאר וואס דען? דאס טרעפט זיך
איין מאל אין צען יאר. גיכער קאן זיך מאכן, מע זאל בא די גענדז נישט
פארדינען גארנישט ― מע זאל נאך דערלייגן! היינט די הארעוואניע, וואס
ארום די גענדז, איז אזא גרויסע הארעוואניע, אז ס׳איז, כלעבן, נישט
כדאי דער גאנצער טארעראם. אי, איז דאך די קשיא: וויבאלד אז בא די
גענדז איז קיין פארדינסט נישטא, היינט צו וואס באדארף מען האנדלען
מיט גענדז? איז דער תירוץ: וואס דען וועט מען טאן, אז איך האנדל
שוין אזוי פיל מיט גענדז?!... בארעכנט נאר: אויסבינדן עטלעכע און
דרייסיק פאר גענדז; אוועקטראגן צום שוחט עטלעכע און דרייסיק פאר
גענדז; ברענגען עטלעכע און דרייסיק פאר גענדז; אפפליקן עטלעכע און
דרייסיק פאר גענדז; מאכן, זאלצן, אויסווייקן, אפגיסן עטלעכע און דרייסיק פאר גענדז, די הויטן באזונדער, די פלאסטערן באזונדער, די דרויבלעך באזונדער, די אבדירקעס באזונדער, פון אלצדינג מאכן געלט, נישט
לאזן גיין לאיבוד קיין פיצל נישט ― און אלצדינג אליין! קודם־כל, אויספרעגלען די הויטן מיט די פלאסטערן, מאכן פון זיי שמאלץ. איך מאך
תמיד אלע יאר פסחדיקע שמאלץ, ווארעם מיין פסחדיקע שמאלץ האט
א שם אין שטאט פאר דער בעסטער, כשרסטער שמאלץ. איך, אז איך
פרעגל פסחדיקע שמאלץ, ווערט בא מיר  א י ן  מ י ט ן  ח נ ו כ ה
פסחדיק אין שטוב. דעם אויוון כשר איך אויס. דעם מאן שיק איך אפ
אין בית־מדרש אריין ― לאז ער לערנען. די קינדער טרייב איך ארויס
― לאזן זיי גיין ערגעץ שפילן אין דריידל. און אליין נעם איך זיך צו דער
ארבעט ― פרעגלען שמאלץ. און שמאלץ האט פיינט אן איבעריק אויג,
ובפרט פסחדיקע שמאלץ. איך האב אמאל געהאט א פסק, אז איך בין,
נישט היינט געדאכט, נישט פאר אייך געדאכט, נישט פאר קיין שום יידן
געדאכט, געזעסן בא יענטען אין שכנות. עס זיינען געזעסן דארטן נאך
שכנים. האט זיך איינער א שכנה, גנעסע האט זי געהייסן, פארגלוסט
באקן לאטקעס פון רעטשענע מעל, און דווקא דעם טאג, וואס איך קוילע
גענדז. בעט איך זי: „גנעסיניו, הארצעניו, ליובעניו! האלט־איין דעם
יצר־הרע אף א טאג. איר וועט מ א ר ג ן ,  אם ירצה השם, באקן
לאטקעס!״ זאגט זי: „בא מיר האט איר געפועלט; נאר די קינדער, זאגט
זי, וועלן געוואר ווערן. איך האב, זאגט זי, קינדער, טרפהנע העלדזער,
וואס האלטן שטארק פון דער אכילה. זיי וועלן דערהערן, זאגט זי, אז
ס׳איז אויס לאטקעס וועלן זיי מיך, זאגט זי, אויפעסן לעבעדיקערהייט!״...
כך הווה. די קינדער האבן דערהערט, ליגנדיק אפן אויוון, אז מע רעדט
פון אפלייגן די לאטקעס באקן אף מארגן, האט זיך איינער פון זיי, א
זעליקל, א יינגעלע מיט קאסאקע אויגלעך, צעשריען אף א קול: „מאמע!
טאמער באקסטו נישט קיין לאטקעס, פאל איך אטא אראפ פונעם אויוון״...
מיר טוען א קוק ― א ווייטיק איז מיר! ― זעליקל הענגט מיטן קעפל
אראפ, אטא, נאך א מינוט, פאלט דאס אראפ און סע ווערט צעשאטן אף
שטיקלעך! דערזען אזא חתונה, האב איך אנגעהויבן צו שרייען: „גנע־סיניו, נשמהניו, הארצעניו, ליובעניו! באקט לאטקעס, באקט!״... מע
זאגט, הערט איר, אז אן ארעמאן האט א קישקע אן א דנא, ― איז דאס
תורת משה! איר זאלט אנקוקן בא דער גנעסען קינדערלעך ― גאט זאל
מיך נישט שטראפן! איך רייד נישט, חלילה, קיין שלעכטס, און פון
לשון־הרע בין איך ווייט... נאר איך מיש אייך איינס מיטן אנדערן. האט
קיין פאראיבל נישט, ס׳איז בא מיר אזא טבע, ווי זאגט איר: א יידענע
האט אין זיך ניין מאס רייד...
    
שמאלץ פון די גענדז... פון גענדז קאן מען אף שמאלץ אליין נישט
ארויסקוקן. די שמאלץ, אז עס געראט שוין גוט אפ, קערט אום צוריק
נאר דאס, וואס די גענדז קאסטן. דאס פארדינסט דארף מען זוכן פון
די שאר־ירקות. ראשית חכמה, אבדירקעס. אז עס מאכט זיך, די אבדירקעס געבן זיך אויס שיין, און פלייש איז אין שטאט טייער ― פארצוקערט
מען זיי! ווי־זשע איז אבער דער דין, אז קצבים בא אונדז שמייסן זיך,
און פלייש איז בזיל־הזול, און די שטאט האט, דעם נגיד אף צו־להכעיס
אראפגעבראכט נאך א שוחט, און יענער שוחט, דער אלטער הייסט עס,
האט איינגעגעבן אף דעם שוחט, אף דעם נייעם שוחט הייסט עס, אכצן
מסירות, און חוץ לזה האט ער ארויסגעלאזט א קלאנג אף אים, אף דעם
נייעם שוחט הייסט עס, אז ער, דער נייער שוחט הייסט עס, איז א חברהמאן פון די היינטיקע חברה־לייט, פון די ציוניסטן, וואס האבן צו טאן
מיט די חדרים און קלייבן „שקלים־געלט״, און דער גביר אונדזערער
האלט דאך נישט פון די דאזיקע ציוניסטן, ער קאן זיי נישט אנקוקן, זיי
זיינען, זאגט עך, גרויסע הולטייעס, און וויבאלד אזוי, איז דאך די
שחיטה זיינע קיין שחיטה נישט, און נישט איטלעכער איז א בעלן אף
פארטיקע אבדירקעס. טענה איך מיט מיינע קונהטעס: „בא מיר מעגט
איר, נישקשה, קויפן אבדירקעס, מיין שוחט איז דער אלטער שוחט״.
זאגן זיי: „יא, איר זייט אוודאי זייער גערעכט, נאר וואס דען? אפן בייליק
שטייט בא זיי נישט אויפגעשריבן, פון וועמענס שחיטה זיי זיינען ―
― פונעם אלטן שוחט, צי פונעם נייעם שוחט״... זאג איך: „וואס הייסט,
סע שטייט נישט אויפגעשריבן? אז איך זאג אייך: פונעם אלטן שוחט,
איז פונעם אלטן שוחט; סיידן, זאג איך, איך בין שוין בא אייך נישט
באגלויבט, איז שוין, זאג איך, עק וועלט! ׳׳... זאגן זיי: „א מאדנע
יידענע איר זייט! איר זייט בא אונדז אף אלצדינג באגלויבט; נאר אז
מיר קאנען אויספירן אליין שיקן צום שוחט קוילן גענדז, וואס־זשע דארפן
מיר אבדירקעס, וואס מיר קאנען נישט וויסן, וועמענס שחיטה דאס
איז?״... „טפו! ווידער א מאל, זאג איך, דאס אייגענע? אז איך שווער
אייך בא מיין מאן און קינדער! איר ווייסט, זאג איך, ס׳איז בא מיר א
גוטע שבועה!״... זאגן זיי: „צו וואס דארפט איר זיך שווערן, אז מיר
גלייבן אייך סיי ווי סיי?״... זאג איך: „נו, נעמט זשע צו בא מיר א
פאר אבדירקעס, לאם איך מאכן גרינגער דעם קאשיק!״ זאגן זיי: „מיר
קאנען נישט נעמען בא אייך קיין אבדירקעס, איבער דער שחיטה״... נו?
גיי טעסע פלעקער! אריינגיין אין יענעמס לאגע ― דאס איז נישטא!
רחמנות האבן: א יידענע מארדעוועט זיך אן מיט גענדז, מע מיינט ―
טאמער, איך ווייס, מע וועט עפעס פארדינען; עס האט זיך געשטעלט אזא
ווינטער, האלץ איז נישטא, שטרוי איז טייער, א רענדל א וואגן שטרוי,
און די קינדער נעבעך לויפן בארוועס אין חדר אריין, קומען צו גיין אהיים
ברוין און בלוי, כאפן זיך ארויף אפן אויוון, נורען זיך איין, ווי די
קראליקלעך, און קוקן־ארויס אף הייסע קארטאפלעס, און קארטאפלעס
איז מיט גאלד גלייך, א סך איז נישט געראטן און א סך איז פארבליבן
אין דער ערד... א שטאט! עמעצער זאל זיך דאס ארומקוקן, ארעמעלייט
גייען־אויס פון קעלט, ארעמעלייט שטארבן, שוואלן פון הונגער, קינדער
פאלן ווי שטרוי, ווי פליגן. נאך מיט חסד, ווי זאגט איר, וואס נאר ארעמעלייט שטארבן... גאט זאל מיך נישט שטראפן, איך רייד נישט, חלילה,
קיין שלעכטס, און פון לשון־הרע בין איך ווייט... נאר איך מיש אייך
איינס מיטן אנדערן, האט קיין פאראיבל נישט, ס׳איז בא מיר אזא
טבע, ווי זאגט איר: א יידענע האט אין זיך ניין מאס רייד...
    
די אבדירקעס פון די גענדז... מע זאל וועלן, הערט איר, ארויסקוקן
אף די אבדירקעס אליין, וואלט מען שיין אויסגעזען מיט די גענדז! א
חוץ אבדירקעס, איז פאראן בא גענדז די דרויבלעך: גריוון, לעבערלעך,
פופיקלעך, קעפלעך און פיסלעך, גערגעלעך, פליגעלעך, צינגעלעך, הערצלעך און נירלעך. היינט העלדזלעך! פאראן בא מיר איינע א בעל־הביתטע,
פעטשעריצי, הייסט זי, נעמט זי צו בא מיר אלע העלדזלעך, וויפל איך
האב; עס מעג זיין א האלבע מאה העלדזלעך, לאזט זי מיך נישט ארויס.
דער מאן אירער, זאגט זי, פעטשעריצי, הייסט עס, איז א ליבהאבער פון
ברוסט און פון העלדזלעך. ברוסט האט ער ליב, זאגט זי, קאלטערהייט,
מיט פעפער באפעפערט. און העלדזלעך ― געפילטע מיט מעל, אדער מיט
קאשע, אדער מיט פארפעלעך, אדער מיט לעבער און מיט גריוון, געבראטן
באזונדער, אדער געקאכט אין מערן. וואס־זשע מיינט איר? ווי די מתים
עסן, אזא פנים האבן זיי. ער זעט, קיין עין־הרע, אויס קעגן מיין מאן, ווי
א ייד פון א יאר עטלעכע און דרייסיק, כאטש ער איז עלטער פון מיין
מאן מיט גוטע צען יאר. און כאטש מיין מאן טוט אויך קיין שום ארבעט
נישט, זיצט ער כאטש און לערנט, און אז ער קומט אהיים, וועט ער ניט
זאגן, ווי אנדערע מאנען: „הער נאר, דו, גיב עפעס עסן!״ ער, אז ער קומט
אהיים פון בית־המדרש, איז דאס ערשטע ― נעמט ער זיך צו א ספר,
קוקט אין ספר אריין און זיפצט, זיפצט שטילערהייט ― א סימן, אז ער
וויל עסן. נאר זאגן: „גיב עסן״ ― דאס איז נישטא. וואס דען? א
קרעכץ און א נעם מיט דער האנט באם הארצן און א זאג: „אך־אך־אך!״
― א סימן, אז ער איז גוט הונגעריק. „וועסט עפעס אפשר נעמען אין
מויל אריין?״ ― פרעגט מען אים. מאכט ער צו מיר: „מהיכא־תיתי״...
וויפל מאל איך זאג אים: „איך פארשטיי נישט ― האסט דאך א מויל,
קאנסטו דאך זאגן, אז דו ביסט הונגעריק; וואס דארפסטו זיצן און
קרעכצן?״... ענטפערט די וואנט?... איך וואלט וועלן אומיסטן זען, וואס
וואלט געווען, איך זאל אים דריי טאג כסדר נישט געבן קיין עסן? איר
מיינט, ער אין חלילה אזא אן אפגעריסענער נאר? ווי קאן א ייד א למדן
א מופלג זיין א נאר? ער זאל, צו זיין קאנען, הערט איר, וואס ער קאן
לערנען, נאך זיין א ביסעלע מער קריכער, וואלט ער דען נישט געקאנט
זיין בא אונדז א רב? אי, וואס וועלן מיר טאן מיטן אלטן רב? למאי,
וואס וועלן מיר טאן מיטן אלטן חזן? מע האט נייטיק באדארפט צונעמען
א נייעם חזן אין שול, כדי דער אלטער זאל שטארבן פון הונגער, טאמער
איז ער געווען פריער, הייסט עס, א קליינער אביון? באשר, דעם גביר האט
זיך פארגלוסט זינגען! ווילסט זינגען? גיי אין טרעיאטער, להבדיל, וועט
מען דיר דארטן זינגען צעזעצטערהייט!... איך זאל זיין, הערט איר, א
מאנצביל, וואלט איך זיך מיט די גבירים גערעכנט. אוי, וואלט איך מיך
מיט זיי גערעכנט! איר מיינט, איך האב עפעס צו זיי? איך האב צו זיי
גארנישט, נאר איך האב זיי פיינט. איך האב פיינט א נגיד! א נגיד און
א שפין, גאט זאל מיך נישט שטראפן! איך רייד נישט, חלילה, קיין
שלעכטס, און פון לשון־הרע בין איך ווייט... נאר איך מיש אייך איינס
מיטן אנדערן. האט קיין פאראיבל נישט, ס׳איז בא מיר אזא טבע, ווי
זאגט איר: א יידענע האט אין זיך ניין מאס רייד...
    
מע האט פון די גענדז.. מיינט נישט, אז מע פארקויפט שוין אויס
די גאנצע שמאלץ מיט אלע אבדירקעס מיט אלע דרויבלעך פון די גענדז,
ווערט מען שוין גליקלעך. גענדז זאלן נישט האבן קיין פוך און קיין פעדערן אף זיך, וואלט נישט כדאי געווען דער גאנצער עסק. פריער, אז איך
האלט נאך בא פארווארפן די גענדז, סקובע איך זיי שוין אונטער, די
גענדז, אונטער די פאכוועלעך, און קלייב צונויף דאס ביסל פוך. נאכדעם,
נאכן קוילען, שמועסט מען נישט ― דאס ביסל פוך באזונדער, און די
פעדערן באזונדער, און איך גרייט מיר צו ארבעט אף א גאנצן ווינטער.
די נעכט זיינען דאך גענוג גרויס, מע קאן זיך גענוג אנפליקן. פליק איך.
אצינד האב איך א שטיקל הילף: מיידלעך. מיידלעך זיינען נישט קיין
יינגלעך. יינגלעך גייען אין חדר אריין, און מיידלעך וואס? מיידלעך זיינען גערן, זיצן און האדעווען זיך און וואקסן. זעץ איך זיי אנידער נעבן
זיך איבער א זיפ: „העלפט, קינדערלעך, פליקן פעדערן; איך וועל אייך
דערפאר, אם ירצה השם, מארגן שענקען א גריוו, באשמירן א שטיקל
ברויט מיט שמאלץ, אדער גאר צושטעלן א זופ פון קישקעלעך!״ אהא,
זאלט איר זען, ווי סע ווערט א גדולה און מע נעמט זיך צו דער ארבעט
― א קלייניקייט, א זופ פון קישקעלעך! וואס, מישטיינס געזאגט? אז
קיין פלייש קוקט מען נישט אן א גאנצע וואך, חוץ שבת. איך זאל ניט
האנדלען מיט קיין גענדז, ווייס איך נישט, וואס איך וואלט געטאן א
גאנצע וואך מיט די קינדער! אזוי ווארפט זיך פארט דורך א פלאסטערל,
א גערגעלע, א קעפל, א פיסל, א קישקעלע, א ביסל שמאלץ ― דער ריח
אליין איז שוין גענוג! אז איך בין געזעסן, נישט היינט געדאכט, נישט
פאר אייך געדאכט, נישט פאר קיין שום יידן געדאכט, אין שכנות, בא
יענטען הייסט עס, האב איך אליין געהערט פון גנעסעס מויל: „אז עס
קומט, זאגט זי, די צייט פון חנוכה און איר הייבט זיך אן, זאגט זי,
פארען מיט די גענדז, בא דער פסחדיקער שמאלץ, ― קומט, זאגט זי, אף
מיין כאליאסטרע א נייע הויט; פונעם ריח אליין, זאגט זי, פארדרייט
זיך זיי שוין דאס קעפל, און סע מאלט זיך זיי אויס, אז זיי עסן גענדזנס״...
איר מיינט, ס׳איז מיר געווען אנגענעם אנצוקוקן גנעסעס כאליאסטרע,
קיין עין־הרע, ווי זיי קוקן־אראפ פונעם אפן־אויוון, זעען פאר זיך אזא
טאפ שמאלץ מיט אזוי פיל גריוון ― און נישט אויסציען קיין הענטל
אפילו, נאר ליגן און קוקן נעבעך, ווי הונגעריקע וועלף, און באלעקן זיך,
און די אויגלעך בשעת מעשה גלאנצן ― א גאטס רחמנות צו זען דעם
צער! שטופט מען זיי אריין דארטן א גריוו אין הענטל, מע טוט זיי א
שמיר א ביסל שמאלץ איבער די ליפן. וואס נאך, איך בעט אייך? ווי
קאן איך אנהאדעווען אזוי פיל מיילער, אז איך בין אליין אפגעשאטן,
קיין עין־הרע, מיט קינדער, און דער מאן פארדינט נישט קיין צוויי צעבראכענע גראשן, און שולדיק איז מען אף די גענדז ― איך זאל עס
פארמאגן א דריט־חלק מיט אייך אינאיינעם, און פריצענט וואקסט ווי
מיט רוחות, און צאלן מוז מען, איך וועל נישט גיין פארבאדן זיך,
בלייבן אן אנזעצערן, חלילה, אזוי ווי יענטע, אשטייגער, וואס האט נישט
אפגעצאלט דעם שוואגער פאר דער אנדערער האלבער דירה, צוליבן
זונדל, וואס שטודירט, זאגט מען, אין די קלאסן און שרייבט אום שבת...
אזוי זאגט די וועלט, איך בין דערביי נישט געשטאנען. איך האב פיינט
זאגן דאס, וואס איך ווייס נישט, און פון באריידן יענעם אנטלויף איך.
איך פרעג נאר איין זאך: צו וואס באדארף עס יענטעס זונדל זיין א גע־שטודירטער? אז בסך־הכל איז ער גאר א קראנקער, משטיינס געזאגט,
א טשעכאטניק; זיי זיינען אלע, נישט דא געדאכט, נישט פאר אייך געדאכט, נישט פאר קיין שום יידישער שטוב געדאכט, טשעכאטניקעס.
לאז ער איר לעבן הונדערט צוואנציק יאר, איך בין איר א גוטער פריינט,
וואס האב איך צו איר? כאטש, אז מע וויל צוריק, האט זי קעגן מיר
נישט אזוי יוצא געווען! מע נעמט נישט און מע רויכערט נישט ארויס
קיין שכנים אין מיטן פאר פסח! וואס איז? באשר מנשה דער וואסערפירער קאן צאלן א קערבל א וואך, און איך נישט! לאז זי זיך בארימען
דעמאלט, אז ער וועט איר באצאלן! ס׳איז גאר א סברה, אז אט דער
מנשה איז א בעל־חוב, די האר זיינען נישט זיינע. פארנומען בא אלע
בעלי־בתים פאר וואסער אף א גאנצן ווינטער, און א קבצן איז ער אויך
א גוטער, און א ווייב האט ער, פעסע רופט מען זי, אויך א גוטע שטוקע!
גאט זאל מיך נישט שטראפן, איך רייד נישט, חלילה, קיין שלעכטס, און
פון לשון־הרע בין איך ווייט... נאר שאט... מיר דאכט זיך, איך האב
אייך געוואלט עפעס דערציילן א שיינס? פרעגט מיך בחרם, איך האב שוין
אליין אויך פארגעסן וואס!... אט די ווייבער, הערט איר, איז אייך קיין
קאטאוועס נישט! דאס איז עפעס א מין פאלק!... אט האב איך אייך דא
אויסגעמישט פון כל מאמינים שהוא, קאשע מיט בארשט און מיט לעבערלעך און מיט נעכטיקע טעג – טאמער ווייסט איר וואס? א יידענע,
הערט איר, האט טאקע אין זיך ניין מאס רייד!... איך וועל אייך שוין
מוזן אפלייגן די מעשה נאך אף א מאל.
    
געשריבן אין יאר 1902
א מאנאלאג פון א ״מאדאם״
    
― איך ווייס נישט, ווי אזוי איר; בא מיר, עס מעגן פאלן שטיינער
פונעם הימל, א ווייסע כפרה אף ערב יום־כפור ― דאס מ ו ז  ז יי ן !
איך וועל אייך זאגן דעם ריינעם אמת: איך פארשטיי גארניט, ווי אזוי
וואלט איך געקאנט שלאגן כפרות ניט מיט קיין ווייסער כפרה? עס מאלט
זיך מיר אויס, איך וואלט א גאנץ יאר מורא געהאט פאר שטארבן. איך
בין שוין אזוי געוווינט געווארן פון קינדווייז אן. ס׳איז אלצדינג א געוווינהייט. מיין מאמע, מוזט איר וויסן, איז אויך נישט קיין גרויסע
צדיקת, נאר פון די דאזיקע זאכן האלט זי גראד. צום ביישפיל: אף פסח
― פסחדיקן בארשט, אף שבועות ― ליוביסטיק, א כפרה ― א ווייסע,
חנוכה ― לאטקעס, פורים ― שלח־מנות, וכדומה אזעלכע מצוות היט
זי אפ, ווי אן אמתע רביצן. „הזכרת־נשמות״ איז בא איר דאס שווארצאפל פונעם אויג, און חלילה ניט הערן שופר בלאזן איז פאר איר א
סך א גרעסערער אומגליק, ווי בא מיר, למשל, נישט הערן, להבדיל, שאליאפינען... פונדעסטוועגן, איר זאלט זי קענען, וואלט איר זיכער מיינען,
אז דאס איז א גרויסארטיקע געבילדעטע דאמע. געטע און שילער לאזט
זי עד־היום נישט ארויס פון מויל, און מיט טשאקען שלאפט זי נאך ביז
היינטיקן טאג. און קומט ראש־חודש אלול, זאלט איר זען, דעקט זי זיך
איבער דעם קאפ מיט א ווייס טיכל און האט צו טאן מיט די „יענטעס״;
איך האב מורא, אויב זי שמועסט ניט מיט זיי מכח קנייטלעך לייגן... און
נאכדעם, אוועק די וויינענדיקע טעג.― אראפגעווארפן דאס טיכל פונעם
קאפ, און ווידער געטע, ווידער שילער, ווידער טשאקע. אט אזא מין
יידענע איז די מאמע מיינע, און אט אף דעם אייגענעם יידישן שניט
האט זי געפירט אונדז אויך, די טעכטער אירע. פינף זיינען מיר געוועזן,
 
 