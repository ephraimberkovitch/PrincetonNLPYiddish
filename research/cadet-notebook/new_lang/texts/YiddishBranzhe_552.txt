

פון אונדזער עזבון: בער האלפערן (1902־1984) 



 by באריס סאנדלער 
January 7, 2018January 9, 2018 Filed under:
ליטעראטור־עזבון
פראזע 


דער פראזאיקער בער האלפערן איז געבוירן געווארן אין דארסונישקיס, ליטע, אין א מפשחה פון א לערער. נאך דער פאשיסטישער איבערקערעניש אין ליטע האט ער, א סטודענט פון א בוי־אינסטיטוט, פארלאזט זיין לאנד. ער האט זיך באזעצט אין פאריז, ווו ער האט דעביוטירט ווי א פובליציסט אין דער צייטונג „ארבעטער־שטימע‟. פארענדיקט זיין לערע ווי א בוי־אינזשעניר, פארלאזט ער אין 1929 פאריז און פארט אוועק קיין אורוגוויי, ווו ס׳האט געלעבט זיין משפחה.
אין 1934 שאפט האלפערן אין מאנטעווידעא די צייטונג „אונדזער פריינד‟, פינאנצירט דורך דער סאוועטישער אמבאסאדע. נאך דעם ווי אורוגוויי האט איבערגעריסן די דיפלאמאטישע באציונגען מיט סאוועטן־פארבאנד האט האלפערן געמוזט פארלאזן דאס לאנד און קומען קיין רוסלאנד. ער ווערט באלד ארעסטירט, ווי אן אויסלענדער, און פארשיקט אויף 16 יאר אין סטאלינס „גולאג‟. נאכן באפרייען זיך אין 1956 באזעצט האלפערן זיך אין ווילנע, ווו ער איז ממשיך צו ארבעטן ווי א בוי־אינזשעניר.
זיינע ווערק הייבן זיך אן צו באווייזן אינעם זשורנאל „סאוועטיש היימלאנד‟, אין ווארשעווער „פאלקס־שטימע‟, אין פאריזער „נייע פרעסע‟. היסטאריזם און פאלקסטימלעכקייט זיינען די גרונטשטריכן פון זיינע ווערק. א חוץ די דערציילונגען, וועלכע זיינען אריין אין זיינע ביכער „מיין ייחוס‟ און „חשבון־הנפש‟, האט האלפערן פארעפנטלעכט א ריי קינסטלערישע פארצייכענונגען, וואס פינף פון זיי זיינען איינגעשלאסן אין דער זאמלונג „אלץ בלייבט איבער דעם מענטשן‟, וואס איז דערשינען שוין נאך זיין טויט.
לייענט א דערציילונג פון בער האלפערנס בוך „חשבון־הנפש‟ (פארלאג „סאוועטסקי פיסאטעל‟, מאסקווע, 1984)
בער האלפערן
א בארד האט ער געהאט א רויטע
פאסירט דאך אויף דער וועלט אזא מעשה: פעך־שווארצע האר אויפן קאפ און די בארד איז א רויטע!
ווען דאדיק האט זיך אריינגעלאזט אין שטוב מיטן רוקזאק אויף דער פלייצע נאך זיין טוריסטישער רייזע איבער קאווקאז, זיינען די עלטערן אין עכטן מאמענט געבליבן געפלעפט. נאך די עטלעכע מינוט פון ארומנעמען זיך און קושן האט זלמן א פינטל געטאן מיטן אויג אויף דאדיקס בארד:
— וואס זיינען דאס פאר א שטיק?
— ע… גארנישט… סתם אזוי…
— דו האסט דאך געהאט מיטגענומען דיין ראזיר־אפאראט…
זלמן האט נישט געוווסט, אז אין לעצטן מאמענט האט דאדיק ארויסגעווארפן פון דעם רוקזאק דעם ראזיר־אפאראט און אריינגעלייגט אהין צוויי ביכלעך: איין ביכל פון א פלוצעם בארימט־געווארענעם מאדערנעם פאעט, און א צווייט — פון אן אמעריקאנער קיבערנעטיקער. נאר דאדיק האט עס פארשוויגן און דיפלאמאטיש געזאגט:
— דו מיינסט, אז אין די געצעלטן, ווו מיר האבן גענעכטיקט, איז דורכגעפירט עלעקטריע?
— נו, און פריזירערס…
— גיי זוך זיי.
— נו גוט. אבער איצט מאך א סוף צו די שטיק.
דער זון האט רעטענישפול געשמייכלט. אין אוונט איז געקומען דער פעטער מישע מיט זיין ווייב. דערזעענדיק דאדיקן, האט די מומע א פאטש געטאן מיט די הענט:
— אוי האלט מיך צו, איך פאל חלשות!
דער פעטער האט אויפגעהויבן זיינע ברעמען און ארויסגעברומט:
— נו־נו…
— וואס, אנקל מישע, ס׳געפעלט דיר נישט?
— וועמען קאן עס געפעלן? — האט אונטערגעכאפט זלמן. ער האט זיך שטארק געשעמפט מיטן זונס בארד.
דער פעטער מישע האט לאנגזאם ארויסגענומען א פאפיראס, פאררייכערט און דאן פילאסאפיש באמערקט:
— ווען דו וואלסט געווען א הומאניסט, א מעדיקער, למשל, צי א יוריסט, וואלט איך געזאגט: ניין. אבער פאר א פיזיקער…
— וואס פאר א פיזיקער איז ער? בסך־הכל א סטודענט! — האט זיך זלמן נישט געקאנט בארויקן.
— פון פינפטן קורס!
— א שנעק! אז דו וועסט זיין אריבער פופציק, און אויב דו וועסט דעמאלט זיין א פראפעסאר… כאטשבי א דאצענט…
— נו, ווי באלד איז ביי מיר שוין אויסגעוואקסן א בארד, מוז איך זי איצט ווייזן די חברה. כ׳וועל זען, וואס זיי וועלן זאגן, דאן וועל איך זי אראפנעמען.
— נעם אראפ, נעם אראפ דעם רויטן בעזעם. אניט וועלן די מיידלעך נישט וועלן וויסן פון דיר.
דאדיק האט גארנישט געענטפערט, נאר א שמייכל געטאן אין זיין רויטער בארד. משמעות, אז אין ענין מיידלעך האט ער געוווסט מער ווי דער טאטע.
ס׳איז אריבער א טאג, צוויי, דער „בעזעם‟ איז אלץ געהאנגען. וואס אן אמת, איז די בארד געווען א פרעכטיקע: א געדיכטע, מיט געקרייזלטע הערעלעך און א פייערדיק־רויטע.
ווי די „חברה‟ האט אויפגענומען דאדיקס בארד האט זלמן נישט געוווסט, ווייל ס׳רוב האט דאדיק זיך געטראפן מיט זיינע חברים אויסער דער שטוב. איין מאל נאר זיינען צוויי מיידלעך, זיינע חברטעס, געקומען צו זיי אין שטוב. גראד האט זלמן געעפנט די טיר. זיי זיינען אריין אין דאדיקס צימער, און זלמן איז געבליבן אין עסצימער זיך צוהערן, ווי קומט פאר די באגעגעניש. פון דאדיקס צימער האט זיך געטראגן א דורכויסיקע מיידלשע קווישטעריי. נאר גיי פארשטיי, וואס אזא קוויטשעריי באטייט: צי גרויסע אנציקונג, צי שטארקע אויפגעבראכטקייט. זלמן איז א וויילע געשטאנען, דאן האט ער א שפיי געטאן און איז אוועק אין קיך צו דער פרוי.
— נו, ווי געפעלט דיר דיין תכשיט? א ישיבה־בחור, אן אמתער ישיבה־בחור!
— זלמן, רעג זיך נישט אויף, פארגעס נישט, דו האסט א שוואך הארץ.
— ביי דיר איז אלץ רעכט, וואס ער טוט.
— נישקשה, מע וועט דאס אויך איבערקומען.
זלמן האט א וויילע געשוויגן, נאר פלוצלינג האט אויפגעברויזט:
— אזא בעזעם! און נאך א רויטער דערצו! ווי קומט עס אין אונדזער משפחה?
ראזע האט געלאסן אויסגעווישט דעם טעלער, אוועקגעשטעלט אים אויף דער פאליצע צו טריקענען און, אראפלאזנדיק די אויגן, צניעותדיק געזאגט:
— עס פאסירט.
— און מיידלעך? וואס וועלן מיידלעך זאגן? וואלסט געהערט, ווי איצטער האבן זיי געשריגן אויף אים, זיך געבייזערט…
— נישקשה, אז א מיידל וועט וועלן אים א קוש טאן, וועט זי זיך שוין ווי עס איז זיך דערקלייבן צו זיין באק.
זלמן האט מיט פארדאכט א קוק געטאן אויף ראזען.
— אז דיר געפעלט, מיסתמא, דער גאנצער ענין.
אויפן אנדערן טאג, קומענדיק פון דער ארבעט, האט זלמן אוועקגעלייגט אויפן טיש, ווו ראזע האט געגרייט דאס ווארמעס, נעבן זונס ארט, אן איינגעוויקלטן פאקעט. דאדיק איז ארויס פון זיין צימער, זיך צוגעזעצט צום טיש און, דערזעענידק דעם פאקעט, געווארפן א פרעגנדיקן בליק אויף די עלטערן.
— פאר דיר, — האט א בורטשע געטאן זלמן, — א מתנה.
דאדיק האט פאנאדערגעוויקלט דעם פאקעט: ס׳איז געווען א נייינקער עלעקטרישער ראזיר־אפאראט, לעצטע מאדעל. דאדיק האט באקוקט דעם אפאראט, געעפנט אים, אריינגעבליקט אינווייניק. קענטיק, דער אפאראט איז אים געפעלן געווארן.
„נו, — האט געקלערט זלמן, — דאכט זיך, איצט איז שוין אויס מיט דער אנשיקעניש״.
נאר אויפן אנדערן טאג ביים פרישטיק האט די „אנשיקעניש‟ ווייטער געלויכטן מיט איר רויטער שיין. זלמן האט קיין ווארט נישט געזאגט. ער האט געוווסט, אז מיט ווערטער וועט ער גארנישט פועלן. גיכער פארקערט. ווען דאדיק איז ארויס, איז זלמן געבליבן זיצן ביים טיש אן אפהענטיקער.
— דו וואלסט אפשר א שמועס געטאן מיט אים. ס׳איז דאך א חרפה פארבייגיין. ביי דיר איז אלץ ניחא! אפשר וועסטו נאך באלד מיר אריינזאגן א מאמר פאר דיין זיידן? — אין זלמנס שטים האט געקלונגען א צערייצטקייט.
דער זיידע איז געווען א שם־דבר אין דער משפחה. ביי ראזען איז עס געווען איר שטאלץ, איר ייחוס, איר אייביקע פארליבטקייט. זלמן האט אים נישט געקענט, נאר ער האט זיך פיל אנגעהערט וועגן אים פון ראזען, וועלכע האט א סך דערציילט וועגן אים, און שטענדיק מיט התפעלות.
לויט ראזעס רייד, איז דער זיידע געווען א זעלטן קלוגער מענטש, א ליכטיקער קאפ, געווען שטארק באליבט און געשעצט אין שטאט. אין אנדערע באדינגונגען וואלט ער געקאנט ווערן א געלערנטער, אין יענע באדינגונגען — א רב. נאר קיין רב האט ער נישט געוואלט ווערן, איז ער אוועק מיט דעם ביסל נדן, וואס ער האט געקראגן פונעם שווער, אויף סוחרישע דרכים. אזוי ווי ער איז געווען זייער א קלוגער און פיייקער, איז דער מיסחר גוט אוועק ביי אים. נאר צום סוף — ראזע איז נאך געווען א קליין מיידעלע — איז ער רוינירט געווארן. ראזע האט ליב געהאט צו דערציילן, ווי זי פלעגט ארויפקריכן דעם זיידן אויף די קני, זיך שפילן מיט זיין בארד און פרעגן:
— זיידע, פאר וואס ביסטו געווארן א יורד?
— ווער האט עס דיר געזאגט? פון וואנען נעמסטו אזעלכע ווערטער?
— אלע זאגן.
דער זיידע האט א גלעט געטאן רייזעלעס קעפעלע.
— פארשטייסט, רייזעלע, א סוחר דארף בייקומען שוועריקייטן. בייקומען שוועריקייטן האב איך געקאנט, נאר בייקומען מיין אייגענע נאטור, צווינגען זיך זיין אן אכזר לגבי אנדערע. דאס האב איך נישט געקאנט, פארשטייסט?
רייזעלע האט נישט פארשטאנען — נישט וואס איז דאס יורדן, נישט פאר וואס האט דער זיידע געדארפט בייקומען זיין אייגענע נאטור, נאר כדי נישט מצער זיין דעם זיידן, האט זי געשאקלט מיטן קאפ: יא, זי פארשטייט.
מיט יארן שפעטער האט זי ערשט באנומען די ווערטער און פארשטאנען, אז דער זיידע האט באדארפט געבוירן ווערן אין דער איצטיקער צייט און נישט אין יענער, אין דער אכזריותדיקער.
זלמן, ווען ער צעאמפערט זיך מיט דער פרוי, האט ליב צו איראניזירן איבער איר פארליבטקייט אין זיידן:
— נו, וואס וואלט אויף דעם דיין זיידע געזאגט?
נאר ראזע האט אים איצטער אפגעענטפערט:
— דער זיידע וואלט געזאגט: נעם זיך נישט צום הארצן.
ס׳איז אריבער א וואך, א צווייטע. די בארד איז געווארן געדיכטער און — זלמן וואלט געקאנט שווערן — נאך רויטער. איצטער וואלט ער שוין נישט געקאנט זאגן, אז דאדיק איז ענלעך אויף א ישיבה־בחור: ער האט גיכער אויסגעזען, ווי א פיראט.
אין אנוועזנהייט פון דעם זון האט זלמן נישט געוואגט צו ריידן וועגן דער בארד, — פארט א דערוואקסענער מענטש, אן פינף מינוט א דיפלאמירטער פיזיקער, — נאר שטילערהייט האט ער אונטערגעקרעכצט און זיך געקלאגט פאר ראזען.
נאר דא האט זיך צו זיין גרויסער איבערראשונג ארויסגעוויזן, אז ראזע טיילט לחלוטין נישט זיינע קעמפערישע שטימונגען קעגן דער בארד. מילא, אז זי קוקט מיט פארליבטע אויגן אויף דאדיקן — אויף דעם איז זי א מאמע. זי זעט דאך נישט ווי דער רויטער בעזעם קאליעטשעט אים. אין קעגנטייל — אפט מאל גיט זי אפילו א גלעט די בארד. דערביי האבן אירע אויגן אזא בענקענדיקן אויסדרוק, ווי זי וואלט זיך דערמאנט עפעס זיס׳ פון די קינדער־יארן, און אויף די ליפן בלאנדזשעט א מאדנער שמייכל.
— דו! — האט זלמן איין מאל אנגעשריגן אויף איר. — ביסט משוגע, צי חסר־דעה? דער זון מאכט אונדז אן חרפות און בזיונות, און איר זאל עס ארן!..
— חרפות? בזיונות? מיט זיין קאפ, מיט זיינע פיייקייטן?..
— דעם קאפ און די פיייקייטן זעט קיינער נישט, און דער בעזעם שטעכט אלעמען די אויגן.
— אז ס׳איז אזא מאדע ביי זיי.
— מאדע… מאדע… אפשר וואלסטו אויך אנגעטאן א מיני־קליידל און ארומגעלאפן איבער די גאסן?
— זלמן, רעג זיך נישט אויף. דו האסט א שוואך הארץ.
דערנאך האט זי אויפגעהויבן אויף אים א פאר מילדע אויגן — די אויגן פון פאר דרייסיק יאר — און שטיל צוגעגעבן:
— זיאמעלע, פארשטייסט… מיין זיידע האט אויך געהאט א רויטע בארד…
 
אילוסטראציע צום בוך. קינסטלער וו. לאקשין

Share this:TwitterFacebookPrintLike this:Like Loading...

Related
 


Tagged: Ber HalpernliteraturestoryYiddish 
Post navigation


Previous Post
מיין גוטער פריינד אהרן שווארצמאן ז״ל 

Next Post
א יידישער שייגעץ (7, 8) 



