
 
 טויזנטער ליבהאבער פון יידיש ווייסן וועגן שלום־עליכמס ״עפיטאף״, וואס ער האט אנגעשריבן פאר זיין מצבה און אריינגעלייגט דעם טעקסט אין זיין צוואה (איבערגעשריבן דעם 15טן סעפטעמבער, 1915), ווו ער האט געבעטן, אז ״קיין שום טיטלען מיט לויבענישן מיט מורי־מורינום זאל אויף מיין מצבה ניט זיין, אויסער דער נאמען ״שלום־עליכם״ פון איין זייט און אויסער דעם יידישן אויפשריפט, (עפיטאף – נ\. ב.) וואס בייגעלייגט, פון דער אנדערער זייט״. 
 טויזנטער און טויזנטער מענטשן האבן געזען די מצבה מיטן דריי־סטראפיקן עפיטאף אויפן ארבעטער־רינג סעקטאר פונעם ״הר כרמל״ בית־עולם אין קווינס. איך קען דעם עפיטאף אויף אויסנווייניק, ווייל איך ברענג אהין די יידיש־גרופעס אפצוגעבן כבוד דעם קלאסיקער, און איך ניץ דעם עפיטאף פאר מיינע קלאסן. 
 
 לעצטנס האט א סטודענט פון מיין קלאס, אן אנגעזעענער זינגער, ארטיסט און איבערזעצער פסוי קאראלענקא מיך געבעטן אים העלפן מיטן עפיטאף, ווייל ער האט געוואלט שאפן צו אים א מעלאדיע פארן ספעציעלן פראיעקט ״אונדזער יידישלאנד״, ווו יעדער אנטיילנעמער זאל אנשרייבן א ניי ליד. ער האט מיר געשיקט דעם דאקומענט און ווען איך האב א קוק געטאן אויף אים, איז מיר כמעט שווארץ געווארן אין די אויגן: 
 דאס איז געווען שלום־עליכמס א בריוו, אנגעשריבן אין 1906 אין גאליציע, מיטן ערשטן(!) וואריאנט פון זיין עפיטאף. 
 
 דער דאקומענט געפינט זיך איצט אין ייווא, ניו־יארק, אין ״סוצקעווער — קאטשערגינסי קאלעקציע״, צווישן די וויכטיקע אוצרות, געראטעוועטע דורך דער בארימער ״פאפיר־בריגאגע״ אין ווילנער געטא. פונעם בריוו קען מען זיך דערוויסן, ווען, ווו און ווי אזוי האט שלום־עליכם געשאפן זיין ערשטע ווערסיע פונעם עפיטאף. 
 אט איז דער בריוו: 
 
 ״טייערער פריינד! 
 ווי איר זעט איז מיין פרשה ״לך־לך״ נישט אזוי גיך צו ענדע. איך האלט נאך גאר פון פארנט. ביז איך וועל קומען צו דעם גליקלעכן געבענטשן אמעריקא – עהעהע!.. 
 איר שרייבט מיר, אז איר זענט גרייט פון מיינעטוועגן צו גיין אין פייער און אין וואסער. 
 אוודאי איז דאס פון אייער זייט שיין און פיין. איך קאן עס אבער פון אייך ניט פארלאנגען און זע ניט ארויס דערפון קיין נחת ניט פאר מיר, ניט פאר אייך. אויב איר ווילט מיר טאן באמת א גרויסע טובה, א ״חסד של אמת״ וועל איך אייך זאגן וואס: 
 איבער הונדערט און צוואנציק יאר (מאלט אייך לאז זיך אייך דאכטן אז א ביסל פריער), אז איך וועל מיך איבערפעקלען אהין, פון וואנען מע קאן ניט קלאפן קיין דעפעש און אפילו ניט שרייבן קיין בריוול, וועט דאך דאס פאלק ישראל געוויס וועלן יוצא זיין פאר א פאלקסשרייבער כאטש אויף יענער וועלט מן־הסתם אוועקשטעלן אויף מיין קבר א רעכטע מצבה — וואלט איך וועלן אז מע זאל אויסקריצן אויפן שטיין די דאזיקע עפיטאפיע, וועלכע איך האב ניט לאנג פארפאסט אויף א באנקעט וואס איז געמאכט געווארן פון מיין כבוד וועגן, און וויין האט מען געטרונקען און פריילעך איז מען געווען און טאסטן האט מען געהאלטן און מיינער האט זיך אוועקגעזעצט און האט זיך אנגעשריבן אזא מין עפיטאפיע: 
 
 
 רב זייט זשע מוחל, ס׳כאפט איר זיך 
 אזוי, רב ייד? מע דארף אייך האבן: 
 שלום־עליכם ווייסט איר דאך — 
 נו, ליגט ער דא אין דר׳ערד באגראבן. 
 
 געווען א ייד א פשוטער, 
 געשריבן יידיש־טייטש פאר ווייבער 
 און פארן פראסטן פאלק האט ער — 
 דא ליגט א ״זשארגאניסט״ א שרייבער. 
 
 דאס גאנצע לעבן אויסגעלאכט, 
 געשלאגן מיט דער וועלט כפרות. 
 דער לעזער האט א סך געלאכט, 
 און ער? — אוי וויי, געווען אויף צרות! 
 
 און דווקא ווען דער עולם האט 
 געקוועלט, געקלאטשט און פלעג זיך פרייען, 
 האט ער געוויינט — דאס ווייס נאר גאט — 
 בסוד, אז קיינער זאל ניט זען… 
 
 מעגלעך, אז אייך זאל ניט געפעלן דאס ווארט ״זשארגאניסט״, גיב איך אייך דאס רעכט אוועקשטעלן אנשטאט דעם ״הומאריסט״. דער עיקר אכטונג געבן אויף דער ארטאגראפיע, ווארום ריכטיק שרייבן דארף מען אפילו אויף דער מצבה… און ווייטער זייט מיר געזונט און פריילעך און שרייבט בריוולעך און גריסט איטלעכן באזונדער גאר פריינדלעך — 
 שלום־עליכם 
 
 פעבר. 1906 גאליץ״ 
 
 
 פון ניקאליי באראדולין, ניו־יארק 
 