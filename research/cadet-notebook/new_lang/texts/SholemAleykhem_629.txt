 
 מעשיות פאר יידישע קינדער: די פאן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א.
    
קינדער! איך וועל אייך דערציילן א מעשה מיט א פאן. ווי אזוי
איך, אן ארעמאנס א יינגל, האב באקומען אף שמחת־תורה א פאן, ווי
שווער זי איז מיר אנגעקומען און ווי גרינג איך האב זי פארלוירן.
גאט האט מיך געשטראפט, איך האב זי אויסגעקרענקט...
    
אז איך בין געווען א קליין יינגעלע, אזוי ווי איר, האט מען מיך
 גערופן „ט א פ ע ל ע  ט ו ט ע ר י ט ו״, דאס הייסט „קאפעלע קוקא־ריקו״. ווייסט איר, פארוואס? ווייל, ערשטנס, האב איך געהאט א דין
קוויטשיק קולכל, ווי א יונג האנעכל, וואס האט נאר־וואס אנגעהויבן
צו קרייען, און צווייטנס, האב איך ניט געקאנט אויסריידן קיין „קוף״
און קיין „כף״ און קיין „גימל״, און ווי אף צו־להכעיס האט מיין טאטע
באדארפט הייסן קלמן, מיין מאמע ― גיטל קלמנס, איך ― קאפל גיטל
קלמנס, און דער רבי ― גרשון גארגל דרדקי פון גאלגאניווקע.
    
― יינגעלע! ווי אזוי רופט מען דיך?
    
― מיך? טאפל דיטל טלמנס...
    
― העכער אביסעלע!
    
― טאפל דיטל טלמנס!...
    
― נאך העכער!
    
איך שריי הויך, אף א קול:
    
― טא־פל! די־טל! טל־מנס!
    
― און בא וועמען לערנסטו?
    
― בא וועמען לערן איך? בא דרשון דארדל דרדטי פון דאלאדא־ניווטע!...
    
דער עולם לאכט.
    
דער עולם לאכט ― און איך וויין.
    
איך וויין נישט פון דעם, וואס מע לאכט פון מיר, נאר דערפאר,
וואס מע שלאגט מיך. איטלעכער, ווער עס האט גאט אין הארצן, דער
שלאגט מיך: דער טאטע, די מאמע, די שוועסטער, דער רבי, די תלמידים. מע לערנט מיך, איך זאל רעדן, „ווי א מענטש״...
    
דער רבי האט מיר איינמאל אריינגעזעצט א „שפרייז־העלצל״ און
האט געהייסן די תלמידים, זיי זאלן מיר שפייען אין מויל אריין, ―
טאמער וועט דאס זיין א רפואה... האט זיך אריינגעמישט רב זיאמע
דער סטאליער, וואס איז געזעסן מיטן רבין אונטער איין דאך.
    
― וואס מוטשעט איר א קינד נעבעך אומזיסט־אומנישט? אט
לאזט מיך אף איין מינוט, וועט איר זען, אז בא מיר וועט ער רעדן,
„ווי א מענטש״...
    
אזוי זאגט רב זיאמע דער סטאליער, רופט מיך צו, נעמט מיך אן
פארן בערדעלע און מאכט צו מיר אזוי:
    
― קוק אף מיר, יינגעלע, און זאג מיר נאך ווארט בא ווארט: „אץ
קוצץ ― בן קוצץ ― קצוצי ― לקצץ״...
    
איך קוק אף אים און זאג אים נאך ווארט בא ווארט: „את טוצץ ―
בן טוצץ ― טצוצי ― לטצץ״...
    
― ניט אזוי! ― מאכט רב זיאמע. ― דו קוק מיר גלייך אין מויל
אריין און זאג מיט מיר אינאיינעם: „יומם השמש לא יככה וירח בלילה״...
    
איך קוק אים גלייך אין מויל אריין און זאג מיט אים אינאיינעם:
„יומם השמש לא יטטה וירח בלילה״...
    
― ניין, נארעלע, ― זאגט צו מיר רב זיאמע ― דו זאג ניט יטטה;
זאג בעסער: יככה! יככה! יככה!
    
―יטטה! יטטה! יטטה!...
    
רב זיאמע טוט א מאך מיט דער האנט:
    
― ווייסט איר, וואס איך בין דערגאנגען? ארויסגעווארפן די
טירחה! אים וועט שוין קיין טאטער אויך ניט העלפן. אן אייביקער
קאליקע!
    
 ב.
    
האבן אף שמחת־תורה א פאן, טאקע וואס א פאן הייסט, א פאן
מיט א שטעקל, פון אויבן אן עפל, אינעם עפל א ליכטל ― דאס האט
בא מיר דעמאלט אויסגעוויזן אזא גליק, אזא גליק, וואס איך האב גאר
מורא געהאט אפילו טראכטן פון דעם. קארג גוטע זאכן איז פאראן אף
דער וועלט? למאי ס׳איז פאראן אזעלכע יינגלעך אין חדר, וואס פארמאגן געלט אף צו קויפן א מעסערל, א בייטעלע, א שטעקעלע? למאי
ס׳איז פאראן יינגלעך אזעלכע, וואס עסן אלע טאג קאנפעקטן, קנאקן
ניסלעך; פון בייגל און פון בלינעס שמועסט מען ניט! היינט איז פאראן אזעלכע וואס עסן ווייסע בולקע  א י נ ד ע ר וו א כ ן ... אזא מזל!
    
אוי, קינדערלעך! איך האב קיין ווייסע בולקע אינדערוואכן קיינמאל נישט געגעסן! איך בין גערן געווען, אז איך האב געהאט שווארץ־ברויט צו זאט, מחמת מיר זיינען געווען, נישט פאר אייך געדאכט,
ביטערע ארעמעלייט, אביונים, כאטש אלע האבן בא אונדז געהארעוועט: דער טאטע עליו השלום, איז געווען אונטער־שמש אינעם אונטערשטן קלייזל פון דער קצבישער קלויז, די מאמע, עליה השלום, איז
געווען א בריה אף באקן קארענעם לעקעך, און די שוועסטער האבן אונטערגעארבעט זאקן. איר מעגט מיר גלייבן בנאמנות, איך האב נישט
געוווסט דעם טעם, וואס הייסט אפעסן אזוי, אז איך זאל טאקע באלד
ניט קאנען עסן נאך א מאל.
    
היינט ווער שמועסט האבן בא זיך אין קעשענע א קאפיקע, אן
אייגענע קאפיקע ― דאס האט זיך מיר אפילו ניט געחלומט.
    
און שטעלט אייך פאר, אז איך קאפל קוקאריקו, ווערט מיט אמאל
א גביר און באקום מיין אייגנס צוויי־און־צוואנציק קאפיקעס!
    
אפשר מיינט איר א נס ― א פריץ האט פארלוירן און איך האב
געפונען? האט איר דווקא נישט געטראפן. אדער טאמער רעכנט איר,
איך האב זיי גלאט אזוי ערגעץ דערטאפט, ארויסגעגנבעט חלילה פון א
פושקע? גאט זאל אייך היטן פון אזא מחשבה! איך האב זיי, שווער
איך אייך, פארדינט, כשר פארדינט, פארהארעוועט מיט מיינע אייגענע... פיס.
    
דאס איז געווען פורים, האט מיך דער טאטע געשיקט, איך זאל
צעטראגן דעם שלח־מנות צווישן די בעלי־בתים פונעם אונטערשטן
קלייזל פון דער קצבישער קלויז. פריער פלעגט צעטראגן דעם שלח־מנות איינע פון מיינע עלטערע שוועסטער, און איצט, אז איך בין שוין
אביסל אונטערגעוואקסן, האט דער טאטע געזאגט, אז איך מעג שוין
אויך זיין א שטיקל הילף. האב איך גענומען דאס שעלעכל מיטן פלעדל,
ארומגעטראגן דאס פון שטוב צו שטוב צווישן אלע בעלי־בתים פונעם
אונטערשטן קלייזל פון דער קצבישער קלויז, געקנעטן מיט די בארוועסע פיס די קאלטע גליטשיקע בלאטע, און פון די גראשנס, וואס מע
האט מיר געשענקט פארן וועג, האב איך געמאכט א זילבערנעם פערציקער מיט פיר גראשנס.
    
 ג.
    
באקומען מיטאמאל אזא אוצר, גיי איך ארום און טראכט, וואס
טוט מען מיט, קיין עין־הרע, אזויפיל געלט?
    
קומען צו גיין צו מיר דער  י צ ר ־ ה ר ע  מיטן  י צ ר ־ ט ו ב
און מוטשען מיך. דער יצר־הרע זאגט:
    
― וואס וועסטו זיך האלטן מיט די גראשנס, נאר איינער? קויף
דיר עפעס: קויף מאנדלעך, פאראן זיסע בא פ י ר א נ ד י ט ש ק י ן
אפן שטעלכל; קויף פלעדלעך גוטע מיט האניקפארפל, אדער כאטש אן
עפל א געפרוירענעם, וועסטו זיך מחיה זיין.
    
― נאכגעבן די קישקע? ― זאג איך. ― וועל איך אויפעסן אין איין
טאג דאס גאנצע געלט. איך וויל ניט!
    
― גערעכט! ― זאגט דער יצר־טוב. א סך גלייכער שוין פארלייען דער מאמען די עטלעכע קאפיקעס! איר וועט עס צו ניץ קומען.
    
― א חכם! ― זאג איך. ― ס׳זאל זיין פארפאלן? ווו וועט זי
נעמען אף אפצוגעבן?
    
― זי מוטשעט זיך נעבעך, ― זאגט דער יצר־טוב, ― און צאלט
פאר דיר שכר־לימוד...
    
― וואס געהער זיך אן מיט דיר שכר־לימוד? ― זאגט דער יצר־הרע. ― קויף דיר בעסער א פייפעלע פון ווייסע ליים מיט רויטע פינטעלעך, א מעסערל א שארפס מיט צוויי קלינגלעך און מיט א מעשענעם קאסטן, אדער גאר א בייטעלע מיט א גוט שלעסל.
    
― וואס וועסטו האלטן אינעם בייטעלע? ― זאגט דער יצר־טוב.
― דעם דלות?
    
― קנעפלעך! ― זאגט דער יצר־הרע. ― וועסט אנשטופן א פול
בייטעלע מיט קנעפלעך, וועט מען מיינען, אז ס׳איז געלט, וועלן דיר
אלע יינגלעך מקנא זיין...
    
― וואס וועט דיר ארויסקומען פון דעם? ― זאגט דער יצר־טוב.
― אט פאלג מיך, צעטייל גאר דאס געלט פאר ארעמעלייט, טו צדקה.
וועסטו פארדינען א מצווה, ארעמעלייט נעבעך גייען־אויס פאר הונגער.
    
― ארעמעלייט? ― זאגט צו מיר דער יצר הרע. ― ביסט אליין
אן ארעמאנס א יינגל. ביסט תמיד הונגעריק. איטלעכער איז א וותרן
אף יענעם. פארוואס האט דיר קיינער ניט געגעבן, אז ד ו האסט ניט
געהאט, ניט היינט געדאכט?...
    
 ד.
    
שיער־שיער האט מיך דער יצר־הרע איינמאל ניט איבערגערעדט.
    
אין חדר האב איך געהאט א חבר ― יואליק, א נגידס א יינגל.
ער פלעגט האבן תמיד פולע קעשענעס מיט גוטע זאכן. נאר יענעם
געבן האט ער פיינט געהאט; מע זאל זיך אויסציען פאר אים ― נישט
א שמעק! פלוצים האט זיך יואליק עפעס אנגעהויבן צו מיר שטארק
צושארן, צושמייכלען, געווארן מיט מיר חבר ― די נשמה!
    
― דו ווייסט? ― מאכט ער צו מיר. ― ביסט א ווויל יינגל, ווי
איך בין א ייד. איך האב דיך ליב נאר דערפאר, וואס דו האסט פיינט
בעטלען, אזוי ווי אנדערע: „גיב מיר א שטיקעלע! גיב מיר א פיצעלע!״
אנקוקן קאן איך ניט אט די בעטלערס!... א שטיקל קאנפעקט ווילסטו?
    
― א שטיטל טאנפעט? ― זאג איך. ― פארוואס ניט?
    
― נו, ― זאגט ער ― און ניסלעך א צוויי וואלטסטו געקנאקט?
    
― ניסלעך? ― זאג איך ― פארוואס ניט? איך זאל האבן, וואלט
איך דעטנאטט.
    
יואליק לייגט אריין די האנט אין קעשענע. איך מיין, אז דאס
נעמט ער ארויס און גיט מיר. צום סוף רופט ער זיך אן צו מיר:
    
― איך וועל דיר געבן מארמעלאד א האלב שטיקל און ניסלעך
דריי... אויב דו וועסט זיך מיט מיר בייטן. וועסט זיך בייטן?
    
― בייטן? ― זאג איך. ― מיט וואס וועלן מיר זיך בייטן?
    
― איך וועל דיר ― זאגט ער ― געבן דאס מעסערל מיינס. דו
ווייסט דאך מיין ווייס מעסערל? אן אמתדיקס, א זאוויאלאווס!
    
א חידוש אביסל, אויב איך ווייס יואליקס מעסערל! ווער ווייסט
ניט יואליקס מעסערל? וויפל מאל האב איך אים דערויף מקנא געווען!
וויפל מאל האב איך דאס געזען אין חלום!...
    
― נו, און איך? ― זאג איך. ― וואס זאל  א י ך  דיר געבן
דערפאר?
    
― און דו ― זאגט ער ― וועסט מיר געבן דיין זילבערנעם פערציקער.
    
― נעם! זאגט צו מיר דער יצר־הרע. ― נעם, ס׳איז אן אנטיק
פון א מעסערל. אלע יינגלעך וועלן דיך מקנא זיין...
    
איך וויל ארויסנעמען געלט; נאר באלד פארכאפ איך מיך.
    
― א חכם א ייד! ― זאג איך. ― פאר א פערציטער טאן מען שוין
טויפן א ניי מעסערל.
    
― אט אזא מעסערל? ― זאגט יואליק. ― פורים נאכן קאלטן
קוגל!... שא, ווייסטו גאר וואס? איך גיב דיר צו א האלב טוץ קנעפלעך ביינערנע.
    
― פאר דעלט ― זאג איך ― טאן מען טויפן צען טויזנט טוץ
טנעפלעך.
    
― נו, ― זאגט ער ― און קאנפעקטן און ניסלעך איז קיין געלט ניט?
איך זאג דיר צו, אלע מאל, ווען דו וועסט בעטן, גיב איך דיר, ווי איך
בין א ייד. אט האב איך א צוויאק אן אייזערנעם, זעסטו? ― שענק איך
דיר אוועק דעם צוויאק אומזיסט. דו זעסט, וואסער א צוויאק?
    
― וואס דארף איך ― זאג איך ― צוויעטעס?
    
― ער וועט דיר ― זאגט ער ― צו ניץ קומען, נארעלע. קאנסט אים
פארשלאגן ווו דו ווילסט. קאנסט מיט אים אויסגראבן א גריבל.
    
― וואס דארף איך ― זאג איך ― דראבן דריבלעך?
    
― איך וועל דיך ― זאגט ער ― לאזן דאוונען אין מיין סידורל.
    
― וואס דארף איך ― זאג איך ― דאוונען אין פרעמדע סידורים?
    
― איך וועל דיר געבן ― זאגט ער ― אנמעסטן מיין שבתדיק
קאשקעטל.
    
― וואס דארף איך ― זאג איך ― מעסטן פרעמדע טאשטעטן?
    
― ווילסטו ניט? נא־זשע דיר! ― מאכט יואליק און דערלאנגט
מיר א בוכענצע אין זייט אריין. ― געפעלט אייך אביסל א קבצניוק?
איך גיב אים אזויפיל זאכן: א מעסערל, און קנעפלעך, און קאנפעקטן,
און ניסלעך, און א צוויאק, און א סידורל, און א היטעלע אנמעסטן ―
וויל ער נאך ניט! א קבצנישע קישקע ― וויפל מע לייגט אין איר ניט
אריין, איז ווינציק! ער מיינט, אז ער האט א זילבערנעם פערציקער, איז
ער שוין א גאנצער יא־טעבע־דאם! ווארט אויס, טאפעלע טוטאריטו, וועסט
אמאל אנקומען צו מיר, וועט דיר אויספאלן באקאם!... נחמיה! נא,
איך שענק דיר אוועק דעם צוויאק!...
    
יואליק שענקט־אוועק דעם צוויאק נחמיהן (אן ארעם יינגל, וואס
הינקט אף א פיסל), און מיט מיר ווערט ער אויס חבר.
    
 ה.
    
וועט איר דאך פרעגן: אף וואס פארט האב איך געהאלטן דאס געלט?
    
ערשטנס, אף ל″ג־בעומר צו דער סעודה. ל″ג־בעומר צו דער סעודה
פלעגן אלע קינדער ברענגען עפעס אין חדר אריין: ווער מזומן געלט,
ווער אן עסנווארג, און ווער א נאשעריי. נאר איך איינער פלעג קומען
מיט מיין שטענדיקן אנבייסן ― א שטיקל ברויט מיט קנאבל. עס פלעגט
מיר פלאמען דאס פנים; און כאטש אין קאן האט מען מיך אריינגענומען גלייך מיט אלע יינגלעך, נאר געפילט האב איך, אז ס׳איז מ צ ד
ר ח מ נ ו ת ― און ס׳איז מיר ניט איינגעגאנגען די שמחה... „אצינד,
האב איך מיר געטראכט, הער איך אייך אלע מיטן קאטער; איך בין,
ברוך־השם, אזא פארשוין, וואס איך גיי מיט מזומנים. וויבאלד אזא
נגידס א יינגל, ווי יואליק, גיט צושטייער א פערטעלע, מעג איך געבן
א קאפיקע, ווארעם וואס בין איך אקעגן אים? א גארנישט! ווי איז אבער
דער דין, אז איך גיב א פיטאקל, בין איך יוצא? נו, גיב איך טאקע א
גריווינקע ― און ווייסט ווער איז קאפל קוקאריקו!״...
    
און איך האב אריינגעבראקט אין דער קאראבקע אף ל″ג־בעומר
צען קאפיקעס, דאס איבעריקע געלאזט אף שפעטער.
    
שפעטער, זומער־לעבן, ס׳איז אויפגעקומען גרינווארג, עס האבן
זיך באוויזן פרישע אויבסטן בא פיראנדיטשקין אין די מולטערלעך, איז
געקומען ווידעראמאל דער יצר־הרע.
    
― זעסט ― זאגט ער ― גרינע אגרעסן? זעסט וואסערע רויטע
וויימפערלעך?
    
― פון גרינע פירות ― זאג איך ― ווערן נאר הייליק די ציין.
    
― מאך „שהחיינו״, ― זאגט צו מיר דער יצר־טוב ― שהחיינו
איז א מצווה...
    
― שהחיינו ― זאג איך ― וועל איך נאך צייט האבן צו מאכן;
דער זומער איז נאך גרויס. עס וועט נאך גיין א סדרה פון וויינשל און
פון פלוימען, פון עפל און פון בארן, פון דיניעס און פון קאווענעס...
איך וועל בעסער איבערלאזן דאס געלט, אם ירצה השם, ― אף סוכות
― זיך קויפן א פאן.
    
און ס׳איז געבליבן, איך זאל איבערלאזן דאס געלט, אם ירצה השם,
אף סוכות ― זיך קויפן א פאן.
    
 ו.
    
גאט האט געהאלפן, דער סוכות איז געקומען, און איך האב מיר
געקויפט א פאן, א גרויסע, א געלע, א „צווייזייטנדיקע״.
    
פון איין זייט זיינען געווען אויסגעמאלט צוויי חיות, וואס האבן
געהאט א פנים פון קעץ, נאר באמת זיינען זיי געווען לייבן, מיט אפענע מיילער און מיט לאנגע צונגען. אף די צונגען בא זיי זיינען געווען
ארויפגעטאן פייפלעך, אפנים, שופרות, מחמת ס׳איז געשטאנען אנגעצייכנט מיט גרויסע אותיות:  ב ח צ ו צ ר ו ת  ו ק ו ל  ש ו פ ר.
    
אונטן, אונטער די לייבן, איז געשטאנען אויפגעשריבן פון דער
רעכטער האנט:  ד ג ל  מ ח נ ה   י ה ו ד ה. פון דער לינקער האנט:
ד ג ל  מ ח נ ה  א פ ר י ם.
    
דאס האט איר ערשט איין זייט פאן. אף דער אנדערער זייט איז
געווען נאך שענער. דארט זיינען געשטאנען אויסגעמאלט די פארטרעטן
פון  מ ש ה  מיט א ה ר נ ע ן ,  פינקטלעך, ווי לעבעדיקע. משה מיט
א גרויסן דאשיק אפן שטערן, און אהרן מיט א גאלדענער רייף אף דער
געלער פאטלע. אינמיטן, צווישן משהן מיט אהרנען, ― א גאנצע כאליאסטרע יידעלעך. געפאקט איינס אף דאס אנדערע, מיט תורהלעך אין
די הענט. אלע האבן זיי איין פנים, גלייך ווי איין מאמע האט זיי געהאט: אלע מיט לאנגע אלץ איינע קאפאטקעלעך, אלע מיט שיך און
זעקלעך און אלע מיט גארטעלעך, אביסל נידעריקער פון דער דיך...
די יידעלעך הייבן די פיס און זינגען: ש י ש ו ו ש מ ח ו  ב ש מ ־
ח ת ת ו ר ה.
    
באקומען די פאן, באדארף מען קריגן א שטעקל, צו דער פאן.
    
דא מוז מען שוין אנקומען צו רב זיאמע דעם סטאלער, טאקע דער
אייגענער רב זיאמע, וואס האט אמאל זיך אונטערגענומען מיך אויסלערנען ריידן, „ווי א מענטש״.
    
― וואס וועסטו עפעס זאגן, טאפעלע טוטאריטו?
    
― א שטעטל צו דער פאן...
    
― וואס הייסט ― זאגט ער ― א שטעטל?
    
― א שטעטל ― זאג איך ― פון א שטיטל האלץ, מע זאל טאנען טראדן די פאן.
    
רב זיאמע טרייבט מיט מיר אזוי לאנג קאטאוועס, ביז איך צעוויין
מיך. דעמאלט ווערט ער ווייך, ווארפט־אוועק אלע ארבעט, נעמט א
שטיקל האלץ, א שניץ אהער, א שניץ אהין ― פארטיק.
    
אצינד פעלט מיר נאך אן עפל מיט א ליכטל, געוויינלעך, פון
וואקס, ניט פון חלב, ווארעם חלב, אז וועט ארויפקאפען אפן עפל, איז
פארפאלן דער עפל, מע וועט אים נאכדעם ניט קאנען עסן... אבער
וואקס מאכט ניט אויס, וואקס איז כשר.
    
נו, און וואקס איז דאך בא מיר פאראן מער ווי בא אלע יינגלעך.
אדרבה, א יינגל, אז ער באדארף א שטיקל וואקס, צו וועמען קומט ער
אן? צו מיר! ווארעם מיין טאטע איז דאך אונטער־שמש אין אונטערשטן
קלייזל פון דער קצבישער קלויז, איז וואס עס בלייבט נאך יום־כיפור
פון די ליכט געהער צו אים ― דאס איז זיין הכנסה. ער שמעלצט דערפון „שמשים״ צו די חנוכה־ליכטלעך, הבדלות און סטאטשיקעס. און
וואס עס פאלט אראפ פון די הבדלות מיט די סטאטשיקעס געהער צו
מיר ― דאס איז מ יי ן הכנסה.
    
הקיצור, איך האב אלצדינג, וואס מע באדארף!
    
 ז.
    
אריינגעזעצט די פאן אינעם שטעקל, אויפגעפאסט אפן שפיץ א
רויטן עפל און אנגעצונדן פון אויבן דאס וואקסענע ליכטל, לאז איך
מיך שמיני־עצרת אפדערנאכט אין שול אריין, צו די הקפות, לעבעדיק־פריילעך, ווי א גליקלעכער פרינץ, ווי א בן־מלך, וואס קיינער איז צו
אים ניט גלייך.
    
עס שטעלט זיך מיר פאר, אז איך בין שוין אין שול אויבן, אף דער
מיזרח־באנק, מיט אלע בעלי־בתישע קינדער. די ליכט ברענען. מיין
פאן איז שענער פון אלע פאנען. מיין עפל איז רויטער פון אלע עפל.
מיין ליכטל איז גרעסער פון אלע ליכטלעך. אין שול איז אן ענגשאפט.
א היץ מיט סכנות־נפשות. ווייבלעך און מיידלעך א סך זיינען געקומען
קושן די תורה. אט גייט רב מלך דער חזן מיטן צעלאזטן טלית אף צופריער, ווי א גענעראל־פעלדמארשאל. נאך אים ― די בעלי־בתים. רב
מלך ציקלט זיך און זינגט אף זיין בלעכענער שטימע: ,, ע ו ־ ז ר
ד ־ ־ ־ ל י ם,  ה ו ש י ע ה  נ א !״ די ווייבלעך מיט די מיידלעך
שפרינגען אין פנים אריין, קושן די תורות און שרייען מיט א קוויטש:
„דערלעבט איבער א יאר! דערלעבט איבער א יאר!״ ― „גם אתם!
גם אתם!״
    
נאר איידער מע קומט־צו צום אונטערשטן קלייזל פון דער קצבישער
קלויז, דארט ווו איך דאוון, מוז מען דורכגיין פארביי עטלעכע שולן און
בתי־מדרשים: די קאלטע שול, די ליטווישע שול, דאס שניידערשע
שולכל, דאס גרויסע בית־מדרש, דאס קליינע בית־מדרש, דאס אלטע
בית־מדרש, די ערשטע קלויז, די חסידישע קלויז, די מתנגדישע קלויז.
די נייע קלויז, דאס געלע קלייזל ― ביז מע קומט צו דער קצבישער
קלויז, און פון דארטן שוין לאזט מען זיך אראפ אין אונטערשטן קלייזל.
    
אט־א־די אלע שולן און בתי־מדרשים, וואס איך האב אייך דא
אויסגערעכנט, זיינען חלילה נישט צעווארפן דער אין ליסע, און יענער
אין סטריסע, ווי בא אייך אין יעהופעץ. בא אונדז, אין כתרילעווקע, איז
א חיות. בא אונדז געפינען זיי זיך אלע אף איין גאס, אף איין שטיקל
ערד, כמעט אין איין הויף, ― און דאס ווערט אנגערופן דער „שולהויף״.
    
אונדזער שולהויף איז אינגאנצן כמעט איין שול. זומער, אז די
פענצטער זיינען אפן, און איר גייט פארביי בשעת מע דאוונט, ווייסט
איר ניט וואס איר זאלט טאן: צי איר זאלט בלייבן שטיין און שפרינגען
קדושה, צי איר זאלט זיך אנבייגן כאפן א ברכו, צי איר זאלט ענטפערן „אמן יהא שמיה רבא״. בשעת פון איין זייט הערט זיך א געזאנג
„אז ישיר משה״, שרייט עמעצער פון דער זייט: „א ־ ח ־ ־ ־ ד!״ פאלט
איינער אריין פלוצים מיט א ניגון פון דער גמרא: „מכלל שהוא צריך
לפרט ומפרט שהוא צריך לכלל״. שלאגט אים איבער נאך איינער מיט
א ניגון: „יתגדל ויתקדש שמיה רבא״. קומט צו גיין א דריטער און
לאזט־אויס גאר מיט אן אנדער טאן: „הללויה! הללויה!״...
    
אונדזער שולהויף האט צוויי געשטאלטן: אינדערוואכן איז ער אנדערש, שבת און יום־טוב ― ווידער אנדערש. אינדערוואכן איז ער א
מארק פון יידישע ספרים, טליתים, ציצית און מזוזות, פוילע עפל, קברות־בארלעך, סעמעטשקעס און בעבלעך, מאנדלעך, בייגעלעך און צוקער־לעקעך. ציגן צעלייגן זיך, ווי באם טאטן אין וויינגארטן, און זיינען
מעלה־גרה, שאקלען בשעת מעשה מיט די בערדלעך. קומט אבער שבת
און יום־טוב ― אויס מארק, אויס מסחר, אויס ציגן. יידן, זאלן געזונט
זיין, קלייבן זיך צונויף רעדלעך־ווייז, מע רעדט און מע גראגערט. מע
דערציילט נייס פון דער גאנצער וואך, פונעם גאנצן יאר און פון דער
גאנצער וועלט. אויך קינדער, חדר־יינגלעך, זיינען דא. חדר־יינגלעך פון
אלע חדרים לויפן, שפרינגען, שוועבן אהין און אהער, ווי די פיש אין
וואסער; גאט האט זיי געשענקט א מתנה ― זיי זיינען פריי! מע באטראכט זיך איינס אף דאס אנדערע די נייע קאפאטקעלעך, וועמענס איז
לענגער, די יום־טובדיקע קאשקעטלעך, וועמענס קאפ איז גרעסער, און
מע מעסט אף די פינגער, וועמענס פאה איז קירצער. דערביי כאפט
מען געוויינלעך, ווער א פליק און ווער א שטורך און ווער א קלאפ ―
ס׳איז פריילעך.
    
נאך פריילעכער ווי אלע מאל איז סוכות, שמיני־עצרת אפדערנאכט,
פאר די הקפות, בשעת אלע יינגלעך פון אלע חדרים קומען זיך צונויף
אהער מיט די פאנען. מושטירעוועט מען זיך אויס אף כתות, גרויסע
יינגלעך באזונדער און קליינע יינגלעך באזונדער. דא באטראכט מען
איינס באם אנדערן די פאנען, וועמענס שטעקל איז גרעסער, וועמענס
עפל איז רויטער, וועמענס ליכטל איז פון חלב און וועמענס ― פון
וואקס. דערביי פאלן גענוג ווערטלעך, חכמות און געלעכטערן. איינער
טוט־אפ דעם אנדערן א שפיצל: ער פארלעשט אים דאס ליכטל, אדער
ער פארגנבעט זיך און בייסט אים אפ דעם עפל, באקומט ער אין טאטנס
טאטן מיט א פאטש אף פארבייסן ― ביז מע צעגייט זיך איטלעכער
אין זיין שול אריין.
    
 ח.
    
― מזל־טוב! טאפעלע טוטאריטו האט א פאן! שלום עליכם א
גוטער ייד, א האלבן פנים אפגעבריט...
    
מיט אזא ברייטן ברוך־הבא האבן מיר חברה קונדסים באגעגנט,
אז איך בין געקומען אפן שולהויף מיט מיין פאן.
    
איך באטראכט אלע פאנען און ווארף א קוק אף מיין פאן ― ווער?
וואס? וועמען? ווי קומען זייערע פאנען צו מיין פאן?
    
ערשטנס, די פאן אליין. בא קיינעם שטייט זי ניט אזוי גלייך אריינגעזעצט אין שטעקל, אז מע זאל ארויסזען ביידע זייטן. בא קיינעם
איז ניטא אזא גלייך, קיילעכיק, געטאקט שטעקל. בא קיינעם איז ניטא
אזא רויטער גלאטער עפל. בא קיינעם אין ניטא אזא שיין געראטן
ליכטל, ווארעם ווער פארמאגט אזויפיל וואקס, ווי איך? ווער האט געכאפט אזויפיל פעטש מיט סטוסאקעס, ווי איך, בשעת דער טאטע האט
מיך געכאפט אין פאליש אונטער דער באנק קלייבן די שטיקלעך וואקס
פון די צעשמאלצענע יום־כיפורדיקע שטיקלעך ליכט?... איך מאך א
פארגלייך צווישן מיין פאן און צווישן די אלע איבעריקע פאנען ― און
מיין הארץ ווערט פול מיט גדלות. עס מאלט זיך מיר אויס, אז איך
וואקס און וואקס העכער און העכער, לענגער און ברייטער, די פיס
טראגן מיך. עס גלוסט זיך מיר לאכן, שרייען, קוויטשען, כאפן א טענצל...
    
― אנו, ווייז נאר! ― רופט זיך אן צו מיר יואליק דעם נגידס
און בלייבט שטיין פארגאפט.
    
ער באקוקט מיין פאן. איך באקוק זיין פאן. „אויך מיר א פאן!
― טראכט איך מיר. ― אויך מיר א שטעקל! אויסגעבויגן, גלייך ווי
א קאטשערע!״ איך זע, אז ער איז א געקאכטער, נאר איך מאך מיך ניט
וויסנדיק און קוק כלומרשט אן א זייט.
    
― קאפל! ― מאכט ער צו מיר. ― ווו האסטו גענומען אזא שיין
שטעקעלע?
    
― הא? ― זאג איך און דריי מיך אויס צו אים מיטן פנים.
    
― ווו האסטו דערטאפט ― זאגט ער נאכאמאל ― אזא טשאקנדיק שטעקעלע?
    
― וואס איז דען? ― זאג איך צו אים. ― ווילסט זיך אפשר
בייטן אף דיין צוויאק?...
    
יואליק פארשטייט דעם שטאך. ער טוט א גלאנץ מיט די אויגלעך,
א סמארע מיט דער נאז, לייגט־אריין די האנט אין קעשענע און טרעט־אפ. איך קוק אים נאך און קוועל, עס קומט מיר צו א שטיק געזונט.
איך זע, ווי ער רופט־אפ נחמיהן מיטן קרומען פיסל אף א זייט און
סודעט זיך מיט אים און ווינקט אף מיר מיט די אויגן. איך זע גאנץ
גוט, נאר איך מאך מיך ניט וויסנדיק. אין א מינוט ארום גייט־צו צו
מיר נחמיה מיטן קרומען פיסל, האלט יואליקס פאן מיטן קרומען שטעקל
און רופט זיך אן צו מיר:
    
― גיב מיר אנצינדן דאס ליכטל; מיינס האט זיך פארלאשן.
    
― ס׳איז דען דיין פאן? ― זאג איך צו אים און בייג אים אן
מיין פאן מיטן ליכטל. ― איך ווייס דאך וועמענס פאן דאס איז...
    
און איידער איך קוק מיך ארום, טראגט־צו נחמיה זיין אנגעצונדן
ליכטל צו מיין פאן און מאכט בורא מאורי האש. מיין פאן צינדט זיך
אן, טוט א פלאקער, פ־פ־פו ― אויס פאן!
  
― ― ― ― ― ― ― ― ― ― ― ― ―
    
ווען עס פאלט־אראפ פונעם הימל א שטיין גלייך מיר אין קאפ
אריין, ווען א ווילדע חיה פאלט־אן אף מיר און וויל מיך פארצוקן,
אדער ווען עס קומט מיר אנטקעגן א מת אום האלבע נאכט אין ווייסע
תכריכים און וויל מיך ווארגן, ― וואלט מיין שרעק נישט באדארפט
זיין אזוי גרויס, ווי בשעת איך האב דערזען מיין נאקעטן שטעקן מיט
דער אפגעברענטער פאן. עס האט זיך ארויסגעריסן בא מיר פונעם
הארצן א געשריי:
    
― אוי וויי, מיין פאן! מיין פאן! מיין פאן!..
    
עס האבן זיך א גאס געטאן טרערן פון מיינע אויגן. די גאנצע
וועלט איז פאר מיר געווארן פינצטער. דאס שטעקל מיטן עפל מיטן
ליכטל זיינען ארויסגעפאלן פון מיינע הענט, און איך האב מיך געלאזט
גיין, איך ווייס אליין ניט וווהין. איך גיי און גיס און גיס מיט הייסע
ביטערע טרערן. איך ברעך די הענט און באוויין מיין פאן, ווי מע באוויינט א טויטן. און איך קום צו גיין אהיים איינער אליין, אן א פאן,
און איך פארקלייב מיך אין א ווינקעלע, און דא, אין דער פינצטער, זיץ
איך, דעם קאפ אראפ צווישן די קניען, און וויין שטילערהייט, קיינער
זאל ניט זען, קיינער זאל ניט הערן, און איך פרעג בא גאט א קשיא:
    
― גוואלד, גוואלד, רבונו של עולם! פארוואס קומט דאס מיר?
פארוואס און פארווען?!...
  
― ― ― ― ― ― ― ― ― ― ― ― ― ―
    
 דאס לעצטע קאפיטל.
    
איר ווייס, קינדער, אלע מעשיות האבן א סוף און לאזן זיך אויס
אדער פריילעך, אדער טרויעריק.
    
יידישע מעשיות לאזן זיך אויס, צום מיינסטן, טרויעריק. פאראן
בא אונדז א ווערטל, אז א ייד, ובפרט אן ארעמאן, טאר קיין הנאה ניט
האבן. ס׳איז א סך וועגן דעם צו ריידן; אז איר וועט אונטערוואקסן,
וועט איך געוואר ווערן... דערווייל באדארף איך אייך זאגן, אז די
מעשה מיט מיין פאן האט זיך נאך ניט אויסגעלאזט דערמיט, וואס איך
האב אייך דא דערציילט. איך האב נאך גוט, גוט צוגעקרענקט, געלעגן
אין א העליש פייער, געזען פאר זיך משונה־מאדנע זאכן, שלאנגען און
עקדישן מיט פייערדיקע צונגען און ווילדע חיות אינעם געשטאלט פון
מענטשן... איך האב געהערט משונה־מאדנע קולות פון קעץ און פון
פיפערנאטערס. איך האב זיך געווארפן, גערעדט פון היץ, געווען פארביי.
מע האט נישט געהאלטן פון מיין לעבן. אין אונטערשטן קלייזל פון דער
קצבישער קלויז האט מען שוין אפילו אפגעזאגט תהלים אויך. איך בין
געווען העכער האלב אף  י ע נ ע ר  וועלט.
    
נאר אזוי ווי ס׳איז היינט ערב יום־טוב, און יום־טוב, בפרט שמחת־תורה, באדארף מען זיין פריילעך, וויל איך אויסלאזן די מעשה מיט
מיין פאן אויך פריילעך.
    
ערשטנס, זעט איר, אז איך בין מיט גאטס הילף ניט געשטארבן.
    
צווייטנס, זייט וויסן, אז אפן אנדערן יאר האב איך געהאט א פאן
נאך א שענערע, מיט א שענערן שטעקל, מיט א שענערן עפל, און בין
דווקא געווען אין שול גאנץ אויבנאן, אף דער מיזרח־באנק, מיט אלע
בעלי־בתישע קינדער. די ליכט האבן געברענט. מיין פאן האט געשיינט.
יידן זיינען געגאנגען מיט די הקפות. רב מלך דער חזן מיטן צעלאזטן
טלית איז געגאנגען אף צו־פריער, ווי א גענעראל־פעלדמארשאל. ער
האט זיך געציקלט און געזונגען אף זיין בלעכענער שטימע: ,, ע ו ־ ז ר
ד ־ ־ ־ ל י ם ,  ה ו ש י ע ה  נ א !״ ווייבלעך און מיידלעך אן א שיעור
האבן געקושט די תורות, געשפרונגען אין פנים אריין און געשריגן מיט
א קוויטש: „דערלעבט איבער א יאר! דערלעבט איבער א יאר!״ ―„גם
אתם! גם אתם!״
    
קינדער, ג ם א ת ם !...
    
געשריבן אין יאר 1900
    
א.
    
טרעפט, קינדער, וואסער יום־טוב, איז דער בעסטער פון אלע
ימים־טובים?
    
חנוכה.
    
אכט טאג כסדר נישט גיין אין חדר, עסן לאטקעס מיט שמאלץ,
שפילן אין דריידלעך און באקומען פון אלע זייטן חנוכה־געלט ― נו,
באדארף מען נאך א בעסערן יום־טוב?
    
ווינטער. דרויסן איז קאלט, דער פראסט ברענט מיט סכנות, די
פענצטער זיינען פארקאוועט, באדעקט מיט שניי, צעמאלט אפן שענסטן
ארט, און אין שטוב איז ווארעם ― מחיה־נפשות. דאס זילבערנע חנוכה־לעמפל שטייט צוגעגרייט נאך פון באטאג. דער טאטע גייט־אום איבער דער שטוב, די הענט ארונטער, און דאוונט מעריב. אויסגעשטאנען
שמונה־עשרה, נעמט ער ארויס פון טישקעסטל א וואקסן ליכטל (דעם
שמש), זאגט „עלינו״ און מאכט צו אונדז, צו מיר מיט מיין יינגערן
ברודער מאטל, אף לשון־קודש:
    
― אי ־ א! שהוא נוטה שמים ויוסד הארץ... אי ־ נו ־ א!
    
איך און מיין ברודער מאטל פארשטייען ניט וואס ער מיינט, און
מיר פרעגן אים:
    
― וואס? א שוועבעלע?
    
דער טאטע באווייזט מיט דער האנט אהין, אין קיך אריין.
    
― אי ־ א ־ א! ועל כן נקוה לך... אי ־ א ־ נו!
    
― וואס? א קאלאדאטש־מעסער? א שערל? דאס אייבערשטע פונעם שטויסל?
 
 