
 (פארזעצונג. אנהייב אין נומ. 33) 
 
 דער דזשין, וואס הייסט שמעון 
 
 
 אוודאי ביי דער ערשטער מעגלעכקייט בין איך ווידער געקומען צו דער הייל לעבן דעם דארף גיתּא – איצט האב איך אין מיינע געדאנקען גערופן עס בלויז אזוי. בין איך אריינגעקראכן אין דער הייל, אבער שמעון איז דארט ניט געווען. איך האב א ביסל געווארט אויף אים ווי א יאלד, גארנישט זיך דערווארט און כ׳בין אן אנטוישטער אוועק. דאס האט זיך איבערגעחזרט נאך א מאל. אויפן דריטן מאל – ניט צופעליק זאגן די שרפים אין חזון־ישעיהו דריי מאל ״קדוש, קדוש, קדוש״ – האט שמעון געווארט אויף מיר אין דער הייל. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; נו, דו ביסט א קונצמאכער! – האב איך אים מיט אן אויפריכטיקער אנציקטונג געזאגט. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אמאל האבן מיך לייט גערופן ״מכשף״, – האט ער געענטפערט, – א קונצמאכער איז צו ווייניק פאר מיך. ווילסטו מער באווייזן? זאל איך אין דיזען ברונעם שפרינגען און מיך א האלבע שעה אונטער וואסער פארשטעקן? אדער זאל איך איבער דיינעם קאפ פליען? די דעקע אין דיזער הייל איז נידעריק, אבער איך קאן דיך פארקירצן. אדער ווילסטו, דאס איך זאל אלס באווייז קלענער ווערן? 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אלס באווייז פון וואס? – האב איך פארלארן געפרעגט. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; דאס איך דער דזשין פון דיזען ברונעם בין, רישא ריקנא! 1– האט ער ניט אויסגעהאלטן און אריינגעזאגט אויף זיין מוטער־שפראך. דערנאך האט שמעון א קנאק געטאן מיט די פינגער און זיך אויפגעהויבן א ביסל איבערן דנא פון דער הייל. ערגעץ אויף צוואנציק סאנטימעטער, ניט מער. אבער פאר מיר איז דאס געווען גענוג. 
 
 שפעטער האבן מיר ניט איין מאל איניינעם גאנץ גוט פארבראכט אין זיין (איך האב פאר זיך באשלאסן, אז זי איז אויך מיינע) געמיטלעכער הייל. מיר האבן געטרונקען אמתן פילזנער ביר און גערעדט וועגן עולם־ומלואו. ביז דער באגעגעניש מיט ר׳ פתחיה איז שמעון קיינמאל ניט געווען אין אייראפע. אין דער פראגער יידישער קהילה איז ער געווען כמעט א בן־בית – אויף וויפל א דזשין אדער א שד קען זיין א בן־בית ביי מענטשן. ס׳איז ניט קיין ווונדער, אז יידיש איז געווארן זיין ערשטע און באליבסטע אייראפעישע שפראך. פון זיינע יונגע יארן האט שמעון, נאך זענענדיק א בשר־ודם, א ביסל געקענט גריכיש, אבער דאס איז גאר אן אנדערע זאך, כאטש יוון ווערט דערמאנט אינעם סוף פונעם ספר ״סיבוב הרב רבּי פתחיה מרעגנשפורג״. דערפאר האט דער דזשין פון גיתּא גלייך פארפירט א מינהג צו שמועסן מיט מיר אויף יידיש און נאר אויף יידיש. 
 ביר פלעג שמעון ברענגען גלייך פון פראג און האלטן אין זיין ברונעם ער זאל בלייבן קאלט. שמעון האט געקאנט טרינקען ביר אליין, אבער טרינקען ביר אליין איז, ווי באוווסט, א נודאטע. עס טרעפן זיך פארט אויך אזעלכע פארשוינען, וואס טרינקען ביר אליין, אפילו ווען מע קאן געפינען א קאמפאניע. שמעון איז אבער ניט אזא. ער איז, ווי מע זאגט, א מענטש, ניט געקוקט אויף דעם, וואס ער איז א דזשין. 
 א מענטש אינעם זין פון בן־אדם, א בשר־ודם איז שמעון געווען מיט א קנאפע צוויי טויזנט יאר צוריק. ער איז געבוירן געווארן טאקע אין גיתּא, ווען גיתּא איז געווען כולה ישראל, הייסט עס באפעלקערט בלויז מיט ישראלים שומרונים. דארט האט ער געלעבט און דארט האט זיך ביי אים אנטפלעקט א נטיה צו כישופים. האט ער געהאט א טאלאנט צו כישופים און געקראגן א שם פון א מעכטיקן מכשף, און מע האט אנגעהויבן צו זיין נאמען צוגעבן די צונעמעניש חרשא אויף ארמיש אדער מאגאס אויף גריכיש, און מענטשן פון שומרון, ניט בלויז ישראלים, נאר אויך ערלים האבן מורא געהאט פון אים און פלעגן קומען בעטן זיין הילף אין זייערע קליינע און גרויסע ענינים און ברענגען אים מתּנות. עס זיינען געווען זקנים פון זקני־ישראל, וועלכע האבן מורא געהאט נאר פאר גאט און געזאגט שמעונען גלייך אין פנים אריין, אז אן ישראלי טאר ניט זיך באשעפטיקן מיט כישופים בשום־אופן, ווייל עס שטייט געשריבן אין דער הייליקער תּורה: ״מכשפה לא תחיה״2. אבער ער האט געלאכט פון זיי און געענטפערט, אז אין דער תּורה איז געזאגט בלויז וועגן מכשפות און ניט וועגן מכשפים. 
 און זיין נטיה צו באגרייפן נאך און נאך סודות פון כישופים איז געווען אזוי גרויס, אז ער האט באשלאסן אנעמען די לערע פון ישו, ווייל ער האט געהערט, אז ישו איז דער גרעסטער מכשף פונעם דור און אז ניט בלויז ער אליין, נאר אויך זיינע תלמידים, וועלכע רופן זיך שליחים, זיינען מסוגל מאכן אזעלע נסים־ונפלאות, אז שמעון דערנעענטערט זיך ניט אפילו צו זייער מדרגה. אבער עס האט אויף אים געווארט א ביטערע אנטוישונג. ישו׳ס שליחים יוחנן און שמעון־כיפא, וועלכע זיינען אנגעקומען פון ירושלים קיין שומרון, האבן אויסגעלאכט דעם מכשף פונעם דארף גיתּא און ניט אנטפלעקט אים קיין שום סודות. 
 דערצו נאך האבן א סך שומרונים, בתוכם זיינע שכנים און קרובים אנגעהויבן באשולדיקן שמעונען אין דעם, אז ער איז א משומד, אז ער האט אנגענומען דעם וועג פון די יהודים און אפגעלייקנט די קדושה פון הר־גריזים. ישו האט דאך געזאגט לעבן יעקב־אבינו׳ס ברונעם: ״די ישועה קומט דורך די יהודים״. צוליב דעם האט מען שמעונען למעשה געלייגט בחרם. 
 ניין, די כישופים, וואס שמעון האט געקענט, האט ער ניט פארגעסן. פארקערט. ער האט געהאלטן אין איין ווערן אלץ שטארקער. אבער די מענטשן האבן זיך פון אים אפדערווייטערט, און ער האט זיך אפטערווייטערט פון זיי. ער האט געפונען די דאזיקע הייל מיטן ברונעם און אנגעהויבן פארברענגען אין איר אלץ מער און מער צייט, ביז זי איז געווארן זיין עכטע היים. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; האסטו דאס בוך ״דער האר פון די רינגען״ געלעזן? – האט מיך געפרעגט אמאל שמעון, – און האסטו דעם פילם אמווייניקסטן געזען? געלעזן? דערינערסטו דיך, ווי גאלום איז פון א האביט צו אן אומוויסנטלעך וואס געווארן? נון, איך אויך אומגעפער זוי. 
 לגבי די קריסטלעכע באשולדיקונגען אין דעם, אז ער האט כלומרשט געשאפן עפעס א גנאסטישע סעקטע צוזאמען מיט עפעס א הפקר־מיידל פון צור, האט שמעון פעסט געזאגט: 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך האב קיינע סעקטן געשאפן. וועלכע סעקטן? למאי? איך בין באשטימט קיין מלאך. און איך בין נישט געוועזן א מלאך. איך בין געוועזן א מאן און געווארן א שד. און איך בין געבליבן א שד ביז איך בין א דזשין געווארן. די גאנצע צייט אין א הייל צו זיצן איז נאטירלעך לאנגווייליק. עס איז מיר פאסירט, אלס איך אויס דער הייל קום. איך האב אויך צור באזוכט. אבער איך האב קיינע סעקטן מיט קיינע הפקר־מיידלעך געשאפן. למאי ברויך איך דאס? אלדאס איז א דערפינדונג פון דיזען ערל יוסטינוס פון שכם, יוסטינוס מיט דעם שפיצנאמען פילאסאף. 
 דאס לעבן פונעם שד שמעון איז געווען א מין גהינום. ער האט געלעבט און זיך ניט געעלטערט. דער מלאך־המוות האט וועגן אים פארגעסן. ער האט געקאנט זיך איבערטראגן אין איין רגע פון אן ארט צו אן ארט און מאכן נאך א סך ווונדערלעכע מעשים. אבער ער איז געווען איינזאם. זיינע קרובים, זיינע פריינד און זיינע אומפריינד אויך זיינען געשטארבן. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך האב מיר פארדינט דיזע שווערע שטראף מן שמיא אין דעם איך האב כישופים געמאכט, די לייט פונעם ריכטיקן וועג אפגעהאלטן און די זקנים פארשפאטעט, וואס מיך אן דאס פארבאט פון כישופים מן דאורייתא דערינערט, – האט שמעון מיר א מאל געזאגט לגבי דעם פרט פון זיין קיום. 
 די נייע דורות תּושבים פון גיתּא האבן בהדרגהדיק אין גאנצן פארגעסן, אז ער איז אמאל געווען א בשר־ודם. מע האט אים גערופן שד, און ער איז געווען א שד, נאר ניט זייער שרעקלעכער. די תושבים פון גיתּא פלעגן קומען צו זיין הייל, שעפן וואסער פונעם קאלטן ברונעם. און ער האט זיי ניט געשעדיקט. ער האט געדענקט, אז אמאל איז ער געווען איינער פון זיי, א בן־ישראל. ער האט ממשיך געווען האלטן די תּושבים פון גיתּא און פון ארומיקע דערפער פאר אייגענע אויך דעמאלט, ווען זיי האבן אנגעהויבן צו פארגעסן ארמיש און איבערגיין אין זייער טאגטעגלעך לעבן אויף דער שפראך פון די ישמעאלים, וועלכע האבן פארכאפט ארץ־ישראל. 
 אבער דערנאך האבן די ישמעאלים אנגעהויבן זיך באזעצן אין גיתּא גופא און ישראלים האבן אנגעהויבן פארלאזן די תּורה און איבערגיין אינעם גלויבן פון די נייע הערשער. דעמאלט האט שמעון דערפילט, אז די תּושבים פון גיתּא זיינען אים פרעמד, און ער האט אנגעהויבן זיי שרעקן און מזיקן זיי, און זיי האבן פאר פחד אויפגעהערט צו קומען אין זיין הייל נאך וואסער. אזוי בהדרהדיק האט ער זיך פארוואנדלט פון א שד אין א דזשין. 
 
 1 דער ליידיקער קאָפּ! (ארמיש). 
 2 אַ מכשפֿה זאָלסט ניט לאָזן לעבן. 
 (פארזעצונג קומט) 
 וועלוול טשערנין 
 