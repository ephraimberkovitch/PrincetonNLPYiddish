 
 דער בלוטיקער שפאס: 1: לאמיר זיך בייטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס ערשטע קאפיטל.
    
 ל א מ י ר  ז י ך  ב יי ט ן
    
עס איז שוין געווען ווייט נאך האלבע נאכט.
    
אין א באזונדער קאבינעט פונעם עלעגאנטן רעסטאראן
„ ע ל ע פ א נ ט״, ביי עלעקטרישע באלייכטונג, ביי הילכיקע מוזיק , פלוידעריי
און געלעכטערן , זענען געזעסן א פאר צענדלינג יונגעלייט , כמעט
נאך גאר קינדער , און האבן געטרונקען , גערויכערט , געהאלטן
דרשות און גלאט געפלאפלט, געלאכט און געטאראבאניעט אויפן
פארטעפיאן ― מיט איינעם ווארט, געהוליעט.
    
דאס איז געווען א קערמעשל פון חברים , וואס האבן נאר־וואס געענדיקט גימנאזיע און האבן צום לעצטן מאל זיך
צונויפגעקליבן , פארבראכט אינאיינעם אן אוונט און געזעגנט זיך אויף
א לאנגע צייט, אפשר אויף שטענדיק. אין עטלעכע טעג ארום וועט
מען זיך צופארן, איטלעכער אין זיין היים, און גאט ווייס, אויב
מע וועט זיך אמאל באגעגענען.
    
דער געדאנק פון ניט באגעגענען זיך איז ביי זיי אלע אזוי ניי,
אזוי ווילד, אז עס מאלט זיך זיי אויס , אז עס איז נאר א חלום.
סטייטש־סטייטש! אכט יאר געווען אינאיינעם. אכט יאר איז ניט
אוועקגעגאנגען א טאג, מע זאל זיך ניט זען. און פלוצעם וועט מען
זיך צופארן , און ווער ווייס, ווו און ווען מע וועט זיך זען !...
    
― צוליב דעם דארף מען נעמען, קינדער, נאך צו גלעזלעך
וויין!
    
נאך צו גלעזלעך און נאך צו גלעזלעך, און נאך יעדן גלעזל
ווערן די בעקלעך רויטער און רויטער, די שטערנס מער
פארשוויצט , די אויגן מער שלעפעריק. עס איז שוין צייט אנהייבן זיך
געזעגענען אויף דער רעכטער אמת.
    
― נאך וויין!
    
― שאמפאניער וויין!
    
― שאמפאניער! שאמפאניער!
    
צום צענטן מאל ווערט געזונגען דאס באוווסטע
סטודענטן־ליד:
    
 „גאאודעאמוס איגיטור [gaudeamus igitur: לאמיר דערפאר פריילעך זיין]
    
 יוווענעס דום סומוס [juvenes dum sumus: בשעת מיר זיינען יונג]...״
    
דאס זינגט אויף א שענער באריטאן־שטימע א פריילעכער בחור,
א ברונעט מיט רויטע בעקלעך און מיט לעבעדיקע אויגלעך, און דער
איבעריקער עולם כאפט אים אונטער אלע אין איינעם:
    
 „פאסט יוקונדאם יוווענטוטעם, [post jucundam juventutem: נאך דער פריילעכער יוגנט]
    
 פאסט מאלעסטאם סענעקטוטעם [post molestam senectutem: נאך דער קלאגעדיקן עלטער]
    
 נאס האבעביט הומוס [nos habebit humus: נעמט אונדז אלע צו די ערד]...״
    
― עי , הערשקא! וואס זיצסט דו ווי א נעכטיקער, אראפגעלאזט
די נאז? ― האט זיך אנגערופן דער פריילעכער ברונעט מיט די
רויטע בעקלעך צו איינעם א בחור, וואס איז געזעסן איינער אליין ביי
א זייט אויף א בענקל און געקוקט אראפ צו זיך אויף די פיס, און
דעריבער האט מען נישט געקאנט זען, וואס פאר א פנים ער האט.
    
― טשעפע אים ניט , גרישא, ער איז א פארטיקער, ער האט
א גוטן לעק געגעבן! ― האט זיך אנגערופן צום ברונעט איינער פון
דער חברה.
    
― ביסט אליין א בהמה! ― האט אים אפגעהאקט דער ברונעט,
וואס מע רופט אים גרישא. ― הערשקא קאן ניט זיין שיכור, ווארעם
ער איז פון א פאלק, וואס צייכנט זיך אויס מיט זיין ניכטערקייט.
    
מיט די ווערטער איז דער ברונעט גרישא צוגעגאנגען צום
אפגעזונדערטן בחור, וואס הייסט הערשקא און קומט ארויס פון ניכטערן
פאלק, און האט אים דערלאנגט א שנאל אין קאפ אריין. יענער האט
אויפגעהויבן דאס פנים ― קיין באזונדערע סימנים פון א סעמיט איז
אויף אים ניט געווען צו באמערקן. אדרבא, דער פריילעכער
ברונעט, וואס האט דעם חבר גערופן הערשקא און אליין האט ער
געהייסן גרישא, האט א סך מער אויסגעזען ווי א ייד, און עס וואלט
אים גיכער אנגעשטאנען צו הייסן הערשקא, ווארעם צו שווארץ
זענען געווען זיינע האר און צו לעבעדיק די אויגן. און דערצו האט
אים די נאטור געבענטשט מיט א הארביקל אויף דער נאז. נישט
מער, ביי דעם אמתן הערשקא אויפן ווייסן שטערן זענען געווען
א ביסל מער קנייטשן, וויפל ער האט באדארפט האבן פאר
זיינע צוואנציק יאר, און פון די אויגן האט ארויסגעבליקט א
פארבארגענער טרויער, וואס גייט איבער ביי אונדזער פאלק פון איין דור
צום אנדערן, ― א טרויער, וואס נאר א ייד איז אויף אים א מבין,
ווייל ער פילט אים מער מיטן הארצן, ווי ער זעט אים מיט
די אויגן...
    
― וואס איז דיר, הערשקא? ― האט גרישא אים א פרעג
געגעבן, גענומען א בענקל און צוגעזעצט זיך צו אים גאנץ נאענט, אין
דער צייט ווען די איבעריקע חברה־לייט האבן ניט אויפגעהערט צו
טאן זייער זאך ― טרינקען, רויכערן, לאכן, פלאפלען און גראגערן.
    
דער בחור, וואס מע רופט אים הערשקא, האט געפרוווט א
שמייכל טאן, און צווישן די צוויי בחורים האט זיך פארבונדן א
שמועס:
    
― מיר איז גארניט, גרישא. מיר איז נאר א ביסל דער קאפ
טוט וויי.
    
― ס׳א ליגן, דו ביסט פארזארגט. איך זע דאס דעם גאנצן
אויפדערנאכט, מיך וועסט דו ניט נארן, הערשקא, איך קען דיך.
    
― איז טאקע גוט, וואס דו קענסט מיך. פונדעסטוועגן וואלסט
דו געמעגט מיך קענען א ביסל נעענטער... ווען דו קענסט מיך
נעענטער...
    
דאס איבעריקע האט הערשקא דערמאכט מיט די הענט, און
    
― וואס־זשע וואלט געווען?
    
― וואלסט דו מיך ניט געפרעגט קיין קשיות. דו וואלסט
דעמאלט אליין געוווסט, אז איך בין ניט גלייך צו אייך. איך קאן
מיך ניט פרייען אזוי ווי איר פרייט זיך.
    
― פארוואס?
    
דער, וואס מע רופט אים הערשקא, האט א שמייכל געגעבן
און גענומען נאך מער מאכן מיט די הענט:
    
― פאר דעם, ווייל איר, אז איר פרייט זיך, פרייט איר זיך
מיט אייער גאנצן וועזן, מיט אייערע אלע אברים און חושים.
    
― און דו?
    
― און איך? איך טאר ניט... איך קאן ניט... פאר מיינע אויגן
שטייט תמיד דער „מ ע מ ע נ ט א מ א ר י ״ און דערמאנט מיר, אן איך
בין א ייד...
    
― אט האסט דו דיר!
    
גרישא האט זיך א ביסל ווי אפגערוקט פון הערשקען מיטן
בענקל, און הערשקא האט פארגעזעצט ווי צו זיך אליין...
    
― און טאמער וויל איך פארגעסן, לאזט מען ניט. טאמער
דערמאן איך זיך אליין ניט, איז שוין דא אזעלכע, וואס דערמאנען
מיר...
    
גרישא האט זיך צוגערוקט מיט זיין בענקל צו הערשקען,
אפנטלעך אריינגעקוקט אים אין פנים אריין און ווארעם א זאג
געגעבן:
    
― הערשקא! אויף אונדז קאנסט דו דיך ניט באקלאגן. מיר,
דיינע חברים, וועלכע...
    
―― ביסט א נאר! ווער רעדט פון דיר און פון די חברים? דו
מיינסט, אז דא איז די גאנצע וועלט. אויף יענער זייט גימנאזיע איז
אויך פאראן א וועלט. אויסער אייך זענען פאראן נאך מענטשן.
פון יענעם גיהנום ווייסט איר ניט. איר ווייסט ניט און קאנט ניט
וויסן. אין מיין פעל ווען דו ביסט אפ כאטש איין יאר, וואלסט דו
דעמאלט געוווסט,וואלסט דו דעמאלט געפילט...
    
דער, וואס מע רופט אים גרישא, האט זיך א וויילע
פארטראכט. דערנאך האט ער געגעבן א ווארף מיט דער פאטליע
געדיכטע שווארצע האר:
    
― ווייסט דו וואס, הערשקא, וואס איך וועל דיר זאגן?
    
― וואס וועסט דו מיר זאגן?
    
― לאמיר זיך בייטן.
    
ביידע, אי הערשקא, אי גרישא, האבן זיך צעלאכט פון דער
המצאה. נאכדעם רופט זיך אן הערשקא צו גרישען:
    
― דיר איז גוט צו טרייבן קאטאוועס. זאלסט אבער הייסן
הערשקא, ניט גרישא...
    
― לאמיר זיך בייטן, ― זאגט אים נאך א מאל גרישא שוין אן
א געלעכטער, און הערשקא הערט אים ניט און רעדט ווייטער:
    
― זאלסט דארפן זיין אונטערגעווארפן, למשל, אונטערן
געוויסן צירקולאר פון דער פראצענט־נארמע...
    
― רעדסט נארישקייטן, הערשקא. וואס מיר פראצענט? ווער
מיר נארמע? האסט דאך א גאלדענעם מעדאל האסט דו דאך. וואס
הערסט דו צירקולארן?
    
― נא דיר א גראשן! קארג מעדאליסטן זענען פארבליבן פון
פאראיארן פון דער זייט, כאטש ווארף זיך אין וואסער אריין? זיי
האבן פון זיך די לעצטע פאר הויזן פארקויפט, נארעלע,
צונויפגעשלאגן א ביסל מזומנים און אוועקגעקלאפט א דעפעש צום מיניסטער.
א גאנצע מגילה, א ווארעמע, א הארצרייסענדע, א הימלשרייענדע.
    
― נו?
    
― נו־נו.
    
― וואס „נו־נו?״
    
― נאר, וואס דו ביסט! מע האט זיי אפילו ניט געענטפערט.
יידלעך דעפעשירן! נאכאלן! א גליק, וואס מע האט זיי ניט
איינגעזעצט! אפגעקומען נאר דערמיט, וואס מע האט זיי ארויסגעטריבן
פון שטאט: אויסגעגאנגען זייער פראוואזשיטעלסטווע... דאס אייגענע
וועט זיין מיט מיר אויך מסתמא...
    
― לייגסט! מיט דיר וועט דאס ניט זיין. ביי דיר איז א מעדאל.
    
― ווידער א מעדאל? אט א בהמה! האט זיך איינגעחזרט א
מעדאל, כאטש גיב אים א קרענק!
    
― זאג איך דאך דיר ― לאמיר זיך בייטן.
    
― אט דאס איז דאך דער גאנצער חסרון, וואס איר הערט
ניט, וואס מע רעדט צו אייך. דאס הייסט, הערן הערט איר, נאר
פילן פילט איר ניט.
    
― טפו זאלסט דו ווערן! אזש אין שווייס אריינגעווארפן.
    
גרישא האט זיך גענומען ווישן דעם שווייס און מיט א
געלעכטער זיך צוגערוקט נאך נעענטער צו הערשקען, אים אנגענומען
פאר א האנט:
    
― הער צו, הערשקא, וואס איך רייד צו דיר: לאמיר זיך בייטן!
    
הערשקא האט א פנים ערשט רעכט דערהערט, וואס מע זאגט
אים. ער האט זיך ווי פון שלאף אויפגעכאפט...
    
― וואס בייטן? וואס הייסט בייטן?
    
―― מיט די אטעסטאטן לאמיר זיך בייטן. דו וועסט מיר
געבן דיין אטעסטאט מיט די פינפן און מיט דער מעדאל, און איך
וועל דיר געבן מיין אטעסטאט מיט די דרייען. דו וועסט זיין
גרישא, איך וועל זיין הערשקא ― האסט דאס צעקייט, צי נאך ניט?
    
― ביסט משוגע געווארן? צי דו טרייבסט קאטאוועס?
    
גרישא האט זיך איבערגעצלמט, און הערשקא האט זיך
צעלאכט. דערנאך האבן זיי ביידע גענומען לאכן, און גרישא מאכט
צו זיין חבר הערשקא שוין גאנץ ערנסט:
    
― דו זאגסט, איך זאל זיין אין דיין פעל כאטש איין יאר?
און איך זאג דיר, אז דער שווארץ יאר איז גאר ניט אזוי מסוכן,
ווי מע מאלט אים... אויף תמיד זיך בייטן מיט דיר ― וועל איך
דיר ניט זאגן, נאר אויף איין יאר, כאפט דיך דער רוח! זיי די
גרישא פאפאוו, און איך וועל זיין הערשקא ראבינאוויטש. דו
פארשטייסט, צי נאך אלץ ניט? מיר וועלן זיך בייטן מיט די
אטעסטאטן און מיט די נעמען, דאס הייסט, מיט די פאספארטן וועלן
מיר זיך בייטן. איך וועל זיין דו און דו וועסט זיין איך. וואס
קוקסט דו מיר אן? איך טרייב נישט קיין קאטאוועס מיט דיר. איך
זאג עס גאנץ ערנסט... (גרישא האט אוועקגעשטעלט אויף זיין חבר א
גאנץ ערנסט פנים). איך בין באקאנט מיט דיר און מיט נאך יידישע
קינדער ניט דאס ערשטע יאר, און איך הער פון אייך אלע מאל:
„יידן... יידן זענען אן אומגליק־פאלק״, און נאך אזעלכע ווערטער.
איך פארשטיי דאס ניט. דאס הייסט, מיטן קאפ פארשטיי איך עס,
נאר איך זאל זאגן, אז איך פיל עס ― דאס קאן איך ניט. פארשטייסט, צי ניין? איך וויל זיין אין דיין פעל כאטש א קליינע צייט.
איין יאר וויל איך זיין א ייד און פילן דעם טעם, וואס הייסט א
ייד. פארשטאנען? מיר וועלן זיך געבן די האנט און דאס ערן־ווארט אט דא פאר אונדזערע אלע חברים, אז וואס ס׳זאל ניט
פארקומען אינעם דאזיקן יאר, איז פארפאלן, און קיין פויגל טאר ניט
וויסן, אז דו ביסט דו און איך בין איך, מיין איך, אז איך בין
איך און דו ביסט דו ― טפו! איך מיין, אז איך בין דו און דו ביסט
איך. נו, איז דאס געמאכט?
    
מיט די ווערטער האט גרישא אויסגעצויגן א האנט, און
הערשקא האט זיך נאך אלץ געריבן דעם שטערן און געקוקט אויף זיין
חבר, ווי א מענטש, וואס ווייס ניט, צי יענער איז גערירט, צי ער
אליין איז ניט ביי אלע געדאנקען? און דאך האט ער אויסגעצויגן
זיין האנט צו זיין חבר, און זיין חבר גרישא האט אים
אויפגעהויבן פונעם ארט, צוגעפירט צו די איבעריקע חברים, וואס האבן
גערעדט און געפילדערט אלע אינאיינעם, האט דערלאנגט א זעץ מיט איין
האנט איבערן טיש אזוי שטארק, אז די פלעשלעך מיט די גלעזלעך
האבן געגעבן א קלונג, מיט דער אנדערער האנט אנגעוויזן אויף
הערשקען, וואס איז געשטאנען האלב צעמישט, און אויסגערופן אויף
דער העכסטער אקטאווע פון זיין באריטאן־שטימע:
    
― סילאנס! חברים! שטיל זאל זיין! א פליג זאל דורכפליען!
    
און מיט אמאל איז איינגעטראטן אזא שטילקייט, אז מע האט
טאקע געקאנט הערן א פליג דורכפליען. אלע אויגן האבן זיך
געווענדט אויף גרישען און אויף דעם האלב־צעשראקענעם חבר הערשקא,
און גרישא האט אנגענומען א פאזע פון א רעדנער און האט
אוועקגעלייגט אזא מין דרשה:
דאס צווייטע קאפיטל
ז יי ה א ב ן  ז י ך  ג ע ב י ט ן
    
― חברים! ― אזוי האט גרישא אנגעהויבן שטיל, ווי א געניטער
רעדנער, פארבויגן דעם גראבן פינגער אונטער דער זשילעט און
תחילת א ביסל אראפגעקוקט אראפ; דערנאך אויפגעהויבן דעם קאפ
העכער און העכער און גערעדט וואס ווייטער אלץ שטארקער און
הייסער. ― חברים! אין דעם דאזיקן מאמענט רעדט צו אייך ניט אייער
חבר גרישא פאפאוו, נאר אייער צווייטער חבר הערשקא ראבינאוויטש
רעדט מיט אייך. מיינט ניט, אז איך בין גערירט, אדער אז עס
רעדט אין מיר דער וויין. איך פארזיכער אייך, אז איך בין ביי אלע
געדאנקען, און איך שווער אייך, אז איך בין נאך קיינמאל ניט
געווען אזוי ניכטער ווי אצינד. די זאך ווערט דערקלערט מיט א קורצע
פאררעדע: אונדזער חבר, וואס האט געהייסן הערשקא ראבינאוויטש
און איצטער הייסט ער גרישא פאפאוו ― אט באלד וועט איר וויסן
פארוואס ―, געהערט צו א פאלק, וואס די וועלט האט ניט ליב
און ווערט פארפאלגט כמעט אומעטום אויפן גאנצן ערד־קוגל. מיר
ווייסן ניט, פארוואס און פון וואנען עס נעמט זיך אזא געוואלדיקע
שינאה, און דאס איז ניט אונדזער אויפגאבע אצינד צו דערגרונטעווען
זיך, ווער עס איז דא מער שולדיק ― צי די פארפאלגער, צי די
פארפאלגטע, צי די אונטערדריקער, צי די אונטערגעדריקטע. מעגלעך, אז
ביידע צדדים זענען גערעכט יעדער נאך זיין גאנג, אדער זיי זענען
אפשר ביידע אומגערעכט. מיר ווייסן נאר, אן די שטארקערע זאגן
אויף די שוואכערע וואס אין דער קארט, געפינען אויס אלע חסרונות
אין דער וועלט, און די שוואכערע טענהן, אן ס׳איז א ליגן, זיי
זענען ניט ערגער פון אנדערע און אפשר נאך בעסער. ערגער אדער
 
 