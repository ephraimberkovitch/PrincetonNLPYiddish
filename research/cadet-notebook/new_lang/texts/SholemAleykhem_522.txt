 
 מנחם־מענדל: שלים־שלים־מזל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 שלים־שלים־מזל
    
 (מנחם־מענדל ― אן אגענט)
    
 מנחם־מענדל פון וועג צו זיין ווייב שיינע שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳, עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  הנה זיי וויסן, זוגתי היקרה, אז איך האב געמוזט
עוקר זיין, אנטלויפן הייסט עס. איך האב מיך נארוואס ארויסגעכאפט
פון אן אומגליק, פון א גרויסן אומגליק! איך מעג בענטשן גומל. שיער־שיער בין איך אריין אין חד־גדיא אריין, און גאט ווייס, מיט וואס איך
וואלט אפגעשניטן. פון רעסטאנסקי ראטע איז גאר ניטא וואס צו רעדן,
און אפשר נאך קאטארזשנע סיביר, כאטש איך בין אין דעם שולדיק
גלייך מיט דיר. ווי זאגט די מאמע דיינע: „שלים שלים־מזל דורך טיר
און דורך טויער״... איצט, אז דער אייבערשטער האט מיר געהאלפן,
איך האב מיך באצייטנס ארויסגעכאפט ווי פון א שרפה, האב איך מיך
אוועקגעזעצט ארויסשרייבן דיר אין א בריוו אלצדינג באריכות, פונעם
אנהייב ביזן סוף.
    
פון מיין פריעריקן בריוו געדענקסטו דאך מן הסתם, אין וואס פאר
א פאלאזשעניע איך בין געווען נאך דעם שיינעם שידוך מיט די צוויי
בתולות, ניט היינט געדאכט. איך האב דעמאלט גערעכנט, ס׳איז אן עק.
אויס מנחם־מענדל. באדארף איך מיך באגעגענען מיט איינעם א פארשוין, אן אגענט אן אינספעקטאר פון „אקוויטעבל״, וואס שטראפירט
מענטשן פונעם טויט און האט דערפון פרנסה מיטן פולן מויל. ער האט
מיר ארויסגענומען א ביכל און האט מיר באוויזן, וויפל מענטשן ער
האט שוין פארשטראפירט פונעם טויט און וויפל מענטשן עס זיינען שוין
בא אים געשטארבן. און דאס איז אזא געשעפט, וואס, אדרבה, וואס מער
מע שטארבט, איז אלץ בעסער, סיי פאר די טויטע, סיי פאר די לעבעדיקע. וועסטו דאך פרעגן: וואס איז דער שכל? דער שכל אין א פראסטער שכל. א שטייגער, נאפרימער, „אקוויטעבל״ האט גענומען און האט
מיך אפגעשטראפירט פונעם טויט אף צען טויזנט קארבן. דארף איך
צאלן פאר דעם סך־הכל אזעלכע צוויי־דריי הונדערטער א יאר ביזן טויט.
איז ממה־נפשך, שטארב איך אוועק, חלילה, דאס ערשטע יאר ― איז
דיין גליק: צען טויזנט קארבן איז א מטבע. אלא וואס דען, איך לעב?
איז „אקוויטעבלס״ גליק. דארטן דינען אן א שיעור מענטשן, אגענטן,
צום מיינסטן ― יידן, וואס האבן אויך ווייב־און קינדער און דארפן אויך
לעבן אף דער וועלט. וואס זשע ארט דאס מיך? דער חסרון איז, וואס
ניט א יעדער קאן זיין אן אגענט. אן אגענט דארף, ראשית חכמה, גיין
אנגעטאן פיין, אבער טאקע וואס פיין הייסט: א שיינעם גארניטער,
א קאלנער מיט מאנקעטן, מעג זיין פאפירענע, אבי ווייסע, א שניפס
א שיינעם, נו און א קאפעליוש ― שמועסט מען ניט. דער עיקר אבער
איז ― שפראך. אן אגענט מוז קאנען שפראך. דאס הייסט, ער דארף
קאנען רעדן, צורעדן, איינרעדן, איבעררעדן און פאררעדן, אזוי לאנג
רעדן, ביז יענער זאל זיך שוין מוזן שטראפירן פונעם טויט ― און מער
דארף מען ניט. הקיצור, מיין פארשוין דער אגענט־אינספעקטאר האט
ארויסגעזען אין מיר, אז איך באדארף זיין א גוטער אגענט, אן אויסגעצייכנטער אינקוויזיטאר.
    
איצט, זוגתי היקרה, דארף מען דיר קלאר מאכן, זאלסט פארשטיין
דעם חילוק צווישן אן אגענט אן אינספעקטאר און אן אגענט אן אינקוויזיטאר. אן אגענט אן אינקוויזיטאר הייסט גלאט אן אגענט, וואס שטראפירט מענטשן פונעם טויט, און אן אגענט אן אינספעקטאר הייסט שוין
אן עלטערער אגענט, וואס מאכט אגענטן. היינט איז פאראן א „קרוזש־נאי״ אגענט־אינספעקטאר, וואס מאכט אגענטן־אינספעקטארעס, און איבער די אלע אגענטן, אינקוויזיטארעס, אינספעקטארעס און „קרוזשנאי״
אינספעקטארעס איז פאראן איינער, אן אויבערהאר איבער אלע, וואס מע
רופט אים גענעראל־אינספעקטאר. קיין עלטערער פון אים איז שוין נישטא אף דער גאנצער וועלט. פארשטייט זיך, אז צו ווערן א גענעראל
מוז מען פריער זיין אן אינקוויזיטאר, נאכדעם אן אינספעקטאר, נאכדעם
א „קרוזשנאי״ אינספעקטאר, און אזוי ווייטער. און אז גאט העלפט, מע
דערדינט זיך און מע ווערט א גענעראל ― איז מען שוין באווארנט מיט
פרנסה אפן גאנצן לעבן. עס איז פאראן, זאגט מיין פארשוין, גענעראלן
אזעלכע, וואס פארלעבן א יאר ניט ווייניקער פון דרייסיק טויזנט. הכלל,
ער האט מיך אנגעהויבן צורעדן, איך זאל ווערן אן אגענט. האב איך
מיך מיישב געווען: וואס האב איך דא איינצושטעלן? ממה־נפשך, וועט
עס גיין, וועט עס גיין; אלא ניט ― איז אינה מקודשת. קיין פוטער,
זאגט ער, לייג איך ניט אריין. אדרבה, איך באקום נאך, זאגט ער, אן
אוואנץ, דאס הייסט, מע גיט מיר אן אדערויף פאר מיין ארבעט עטלעכע
קערבלעך, איך זאל האבן דערווייל אף הוצאות און אף אויסקליידן זיך
און אף צו קויפן זיך א פארטעפעל. אויב אזוי, איז דאך עס טאקע גאר
נישקשה פון א קאנבינאציע! און איך האב מיך געלאזט איבעררעדן
און בין געווארן למזל אן אגענט.
    
נאר נישט אזוי גיך טוט זיך עס, ווי סע רעדט זיך. ווערן אן אגענט
דארף מען זיך זען קודם מיטן גענעראל, ווארעם ביז דער גענעראל שרייבט
ניט אונטער ― איז בלאטע. און ער האט מיך גענומען, דער אינספעקטאר הייסט עס, און האט מיך טאקע אף זיינע אייגענע הוצאות געבראכט
צו פירן קיין אדעס צו זייער גענעראל אין „אקוויטעבל״, וואס האט צו
שאפן אף עטלעכע און צוואנציק גובערניעס און האט אונטער זיך, זאגט
מען, כמעט אכצן הונדערט אגענטן. מילא, איך זאל דיר באשרייבן די
גרויסקייט פונעם דאזיקן גענעראל, איז ניט שייך. דאס הייסט, ער אליין
איז דווקא ניט אזא גרויסער, ווי דער טארעראם איז גרויס, און אויגן
האט ער גרויסע, שארפע אויגן, און א פנימל א ליכטיקס, און בעקלעך
רויטע, און רופן רופט מען אים:  י ע וו ז ע ר ע ל. דעם גענעראלס
קאנטאר פארנעמט א גאנצע שטוב. חדרים, חדרים און חדרים. א סך
טישן מיט בענקלעך, מיט ביכער, מיט פאפירן, און אגענטן דרייען זיך
ארום, און סע גריבלט און סע שוויבלט, און דעפעשן לויפן הין און צוריק
― עס טוט זיך חושך! איידער מע דערשלאגט זיך צום גענעראל אליין,
דארף מען דורכגיין שבעה מדורי גיהנום. א טויטער בין איך געווען, אז
מע האט מיך אריינגעפירט צו דעם דאזיקן יעווזערעל, כאטש אפילו ער
האט מיך דווקא געבעטן זיצן, מכבד געווען מיט א פאפיראס, אויסגעפרעגט בא מיר, ווער איך בין און וואס איך בין און וואס איז מיין געשעפט? בין איך געגאנגען און אים אויסדערציילט אלצדינג, פונעם אנהייב ביזן סוף, ווי אזוי איך בין געפארן קיין קעשענעוו און פארבלאנדזעט
קיין אדעס, געהאנדלט מיט „לאנדאן״, און פון דארטן קיין יעהופעץ,
זיך געדרייט ארום דער בערזע, געקויפט און פארקויפט „יקנה״ז״ און
„פוטיוויל״ און „לילעפוטן״ און אנדערע „פאפירלעך״ אין די מיליאנען
אריין, און נאכדעם, ווי איך בין, ניט היינט געדאכט, געווארן א מעקלער
פון צוקער און פון געלט, פון הייזער און פון אימעניעס, פון וועלדער
און פון זאוואדלעך, און ווי אזוי איך בין נאכדעם געווארן א שדכן, אפילו
א שרייבער אויך, געדרייט, געברענט, געפלאקערט און געטראסקעט מיט
דער גאנצער וועלט, און דער סוף איז געווען, זאג איך אים, נישט גוט
― שלים־שלים־מזל דורך טיר און דורך טויער... אויסגעהערט מיך,
שטייט אויף דער גענעראל, יעווזערעל הייסט עס, לייגט ארויף אף מיר
די האנט און רופט זיך אן צו מיר: „ווייסט איר, וואס איך וועל אייך
זאגן, גאספאדין מנחם־מענדל? איר געפעלט מיר; א נאמען האט איר
א שיינעם, און רעדן, ברוך השם, קאנט איר. איך זאג אייך נביאות, אז
מיט דער צייט וועט איר זיין א גרויסער אגענט, טאקע גאר א גרויסער!
דערווייל באקומט איר אן אוואנץ, פארט ארויס אף דער וועלט, אין די
יידישע שטעט און שטעטלעך, דארט קען מען אייך אויסגעבונדן, און
זייט מצליח״...
    
און כך הווה. איך האב נאר באקומען פון זיי די עטלעכע קערבלעך,
אזוי האב איך מיך באלד אויסגעקליידט בגדי־מלכות. זאלסט מיך זען,
וואלסטו מיך ניט דערקענט. און א פארטעפעל האב איך מיר געקויפט
א גרויסן, האט מען מיר אנגעפאקט אהין ביכלעך מיט פאפירן א גאנצן
טראנספארט, און איך האב מיך געלאזט אף גאטס וועלט. קודם קיין
בעסאראביע, א ווינקל פון פרנסה! דארט, זאגט מען, קאן מען מאכן
געשעפטלעך, שטראפירן און שטראפירן. דארף זיך מאכן אזוי, אז איך
האב יארצייט, כאפ איך מיך אראפ מפאיעזד לפאיעזד אין א קליין
שטעטל, עפעס א העק צו אלדי שווארצע יאר. איך האב גאר ניט געוווסט, אז דאס שטעטל האט א שם אף דער וועלט מיט אירע שקצים,
עזות־פנימער, מוסרים און יאבעדניקעס. פארברענט וואלט עס געמעגט
ווערן איידער איך האב עס דערקענט! נאר אז סע איז באשערט אן אומגליק ― דארף איך אקוראט אט דא, אין דעם שטעטל, האבן יארצייט,
און פאל אריין אין א בלאטע, זאל דער אייבערשטער שומר ומציל זיין!
דאס הארץ האט מיר אבער טאקע געזאגט, אז איך וועל דא גוט ניט
אפשניידן. נאר אז מע דארף זאגן קדיש, איז עפעס א תירוץ? בין איך
אוועק גלייך אין בית־מדרש אריין און קום אן פונקט צו מעריב. אפגעדאוונט מעריב, גייט צו צו מיר דער שמש און רופט זיך אן צו מיר.
„יארצייט?״ ― זאג איך: „יארצייט״. ― מאכט ער צו מיר: „פון
וואנעט איז א ייד?״ ― זאג איך: „פון דער גארער וועלט״. ― „מה
שמכם?״ ― זאג איך: „מנחם מענדל״. ― „קומט דאך אייך שלום!״
― און ער שטעקט מיר אפ א שלום־עליכם, און נאך אים דער גאנצער
מנין. אלע גיבן מיר אפ שלום, און עס ווערט ארום מיר א רעדל, און
מע הייבט אן אויסטאפן בא מיר, ווער איך בין און פון וואנען איך בין
און וואס איז מיין טועכץ? זאג איך זיי: „איך בין אן אגענט״. ― פרעגן
זיי: „פון וואס אן אגענט? פון מאשינעס?״ ― זאג איך: „דווקא ניט.
איך בין אן אגענט אן אינקוויזיטאר פון „אקוויטעבל״. ״ ― זאגן זיי:
„וואס איז דאס פאר א שלאק?״ ― זאג איך: „איך באווארן מענטשן
נאכן טויט״. און איך גיב זיי צו פארשטיין דעם שכל, ווי אזוי מע שטראפירט מענטשן פונעם טויט. שטייען זיי ארום מיר מיט אפענע מיילער,
גלייך ווי מע וואלט זיי דערציילט ― אפן הימל א יריד. נאר צוויי חברה־לייט האב איך באמערקט צווישן זיי, איינער א הויכער, א דארער, אן
אויסגעבויגענער, מיט א נאז אויך אן אויסגעבויגענע און א גלאנצנדיקער; א טבע האט ער, אז ער רעדט, צופט ער די האר פונעם בערדל
איינציקווייז. דער אנדערער ― א נידעריקער, א ברייטער, א שווארצער,
ווי א ציגיינער, מיט איין אויג א שעלמיש, וואס קוקט בא אים קיין פצון־זייט. ער מעג ריידן ווי ערנסט, ווייזט זיך אויס, אז ער שמייכלט. די
דאזיקע חברה־לייט האבן, אפנים, יא פארשטאנען, וואס הייסט שטראפירן מענטשן פונעם טויט, מחמת זיי האבן זיך עפעס מאדנע איבערגעקוקט מיט די אויגן און האבן א זאג געטאן איינס צום אנדערן אונטער
דער נאז: „סע וועט גיין א גאנג״... איך האב באלד פארשטאנען אן
די צוויי פארשוינען, אז זיי זיינען ניט גלייך צו אנדערע; זיי פארשטייען
אן עסק, און מיט זיי קאן מען שוין עפעס מאכן. און כך הווה. איך בין
נאר ארויס פון בית־מדרש, גייען זיי מיר נאך, די צוויי חברה־לייט, פון
הינטן, און מאכן צו מיר: „וואס לויפט איר אזוי, רב מנחם־מענדל?
שטייט א וויילע, מיר ווילן אייך עפעס פרעגן. אט דא בא אונדז, אין
דער בלאטע, ווילט איר מאכן געשעפטן?״... ― זאג איך: „פארוואס
ניט?״ ― מאכט צו מיר דער לאנגער, דער וואס מיט דער אויסגעבויגענער נאז: „צווישן אחינו־בני־ישראל?״... ― און דער וואס מיטן
אייגל העלפט אים אונטער: „מיט יידן איז גוט קוגל עסן״. ― זאג איך:
„וואס זשע איז דערצו די עצה?״ ― זאגט דער לאנגער: „האנדלען
זאל מען מיט א פריץ״. ― „לעבן זאלן די גויים״... ― העלפט אים
אונטער דער וואס מיטן אייגל. און אט אזוי גייען מיר און רעדן, און
אז מע רעדט, דעררעדט מען זיך. עס לאזט זיך אויס א מעשה, אז אט
די צוויי חברה־לייט האבן זייער אייגנס א פריץ א מאלדאוואן, א רייכן
בעל־הגוף, וואס זיי פארדינען בא אים אפט א קערבל. מיינען זיי, אז
אים וואלט מען געקאנט זייער שיין פארשטראפירן... זאג איך: „אך,
פארוואס ניט? מיטן גרעסטן כבוד! אדרבה, זאג איך, נעמט זיך צום
עסק, און לאמיר עס מאכן יחדיו. איך בין, זאג איך, נישט קיין אץ
להעשיר״... און עס איז געבליבן, אז מארגן, אם־ירצה־השם, אין בית־מדרש צום ערשטן מנין דארפן זיי מיר ברענגען תשובה פון זייער פריץ
דעם מאלדאוואן. נאר וואס דען? איין זאך האבן זיי מיך געבעטן ―
ס׳זאל זיין בסוד־סודות, דאס הייסט, איך זאל זיך ניט אויסרעדן אף
דער אכסניא, אז איך האב מיך מיט זיי געזען און אז מיר האבן אפגעשמועסט אינאיינעם מכוח א געשעפט.
    
הבוקר אור ― ס׳איז נאר טאג געווארן, האב איך מיך געפעדערט
אין בית־מדרש אריין דאווענען מיטן ערשטן מנין. אפגעדאוונט ― נישטא
מיינע חברה־לייט. איבערגעווארט דעם אנדערן מנין ― נישטא מיינע
פארשוינען. פארוואס האב איך זיי, שוטה, נישט געפרעגט, ווי אזוי רופט
מען זיי באם נאמען און ווו זיצן זיי? צוגיין צום שמש און א פרעג
טאן בא אים ― האב איך מורא: איך האב דאך געגעבן זיי דאס ווארט,
ס׳זאל זיין בסוד! ערשט העט נאך אלע היומס האבן זיי זיך באוויזן מיט
די טלית ותפילין. אז איך האב זיי דערזען, האט מיר א טיאך געטאן
דאס הארץ פאר שמחה. נאר צוגיין צו זיי און פרעגן, וואס הערט זיך
― האב איך מיך איינגעהאלטן, ס׳איז נישט מעשה מענטש. אפגעדאוונט
פאר זיך אף איין פוס, כאפן זיי די טלית־ותפילין און לאזן זיך גיין גע־שווינט. איך נאך זיי. ― „נו?״ ― מאך איך צו זיי. מאכן זיי צו מיר:
„יהודי בלא, דברט נישט אף דער גאס, איר קענט נישט אונדזער שטאט,
ברענען זאל זי אייך! איר גייט אונדז בעסער נאך פון הינטן און קומט
צו אונדז אהיים. דארט מאכן מיר דאס געשעפט, און טאקע אין איינוועגס עפעס צובייסן״... אזוי מאכט צו מיר דער וואס מיט דער אויסגעבויגענער נאז און טוט א ווונק צו דעם וואס מיטן אייגל, און יענער
וואס מיטן אייגל ווערט נעלם. און מיר אין צווייען לאזן זיך גיין איבער
ענגע פינצטערע חושכדיקע געסלעך, ער אף צופריער און איך נאך אים,
אזוי לאנג, אזוי ברייט, ביז גאט האט געהאלפן, מיר זיינען בשלום געקומען.
    
אריינגעקומען אין א קליין פינצטער פאררייכערט שטיבל מיט א סך
פליגן אף די ווענט און אף דער סטעליע, מיט א געמאלטן מזרח, א רויטן
טישטעך אפן טיש און מיט א לאמפ, פארהאנגען מיט פאפירענע אפגעבליאקעוועטע קווייטן, האבן מיר געטראפן באם אויוון א קליין, אויסגעשמירט ווייבעלע מיט א בלייך־איבערגעשראקן פנים. דאס קליינע ווייבעלע האט א קוק געטאן מיטן איבערגעשראקן פנים אפן מאן, און דער
מאן האט א זאג געטאן צו איר פארבייגייענדיק: „עסן!״ ― און ס׳איז
באשאפן געווארן אין איין כהרף־עין א טישטעך מיט א בולקע, מיט
בראנפן און מיט פארבייסן. עס האט נישט לאנג געדויערט, און יענער
וואס מיטן אייגל איז אריינגעקומען, און נאך אים האט זיך אריינגעקאטשעט א נפש פון א פוד צוועלף מיט א גרויסער בלויער נאז, מיט
פעטע האריקע הענט און מיט צוויי מאדנע פיס, וואס אנהייבן הייבן
זיי זיך אן דווקא גראב, נאר וואס ווייטער גייען זיי דינער און דינער.
עס דארף זיי זיין שווערלעך צו טראגן אף זיך אזא גרויסן, אזא שווערן
גוף.
    
אט דער דאזיקער נפש איז געווען דער פריץ דער מאלדאוואן. דערזען דאס פלעשל בראנפן אפן טיש, האט ער ארויסגעלאזט פון זיין פעטן
בויך א פעטע שטימע אף גוייש: „אצע דאברע דילא!״... גענומען צו
ביסלעך בראנפן (דער פריץ דער מאלדאוואן האט גענומען צוויי ביסלעך),
האבן די צוויי חברה־לייט פארבונדן מיט אים א שמועס מכוח ווייץ און
מכוח קארן, און בשעת מעשה טוט מיר יענער וואס מיטן אייגל א זאג
אפן אויער: „דער אדון איז אנגעשטאפט!... האט אפשר טויזנט טשעט־ווערט ברויט, א חוץ האבער... קוקט ניט אף אים, וואס ער גייט אזוי
ארעם געקליידט; ער איז נאר א קארגער״... און יענער, דער לאנגער,
גיט אים אלץ עצות, ער זאל נישט פארקויפן דאס ברויט, ווארעם עס
וועט זיין טייער ווייץ; ער זאל בעסער אפלייגן דאס גאנצע ברויט אפן
ווינטער. „אצע דאברע דילא!״ ― זאגט אים אלע מאל דער פריץ דער
מאלדאוואן, האקט אריין איין כוסה נאך דער אנדערער און פארבייסט
מיט אפעטיט, ווי נאך א תענית, און בלאזט מיט ביידע ליפן און מיט
דער נאז. נאכן עסן רופט זיך אן צו מיר דער לאנגער: „אצינד קאנט
איר דברן מיטן אדון מכוח אייער עסק״... האב איך מיך אוועקגעזעצט
מיטן אדון באזונדער אין א ווינקעלע און האב אים אנידערגעלייגט
א דרשה, איך ווייס ניט, פון וואנען עס האט זיך צו מיר גענומען! איך
האב אים געגעבן צו פארשטיין, ווי נייטיק דאס איז פאר איטלעכן מענטשן
דאס שטראפירן זיך, ער מעג זיין רייך, ווי קורח; אדרבה, וואס דער
מענטש איז רייכער, זאג איך, איז אלץ נייטיקער, ער זאל זיך פארשטרא־פירן, ווארעם א רייכער מענטש, זאג איך, אז ער ווערט אן דאס געלט
אף די עלטערע יארן, איז אים טויזנט מאל ערגער ווי דעם קבצן; א קבצן,
זאג איך, איז שוין געוווינט געווארן מיטן דלות, און א נגיד, זאג איך,
אז ער בלייבט חלילה אן געלט, איז ערגער ווי געשטארבן. „יאק נאפי־סאנא או נאס ― זאג איך צו אים ― עני חשוב כמת, זנאטשיטסא,
ביעדני כוזשע יאק מערטווי. א פאטאמו, זאג איך, וואשע בלאהאראדיע,
זאג איך, זאשטראפיראיטי סובי, זאג איך, אט סמערטי טשרעז סטא
דוואדצאט ליעט, זאג איך, נא דעסיאט טיסיאטשי״... „אצע דאברע
דילא!״ ― מאכט צו מיר דער אדון און בלאזט מיט ביידע ליפן, ווי
א בלאז־זאק. איך פיל, אז דער כוח פון רעדן האט זיך אין מיר צעברענט מיט סכנת־נפשות, וויל איך רעדן ווייטער, רופט זיך אן צו מיר
דער לאנגער: „גענוג אייך צו דברן; נעמט ארויס דעם נייר און כתבעט
אן וואס מע באדארף״... און יענער וואס מיטן אייגל טראגט מיר אונטער א טינט און פעדער, און איך טו אפ אלצדינג, וואס מע באדארף,
און אז עס קומט צו חתמענען, שוויצט דער פריץ דער מאלדאוואן נעבעך
שטארק ביז ער „לייגט דעם טאטן״. נאכדעם גיי איך מיט אים צום דאקטער, ער זאל אים באטראכטן, איך נעם אן אדערויף, גיב ארויס א קוויטאנציע ― און דאס געשעפט איז געמאכט.
    
געקומען פארנאכט אף דער אכסניה פריילעך און געהייסן זיך קאכן
וועטשערע, רופט זיך אן צו מיר דער בעל־הבית פון דער אכסניא: „וואס
הערט זיך עפעס בא אייך?״ ― „וואס זאל זיך הערן?״ ― זאג איך. ―
„מעג מען אייך, זאגט ער, אפגעבן מזל־טוב?״ ― „וואס פאר א מזל־טוב?״ ― פרעג איך אים. „דאס געשעפטל, זאגט ער, וואס איר האט
אפגעארבעט״... „וואסער געשעפטל?״ ― זאג איך און מאך מיך
תמעוואטע. ― „מיטן פריץ״, ― מאכט ער צו מיר. ― „מיט וואסער
פריץ?״ ― „מיטן גראבן פריץ״. ― „פון וואנען ווייסט איר, זאג איך,
אז איך האב געמאכט א געשעפטל מיט א פריץ?״... „ס׳איז אזוי,
זאגט ער, א פריץ, ווי איך בין א רביצין״... ― „וואס זשע דען איז ער?״
― „ער איז א פיפערנאטער״, ― מאכט צו מיר דער בעל־הבית און צעלאכט זיך מיר גלייך אין פנים אריין. זעץ איך מיך צו צום בעל־הבית
און הייב אים אן בעטן, חלשן, ער זאל מיר זאגן, וואס באדייט דאס
„פיפערנאטער״ און פון וואנען ווייס ער, ווו איך בין געווען און וואס
איך האב געטאן? הקיצור, ער האט, אפנים, ארויסגעזען פון מיינע רייד,
אז איך בין דא גאט די נשמה שולדיק, האט ער אף מיר רחמנות געהאט
און האט זיך פארשפארט מיט מיר באזונדער אין א חדר און האט מיר
גענומען דערציילן אף מיינע שותפים אזעלכע זאכן, אזש די האר האבן
זיך מיר געשטעלט קאפויר. לאזט זיך אויס א מעשה, אז די צוויי חברה־לייט זיינען בסך־הכל פראסטע שווינדלערס, מזיקים, זאגט ער, וואס די
וועלט האט דאס נישט. „זיי האבן שוין, זאגט ער, אפגעטאן אף זייער
לעבן אזעלכע קרימינאל־זאכן, וואס ווען מע כאפט זיי, זאגט ער, גייען
זיי אוועק ווייט... זייער טרפהנער גליק, זאגט ער, איז, וואס תמיד
שטעלן זיי ארויס א דריטן, און אליין, זאגט ער, בלייבן זיי שטענדיק
פון דרויסן... דער דאזיקער פריץ, זאגט ער, וואס מע האט אייך אים
ארויסגעשטעלט פאר זייער א רייכן מאלדאוואן, איז בסך־הכל א פראסטער לאפאצאן, זאגט ער, א שיכור הגדול הגיבור והנורא, און דער, זאגט
ער, וואס איר האט אים פארשטראפירט, ― איז אדער ער האלט בא
אפזאגן די עטלעכע גילדן, זאגט ער, אדער ער איז שוין א שוכן־עפר...
איר פארשטייט, זאגט ער, מיט וואס דאס שמעקט?״...
    
דערהערט אזעלכע דיבורים, איז מיר פרחה נשמתי געווארן. עס
גייט מיר מער נישט אפ צו מיינע זיידענע קליידער, אז איך זאל מיך
נאך אריינכאפן אף א מינוט אין א טורמע אריין! האב איך נישט געמאכט קיין לאנגע שהיות און געלאזט זיך גלייך צו דער באן, לויפן וווהין
די אויגן טראגן, גאר נישט געוואלט אפילו זען זיך שוין מער מיט מיינע
צוויי חברה־לייט, לאזן זיי גיין כף־הקלע מיט זייער מאלדאוואן און מיט
דער שטאט און מיט גאנץ בעסאראביע און מיטן גאנצן עסק פון שטראפירן מענטשן פונעם טויט, וואס מע קאן דורך דעם אומגליקלעך ווערן...
לאז גאט געבן בעסערע פרנסות. הלוואי איך זאל שוין קומען אפן ארט
בשלום. און מחמת איך האלט בא פארן א ווייטן וועג, מאך איך דאס
בקיצור. אם־ירצה־השם, פון האמבורג וועל איך דיר ארויסשרייבן אלצדינג באריכות. לעת־עתה לאז גאט געבן מיט געזונט און מיט הצלחה.
גריס די קינדערלעך זאלן לעבן. גאט זאל העלפן, זיי זאלן זיין געזונט
און שטארק, און מע זאל זיך זען מיט פריילעכע הערצער. גריס שווער
און שוויגער און איטלעכן באזונדער גאר פריינטלעך.
    
 ממני בעלך מ נ ח ם ־ מ ע נ ד ל.
    
ע י ק ר  ש כ ח ת י. איך האב דיך גאר פארגעסן שרייבן, וווהין
איך פאר. זוגתי היקרה, איך פאר קיין אמעריקע. נישט אליין ― א גאנצע קאמפאניע פארן מיר. דאס הייסט, פארן פארן מיר, אייגנטלעך, קיין
האמבורג, און פון דארטן שוין קיין אמעריקע. וואס עפעס קיין אמעריקע?
ווייל אין אמעריקע, זאגט מען, ווערן יידן גליקלעך. גאלד, זאגט מען,
וואלגערט זיך דארט אין די גאסן. געלט רעכנט זיך דארטן אף טאלערס,
און מענטשן זיינען דארטן בחשיבות גדול ― א רענדל א מענטש! און
ווער שמועסט, יידן ― די זיינען גאר דאס אייבערשטע פון כריין! אלע
זיינען מיר מבטיח, אז אין אמעריקע וועל איך, אם־ירצה־השם, מאכן
גוט, טאקע וואס גוט הייסט. די גאנצע וועלט פארט איצט קיין אמעריקע, מחמת דא איז נישטא וואס צו טאן. לחלוטין נישט. סע האבן זיך
אויסגעלאזט אלע געשעפטן. היינט וויבאלד אז די וועלט פארט, פארוואס
זאל איך אויך ניט פארן? וואס האב איך איינצושטעלן?... רק זאלסט
גאר קיין יסורים ניט האבן, זוגתי היקרה, און נישט איבערטראכטן אף
מיר חלילה קיין שלעכטס. גלייב מיר בנאמנות, אז איך וועל דיך, חס
ושלום, נישט פארגעסן, נישט דיך, נישט אונדזערע קינדערלעך, זאלן געזונט זיין. איך וועל ארבעטן טאג ווי נאכט, קיין זאך וועט מיר ניט זיין
שווער, און אז דער אייבערשטער וועט מיר העלפן, איך וועל, אם־ירצה־השם, באגליקן, און באגליקן וועל איך געוויס, דאס איז בא מיר זיכער,
ווי ס׳איז טאג אף דער גאנצער וועלט, וועל איך דיר צושיקן שיפסקארטן,
פאר דיר און פאר די קינדער, און וועל דיך ארויסנעמען אהין, און
וועסט בא מיר לעבן בכבוד, ווי די גרעסטע שררהטע, פונעם שענסטן
און פונעם בעסטן, קיין שפרענקעלע וועל איך אף דיר נישט לאזן פאלן.
און עס איז שוין טאקע צייט, כלעבן, אז דו זאלסט אויך וויסן פון
א וועלט צו זאגן! רק נישט געזארגט און נישט גענומען זיך צום הארצן
― מ י ר  ה א ב ן א ש ט א ר ק ן  ג א ט!...
    
  ה נ ″ ל.
    
 סוף פונעם זעקסטן בוך.
גאנץ טביה דער מילכיקער
  
קטנתי ― ― ― ― ― ― ― ― ― ― ― 185
  
דאס גרויסע געווינס ― ― ― ― ― ― ― ― 191
  
א בוידעם ― ― ― ― ― ― ― ― ― ― 215
  
היינטיקע קינדער ― ― ― ― ― ― ― ― 235
  
האדל ― ― ― ― ― ― ― ― ― 259
  
חוה ― ― ― ― ― ― ― ― ― ― ― ― 281
  
שפרינצע ― ― ― ― ― ― ― ― ― ― 299
  
טביה פארט קיין ארץ־ישראל ― ― ― ― ― 319
  
לך־לך ― ― ― ― ― ― 345
  
וחלקלקות ― ― ― ― ― ― ― ― ― ― 365
  
א בריוול פון טביה דעם מילכיקן צום מחבר.
    
געשריבן אין יאר 1895.
    
 קטנתי
    
 (א בריוול פון טביה דעם מילכיקן צום מחבר)
    
ל כ ב ו ד צו מיין געליבטן טייערן פריינט רב שלום־עליכם, גאט
זאל אייך געבן געזונט און פרנסה מיט אייער ווייב און קינדער, איר
זאלט האבן גרויס נחת ווו איר וועט זיך קערן און ווענדן, אמן סלה!
    
ק ט נ ת י ! ― באדארף איך אייך זאגן מיטן לשון, וואס יעקב
אבינו האט געזאגט אין דער סדרה „וישלח״, בשעת ער האט זיך געלאזט גיין קעגן עשון, להבדיל... נאר טאמער איז דאס אפשר ניט אזוי
גלייך, בעט איך אייך, פאני שלום־עליכם, איר זאלט אף מיר קיין פאריבל
נישט האבן, איך בין א פראסטער חי־וקים, איר ווייסט אוודאי מער פון
מיר ― וואס איז דא וואס צו רעדן? אין א דארף, מישטיינס געזאגט,
מע ווערט פארגרעבט, ווער האט צייט אריינקוקן אין א ספר, צי אפלערנען א פרשה חומש מיט רש″י, צי וואס? א שטיקל גליק, עס קומט
דער זומער, פארן זיך צונויף די יעהופעצער נגידים קיין בויבעריק אף
די דאטשעס, קאן מען זיך באגעגענען אמאל מיט אן איידעלן מענטשן,
הארכן א גוט ווארט. איר מעגט מיר גלייבן, אז איך דערמאן מיך אן
יענע טעג, ווען איר זייט געזעסן לעבן מיר אין וואלד, אויסגעהערט
מיינע נארישע מעשיות, איז בא מיר גלייך, ווי איך זאל פארדינען מי
יודע וויפל! איך ווייס ניט מיט וואס איך האב בא אייך אזוי נושא חן
געווען, איר זאלט זיך אפגעבן מיט אזא קליין מענטשל, ווי איך, מיר
שרייבן בריוולעך גאר. און לא כל שכן ארויסשטעלן מיין נאמען אין
א בוך, מאכן פון מיר א גאנצן שלש־סעודות, גלייך ווי איך וואלט דא
געווען מי יודע ווער, ― מעג איך דאך אוודאי זאגן:  ק ט נ ת י!...
אמת, איך בין אייך טאקע א גוטער פריינט, לאז מיך גאט העלפן א הונדערט־חלק, וואס איך ווינטש אייך! איר האט, דאכט זיך, גוט געזען,
ווי אזוי איך האב אייך געדינט נאך אין די גוטע יארן, בשעת איר זייט
נאך געזעסן אף דער גרויסער דאטשע, ― געדענקט איר? ― האב איך
  
אייך געקויפט א בהמה פאר א פופציקער, איז זי געווען א מציאה פון
א גנב פינף און פופציק. איי, זי איז אפן דריטן טאג געפגרט? בין איך
ניט שולדיק: למאי די אנדערע בהמה, וואס איך האב אייך געגעבן, איז
אויך געפגרט?... איר ווייסט אליין גאנץ גוט, ווי אזוי דאס האט מיך
געקרענקט; איך בין דעמאלט ארומגעגאנגען אן א קאפ! איך ווייס?
דאכט זיך, פונעם שענסטן און פונעם בעסטן, גאט זאל מיר אזוי העלפן
און אייך אויך, אם־ירצה־השם, אפן נייעם יאר, עס זאל זיין, ווי זאגט
איר, חדש ימינו כקדם... און מיר זאל גאט העלפן אין מיין פרנסה,
איך זאל זיין געזונט מיט מיין פערדל, להבדיל, און מיינע בהמות זאלן
זיך מעלקן אזויפיל, אז איך זאל אייך קאנען דינען אף ווייטער אויך
מיט מיין קעז און פוטער על צד היותר טוב, אייך און אלע יעהופעצער
נגידים, גאט זאל געבן הצלחה און פרנסה און אלדאס גוטס מיט גרויס
נחת. און אייך פאר אייער טירחה, וואס איר זייט זיך מטריח פון מיי־נעטוועגן, און פאר דעם כבוד, וואס איר טוט מיר אן דורך אייער ביכל,
זאג איך אייך נאכאמאל:  ק ט נ ת י ! פארוואס קומט מיר אזא שטריימל,
אז א וועלט מיט מענטשן זאלן פלוצעם געוואר ווערן, אז אף יענער
זייט בויבעריק, ניט ווייט פון אנאטעווקע, געפינט זיך א ייד, וואס הייסט
ט ב י ה  ד ע ר  מ י ל כ י ק ע ר ? נאר מסתמא ווייסט איר דאך וואס
איר טוט, קיין שכל באדארף איך אייך ניט לערנען, און ווי אזוי צו שרייבן
ווייסט איר שוין אליין, און ווייטער מיטן איבעריקן דארטן פארלאז איך
מיך שוין אף אייער איידעלן כאראקטער, אז איר וועט דארטן טאן אין
יעהופעץ פון מיינעטוועגן אלצדינג, עס זאל מיר פונעם ביכל עפעס ארויס
א שטיקל טובה צו מיין פרנסה. איך באדארף טאקע, כלעבן, איצטערט
נייטיק האבן: איך רעכן, אם־ירצה־השם, אינגיכן אנהייבן טראכטן מכוח
חתונה מאכן א טאכטער; און אז גאט וועט שענקען, ווי זאגט איר,
דאס לעבן, איז אפשר טאקע צוויי מיט אמאל... דערווייל זייט מיר
געזונט און האט א גליקלעכן תמיד, ווי עס ווינטשט אייך פונעם גאנצן
הארצן פון מיר אייער בעסטער פריינט
    
 ט ב י ה.
    
יא, עיקר שכחתי! אז דאס ביכל וועט פארטיק ווערן, און איר וועט
האלטן בא שיקן מיר עפעס געלט, זאלט איר מוחל זיין שיקן קיין א נ א ־
ט ע וו ק ע, אפן שוחטס נאמען. איך האב דארטן צוויי מאל אין ווינטער
יארצייט: איין מאל אסיען־צייט, פאר „פאקראווע״, און דאס אנדערע
מאל ארום „נאוועגאד״, ― בין איך הייסט עס, דעמאלט א שטאט־ייד.
און ווייטער, גלאט אזוי בריוולעך קאנט איר שיקן צו מיר גלייך קיין
בויבעריק, אף מיין נאמען, בזה הלשון: פערעדאט גאספאדינו טעוועליו
מאלאטשנאהא יעווריי.
  
א ווונדערלעכע מעשה, ווי אזוי טביה דער מילכיקער,
א ייד אן ארעמאן, א מטופל מיט קינדער, איז פלוצעם
מיטאמאל באגליקט געווארן דורך א משונה־ווילדן פאל,
וואס איז כדאי, מע זאל דאס באשרייבן אין א ביכל. ―
דערציילט פון טביהן אליין און איבערגעגעבן ווארט
    
 בא ווארט.
    
 געשריבן אין יאר 1895.
    
 מקימי מעפר דל,
    
 מאשפות ירים אביון:
    
 ער שטעלט אויף פון דער ערד דעם ארעמאן,
    
 פונעם מיסט הייבט ער אויף דעם אביון.
    
 (תהילים קי″ג, ז).
    
― אז ס׳איז באשערט דאס גרויסע געווינס, הערט איר, פאני שלום־עליכם, קומט דאס גלייך אין שטוב אריין, ווי זאגט איר:  ל מ נ צ ח
ע ל ה ג ת י ת ― אז סע גייט לויפט עס; ס׳איז גאר נישטא דערביי
קיין שכל מיט קיין בריהשאפטן. און טאמער חלילה פארקערט, מעגט
איר צעזעצט ווערן רעדנדיק, וועט אייך העלפן, ווי דער פאראיאריקער
שניי, ווי זאגט איר:  א י ן  ח כ מ ה  ו א י ן  ע צ ה  נ ג ד  א  ש ל ע כ ט
פ ע ר ד . א מענטש הארעוועט, ווערט אויסגעריסן, כאטש נעם לייג זיך,
שונאי ציון, און שטארב! פלוצעם, מע ווייס ניט פון וואס און פון וואנען ― עס פערדלט פון אלע זייטן, ווי אין פסוק שטייט געשריבן: ר וו ח
ו ה צ ל ה   י ע מ ו ד   ל י ה ו ד י ם; פארטייטשן באדארף איך אייך ניט,
נאר דער פשט דערפון איז אזוי, אז א ייד, כל זמן שהנשמה בקרבי ―
עס שלאגט זיך נאך אן אדער, טאר ער נישט פארלירן דעם בטחון. איך
האב דאס ארויסגעזען פון זיך אליין טאקע, ווי אזוי דער אייבערשטער
האט מיט מיר געפירט, מיט מיין איצטיקער פרנסה: ווארעם ווי קום
איך גאר פארקויפן קעז און פוטער אין מיטן דרינען, אז מיין באבעס
באבע האט קיינמאל נישט געהאנדלט מיט קיין מילכיקס? ס׳איז בנאמנות
כדאי, איר זאלט אויסהארכן די גאנצע מעשה פון אנהייב ביזן סוף. איך
וועל מיך צוזעצן אף א וויילע אט דא לעבן אייך אפן גראז, לאז זיך דאס
פערדל דערווייל עפעס קייען, ווי זאגט איר: נ ש מ ת  כ ל  ח י ― אויך
א באשעפעניש בא גאט.
    
בקיצור, דאס איז געווען ארום שבועות־צייט, דאס הייסט, איך זאל
אייך ניט זאגן קיין ליגן, א וואך אדער צוויי פאר שבועות: און אפשר,
הא? א פאר וואכן נאך שבועות. פארגעסט נישט, ס׳איז שוין, פאוואלינקע, איך זאל אייך זאגן אקוראט, אזוי גרויס ווי א יאר מיט א מיטוואך, דאס הייסט, פונקט ניין יאר אדער צען, און אפשר נאך מיט
א סמיטשיק. איך בין דעמאלט געווען, ווי איר זעט מיך אט א, גאר נישט
דער, וואס איצטער, דאס הייסט, טאקע דער אייגענער ט ב י ה, נאר
פארט נישט דער, ווי זאגט איר: די אייגענע יענטע, נאר אנדערש געשלייערט. דהיינו וואס? איך בין געווען, ניט פאר אייך געדאכט, א קבצן
אין זיבן פאלעס, כאטש אפילו, אז מע וויל שמועסן דאס אייגענע ווידער
צוריק, בין איך נאך איצט אויך גאנץ ווייט פון א נגיד. וואס מיר פעלט
צו בראצקין ― מעגן מיר זיך דאס ביידע ווינטשן פארדינען דעם היינטיקן זומער ביז נאך סוכות; נאר וועדליק אמאל, בין איך היינט, הייסט
דאס, א ייד א נגיד, מיט א פערד־און־וועגעלע אן אייגנס, מיט, קיין
עין־הרע, בהמהלעך א פאר, וואס מעלקן זיך, מיט נאך איינע, וואס האלט
אט־אט בא אפקעלבן זיך. ס׳איז דא, ניט צו פארזינדיקן, קעז און פוטער
און סמעטענע פרישע אלע טאג, אייגענע הארעוואניע, ווארעם מיר אלע
ארבעטן, קיינער זיצט ניט ליידיק. מיין ווייב זאל לעבן מעלקט די בהמות,
די קינדער טראגן קריגלעך, שלאגן פוטער, און איך אליין, ווי איר זעט
אט א, פאר מיר ארויס אלע פרימארגן אפן מארק, גיי דורך אלע דאטשעס אין בויבעריק, מע זעט זיך מיט דעם, מיט יענעם, אלע גרעסטע
בעלי־בתים פון יעהופעץ, מע רעדט זיך דורך אביסל מיט א מענטשן,
פילט מען, אז מען איז אויך עפעס א שטיקל מענטש אף דער וועלט,
ווי זאגט איר, נישט קיין הינקעדיקער שניידער; און ווער שמועסט שבת
― בין איך דאך גאר א מלך, קוק אריין אין א יידישן ספר, א פרשה
חומש, אביסל תרגום, תהילים, פרק, דאס, יענץ, לאקש, בוידעם ― איר
קוקט מיך אן, פאניע שלום־עליכם, און טראכט זיך אוודאי בשעת־מעשה
אין הארצן: „ע, אט דער טביה איז דאך עפעס טאקע גאר א ייד וואס
קאטארי!״...
    
בקיצור, וואס־זשע האב איך אייך אנגעהויבן צו דערציילן? יא,
בין איך, הייסט דאס, דעמאלט געווען, מיט גאטס הילף, א ביטערער
ארעמאן, געשטארבן, ניט פאר קיין יידן געדאכט, מיט ווייב און קינדער
דריי מאל א טאג פון הונגער, א חוץ וועטשערע. געהארעוועט האב איך
ווי אן אייזל, געשלעפט קלעצער פונעם וואלד צום וואגזאל א פולן וואגן,
עס זאל אייך צו קיין חרפה ניט זיין, פאר צוויי גילדן א טאג, און דאס
― ניט אלע טאג, און דערמיט גיי האלט אויס, קיין עין־הרע, אזא שטוב
מיט פיקערס, זאלן געזונט זיין, מיט, להבדיל, א פערד אף קעסט, וואס
וויל נישט וויסן וואס רש″י מאכט, באדארף קייען אלע טאג, גאר אן
א שום תירוץ. וואס טוט גאט? ער איז דאך ווי זאגט איר, א זן ומפרנס
לכל ― פירט דאס וועלטל קלוג, מיט שכל; זעט ער, ווי איך מוטשע
מיך דא אזוי פארן שטיקל ברויט, מאכט ער צו מיר: „דו מיינסט דאך,
טביה, אז ס׳איז שוין אחרי ככלות הכל ― עק וועלט, דער הימל איז
אף דיר געפאלן? פע, ביסט א גרויסער נאר! אט וועסטו זען, ווי אזוי
אז גאט וויל נאר, טוט זיך דאס מזל אף א מינוט א דריי נא ליעווא
קרוגאם און עס ווערט ליכטיק אין אלע ווינקעלעך; עס קומט אויס, ווי
מיר זאגן אינעם „ונתנה תוקף״: מ י  י ר ו ם  ו מ י  י ש פ ל ― ווער
סע פארט און ווער סע גייט צו פוס. דער עיקר איז ― בטחון, א ייד
באדארף האפן, נאר האפן. איי וואס? טאמער ווערט מען דערווייל פארשווארצט? דערויף זיינען מיר דאך עפעס שטיקלעך יידן אף דער וועלט,
ווי זאגט איר, אתה בחרתנו ― ניט אומזיסט איז אונדז די וועלט מקנא...
אקעגן וואס שמועס איך דאס? איך שמועס עס אקעגן דעם, ווי אזוי גאט
האט מיט מיר געפירט, טאקע נאר נסים ונפלאות, איר מעגט דאס הארכן.
    
ויהי היום, איין מאל פארנאכט פאר איך מיר אזוי זומער־לעבן אין
וואלד, שוין צוריק אהיים, אן די קלעצער; דער קאפ אין דער ערד, אפן
הארצן וויסט און פינצטער; דאס פערדל, נעבעך, קוים וואס עס פלאנטעט מיט די פיס, כאטש האק, כאטש בראק. „קריך, זאג איך, שלימזל,
אין דער ערד אריין גלייך מיט מיר, ווייס אויך וואס באטייט א תענית
אין א לאנגן זומער־טאג, אז דו שטייסט איין בא טביהן פאר א פערד!״
שטיל ארום און ארום, יעדער קנאק פון דער בייטש רופט זיך אפ אין
וואלד; די זון זעצט זיך, דער טאג ― ער גוססט; די שאטנט פון די
ביימער ציען זיך אויס לאנג, ווי דער יידישער גלות; עס הייבט אן ווערן
פינצטערלעך און שטארק סומנע אפן הארצן. פארשיידענע געדאנקען,
מחשבותן קריכן אין קאפ אריין, אלערליי געשטאלטן פון מענטשן, שוין
לאנג געשטארבענע, קומען מיר אקעגן; און דא דערמאן איך מיך די
היים ― אז אך און וויי איז מיר! אין שטוב איז פינצטער, חושך; די
קינדערלעך, זאלן געזונט זיין, נאקעט און בארוועס, קוקן ארויס נעבעך
אפן טאטן, דעם שלימזל, טאמער וועט ער ברענגען א ברייטל א פריש,
און אפשר א בולקע אהיים; און זי, די אלטע מיינע, געוויינלעך א יידענע,
ווארטשעט: „קינדער באדארף איך אים האבן, און נאך זיבן דערצו, כאטש
נעם, גאט זאל ניט שטראפן פאר די רייד, ווארף זיי אריין לעבעדיקערהייט
אין טייך אריין!״ גוט צו הארכן אזעלכע דיבורים? מען איז דאך נישט
מער ווי א מענטש, ווי זאגט איר, א „בשר ודגים״, דעם מאגן קאן מען
מיט קיין ווערטער ניט פארשטופן; מע כאפט א שטיקל הערינג, גלוסט
זיך טיי, און צו טיי באדארף מען צוקער, און צוקער, זאגט איר, איז
בא בראצקין. „פארן שטיקל ברויט, זאגט מיין ווייב זאל לעבן, וועט די
קישקע, נישקשה, מוחל זיין, נאר אן דעם גלעזל טיי, זאגט זי, בין איך
אינדערפרי גאר א טויטע; דאס קינד, זאגט זי, א גאנצע נאכט ציט
פון מיר די קליי!״ און דערווייל איז מען דאך עפעס א ייד אף דער
וועלט, מנחה איז טאקע, ווי זאגט איר, ניט קיין ציג, זי וועט ניט אנטלויפן, נאר דאווענען דארף מען. מאלט אייך, דאס שיינע דאווענען, וואס
קאן שוין זיין, אז פונקט בשעת שטעלן זיך שמונה־עשרה, צעלאזט זיך,
מעשה־שטן, דאס פערדל משוגענערווייז; באדארף מען לויפן נאכן וואגן,
איינהאלטן די לייצעס און זינגען „אלהי אברהם אלהי יצחק ואלהי יעקב״
― שיין געשטאנען שמונה־עשרה! און דא, ווי אף־צו־להכעיס, גלוסט
זיך דווקא דאווענען געשמאק, מיט הארץ, טאמער וועט ווערן גרינגער
אף דער נשמה...
    
בקיצור, איך לויף מיר אזוי נאכן וואגן און זאג די שמונה־עשרה
הויך, מיט א ניגון, ווי, להבדיל, באם עמוד: מ כ ל כ ל  ח יי ם  ב ח ס ד
― דער דא טוט טאן שפייזן אלע זיינע באשעפענישן, ו מ ק יי ם
א מ ו נ ת ו  ל י ש נ י  ע פ ר ― אפילו די וואס ליגן אין דער ערד און
באקן בייגל. אוי, טראכט איך מיר, ליגט מען אין דער ערד! אוי ווערט
מען אויסגעריסן! ניט אזוי, ווי יענע, למשל, די יעהופעצער נגידים מיין
איך, וואס זיצן א גאנץ זומער אין בויבעריק אף די דאטשעס, עסן און
טרינקען און באדן זיך אין אלדאס גוטס. אוי, רבונו של עולם, פארוואס
קומט דאס מיר? איך בין, דאכט זיך, א ייד גלייך מיט אלע יידן. גוואלד,
גאטעניו, ר א ה  נ א  ב ע נ י נ ו ― זע, זאג איך, באטראכט, ווי מיר
הארעווען, און נעם זיך אן די קריוודע פון די ארעמע לייט נעבעך, ווארעם
ווער דען וועט זיך אף זיי ארומקוקן, ווען ניט דו? ר פ א נ ו  ו נ ר פ א
― שיק אונדז צו די רפואה, די מכה האבן מיר שוין אליין... ב ר ך
ע ל י נ ו ― בענטש אונדז מיט א גוט יאר, עס זאל זיין א גערעט אף
אלע מינים תבואות, פון קארן און פון ווייץ און פון גערשטן; כאטש
אפילו, צוריק שמועסנדיק, וואס וועט מיר, שלימזל, ארויסקומען דערפון? א שטייגער, למשל, וואס קומט ארויס מיין פערדל, להבדיל, צי
האבער איז טייער, צי וואלוול?... נאר, פע, גאט פרעגט מען קיין קשיות
ניט, ובפרט א ייד באדארף דאך אוודאי אננעמען אלצדינג פאר גוטן און
זאגן „גם זו לטובה״, מסתמא הייסט גאט אזוי.  ו ל מ ל ש י נ י ם ―
זינג איך מיר ווייטער ― ולמלשינים, און די „סטיקראטן״, וואס זאגן,
אז ס׳איז ניטא קיין גאט אף דער וועלט, וועלן האבן א שיין פנים, אז
זיי וועלן קומען א ה י ן; זיי וועלן דאס אויסקרענקען מיט פראצענט,
ווארעם ער איז א ש ו ב ר  א ו י ב י ם ― א גוטער צאלער, מיט אים
שפילט מען זיך ניט, מיט אים באדארף מען גיין מיט גוטן, בעטן אים,
שרייען צו אים: א ב  ה ר ח מ ן ― דערבארעמדיקער, הארציקער פאטער!  ש מ ע  ק ו ל נ ו ― הער צו אונדזערע קולות, ח ו ס  ו ר ח ם
ע ל י נ ו ― האב רחמנות אף מיין ווייב און קינדער, זיי זיינען נעבעך
הונגעריק! ר צ ה ― זאלסט באוויליקן, זאג איך, דיין ליב פאלק ישראל,
ווי אמאל, אין בית־המקדש, נאך בשעת די כוהנים מיט די לוויים...
פלוצעם ― סטוי! דאס פערדל האט זיך אנידערגעשטעלט. איך כאפ אפ
אף דער גיך דאס שטיקל שמונה־עשרה, איך הייב אויף די אויגן און טו
א קוק ― עס קומען מיר אקעגן גלייך פון וואלד ארויס צוויי משונה־מאדנע נפשות, פארשטעלט און אנגעטאן נישט ווי געוויינלעך. „גזלנים!״
― איז מיר דורכגעפלויגן א געדאנק אין קאפ, און האב מיך אבער באלד
פארכאפט צוריק: „פע, טביה, ביזט א שוטה! סטייטש, דו פארסט אין
וואלד שוין אזויפיל יארן, באטאג און באנאכט, וואס איז דיר עפעס פלוצעם היינט איינגעפאלן גזלנים?״ ― וויא! מאך איך צום פערדל און
נעם זיך אן מיט הארץ און גיב דעם א פאר שמיצלעך פון הינטן, גלייך
ווי ניט מיך מיינט מען.
    
― רב ייד! הערט נאר, רב קרוב! ― מאכט צו מיר איינע פון
די צוויי נפשות מיט א קול פון א נקבה און ווינקט צו מיר מיט א פאטשיילע. ― אנו, שטעלט זיך נאר אפ אף א רגעלע, ווארט צו א וויילעטשקע, אנטלויפט נישט, מע וועט אייך, חלילה, גארנישט טאן!
    
„אהא, א ניטגוטער!״ ― קלער איך מיר, און טאקע באלד זאג
איך צו זיך אליין: „בהמה בצורת פערד! וואס עפעס פלוצעם אין מיטן
דרינען רוחות מיט שדים?״ און שטעל אפ דאס פערדל. איך הייב אן
גוט איינצוקוקן זיך אין די צוויי נפשות: נקבות; איינע אן עלטערע
מיט א זיידן טיכל אפן קאפ, די אנדערע א יינגערע מיט א פאריק; ביידע
רויט ווי פייער און שטארק פארשוויצט.
    
― א גוטן אוונט, סקאצל קומט! ― מאך איך צו זיי שטארק אף
א קול, כלומרשט אין גוטן מוט. ― וואס איז אייער באגער? אויב איר
מיינט עפעס קויפן, וועט איר בא מיר נישט געפינען גאר ניט, סיידן
בויכווייטיק אף מיינע שונאימס קעפ, אדער הארצקלעמעניש א פולע וואך,
אדער אביסל קאפדרייעניש, טרוקענע שמערצן, נאסע יסורים, סיפקע
צרות?...
    
― שא, שא! ― מאכן זיי. ― זע נאר, ווי ער האט זיך דאס אביסל
צעלאזט! א יידן, אז מע זאטשעפעט מיט א ווארט, איז מען ניט זיכער
מיטן לעבן! מיר דארפן, זאגן זיי, נישט קויפן גאר ניט, מיר האבן נאר
געוואלט א פרעג טאן בא אייך, אפשר ווייסט איר, ווו איז דא ערגעץ
דער וועג קיין בויבעריק?
    
― קיין בויבעריק? ― מאך איך און צעלאך מיך כלומרשט. ― עס
האט בא מיר, זאג איך, אזא פנים, פונקט ווי איר זאלט מיך, א שטייגער,
פרעגן, צי ווייס איך, אז מע רופט מיך טביה.
    
― אזוי? מע רופט אייך טביה? א גוטן אוונט אייך, רב טביה!
מיר פארשטייען ניט, וואס איז דא ― מאכן זיי ― דער געלעכטער?
מיר זיינען פרעמדע, פון יעהופעץ זיינען מיר, און וווינען דא אין בויבעריק אף א דאטשע, זיינען מיר, זאגן זיי, ארויסגעגאנגען אף א מינוטקעלע שפאצירן, און דרייען זיך ארום אזוי אין דעם דאזיקן וואלד פאוואלינקע פון גאנץ פרי אן, בלאנזען און בלאנזען און קאנען ניט בשום־אופן זיך ארויפשלאגן אפן רעכטן וועג; דערוויילע, זאגן זיי, האבן מיר
דערהערט עמעצער זינגט אין וואלד, האבן מיר לכתחילה געמיינט, א קשיא,
אפשר איז דאס, חלילה, א גזלן? נאר נאכדעם, זאגן זיי, אז מיר האבן
דערזען פון דער נאענט, אז איר זייט, דאנקען גאט, א ייד, איז אונדז
געווארן אביסל גרינגער אף דער נשמה. היינט פארשטייט איר שוין?
    
― כא־כא־כא, א שיינער גזלן! ― זאג איך. ― איר האט געהארכט
אמאל, זאג איך, א מעשה מיט א יידישן גזלן, וואס איז אנגעפאלן אף
א דורכגייער און געבעטן בא אים א שמעק טאבעקע? אויב איר ווילט,
זאג איך, קאן איך אייך דערציילן די מעשה.
    
― די מעשה ― זאגן זיי ― לאזט איבער אף אן אנדערש מאל;
איר ווייזט אונדז בעסער אן דעם וועג קיין בויבעריק.
    
― קיין בויבעריק? ― זאג איך. ― סטייטש, אט דאס איז דאך
דער אמתער וועג קיין בויבעריק! איר זאלט אפילו, זאג איך, נישט וועלן,
מוזט איר מיט דעם שליאך אנקומען גלייך קיין בויבעריק.
    
― וואס־זשע שווייגט איר? ― מאכן זיי צו מיר.
    
― וואס־זשע זאל איך, זאג איך, שרייען?
    
― ווי באלד אזוי, מאכן זיי צו מיר, קערט איר שוין וויסן, איז עס
נאך עפעס ווייט קיין בויבעריק?
    
― קיין בויבעריק, זאג איך, איז נישט ווייט, עטלעכע ווערסט;
דאס הייסט, זאג איך, א ווערסט פינף־זעקס אדער זיבן, און אפשר טאקע
אלע אכט.
    
― אכט ווערסט?! ― האבן אויסגעשריגן ביידע ווייבער מיטאמאל,
געבראכן די הענט און שיער נישט צעוויינט זיך אזש. ― סטייטש, וואס
רעדט איר? איר ווייסט וואס איר רעדט? א ווערטעלע אויסצורעדן ―
אכט ווערסט?!
    
― נו, וואס־זשע, זאג איך, זאל איך טאן? עס זאל זיין אין מיר
געווענדט, וואלט איך דאס געמאכט אביסל קירצער; א מענטש באדארף,
זאג איך, אלצדינג אויספרווון אף דער וועלט. אונטערוועגנס טרעפט זיך,
אז מע באדארף, זאג איך, שלעפן זיך אין א בלאטע ארויף א בארג, און
נאך ערב־שבת דערצו, דער רעגן שמייסט אין פנים, די הענט קליאנקען,
דאס הארץ חלשט, און דא ― טראך! עס לאפנעט אן אקס...
    
― איר רעדט עפעס גאר ווי א דולער, ― זאגן זיי צו מיר, ―
איר זייט גאר נישט בא די געדאנקען, כלעבן. וואס דערציילט איר פזמו־נות, בבא־מעשיות פון טויזנט־איין־נאכט? מיר האבן שוין קיין כוח ניט
צו פלאנטען מיט די פיס; א גאנצן טאג האבן מיר, א חוץ א גלעזל
קאווע מיט א פוטער־בולקע, נאך אין מויל נישט געהאט, קומט איר צו
גיין מיט אייערע מעשיות!
    
― אויב אזוי, ― זאג איך ― איז עפעס אנדערש; ווי זאגט מען,
קיין טאנץ גייט ניט פארן עסן. דעם טעם פון הונגער פארשטיי איך גאנץ
גוט, איר באדארפט מיר נישט דערציילן. עס קאן זייער שיין זיין, זאג
איך, אז איך האב קיין קאווע מיט קיין פוטער־בולקע נישט אנגעקוקט
שוין פון א יאר... און אזוי ווי איך רעד, שטעלט זיך מיר פאר א גלעזל
הייסע קאווע מיט מילך און מיט א פוטער־בולקע א פרישע, מיט נאך
גוטע זאכן... „שלימזל איינער, טראכט איך מיר, ביסט טאקע אנדערש
נישט געצויגן געווארן, נאר אף קאווע מיט פוטער־בולקעלעך? און
א שטיקל ברויט מיט הערינג ביסטו קראנק?״ און ער, דער יצר־הרע,
ניט געדאכט זאל ער ווערן, אף־צו־להכעיס קאווע, אף־צו־להכעיס פוטער־בולקע! איך הער דעם ריח פון קאווע, איך פיל דעם טעם פון פוטער־בולקע ― פרישע, געשמאקע, מחיה־נפשות!
    
― ווייסט איר גאר וואס, רב טביה? ― מאכן צו מיר ביידע ווייבער. ― טאמער וואלט געווען א סברה, אזוי ווי מיר שטייען אט־א־דא,
זאלן מיר זיך ארויפכאפן צו אייך אפן וואגן, און איר טאקע אליין זאלט
זיך מטריח זיין אונדז אפפירן מחילה אהיים, קיין בויבעריק? וואס וועט
איר זאגן דערויף?
    
― סא משל, זאג איך, כחרס הנשבר; איך פאר פ ו ן בויבעריק,
און איר דארפט ק יי ן בויבעריק! ווי קומט די קאץ איבערן וואסער?
    
― נו, איז וואס? ― מאכן זיי. ― ווייסט איר ניט וואס מע טוט?
א ייד א למדן גיט זיך אן עצה: ער פארקערעוועט דאס וועגעלע און פארט
צוריק. האט קיין מורא נישט, רב טביה, זאגן זיי, זייט זיכער, אם־ירצה־השם, אז גאט וועט אונדז ברענגען אהיים בשלום, ווינטשן מיר זיך דאס
אויסקרענקען, וואס איר וועט צו אונדז דערלייגן.
    
„עפעס רעדן זיי מיט מיר תרגום־לשון! ― טראכט איך מיר. ―
פארשטעלט, גארנישט ווי געוויינלעך!״ ― און עס קומען מיר ארויף
אפן זינען: מתים, מכשפות, לצים, פארשלעפטע קרענק. ― „שוטה בן
פיקהאלץ! ― טראכט איך מיר. ― וואס שטייסטו, ווי א פלאקן? כאפ
זיך ארויף אפן וואגן, ווייז דעם פערדל א בייטש און מאך א ויברח!״
נאר מעשה־שטן כאפט זיך ארויס בא מיר נישט ווילנדיק פונעם מויל:
    
― קריכט אין וואגן!
    
מיינע האבן דערהערט, זיך דווקא נישט געלאזט לאנג בעטן און
מארש אין וואגן אריין; איך נאך זיי אף דער קעלניע, פארקערעוועט דעם
דישל, שמייס דאס פערדל: איינס, צוויי, דריי, פאשאל! ― ווער, וואס,
וועמען? א נעכטיקער טאג! פונעם ארט וויל דאס ניט רירן, כאטש נעם
צעשנייד דאס אף צווייען. „נו, טראכט איך מיר, היינט פארשטיי איך
שוין, וואס דאס איז פאר א ווייבער... דער גוטער יאר האט מיך געטראגן זיך אפשטעלן אין מיטן דרינען, מאכן א שמועס מיט ווייבער!״...
איר פארשטייט ― פון איין זייט דער וואלד, דאס שטילקייט מיטן סומנעקייט, אקעגן נאכט, און דא ― די צוויי נפשות, כלומרשט נקבות...
דער כוח־הדם ארבעט גאנץ געשמאק אף אלע סטרונעס. איך דערמאן מיך
א מעשה פון א בעל־עגלה, וואס איז אמאל געפארן אין וואלד איינער
אליין און דערזען אפן שליאך ליגט א זעקל האבער. מיין בעל־עגלה האט
דערזען א זעקל האבער, האט ער זיך ניט געפוילט, אראפ פונעם וואגן,
געכאפט דאס זעקל האבער אף די פלייצעס, זיך איינגעריסן דאס געזונט,
קוים ארויפגעלייגט דאס זעקל האבער אפן וואגן און ― הלך לעולמו,
פאשאל ווייטער. ער פארט אפ אקעגן א ווערסט, ער טוט זיך א כאפ
צום זעקל האבער ― נישט קיין זעקל, נישט קיין האבער; ס׳איז גאר
א ציג ליגט בא אים אין וואגן, א ציג מיט א בערדל; ער וויל זי אנרירן
מיט דער האנט, שטעלט זי אים ארויס א צונג אף אן ארשין, לאזט
ארויס א משונה־ווילדן געלעכטער און ווערט פארשווונדן...
    
― פארוואס פארט איר שוין נישט? ― מאכן צו מיר די ווייבער.
    
― פארוואס איך פאר שוין נישט? איר זעט דאך, זאג איך, פארוואס: דאס פערדל וויל ניט דאווענען, ס׳איז ניט אויפגעלייגט.
    
― גיט דעם מיט דער בייטש, מאכן זיי, איר האט דאך א בייטש.
    
― א דאנק אייך, זאג איך, פאר דער עצה, גוט וואס איר האט
מיר דערמאנט. דער חסרון, זאג איך, וואס מיין בחור שרעקט זיך ניט
איבער פאר אזעלכע זאכן; ער איז שוין אזוי געוווינט מיט דער בייטש,
ווי איך מיטן דלות, ― זאג איך צו זיי כלומרשט מיט א ווערטל, און
עס ווארפט מיט מיר דאס נייניאריקע קדחת.
    
בקיצור, וואס זאל איך אייך מאריך זיין ― איך האב אויסגעלאזט
מיין גאנץ ביטער הארץ צום פערדל נעבעך; אזוי לאנג, אזוי ברייט,
ביז גאט האט געהאלפן, עס האט גערירט פונעם ארט, ו י ס ע ו  מ ר פ י ־
ד י ם ― און מיר זיינען אוועק מיטן וואלד גלייך אונדזער וועג. פארנדיק
אזוי, פליט מיר דורך אין קאפ גאר א נייע מחשבה: „אוי, טביה, ביזטו
א פערדאטש!  ה ח י ל ו ת  ל נ פ ו ל ― ביסט געווען א קבצן, און וועסט
בלייבן א קבצן. סטייטש, גאט האט דיר צוגעשיקט אזא באגעגעניש,
וואס טרעפט איין מאל אין הונדערט יאר, ווי אזוי באדינגסטו זיך ניט
לכתחילה, דו זאלסט וויסן מה־יקר ― וואס וועסטו האבן דערפאר? ווען
מיר זאלן שמועסן הן על־פי יושר והן על־פי סאוועסט, הן על־פי־מענטש־לעכקייט והן על־פי דין און על־פי זאקאן, און אפילו על־פי ווייס איך
וואס, איז קיין עוולה ניט, מע זאל דערביי עפעס פארדינען, און פארוואס
טאקע ניט אפלעקן א ביינדל, אז עס האט זיך שוין יא אזוי געמאכט?
שטעל אפ דאס פערדל, דו בהמה, זאג זיי אזוי און אזוי, ברחל בתך
הנאקעטע: „האב איך בא אייך אזויפיל און אזויפיל, איז גוט, אלא ניט,
בעטן מיר אייך, מחילה, אראפ פונעם וואגן!״ נאר צוריק קלער איך מיר:
„ביסט טאקע א בהמה, טביה! דו ווייסט ניט, אז די פעל פונעם בער
טאר מען אין וואלד ניט פארקויפן, ווי זאגט דער גוי: ש ט ש ע  נ ע
פ א י מ א וו א  וו ז ש ע  ס ק ו ב ע״...
    
― למאי פארט איר נישט אביסל גיכער? ― זאגן די ווייבער און
טארען מיך פון הינטן.
    
― וואס האט איר, זאג איך, אזוי קיין צייט ניט? פון איילעניש,
זאג איך, קומט קיין גוטס ניט ארויס, ― זאג איך און כאפ א קוק מן־הצד אף מיינע פארשוינדלעך; דאכט זיך, ווייבער, ווי געוויינלעך, ווייבער: איינע מיט א זיידן טיכל, די אנדערע מיט א פאריק; זיי זיצן
און קוקן איינס אפס אנדערע און שושקען זיך.
    
― נאך עפעס ווייט? ― פרעגן זיי מיך.
    
― נענטער, זאג איך, ווי פון דאנען אוודאי ניט; אט באלד, זאג
איך, האבן מיר א בארג־ארויף מיט א בארג־אראפ; נאכדעם, זאג איך,
גייט ווידער א בארג־אראפ מיט א בארג־ארויף, און ערשט נאכדעם, זאג
איך, האבן מיר דעם גרויסן בארג־ארויף, און פון דארטן גייט שוין דער
וועג גלייך, גלייך ביז בויבעריק...
    
― עפעס א שלימזל! ― רופט זיך אן איינע צו דער אנדערער.
    
― א פארשלעפטע קרענק! ― זאגט די אנדערע.
    
― א רעשטל צו די צרות! ― זאגט ווידער יענע.
    
― מיר שיינט, א משוגענער! ― זאגט די אנדערע.
    
„אוודאי ― טראכט איך מיר ― בין איך א משוגענער, אז איך
לאז מיך פירן בא דער נאז!״...
    
― ווו וועט איר זיך, א שטייגער, כדומה למשל, מיינע ליבע ווייבער, הייסן אפווארפן? ― רוף איך מיך אן צו זיי.
    
― וואס הייסט, זאגן זיי, אפווארפן? וואס איז פאר אן אפוואר־פעכטס?
    
― עס רעדט זיך אזוי, זאג איך, בעל־עגלה־שפראך; אף אונדזער
לשון הייסט דאס: וווהין וועט איר זיך הייסן פארפירן, אז מיר וועלן
קומען, זאג איך, קיין בויבעריק, אם־ירצה־השם, מיטן אייבערשטנס הילף,
געזונט און שטארק, אז גאט וועט שענקען דאס לעבן? ווי זאגט מען:
בעסער צוויי מאל פרעגן איידער איין מאל בלאנזען.
    
― א? אט דאס מיינט איר? איר וועט אונדז, זאגן זיי, מוחל זיין
צופירן צו דער גרינער דאטשע, וואס באם טייך, פון יענער זייט וואלד.
ווייסט איר ווו דאס איז?
    
― פארוואס זאל איך ניט וויסן? ― זאג איך. ― איך בין אין
בויבעריק ווי בא זיך אינדערהיים. לאם איך פארמאגן די אלפים, זאג
איך, וויפל קלעצער איך האב אהינצו אריינגעפירט. אט ערשט פאראיארן
זומער, זאג איך, האב איך געשטעלט אף דער גרינער דאטשע צוויי קלאפטער האלץ מיטאמאל; דארט איז געזעסן איינער א גביר א גרויסער, פון
יעהופעץ, א מיליאנשטשיק פון אוודאי א מאה אלף קארבן, און אפשר פון
רי″ש אלפים!
    
― ער זיצט היינט אויך דארטן. ― רופן זיך אן צו מיר ביידע
ווייבער און קוקן איינס אפס אנדערע און שושקען זיך און לאכן.
    
― שא, זאג איך, אז דער צער פון טראגן איז יא אזוי גרויס, קאן
דאך געמאלט זיין, אז איר האט מיט אים עפעס א שטיקל שייכות, ―
וואלט אפשר געווען, זאג איך, א סברא, איר זאלט זיך דארט מטריח
זיין, עפעס א רייד טאן פון מיינעטוועגן, א שטיקל טובה מיר, א פרנסה,
א שטעלע, צי ווייס איך וואס? איך קען, זאג איך, איינעם א יונגנמאן,
ישראל הייסט ער, ניט ווייט פון אונדזער שטעטל, געווען א גארנישט
מיט א נישט; האט ער זיך דערשלאגן אהינצו, מע ווייס ניט פון וואנען
און ווי אזוי ― בקיצור, ער איז היינט א גאנצער יא־טעבי־דאם, פארדינט
אפשר צוואנציק קארבן א וואך, צי אפשר גאר פערציק, איך ווייס? ―
לייט האבן גליק! צי, א שטייגער, וואס גייט־אפ, זאג איך, אונדזער
שוחטס איידעם? וואס וואלט פון אים געווען, ווען ער לאזט זיך ניט
אוועק קיין יעהופעץ? אמת, די ערשטע עטלעכע יאר איז ער גוט פארשווארצט געווארן, שיער ניט געשטארבן פון הונגער. דערפאר אבער
אצינד, חוץ זיין שאדן, הלוואי אף מיר געזאגט געווארן; ער שיקט שוין
געלט אהיים. ער האט שוין חשק ארויסנעמען אהין זיין ווייב און קינדער,
לאזט מען אים דארט ניט זיצן. איי איז דאך די קשיא: ווי אזוי זיצט ע ר ?
מוטשעט ער זיך טאקע... שאט, זאג איך, אז מע לעבט, דערלעבט מען
זיך; אט האט איר, זאג איך, דעם טייך, און אט איז די גרויסע דאטשע,
― זאג איך און פאר מיר אריין ברייטלעך, מיט א ירגזון, גלייך מיטן
דישעל אין גאניק אריין. מע האט אונדז נאר דערזען, איז געווארן ששון
ושמחה, א געשריי, א געפילדער: „אוי, די באבע! די מאמע! די מומע!...
זיך געפונען דער שאדן! מזל־טוב!... גוואלד, ווו זייט איר געווען?...
א גאנצן טאג אן קעפ... צעשיקט פאטשט אף אלע וועגן... געמיינט,
א קשיא אף א מעשה, אפשר וועלף, גזלנים, חס־ושלום! וואס איז די
מעשה?״...
    
― „די מעשה איז א שיינע מעשה: געבלאנזעט אין וואלד, פאר־בלאנזעט העט־ווייט, אפשר צען ווערסט. פלוצעם א ייד... וואס פאר
א ייד?... א ייד א שלימזל מיט א פערד און וועגעלע... קוים מיט
צרות איינגעבעטן זיך״... „אלע בייזע, וויסטע חלומות... אליין גאר
אן א שומר?... א מעשה, א מעשה, באדארפט בענטשן גומל״...
    
בקיצור, מע האט ארויסגעטראגן לאמפן אפן גאניק, געגרייט צום
טיש און אנגעהויבן טראגן סאמאווארן הייסע, מיט בעקנס טיי, מיט צוקער, מיט איינגעמאכטס, מיט פיינקוכנס גוטע, מיט פוטערגעבעקס פרישע, שמעקנדיקע, און נאכדעם עסנס אלערליי, די טייערסטע מאכלים,
יאיכלעך פעטע, מיט געבראטנס, מיט גענדזנס א סך, מיט די בעסטע
וויינען און נאסטאיקעס. איך בין נאר געשטאנען פונדערווייטנס און באטראכט, ווי אזוי, קיין עין־הרע, מע עסט דאס און מע טרינקט בא די
יעהופעצער נגידים, קיין בייז אויג זאל זיי ניט שאטן. „א משכון פארזעצן, טראכט איך מיר, און א גביר זאל מען זיין!״ מיר דאכט, איך
ווייס? וואס דא פאלט אראפ אף דער ערד, וואלט פאר מיינע קינדער
גענוג געווען אף א גאנצע וואך, ביז שבת. גוואלד, גאטעניו, הארציקער־געטרייער, דו ביסט דאך עפעס אן אל ארך אפים, א גרויסער גאט און
א גוטער גאט, מיט חסד און מיט יושר, ווי קומט דאס, דו זאלסט אוועקגעבן איינעם גאר, דעם אנדערן גארניט? איינעם פוטער־בולקעס, דעם
אנדערן מכות־בכורות? און צוריק אבער באטראכט איך מיך: עט, ביסט
א גרויסער נאר, טביה, כלעבן, וואס איז שייך, דו ווילסט  א י ם  זאגן
א דעה, ווי אזוי צו פירן די וועלט? מסתמא, אז ע ר הייסט אזוי, באדארף זיין אזוי; א סימן האט איר, אז ווען עס זאל באדארפן זיין אנדערש, וואלט דאך געווען אנדערש. איי, וואס? פארוואס זאל טאקע ניט
זיין אנדערש? איז דער תירוץ: ע ב ד י ם  ה יי נ ו ― דערויף זיינען מיר
דאך עפעס שטיקלעך יידן אף דער וועלט. א ייד באדארף לעבן מיט
אמונה און מיט בטחון; ער באדארף גלויבן, ערשטנס, אז ס׳איז דא
א גאט אף דער וועלט, און האפן אף דעם, וואס לעבט אייביק, אז עס
וועט זיך, מסתמא, אם־ירצה־השם, פארבעסערן...
    
― שא, ווו־זשע איז ערגעץ דער ייד? ― הער איך עמעצער זאגט.
― שוין אוועקגעפארן דער שלימזל?
    
― חס ושלום! ― רוף איך מיך אן פונדערווייטן. ― וואס הייסט,
איך וועל אוועקפארן גלאט אזוי, אן א זייט־געזונט? שלום־עליכם, זאג
איך, א גוטן אוונט אייך, ברוכים היושבים, עסט געזונטערהייט, און לאז
אייך ווויל באקומען!
    
― קומט זשע אהער, מאכן זיי צו מיר, וואס שטייט איר דארטן
אין דער פינצטער? לאמיר אייך אנקוקן כאטש, זען וואס פאר א פנים
איר האט. אפשר וועט איר נעמען אביסל בראנפן?
    
― אביסל בראנפן? אך, זאג איך, ווער זאגט זיך דאס אפ פון
אביסל בראנפן? ווי שטייט דארטן אין פסוק:  א י ז ה „ל ח יי ם״
ו א י ז ה  ל מ ו ת ― מאכט רש″י: גאט איז גאט און בראנפן איז בראנפן.
לחיים! ― זאג איך און האק אריין א כוסה. ― לאז גאט געבן, זאג
איך, איר זאלט תמיד זיין רייך און האבן גרויס נחת; יידן, זאג איך,
זאלן תמיד זיין יידן; גאט זאל זיי געבן, זאג איך, געזונט און כוח, זיי
זאלן קאנען אריבערטראגן די צרות.
    
― מה שמכם? ― רופט זיך אן צו מיר דער גביר אליין, א שיינער
ייד מיט א יארמעלקע. ― פון וואנעט איז א ייד, ווו זיצט איר, וואס
איז אייער פרנסה? זענט איר א באווייבטער? האט איר עפעס קינדער,
און וויפל קינדער?
    
― קינדער? ― זאג איך. ― ניט צו פארזינדיקן. אויב איטלעכס
קינד, זאג איך, איז ווערט, ווי מיין גאלדע וויל מיך איינרעדן, א מיליאן,
בין איך רייכער פונעם גרעסטן גביר אין יעהופעץ. דער חסרון, זאג איך,
וואס ארעם איז ניט רייך, קרום איז ניט גלייך, אזוי ווי אין פסוק שטייט:
ה מ ב ד י ל  ב י ן  ק ו ד ש  ל ח ו ל ― ווער עס האט די קלינגערס
דעם איז ווויל. געלט האבן טאקע די בראצקיס, און איך האב טעכטער.
און אז מע האט, זאגט איר, טעכטער, פארגייט דער געלעכטער. נאר
גארנישט, גאט איז א פאטער. ער פירט אויס, דאס הייסט, ער זיצט אויבן
און מיר מוטשען זיך אונטן. מע הארעוועט, מע שלעפט קלעצער, א ברירה
האט מען? ווי די גמרא זאגט:  ב מ ק ו ם  ש א י ן  א י ש ― איז
א הערינג פיש. דער גאנצער אומגליק איז ― דאס עסן. ווי מיין באבע,
עליו השלום, פלעגט זאגן: „ווען דער פיסק זאל ליגן אין דער ערד,
וואלט דער קאפ געגאנגען אין גאלד״... האט קיין פאריבל ניט, זאג
איך, עס איז ניטא קיין גלייכערס פון א קרומען לייטער און קיין קרומערס
פון א גלייך ווארט, ובפרט, זאג איך, אז מע מאכט שהכל נהיה בדברו
אפן ניכטערן הארצן.
    
― לאז מען געבן דעם יידן עפעס עסן! ― רופט זיך אן דער גביר,
און עס ווערט באשאפן אפן טיש פון כל־מאמינים־שהוא: פיש, און
פלייש, און געבראטנס, און פערטלען עוף, און פופקעס מיט לעבערלעך
אן א שיעור.
    
― איר וועט עפעס עסן? ― מאכן זיי צו מיר. ― גייט וואשט זיך.
    
― א קראנקן פרעגט מען, א געזונטן גיט מען; נאר וואס דען,
זאג איך, א דאנק אייך. אביסל בראנפן, זאג איך, מהיכא־תיתי, נאר גיין
זעצן זיך אט דא מאכן א גאנצע סעודה, בשעת דארטן, אינדערהיים, מיין
ווייב און קינדער, זאלן געזונט זיין... אויב אייער גוטער ווילן וועט
זיין...
    
בקיצור, מע האט זיך, אפנים, געשטויסן וואס איך מיין, און מע
האט מיר גענומען פאקן אין וואגן אריין איטלעכער באזונדער: דער
א בולקע, דער פיש, דער געבראטנס, דער א פערטל עוף, דער טיי און
צוקער, דער א טעפל שמאלץ, דער א סלאי איינגעמאכטס.
    
― דאס וועט איר, מאכן זיי, ברענגען אהיים א מתנה פאר אייערע
ווייב און קינדער. און אצינד זאגט, וויפל וועט איר זיך הייסן באצאלן
פאר אייער טירחה, וואס איר האט זיך מטריח געווען פון אונדזערטוועגן?
    
― סא משל, זאג איך, וואס איז שייך, איך וועל מיר הייסן אנמעסטן? וויפל אייער גוטער ווילן וועט זיין, זאג איך, אזוי וועט איר
מיר באצאלן. מיר וועלן דורכקומען, ווי זאגט ער, א רענדל אראפ, א רענדל
ארויף. „שקראב וועט שוין שקראבעדיקער ניט ווערן״...
    
― ניין, זאגן זיי, מיר ווילן הארכן פון אייך אליין, רב טביה!
האט קיין מורא ניט, מע וועט אייך, חלילה, נישט קעפן.
    
„וואס טוט מען דא? ― טראכט איך מיר. ― ס׳איז שלעכט: זאל
 איך זאגן א קערבל, איז אן עבירה, טאמער קאן איך נעמען צוויי. זאל
 איך זאגן צוויי, האב איך מורא, טאמער קוקן זיי מיך אן ווי א משוגענעם:
 פארוואס קומט דא צוויי קארבן?״
    
― א דרייערל!!!... ― האט זיך ארויסגעכאפט בא מיר פונעם
מויל, און צווישן עולם איז געווארן אזא געלעכטער, אז איך האב מיך
שיער אין דער ערד באגראבן.
    
― האט קיין פאריבל ניט, זאג איך, טאמער האב איך מיך ארויסגעכאפט מיט א ווארט; א פערד, זאג איך, אף פיר פיס, ספאטיקעט זיך,
ובפרט א מענטש מיט איין צונג... עס איז געווארן נאך א גרעסערער
געלעכטער; מע האט זיך פשוט געהאלטן בא די זייטן לאכנדיק.
    
― לאז שוין זיין גענוג צו לאכן! ― רופט זיך אן דער גביר און
נעמט ארויס פון בוזעם־קעשענע א גרויסן טייסטער און גייט און שלעפט
ארויס פונעם טייסטער ― וויפל מיינט איר, א שטייגער? אנו, טרעפט!
― א צענערל, א רויט אזוי ווי פייער, איך זאל אזוי זיין געזונט מיט
אייך אינאיינעם! ― און מאכט אזוי: „אט דאס האט איר פון מיר, און
איר, קינדער, גיט אייך פון אייער קעשענע וויפל איר פארשטייט״.
    
בקיצור, וואס טויג אייך ― עס האבן אנגעהויבן צו פליען אפן טיש
פינפערלעך און דרייערלעך און איינערלעך ― הענט און פיס האבן מיר
געציטערט; איך האב געמיינט, אט פאל איך חלשות.
    
― נו, וואס שטייט איר? ― מאכט צו מיר דער גביר. ― נעמט
צונויף די עטלעכע קערבלעך פונעם טיש און פארט געזונטערהייט צו
אייער ווייב און קינדער.
    
― גאט זאל אייך געבן, זאג איך, כפל־כפלים, איר זאלט פארמאגן
צען מאל, הונדערט מאל אזויפיל, איר זאלט האבן אלדאס גוטס, מיט
גרויס נחת! ― און זשעברע צונויף מיט ביידע הענט דאס געלט ―
ווער געציילט? וואס געציילט? ― און שטופ אין אלע קעשענעס. ―
א גוטע נאכט, זאג איך, א גוטן תמיד און זייט געזונט, און זאלט האבן,
זאג איך, גרויס נחת, איר און אייערע קינדער און קינדס קינדער און
אייער גאנצע משפחה, ― זאג איך און לאז מיך גיין צום וואגן. רופט זיך
אן צו מיר די גבירטע, יענע וואס מיטן זיידן טיכל:
    
― שטייט נאר א וויילע, רב טביה, פון מיר באקומט איר גאר
א באזונדערע מתנה; אם־ירצה־השם, מארגן קומט צופארן; איך האב,
זאגט זי, א מאורע בהמה, געווען אמאל א טייערע בהמה, פלעגט געבן
פיר און צוואנציק גלעזער מילך; היינט האט זי פון א גוט־אויג אויפגעהערט צו מעלקן זיך, דאס הייסט, מעלקן מעלקט זי זיך, נאר קיין מילך
גיט זי ניט...
    
― לאנג לעבן זאלט איר, זאג איך, איר זאלט גאר קיין יסורים
ניט האבן, בא מיר וועט זיך אייער בהמה אי מעלקן, אי מילך געבן;
מיין אלטע איז, קיין עין־הרע, אזא בעל־הביתטע, אז פון גארניט בראקט
זי לאקשן, פון פינגער קאכט זי זאטירקעס, מיט נסים מאכט זי שבת
און מיט בוכענצעס לייגט זי קינדער שלאפן... האט קיין פאריבל ניט,
זאג איך, טאמער האב איך מיך ארויסגעכאפט מיט אן איבעריק ווארט.
א גוטע נאכט און א גוטן תמיד און זייט געזונט, ― זאג איך און לאז
מיך גיין. איך קום ארויס אין הויף צום וואגן, איך טו מיך א כאפ צום
פערדל ― אוי־וויי, אן אומגליק, א צרה, א שלאק! איך קוק אף אלע
זייטן, והילד איננו ― ניטא קיין פערדל!
    
„נו, טביה, טראכט איך מיר, דו ביסט אין דער ארבעט!״... און
עס קומט מיר ארויף אפן זינען א שיינע מעשה, וואס איך האב אמאל
געלייענט ערגעץ אין א ביכל, ווי אזוי „חברה״ האבן דערטאפט אין דער
פרעמד אן ערלעכן יידן, א חסיד, פארנארט צו זיך הינטער דער שטאט
אין פאלאץ אריין, געגעבן אים עסן און טרינקען, און נאכדעם פלוצעם
מיטאמאל פארשווונדן געווארן, אים איבערגעלאזט איינעם אליין מיט
א נקבה; פון דער נקבה איז באלד געווארן א חיה־רעה, פון דער חיה־רעה האט זיך אויסגעלאזט א קאץ, און פון דער קאץ ― א פיפערנאטער... „זע נאר, טביה, זאג איך צו מיר אליין, צי מע פירט דיך ניט
אין באד אריין?!״
    
― וואס באברעט איר זיך דארטן און וואס ווארטשעט איר? ―
פרעגט מען מיך.
    
― וואס איך באברע מיך? ― ענטפער איך. ― אז אך און וויי
איז מיר, זאג איך, וואס איך לעב אף דער וועלט; איך האב א שאדן:
דאס פערדל מיינס...
    
― אייער פערדל, מאכן זיי צו מיר, איז אין שטאל. זייט זיך מטריח
אהינצו, אין שטאל אריין.
    
איך קום אריין אין שטאל און טו א קוק: יא, ווי איך בין א ייד!
מיין בחור שטייט זיך גאנץ פיין צווישן די נגידישע פערד, שטארק פארטיפט אינעם קייען, רייבט דעם האבער געשמאק, אף וואס די וועלט
שטייט.
    
― הער נאר, זאג איך צו אים, חכם מיינער, שוין צייט אהיים;
מיטאמאל צוכאפן זיך, זאג איך, טאר מען נישט; אן איבעריקער ביסן,
זאגט מען, קאן פארשאטן...
    
בקיצור, איך האב אים קוים איינגעבעטן, מחילה איינגעשפאנט אים
אין וואגן און האב מיך געלאזט אהיים לעבעדיק־פריילעך, געזונגען
א „מלך־עליון״ גאר בגילופין. אויך מיין פערדל איז געווארן גארנישט
דאס, וואס פריער; א נייע פעל אף דעם אויסגעוואקסן; שוין נישט
געווארט אף קיין בייטש, געלאפן ווי א מזמור. געקומען אהיים שוין
שפעטלעך אין דער נאכט, אויפגעוועקט מיין ווייב מיט א שמחה, א פרייד.
    
― א גוט יום־טוב, מאך איך צו איר, מזל־טוב דיר, גאלדע!
    
― א וויסטער מזל־טוב דיר א פינצטערער, מאכט זי, וואס ביסטו
אזוי יום־טובדיק, מיין טייערער ברויטגעבער? דו פארסט דאס פון
א חתונה, צי פון א ברית, גאלדשפינער מיינער?
    
― עס איז א חתונה, זאג איך, מיט א ברית! ווארט אויס, מיין
ווייב, אט וועסטו באלד זען אן אוצר, זאג איך; נאר קודם־כל וועק אויף
די קינדער, לאזן זיי נעבעך אויך געניסן, זאג איך, פון די יעהופעצער
מאכלים...
    
― צי דו ביסט דול, צי דו ביסט חסר־דעה, צי דו ביסט גערירט, צי
דו ביסט פונעם זינען? עפעס רעדסטו, ווי א משוגענער, שונאי־ציון! ―
זאגט צו מיר מיין ווייב און שילט, לייענט די תוכחה, ווי געוויינלעך
א יידענע.
    
― א יידענע, זאג איך, בלייבט א יידענע; ניט אומזיסט זאגט
שלמה המלך, אז צווישן טויזנט ווייבער האט ער ניט געפונען איינע
א רעכטע. א גליק, כלעבן, וואס ס׳איז היינט געווארן אויס מאדע צו
האבן א סך ווייבער, ― זאג איך און גיי מיר ארויס צו מיין וואגן און
טראג אריין פון דארטן אלע גוטע זאכן, וואס מע האט מיר איינגעפאקט,
און שטעל דאס אלצדינג אויס אפן טיש. מיינע חברה־לייט האבן דערזען
בולקעס, דערשמעקט פלייש, זיינען זיי באפאלן דעם טיש, ווי די הונגעריקע וועלף, נעבעך; עס איז געווארן צווישן זיי א כאפעריי, די הענט
האבן געציטערט, די ציין האבן געארבעט; עס איז געווען, ווי אין פסוק
שטייט: ו י א כ ל ו ― מאכט רש″י: מע האט געקנאקט ווי די היישעריקן. טרערן האבן זיך מיר געשטעלט אין די אויגן...
    
― נו, זאג שוין, ― מאכט צו מיר מיין פלוניתטע, ― בא וועמען
איז דאס געווען אן ארעם מאלצייט, צי אזוי א סעודה, און וואס ביסטו
אזוי האפערדיק?
    
― האב צייט, זאג איך, גאלדע, דו וועסט אלץ וויסן. דו צעבלאז
נאר, זאג איך, דעם סאמאוואר, און נאכדעם וועלן מיר זיך ארומזעצן
אלע ארום טיש, זאג איך, טרינקען צו גלעזלעך טיי, ווי עס געהער צו
זיין. א מענטש, זאג איך, לעבט איין מאל אף דער וועלט, נישט קיין
צוויי מאל, ובפרט, זאג איך, אז מיר האבן שוין איצט אונדזער אייגנס
א בהמה פון פיר און צוואנציק גלעזער א טאג; מארגן, אם־ירצה־השם,
ברענג איך זי צו פירן. אנו, גאלדע, ― מאך איך צו איר נאכדעם, און
כאפ ארויס דעם גאנצן פאק אסיגנאציעס. ― אנו, זיי א בריה און טרעף
וויפל געלט האבן מיר דא?
    
איך טו א קוק אף מיין ווייב ― זי איז אויס מענטש, טויט ווי די
וואנט, קאן קיין ווארט נישט אויסרעדן.
    
― גאט איז מיט דיר, גאלדע סערדצע, זאג איך, וואס האסטו זיך
דערשראקן? אפשר האסטו מורא, אז איך, טאמער האב איך דאס געגנבעט אדער געגזלט? פע, זאג איך, מעגסט זיך שעמען! ביסט טביהס
ווייב שוין אזא צייט און קאנסט אף מיר איבערטראכטן אזא מעשה?
נארעלע, זאג איך, דאס איז כשר געלט, פארדינט ערלעך מיט מיין אייגענעם שכל און מיט מיין הארעוואניע; איך האב, זאג איך, מציל געווען
צוויי נפשות פון א גרויסער סכנה, זאג איך, ווען ניט איך, גאט ווייס,
וואס עס וואלט מיט זיי געווען!...
    
בקיצור, איך האב איר דערציילט די גאנצע מעשה, פון אלף ביז
תיו, ווי אזוי גאט האט דא מיט מיר געפירט ארום און ארום; און מיר
האבן זיך גענומען ביידע איבערציילן דאס געלט נאכאמאל און נאכאמאל
― דארט איז געווען פונקט צוויי מאל ח″י און איינס אן איבעריקס,
האט איר א קיימא־לן, הייסט דאס, פון זיבן און דרייסיק קארבן! ...
מיינע האט זיך אזש צעוויינט.
    
― וואס וויינסטו, זאג איך, נארישע יידענע?
    
― ווי אזוי זאל איך ניט וויינען, זאגט זי, אז עס וויינט זיך? אז
דאס הארץ איז פול, זאגט זי, גייען די אויגן איבער. גאט זאל מיר טאקע,
זאגט זי, אזוי העלפן, ווי דאס הארץ האט מיר געזאגט, אז דו וועסט
קומען מיט א גוטער בשורה. איך געדענק שוין ניט, זאגט זי, די צייט,
ווען די באבע צייטל, זאל זיין ווייט אפגעשיידט, זאל מיר קומען צו
חלום. איך ליג און שלאף, פלוצעם חלומט זיך מיר א מעלקשעפל, א פולס,
ווי אן אויג; די באבע צייטל, עליו השלום, טראגט דאס מעלקשעפל
אונטערן פארטעך, מע זאל חלילה ניט געבן קיין גוט־אויג, און די קינדער שרייען: מאמע, מאני!...
    
― כאפ נאר ניט די לאקשן פאר שבת, זאג איך, נשמה מיינע;
לאז די באבע צייטל האבן א ליכטיקן גן־עדן, זאג איך, ווייס איך נאך
ניט, צי מיר וועלן פון איר עפעס האבן; נאר אז גאט, זאג איך, האט
געקאנט טאן אזא נס, אז מיר זאלן האבן א בהמה, וועט ער מסתמא
זען, אז די בהמה זאל זיין א בהמה... גיב מיר בעסער אן עצה, גאלדע
סערדצע, וואס טוט מען מיטן געלט?
    
― אדרבה, מאכט זי צו מיר, וואס רעכנסטו צו טאן, טביה, מיט
אזויפיל געלט, קיין עין־הרע?
    
― אדרבה ואדרבה, זאג איך, וואס, רעכנסטו, קאנען מיר מאכן,
קיין עין־הרע, מיט אזא קאפיטאל? ― און מיר האבן ביידע גענומען
טראכטן אהין, אהער, דאס, יענץ, געבראכן זיך דעם קאפ, אויסגערעכנט
ווו ערגעץ א געשעפט אף דער וועלט. יענע נאכט האבן מיר איבערגעהאנדלט מיט וואס איר ווילט: געקויפט פערדלעך א פאר און באלד
טאקע זיי פארקויפט מיט רווחים; געעפנט א באקאליינע קלייט אין בויבעריק, אויסגעפארקויפט די סחורה און באלד געעפנט א שניטקראם;
געהאנדלט א שטיקל וואלד, געכאפט אפטרעט־געלט עטלעכע קערבלעך
און אנטלאפן; געפרוווט אויסדינגען די אנאטעווקער טאקסע, נעמען דעם
„פראיעקט״, געמאכט אביסל הלוואה, אפגעגעבן דאס געלט אף פראצענט...
    
― משוגע מיינע שונאים! ― רופט זיך אן מיין ווייב. ― דו
ווילסט צעפלעכטן די עטלעכע גראשנס, בלייבן מיטן בייטשל?
    
― וואס דען, זאג איך, האנדלען מיט ברויט און נאכדעם בלייבן
אן אנזעצער איז שענער? קארג, זאג איך, ווערט היינט די וועלט בדיל־הדל פון ווייץ? גייט, זאג איך, הארך, וואס אין אדעס טוט זיך!
    
― וואס טויג מיר, זאגט זי, אדעס? מיינע אבות־אבותינו זיינען
דארט נישט געווען און מיינע קינדער וועלן דארט נישט זיין, כל־זמן איך
לעב און די פיס טראגן מיך.
    
― וואס־זשע ווילסטו? ― זאג איך.
    
― וואס איך וויל? ― זאגט זי. ― איך וויל, זאלסט ניט זיין
קיין לעקיש און נישט רעדן קיין נארישקייטן.
    
― אוודאי, זאג איך, ביסטו איצטערט א חכמה, ווי זאגט מען:
אז עס קומען די מאות, קומען די דעות, און אז מען איז א פ ש ר רייך,
איז מען  ג ע וו י ס  קלוג... ס׳איז תמיד אזוי!
    
בקיצור, מיר האבן זיך עטלעכע מאל צעקריגט און טאקע באלד
איבערגעבעטן, און עס איז בא אונדז געבליבן דער פלאן, מיר זאלן צו
דער מאורע בהמה צוקויפן נאך א בהמה א מעלקעדיקע, וואס גיט מילך...
    
וועט איר דאך מסתמא פרעגן א קשיא: וואס עפעס א בהמה, פארוואס ניט קיין פערד? וועל איך אייך ענטפערן: וואס עפעס א פערד,
פארוואס ניט קיין בהמה? בויבעריק איז דאך אן ערטל, וואס עס קומען
זיך צונויף אהינצו אף זומער אלע יעהופעצער נגידים אף די דאטשעס,
און אזוי ווי די יעהופעצער לייט זיינען אלע זייער איידעלע מענטשן,
וואס זיינען געצויגן, מע זאל זיי אלצדינג ברענגען גרייטס, גלייך אין
מויל אריין: פון האלץ און פון פלייש און פון אייער, הינער, ציבעלעס,
פעפער, פעטרישקע, ― פארוואס־זשע זאל זיך ניט געפינען איינער
אזעלכער, וואס זאל זיך אונטערנעמען ברענגען זיי אלע מאל אין שטוב
אריין קעז און פוטער און סמעטענע וכדומה? וועדליק די יעהופעצער
האלטן פון דער אכילה און דאס קערבל איז בא זיי, ווי זאגט איר,
א ממזר, קאן מען דאך לייזן שיין געלט און פארדינען דערביי טאקע
גראב. דער עיקר, אבי די סחורה זאל זיין סחורה; און אזא סחורה, ווי
בא מיר, קריגט איר דאך ניט אין יעהופעץ אפילו. איך זאל האבן די
ברכות מיט אייך אינאיינעם, וויפל מאל גרויסע לייט, קריסטן, בעטן
זיך בא מיר, איך זאל זיי ברענגען פרישע סחורה: „מיר האבן געהארכט,
זאגן זיי, טעוועל, אז דו ביסט אן ארנטלעכער מאן, כאטש דו ביסט א ייד,
א פארך״... מיינט איר, פון יידן וועט איר הארכן אזא קאמפלימענט?
ווי לאנג קרענקען מיינע שונאים! קיין גוט ווארט הערט מען נישט פון
אונדזערע יידעלעך. זיי ווייסן נאר אריינקוקן יענעם אין טעפל אריין.
מע האט דערזען בא טביהן א בהמהלע אן איבעריקס, א בריטשקע א נייע,
― האט מען אנגעהויבן ברעכן זיך די קעפ: פון וואנען און פון וואס?
צי האנדלט נישט דער דאזיקער טביה מיט פאלשע סיגנאציעס? אדער
צי קאכט ער נישט קיין ספירט שטילערהייט, בשתיקה?... „כא־כא־כא!
ברעכט אייך, ברידערלעך, טראכט איך מיר, די קעפ געזונטערהייט!״...
איך ווייס ניט, צי איר וועט מיר גלייבן ― איר זייט כמעט דער ערשטער,
וואס איך האב אייך דערציילט די גאנצע געשיכטע, ווי אזוי און וואס
און ווען... נאר, מיר דאכט, איך האב מיך אביסל פאררעדט. האט קיין
פאריבל ניט, מע באדארף אין זינען האבן, ווי זאגט איר, עסק, אדער ווי
אין פסוק שטייט: כ ל  ע ו ר ב  ל מ י נ ה ו ― איטלעכער צו זיינעם.
איר צו אייערע ביכלעך, איך צו מיינע טעפלעך און צו מיינע קריגלעך...
איין זאך וועל איך אייך בעטן, פאניע: איר זאלט מיך כאטש ניט אריינשרייבן אין א ביכל; און אז איר וועט מיך אריינשרייבן, זאלט איר
כאטש ניט ארויסשטעלן דעם נאמען מיינעם... זייט מיר געזונט און
האט אייך א גוטן תמיד.
  
געשריבן אין יאר 1899.
    
― ר ב ו ת  מ ח ש ב ו ת ב ל ב  א י ש ― אזוי, דאכט זיך,
שטייט בא אונדז געשריבן אין דער הייליקער תורה? פארטייטשן דעם
פסוק באדארף איך אייך ניט, רב שלום־עליכם; נאר בלשון אשכנז גערעדט, דאס הייסט אף פראסט יידיש איז דא א ווערטל: „דאס בעסטע
פערד באדארף האבן א בייטש, דער קליגסטער מענטש ― אן עצה״.
אקעגן וואס זאג איך עס, הייסט דאס? אקעגן זיך אליין טאקע, ווארעם
אז איך האב שכל און קום אריין צו א גוטן פריינט און דערצייל אים
דאס און דאס, אזוי און אזוי, וואלט איך געוויס ניט געהאט אזא
מיאוסן פסק. נאר וואס דען?  ה ח יי ם  ו ה מ וו ת  ב י ד   ה ל ש ו ן
― אז גאט וויל שטראפן א מענטשן, נעמט דאס אפ בא אים דעם שכל.
איך טראכט מיר צו זיך אליין וויפל מאל: „בארעכן נאר, טביה, דו
פערד איינער, ביסט דאך עפעס, זאגט מען, יא נישט קיין נאר, ווי קומסטו
זיך לאזן פירן אין באד אריין, און נאך אזוי נאריש? וואס וואלט דיר
אפגעגאנגען אצינדערטא, למשל, בא דיין שטיקעלע פרנסה, קיין עין־הרע, מיט דיין ביסל מילכיקס, וואס האט אזא שם אף דער וועלט, כלעבן,
אומעטום, אין  ב וי ב ע ר י ק, אין  י ע ה ו פ ע ץ, און ווו ניט? ווי
פיין און ווי זיס וואלט דאס געווען איצטערטא, ווען די קלינגערס, א שטייגער, ליגן זיך שטילערהייט אין קאסטן, ווייט באגראבן, קיין בן־אדם
ווייס דערפון, ווארעם וועמען גייט דאס אן, איך בעט אייך, צי טביה
האט געלט, צי ניין? איך מיין טאקע באמת. א סך האט זיך די וועלט
אינטערעסירט מיט אים, אז ער איז געלעגן, ניט היינט געדאכט, נישט
פאר קיין יידן געדאכט, ניין איילן אין דער ערד, געשטארבן דריי מאל
א טאג פאר הונגער מיט ווייב און קינדער? ערשט נאכדעם, אז גאט
האט זיך ארומגעקוקט אף טביהן, אים באגליקט מיטאמאל, און ער האט
זיך קוים־קוים דערשלאגן צו א שטיקל תכלית, אנגעהויבן אפלייגן א קערבל,
איז מיט אים געווארן פול די וועלט, און טביה איז שוין געווארן ר ב
ט ב י ה גאר ― א קאטאוועס אביסל! עס האבן זיך שוין ארויסבאוויזן
 גוטע פריינט א סך, ווי אין פסוק שטייט געשריבן: כ ו ל ם  א ה ו ב י ם
 כ ו ל ם  ב ר ו ר י ם ― אז גאט גיט מיטן לעפל, גיבן לייטן מיטן שעפל.
 איטלעכער באזונדער קומט צוגיין מיט זיינעם: דער זאגט א שניט־
 קראם, דער א באקאליי, דער זאגט א שטוב, א נחלה, אן אייביק געווער,
 דער קומט צוגיין ― ווייץ, דער ― וואלד, דער ― טארגעס... „ברידערלעך! ― זאג איך. ― טשעפעט זיך אפ! איר האט, זאג איך,
א ווילדן טעות; איר מיינט, אפנים, איך בין בראצקי? לאמיר דאס
אלע, זאג איך, פארמאגן, וואס איך האב ווינציקער פון שי″ן קארבן,
און אפילו פון רי″ש, און אפילו פון ק″ן! יענעמס גוטס, זאג איך, איז
גרינג צו שאצן; יעדן דאכט זיך, אז יענעמס לייכט זיך, קומסט צו
נאנט, איז דאס א מעשן קנעפל.
    
בקיצור, ניט געדאכט זאלן זיי ווערן, טאקע אונדזערע יידעלעך מיין
איך, מע האט מיר א גוט־אויג געגעבן! א קרוב האט מיר גאט צוגעשיקט, עפעס א שמעלקע, ווייס איך: מיין פערדס בייטש־שטעקעלע, ווי
מע זאגט. מנחם־מענדל הייסט ער, א פליער, א ברעכער, א לויפער,
א דרייער, א נעכטיקער טאג, אף קיין גוט ארט זאל ער ניט שטיין!
ער האט מיך דערטאפט און פארדרייט מיר מיין קאפ מיט חלומות, ניט
געשטויגן, ניט געפלויגן. וועט איר דאך פרעגן: מ ה נ ש ת נ ה ― ווי
קום איך, טביה, צו מנחם־מענדלען? וועל איך אייך דערויף ענטפערן
א תירוץ: ע ב ד י ם  ה יי נ ו ― ס׳איז אזוי באשערט. הערט א מעשה:
    
איך קום צו פארן קיין יעהופעץ, תחילת ווינטער, מיט מיין ביסל
מילכיקס ― א פונט עטלעכע און צוואנציק פוטער פרישע פון פוטער־לאנד, מיט א פאר שיינע ווארעטשקעס קעז, גאלד און זילבער, לאמיר
זיך ביידע ווינטשן אזא יאר! דאס פארשטייט איר דאך שוין אליין, אז
איך האב מיין סחורה פארצוקערט, נישט געלאזט זיך א לעק, איר זאלט
זאגן אף א רפואה, קיין צייט געהאט אפילו צו זיין בא אלע מיינע זומערדיקע קונים, די בויבעריקער דאטשניקעס, וואס קוקן ארויס אף מיר,
ווי אף משיחן, ווארעם אזוי לאנג שמייסט מען זיי, אייערע יעהופעצער
סוחרים מיין איך, ווי זיי קאנען גאר געבן אזא שטיקל סחורה, ווי טביה
גיט; אייך באדארף איך נישט דערציילן, ווי זאגט דער נביא:  י ה ל ל ך
ז ר ― גוטע סחורה לויבט זיך אליין...
    
בקיצור, אויסגעפארקויפט אינגאנצן עד לפ″ק און אונטערגעווארפן
מיין פערדל אביסל היי, גיי איך מיר ארויס אזוי אין שטאט. א ד ם
י ס ו ד ו  מ ע פ ר ― מען איז דאך נישט מער ווי א מענטש, גלוסט
זיך אנקוקן א וועלט, כאפן לופט, זען די אנטיקלעך, וואס יעהופעץ שטעלט
ארויס אין די פענצטער, ווי איינער רעדט: מיט די אויגן נא, זע, קוק,
וויפל דו ווילסט, נאר מיט די הענט ― אזאס!... שטייענדיק אזוי בא
א גרויסן פענצטער מיט האלבע פריאלן און קערבלעך זילבערנע א סך
מיט באנקאווע ביליעטן און מיט גלאט סיגנאציעס אן א שיעור, טראכט
איך מיר בשעת מעשה: רבונו של עולם! ווען איך פארמאג כאטש
א צענט־חלק, וואס אט־דאס־א באטרעפט, וואס וואלט איך דעמאלט געהאט צו גאט און ווער וואלט געווען צו מיר גלייך? ראשית־חכמה וואלט
איך א שידוך געטאן מיט מיין עלטערער טאכטער, געגעבן איר ת″ק
קארביצן נדן, א חוץ כלה־מתנות, א חוץ הלבשה מיט חתונה־הוצאות;
דאס פערד און וועגעלע מיט מיינע בהמהלעך וואלט איך פארקויפט,
באלד ארויסגעפארן אין שטאט אריין, געקויפט אן ארט אין מזרח־וואנט,
מיין ווייב זאל לעבן אביסל פערל, און צדקה געטיילט, ווי דער שענסטער
בעל־הבית; געזען, דאס בית־המדרש זאל זיין געדעקט מיט אייזן, ניט
עס זאל שטיין, ווי איצט, אן א דאך, גרייט אלע שעה אף איינצופאלן;
איינגעפירט א שטיקל תלמוד־תורה אין שטאט מיט א ביקור־חולים, ווי
אין אלע לייטישע שטעט, ניט ארעמע לייט זאלן וואלגערן זיך אף דער
הוילער ערד אין בית־המדרש; יענקל־שייגעץ וואלט בא מיר געווארן
אויס גבאי אין חברה־קדישא, גענוג שוין טרינקען בראנפן און עסן פופקעס מיט לעבערלעך אף קהלס חשבון!...
    
― שלום־עליכם, רב טביה! ― הער איך עמעצער זאגט מיר פון
הינטן. ― וואס מאכט א ייד? ― איך דריי מיך אויס און טו א קוק,
איך וואלט געמעגט שווערן, א באקאנטער! „עליכם־שלום, זאג איך, פון
וואנעט איז א ייד?״ ― פון וואנען? פון כתרילעווקע, מאכט ער צו
מיר, טאקע אייערס א פריינטל, דאס הייסט, איך קער מיך אן, זאגט
ער, מיט אייך א שני בשלישי, אייער ווייב גאלדע, זאגט ער, איז מיר
אן אייגן גליד־גליד־געשוועסטערקינד. „שאט־זשע נאר, זאג איך, זייט
איר אפשר ניט ברוך־הערש לאה־דוואסיס אן איידעם?״ ― כמעט ווי
געטראפן, מאכט ער צו מיר: איך בין ברוך־הערש לאה־דוואסיס אן איידעם, און מיין ווייב הייסט שיינע־שיינדל ברוך־הערש לאה־דוואסיס,
היינט ווייסט איר שוין? „שאט־זשע נאר, זאג איך, אייער שוויגערס בא־בע, שרה־יענטע, מיט מיין ווייבס מומע, פרומע־זלאטע, זיינען, דאכט
זיך, געווען אויב נישט קיין אייגענע געשוועסטערקינדער, און אויב איך
האב קיין טעות ניט, זייט איר דער מיטלסטער איידעם בא ברוך־הערש
לאה־דוואסיס, נאר וואס דען, איך האב פארגעסן ווי מע רופט אייך, אייער
נאמען, זאג איך, איז בא מיר ארויסגעפלויגן פונעם קאפ, מה שמכם?
ווי אזוי איז אייער אמתער נאמען?״ מיך, זאגט ער, רופט מען מנחם־מענדל ברוך־הערש לאה־דוואסיס, אזוי רופט מען מיך אינדערהיים, אין
כתרילעווקע. „אויב אזוי, מיין ליבער מנחם־מענדל, מאך איך צו אים,
קומט דאך דיר טאקע שלום־עליכם גאר אף אן אנדער אופן! זאג־זשע
מיר, מיין טייערער מנחם־מענדל, וואס טוסטו דא, וואס מאכט די שוויגער דיינע און דער שווער זאל לעבן? ווי גייט דאס דיר, זאג איך, אין
געזונט, און וואס מאכן עפעס דיינע געשעפטן?״ ― עט, מאכט ער, אין
געזונט גאט צו דאנקען, מע לעבט; נאר די געשעפטן, זאגט ער, זיינען
עפעס היינט ניט אזוי פויגלדיק. „גאט וועט העלפן״, מאך איך און כאפ
א קוק אף זיינע מלבושים נעבעך: אויסגעטריפעט אין א סך ערטער,
און די שטיוול מחילה צעטרענט סכנות־נפשות... „נישקשה, גאט, זאג
איך, וועט העלפן. עס וועט זיך מסתמא פארבעסערן, ווי אין פסוק שטייט:
ה כ ל ה ב ל ― געלט, זאג איך, איז קיילעכיק; היינט אזוי, מארגן
אזוי, אבי מע לעבט; דער עיקר, זאג איך, איז בטחון, א ייד באדארף
האפן; איי, מע ווערט, זאג איך, פארשווארצט? דערויף זיינען מיר דאך
עפעס יידן אף דער וועלט, ווי זאגט מען: ביסטו א זעלנער, שמעק פולווער.
משל כחרס הנשבר ― די גאנצע וועלט, זאג איך, איז א חלום... דו
זאג מיר בעסער, מנחם־מענדל סערדצע, ווי קומסטו אהער, פלוצעם אין
מיטן דערינען אין יעהופעץ גאר?״ ― וואס הייסט, מאכט ער, ווי איך
קום אהער? איך בין שוין הי, זאגט ער, פאוואלינקע, אזוי גרויס, ווי
א יאר אנדערהאלבן. „אזוי גאר? ביסטו, הייסט דאס, א היגער, זאג
איך, טאקע א יעהופעצער תושב?״ ― ש־ש־ש! ― מאכט ער צו מיר
און קוקט זיך ארום אף אלע זייטן. ― שרייט נישט אזוי הויך, רב טביה;
א היגער, זאגט ער, בין איך טאקע, נאר צווישן אונדז, זאגט ער, באדארף עס בלייבן... איך שטיי און קוק אים אן טאקע נאר ווי א משוגענעם. „ביסט א בורח, זאג איך, באהאלטסט זיך אין יעהופעץ אין מיטן
מארק?״ ― פרעגט ניט, זאגט ער, רב טביה, ס׳איז רעכט; איר זייט,
אפנים, גארנישט באקאנט מיט די יעהופעצער דינים און מנהגים...
קומט, זאגט ער, וועל איך אייך דערציילן, וועט איר פארשטיין, וואס
הייסט מען איז י א א היגער און  נ י ש ט  קיין היגער... און ער האט
מיר אנגעהויבן לייענען א צעטל, א גאנצע מגילה, ווי אזוי מע ווערט דא
אביסל אויסגעריסן... „אט פאלג מיך, מנחם־מענדל, פאר זיך דורך צו
מיר אין דארף אף א טאג, וועסט זיך אביסל אויסרוען די ביינער כאטש;
וועסט זיין, זאג איך, א גאסט, און אן אנגעלייגטער דערצו, מיין אלטע
וועט זיך מיט דיר מחיה זיין״.
    
בקיצור, איך האב בא אים געפועלט: מיר פארן אינאיינעם. געקומען אהיים ― א גדולה! א גאסט! אן אייגן גליד־גליד־געשוועסטער־קינד! א קלייניקייט, ווי זאגט איר: אייגנס איז ניט פרעמדס. עס האט
זיך אנגעהויבן א חתונה: וואס הערט זיך אין כתרילעווקע? וואס מאכט
דער פעטער ברוך־הערש? וואס טוט די מומע לאה־דוואסי? דער פעטער
יאסל־מנשה? די מומע דאבריש? און די קינדער זייערע וואס מאכן?
ווער איז געשטארבן? ווער האט חתונה געהאט? ווער האט זיך געגט?
ווער איז געלעגן געווארן און ווער איז אף דער צייט? „וואס טויג דיר,
מיין ווייב, פרעמדע חתונות, זאג איך, מיט פרעמדע בריתן? דו זע
בעסער, זאג איך, סע זאל זיין וואס צו נעמען אין מויל אריין, כ ל
ד כ פ י ן  י י ת י  ו י צ ר ך ― פארן עסן, זאג איך, גייט קיין טאנץ ניט.
אויב, זאג איך, א בארשט, איז מה טוב, אלא ניט ― מאכט ניט אויס,
זאג איך, קנישעס, אדער קרעפלעך, מאנשקעס, צרות־קניידלעך, צי אפשר
גאר, זאג איך, בלינצעס, ווערטליקעס, ווערטוטן. עס מעג זיין, זאג איך,
מער מיט א געריכט, אבי גיך״.
    
בקיצור, מע האט זיך געוואשן און גאנץ פיין פארביסן, ווי זאגט
איר:  ו י א כ ל ו ― מאכט רש″י: ווי גאט האט געבאטן. „פארבייס,
מנחם־מענדל, מאך איך צו אים, ס׳איז במילא, ווי זאגט דוד המלך, ה ב ל
ה ב ל י ם , א נארישע וועלט און א פאלשע, און געזונט, אזוי פלעגט
זאגן מיין באבע נחמה זכר לברכה, ― געווען א קלוגע יידענע, א חכמה
נפלאה ― געזונט און פארגעניגן זאל מען זוכן אין שיסל״... מיין
גאסט נעבעך, די הענט האבן אים אזש געציטערט, האט זיך גאר נישט
געקאנט אפלויבן פון מיין ווייבס מלאכה, געשווארן בא אלדאס גוטס,
אז ער געדענקט שוין גאר ניט די צייט, ווען ער זאל עסן אזא מילכיקס,
אזעלכע געראטענע קנישעס מיט אזוינע באטעמטע ווערטוטן. „נארישקייטן, זאג איך, דו זאלסט פארזוכן, מנחם־מענדל, איר טייגעכץ, זאג
איך, אדער א מאהינע, וואס זי מאכט, וואלטסטו דעמאלט ערשט געוווסט
וואס הייסט טעם גן־עדן אף דער וועלט!״
    
בקיצור, אפגעגעסן און אפגעבענטשט, האט מען זיך אביסל צערעדט איטלעכער פון זיינעם, ווי געוויינלעך; איך ― פון מיינע געשעפטן, ער ― פון זיינע; איך ― פון דעם, פון יענעם, לאקש, בוידעם,
ציבעלע, ער ― פון זיינע געשעפטן, דערציילט מעשיות פון אדעס און
פון יעהופעץ, ווי אזוי ער איז שוין געווען א מאל צען, ווי זאגט מען,
„נא קאני אי פיד קאנעם״, היינט א נגיד, מארגן א קבצן, און ווייטער
אמאל א נגיד און ווידער אמאל אן אביון; געהאנדלט מסחרים עפעס
אלץ אזעלכע, וואס איך האב אין מיין לעבן נישט געהערט, משונה־אומגעלומפערטע: „האס״ און „בעס״, און „אקציעס־שמאקציעס״, „פאטיווי־לעוו״, „מאלצעוו־שמאלצעוו״, דער גוטער יאר ווייס זיי דארטן, און
חשבונות משוגענערווייז, צען טויזנט, צוואנציק טויזנט ― געלט ווי
האלץ! „איך זאג דיר דעם אמת, מנחם־מענדל, זאג איך צו אים, מילא
דאס, וואס דו דערציילסט פון דיינע משא־מתנס, איז דאס אוודאי א בריהשאפט, מע באדארף עס קאנען; נאר איין זאך פארשטיי איך ניט: וועדליק איך קען, זאג איך, דיין בחורטע, איז מיר, זאג איך, א גרויס חידוש,
וואס זי לאזט דיך אזוי פליען און קומט נישט צו דיר, זאג איך, רייטנדיק
אף א בעזעם״. ― ע! ― מאכט ער צו מיר מיט א זיפץ. ― דאס זאלט
איר מיר, רב טביה, גאר נישט דערמאנען, איך האב פון איר אזוי אויך,
זאגט ער, קאלט און ווארעם; איר זאלט הארכן, זאגט ער, וואס זי שרייבט
מיר, וואלט איר אליין געזאגט, אז איך בין א צדיק. נאר דאס, זאגט
ער, איז פון די קליינע זאכן, דערויף איז זי א ווייב, זי זאל מיך באגראבן.
ס׳איז פאראן, מאכט ער, א סך אן ערגערע זאך: איך האב, פארשטייט
איר מיך, מיין אייגנס א שוויגער! איך באדארף אייך נישט דערציילן,
זאגט ער, איר קענט זי!... „עס קומט אויס בא דיר, זאג איך, ווי עס
שטייט: ע ק ו ד י ם,  נ ק ו ד י ם  ו ב ר ו ד י ם ― דאס הייסט, א מכה
אף א מכה און אף דער מכה א בלאטער?״ ― יא, מאכט ער, רב טביה,
איר זאגט דאס גאנץ גלייך; די מכה איז טאקע א מכה, נאר דער בלאטער, זאגט ער, אוי, דער בלאטער איז ערגער פון דער מכה!...
    
בקיצור, מיר האבן אזוי פאוואלינקע געפלאפלט ביז העט־שפעט אין
דער נאכט אריין; דער קאפ האט זיך מיר אזש געדרייט פון זיינע מעשיות
מיט די ווילדע געשעפטן מיט די טויזנטער, וואס פליען ארויף און אראפ,
און מיטן פארמעגן, וואס בראצקי פארמאגט... עס האבן זיך מיר נאכדעם א גאנצע נאכט געפלאנטעט: יעהופעץ... האלבע פריאלן...
בראצקי... מנחם־מענדל מיט דער שוויגער... ערשט אף מארגן אינדערפרי האט ער אויסגעקוועטשט זיך: וואס איז? באשר אזוי ווי עס
גייט, זאגט ער, בא אונדז אין יעהופעץ א שטיקל צייט, וואס געלט איז
בחשיבות גדול, און סחורה ליגט אין דער ערד, בכן, זאגט ער צו מיר,
אצינדערט האט איר ביד, רב טביה, כאפן היפשע עטלעכע גראשנס, און
מיך, זאגט ער, וועט איר ממש דערהאלטן באם לעבן, פשוט מחיה־מתים
זיין, פון טויט לעבעדיק. „רעדסט ווי א יינגל, מאך איך צו אים, מיינסט,
אפנים, בא מיר איז יעהופעצער געלטן, האלבע פריאלן? נארעלע, זאג
איך, וואס מיר פעלט צו בראצקין, מעגן מיר זיך ווינטשן, מיר זאלן דאס
ביידע פארדינען ביז פסח״. ― יא, מאכט ער, דאס ווייס איך אליין;
נאר איר מיינט, זאגט ער, מע באדארף דערצו האבן גרויסע געלטן?
איין הונדערטער, זאגט ער, ווען איר גיט מיר אצינד, מאך איך אייך פון
אים אין דריי־פיר טעג צוויי הונדערט, דריי הונדערט, זעקס הונדערט,
זיבן הונדערט, און פארוואס ניט טאקע אלע טויזנט? „עס קאן זייער
שיין געמאלט זיין, זאג איך, עס זאל זיין, ווי אין פסוק שטייט: ק ר ו ב
ל ש כ ר  ו ר ח ו ק  מ ק ע ש ע נ ע .  נאר ווען, זאג איך, איז דאס גערעדט
געווארן? אז ס׳איז דא וואס איינצושטעלן; אבער אז ס׳איז ניטא דער
הונדערטער, קומט דאך אויס, זאג איך, ב ג פ ו י ב ו א ב ג פ ו י צ א
― מאכט רש″י: אז מע לייגט אריין קרענק, נעמט מען ארויס קדחת״.
― עט נו, מאכט ער צו מיר, א הונדערטער וועט זיך נאך בא אייך, רב
טביה, געפינען; בא אייער פרנסה, זאגט ער, מיט אייער נאמען, קיין
עין־הרע... „וואס קומט, זאג איך, ארויס פונעם נאמען? א נאמען איז
אוודאי זייער א גוטע זאך; נאר וואס דען? איך בלייב באם נאמען, און
געלט האט טאקע בראצקי... אויב דו ווילסט, זאג איך, וויסן אקוראט,
פארמאגט איך מיין אייגנס ארום און ארום קוים־קוים א הונדערטער,
האב איך אף אים אכצן לעכער: ערשטנס, חתונה מאכן א טאכטער ...״
― הערסטו, מאכט ער, אט דאס מיינט דאך טאקע דער פסוק! ווארעם
ווען, זאגט ער, קאנט איר, רב טביה, האבן אזא געלעגנהייט אריינלייגן
איין הונדערטער און ארויסנעמען, אם־ירצה־השם, אזויפיל, אז עס זאל
אייך, זאגט ער, כאפן אי אף חתונה מאכן קינדער, אי אף עפעס נאך?
און ס׳איז אוועקגעגאנגען א נייער מזמור אף דריי זייגער שעה, מיר געבן
צו פארשטיין, ווי אזוי ער מאכט פון א קערבל דריי און פון דריי צען.
מע נעמט, זאגט ער, ראשית־חכמה, און מע טראגט אריין א הונדערטער
און מע הייסט זיך, זאגט ער, קויפן א צען שטיקלעך ― איך האב שוין
פארגעסן, ווי אזוי מע רופט דאס ― און מע ווארט צו עטלעכע טעג ביז
עס הייבט זיך אויף. שלאגט מען א דעפעש ערגעץ אהין, מע זאל דאס
פארקויפן און פארן געלט קויפן צוויי מאל אזויפיל; נאכדעם הייבט זיך
עס ווידער אמאל, קלאפט מען ווידער א דעפעש; אזוי לאנג אזוי ברייט,
ביז עס ווערט, זאגט ער, פונעם הונדערטער ― צוויי, פון די צוויי ―
פיר, פון די פיר ― אכט, פון די אכט ― זעכצן, טאקע ממש נסים
ונפלאות! פאראן, זאגט ער, אין יעהופעץ אזעלכע, וואס זיינען ערשט
אט־דא ניט לאנג ארומגעגאנגען אן שטיוול, געווען מעקלער, באהעלפערס,
משרתים; היינט האבן זיי אייגענע הייזער, מויערן, זייערע ווייבער האבן
צו טאן מיט די מאגנס ― פארן קיין אויסלאנד זיך היילן... און אליין
פליען זיי ארום איבער יעהופעץ אף גומעלאסטיקענע רעדלעך, פו־פו ―
דערקענען שוין ניט קיין מענטשן!...
    
בקיצור, וואס זאל איך אייך דא לאנג מאריך זיין? עס האט מיך
אנגענומען א חשק ניט אף קאטאוועס. א קשיא אף א מעשה, טראכט איך
מיר, אפשר איז ער דער גוטער שליח מיינער? אט הארך איך דאך פארט,
מענטשן ווערן גליקלעך אין יהופעץ מיט פינף פינגער, ― וואס בין
איך ערגער פון זיי? קיין ליגנער איז ער, דאכט זיך, נישט, ער זאל
אויסטראכטן פונעם קאפ אזעלכע פזמונות. טאמער טאקע, קלער איך
מיר, טוט זיך עס טאקע א דריי, ווי זאגט איר, אף דער רעכטער זייט,
און טביה ווערט כאטש אף דער עלטער א שטיקל מענטש? ביז וואנעט
איז טאקע דער שיעור צו הארעווען, אויסגעריסן ווערן, כלעבן? טאג
ווי נאכט ווידער אמאל דאס פערד־און־וועגעלע און אבער אמאל קעז
און פוטער. צייט, זאג איך, טביה, זאלסט שוין אפרוען זיך, ווערן א בעל־הבית צווישן בעלי־בתים, קומען אין א בית־מדרש, אריינקוקן אין
א יידישן ספר. איי וואס? טאמער חלילה, לא יעלה ולא יבוא, עס מאכט
מיר לעמל, דאס הייסט, מיט דער פוטער אראפ? למאי זאל איך בעסער
ניט קלערן דאס אייגענע צוריק? ― „הא? ווי אזוי זאגסטו? ― רוף
איך מיך אן צו מיין אלטער. ― ווי געפעלט דיר, א שטייגער, גאלדע,
דער פלאן זיינער?״ ― וואס זאל איך, מאכט זי, דערויף זאגן? איך
ווייס, זאגט זי, מנחם־מענדל איז חלילה נישט קיין אבי־ווער, וואס זאל
בא דיר וועלן אויסנארן; ער איז, חס־ושלום, ניט פון קיין שניידערס און
פון קיין שוסטערס! ער האט, זאגט זי, זייער א לייטישן טאטן, און
א זיידן, זאגט זי, האט ער געהאט גאר א צאצקע, געזעסן יומם ולילה
און בלינדערהייט געלערנט תורה. און די באבע צייטל, זאל זיין ווייט
אפגעשיידט, איז עפעס אויך געווען, זאגט זי, ניט קיין פראסטע יידענע...
„ס׳איז א משל צו חנוכה־ליכטלעך, זאג איך, מע רעדט עסק, קומט זי
צוגיין מיט דער באבע צייטל, וואס האט געבאקן האניק־לעקעך, און מיט
איר זיידן, וואס י צ א ה  נ ש מ ת ו  ב ג ל ע ז ל... א יידענע בלייבט
א יידענע. נישט אומזיסט, זאג איך, איז שלמה המלך אויסגעפארן די
גאנצע וועלט און נישט געפונען איין יידענע מיט א קלעפקע אין קאפ״...
    
בקיצור, עס איז געבליבן, אז מיר שליסן שותפות; איך לייג אריין
געלט, און מנחם־מענדל ― שכל, און וואס גאט וועט געבן איז דאס אף
דערהאלב... ― גלייבט מיר, זאגט ער, איך וועל מיט אייך, רב טביה,
אם־ירצה־השם, אויסהאנדלען פיין, וואס פיין הייסט, און וועל אייך מיט
גאטס הילף געבן געלט און געלט און געלט! „אמן, גם אתם, זאג איך,
פון דיין מויל אין גאטס אויערן. נאר וואס דען, זאג איך, איין זאך
פארשטיי איך דא ניט: ווי אזוי קומט די קאץ איבערן וואסער? איך בין
דא, דו ביסט דארט; געלט, זאג איך, איז אן איידעלע מאטעריע, פארשטייסטו מיך. האב קיין פאריבל ניט, זאג איך, איך מיין דא חלילה קיין
אייבערקעפלעך. גלאט, ווי שטייט דארט בא אברהם אבינו:  ה ז ו ר ע י ם
ב ד מ ע ה  ב ר נ ה  י ק צ ר ו ― בעסער פריער באווארנט איידער נאכדעם באוויינט״... ― אך! ― מאכט ער צו מיר. ― אפשר מיינט איר
צעשרייבן זיך אף פאפיר? מיטן גרעסטן כבוד! ― „שא, זאג איך, אז
מע וויל שמועסן צוריק, איז אויך די אייגענע מעשה: ממה נפשך, וועסטו
מיך וועלן קוילען, וואס וועט מיר העלפן דאס פאפיר? ל א ו  ע כ ב ר א
ג נ ב א ― נישט דאס וועקסל צאלט, דער מענטש צאלט, און אז איך
הענג שוין אף איין פוס, זאג איך, לאם איך הענגען אף ביידע״. ― איר
מעגט מיר גלייבן, זאגט ער, רב טביה, איך שווער אייך בא מיין הייליקע
נאמנות, גאט זאל מיר אזוי העלפן, ווי איך מיין דא נישט קיין חכמות,
חלילה אויסנארן בא אייך, נאר פיין און ארנטלעך, אם־ירצה־השם, זיך
טיילן אף דערהאלב, גלייך אף גלייך, חלק כחלק, חצי שלי וחצי שלך,
מיר הונדערט, אייך הונדערט, מיר צוויי הונדערט, אייך צוויי הונדערט,
מיר דריי הונדערט, אייך דריי הונדערט, מיר פיר הונדערט, אייך פיר
הונדערט, מיר טויזנט, אייך טויזנט.
    
בקיצור, איך האב ארויסגענומען די עטלעכע קערבלעך, דריי מאל
איבערגעציילט, די הענט האבן מיר בשעת־מעשה גוט געטרייסלט זיך,
צוגערופן די אלטע מיינע פאר אן עדות, אים נאכאמאל קלאר געמאכט,
וואס פאר א בלוטיק געלט דאס איז, און אוועקגעגעבן מנחם־מענדלען,
איינגענייט אים אין בוזעם אריין, מע זאל דאס בא אים חלילה אונטערוועגנס נישט אוועקלקחענען, און אפגערעדט מיט אים, אם־ירצה־השם,
לא־יאוחר פון נאך שבתדיקער וואך באדארף ער מיר למען־השם אריינשרייבן א בריוול פון אלצדינג באריכות, זיך אפגעזעגנט מיט אים פיין,
שיין, צעקושט זיך גאר פריינטלעך, ווי געוויינלעך מיט אן אייגענעם.
געבליבן אליין נאך זיין אוועקפארן, האבן זיך מיר אנגעהויבן פארשטעלן
אלערליי מחשבות און חלומות אף דער וואר, און אזעלכע זיסע חלומות,
אז עס האט זיך מיר געוואלט, אז זיי זאלן זיך ציען אייביק, קיינמאל
נישט אויסלאזן זיך. עס האט זיך מיר פארגעשטעלט אין מיטן שטאט
א שטוב א גרויסע, מיט בלעך געדעקט, מיט שטאלן, מיט קאמערן, קעמערלעך און שפיזארנעס מיט אלדאס גוטס, און א בעל־הביתטע מיט
שליסל דרייט זיך ארום, דאס איז מיין ווייב גאלדע ― גארנישט צו דערקענען זי, כלעבן: זי האט באקומען גאר אן אנדער פנים, א פנים פון
א נגידית, מיט א גוידער און מיט א האלדז פערל; זי בלאזט פון זיך
און שילט די דינסטן מיט טויטע קללות. די קינדער מיינע דרייען זיך
ארום אלע מיט שבתדיקע קליידער, טוען נישט קיין האנט אין קאלט
וואסער. דער הויף איז פארפלייצט מיט עופות, גענדז און קאטשקעס. אינעווייניק אין שטוב לייכט זיך, אין אויוון פלאקערט א פייער, עס קאכט
זיך וועטשערע, און דער סאמאוואר זידט ווי א גזלן! באם טיש אויבן־אן
זיצט דער בעל־הבית אליין, טביה הייסט דאס, אין א כאלאט מיט א יארמעלקע, ארום זיצן די פארנעמסטע בעלי־בתים פון שטאט און חנפענען
אים: זייט־זשע מוחל, רב טביה... האט קיין פאריבל ניט, רב טביה...
„איי, קלער איך מיר בשעת־מעשה, א רוח אין געלטס טאטנס־טאטע
אריין!...״ ― וועמען שילטסטו דאס אין טאטן אריין? ― פרעגט
מיך מיין גאלדע. „קיינעם ניט, זאג איך, איך האב מיך אביסל פארטראכט, מחשבות, חלומות, א נעכטיקער טאג... זאג מיר, גאלדע סערד־צע, מאך איך צו איר, דו ווייסט נישט מיט וואס האנדלט ער, דער קרוב
דיינער, מנחם־מענדל מיין איך?״ ― וואס עס האט זיך מיר, זאגט זי,
געחלומט יענע נאכט און היינטיקע נאכט און א גאנץ יאר זאל אויסגיין
צו מיינע שונאימס קעפ! סטייטש, זאגט זי, מע זיצט אפ מיט א מענטשן
א גאנץ מעת־לעת און מע רעדט און מע רעדט און מע רעדט, לסוף קומסטו
צו גיין און פרעגסט בא מיר מיט וואס ער האנדלט?! עפעס האט איר
דאך, זאגט זי, געמאכט אינאיינעם א געשעפט, צי וועלכע גוטע יאר?
„יא, זאג איך, געמאכט, זאג איך, האבן מיר, נאר וו א ס געמאכט ―	
דאס ווייס איך ניט, כאטש נעם מיר אראפ דעם קאפ! ס׳איז, פארשטייסטו
מיך, נישטא בא וואס אנצונעמען; נאר פונדעסטוועגן, זאג איך, איינס
צום אנדערן געהער זיך נישט אן, זאלסט זיך גאר ניט זארגן, מיין ווייב,
דאס הארץ זאגט מיר צו גוטן, מיר וועלן, אם־ירצה־השם, אזוי דאכט זיך
מיר, פארדינען געלט, און א סך ― זאג־זשע אמן און קאך וועטשערע!״
    
בקיצור, עס גייט אוועק א וואך און צוויי און דריי ― ניטא קיין
בריוו פון מיין שותף! איך בין אויס מענטש, גיי ארום אן א קאפ און
ווייס ניט וואס צו טראכטן. עס קאן ניט זיין, קלער איך מיר, ער זאל
גלאט אזוי פארגעסן שרייבן א בריוול; ער ווייס גאנץ גוט, ווי אזוי מיר
קוקן דא ארויס. נאר ווייטער פליט מיר דורך א געדאנק אין קאפ: וואס
וועל איך אים טאן, למשל, אז ער נעמט זיך דארט אראפ פון אויבן די
גאנצע סמעטענע און מיר זאגט ער, אז מע האט נאך גארניט פארדינט?
גיי רוף אים קנאקניסל! עס קאן ניט זיין, מאך איך צו זיך אליין,
סטייטש, היתכן?... איך באגיי מיך מיט א מענטשן טאקע נאר ווי מיט
אן אייגענעם, לאז דאס מיר אקעגן קומען וואס איך ווינטש אים, זאל
ער מיר אפטאן אזא שפיצל?! און ווידער פליט מיר דורך גאר אן אנדערע מחשבה: מילא, ריווח יאק ריווח, איך בין אים שוין מוחל דאס
פארדינסט,  ר י וו ח  ו ה צ ל ה  י ע מ ו ד  ל י ה ו ד י ם ― גאט זאל העלפן
דאס קרן זאל כאטש זיין גאנץ! און עס ווערט מיר קאלט אין אלע
אברים. „אלטער נאר! ― זאג איך צו זיך אליין. ― זיך גענייט א בייטל,
דו טיפש איינער, בהמה בצורת פערד! פאר דעם הונדערטער בעסער געווען קויפן זיך פערדלעך א פאר, אשר לא פערדלו אבותינו, און דאס
וועגעלע איבערגעביטן אף א נאטאטשאנקע מיט רעסארן״... ― טביה,
למאי טראכסטו עפעס גארניט? ― מאכט צו מיר מיינע. ― „וואס הייסט,
זאג איך, איך טראכט נישט? דער קאפ ווערט מיר אקערשט צעפאלן
אף שטיקלעך טראכטנדיק, זאגט זי צו מיר, למאי איך טראכט ניט!״
― נישט אנדערש, מאכט זי, עס האט זיך אין וועג מיט אים עפעס געטראפן: אדער גזלנים, זאגט זי, זיינען אים באפאלן און באנומען פון
קאפ ביז פיס, אדער ער איז חלילה פארשלאפט געווארן, אדער גאר, אל
תפתח פה, געשטארבן. ― „וואס נאך, זאג איך, וועסטו אויסטראכטן,
נשמה מיינע? נא דיר גאר גזלנים, זאג איך, פלוצעם אין מיטן דרינען!״
און אליין טראכט איך מיר: א קשיה וואס מיט א מענטשן קאן זיך
טרעפן אונטערוועגנס? „דו באדארפסט, זאג איך צו איר, מיין ווייב,
תמיד אויסלייגן צום ערגסטן!״ ― ער איז, מאכט זי, פון אזא משפחה;
די מאמע זיינע, זאגט זי, זאל זיין א מליץ־יושרטע, איז ניט לאנג געשטארבן נאך גאר א יוגנט, און דריי שוועסטער, זאגט זי, האט ער געהאט, זאלן זיין ווייט אפגעשיידט פון מיר, איז איינע נאך מיידלווייז
געשטארבן, די אנדערע האט דווקא, זאגט זי, חתונה געהאט, געכאפט
א פארקילונג אין באד און איז געשטארבן, און די דריטע, זאגט זי, איז
תיכף נאכן ערשטן קימפעט אראפ פונעם זינען, זיך געמוטשעט, געמוטשעט און געשטארבן... „געשטארבן זאל לעבן, זאג איך, גאלדע, מיר
וועלן אלע, זאג איך, שטארבן; א מענטש, זאג איך, איז געגליכן צו
א סטאליער: א סטאליער לעבט און לעבט און שטארבט, און א מענטש
לעבט און שטארבט״.
    
בקיצור, עס איז בא אונדז געבליבן, אז איך פאר זיך דורך קיין
יעהופעץ. סחורה אביסל האט זיך דערוויילע אין דער צייט צונויפגעקליבן,
ס׳איז געווארן א היפש קרעמל פון קעז און פון פוטער און פון סמעטענע,
פרימא סחורה; מיינער האט איינגעשפאנט דאס פערד־און־וועגעלע און
― ו י ס ע ו  מ ס ו כ ו ת ― מאכט רש″י: מארש קיין יעהופעץ. פארנדיק אזוי, מרה־שחורהדיק געוויינלעך, מיט א ביטער הארץ, ווי איר קאנט
זיך פארשטעלן, איינער אליין אין וואלד, גייט מיר דורך דער כוח־הדם
און עס שטעלן זיך מיר פאר אלערליי מחשבות און געדאנקען. „עס וועט
זיין שיין, טראכט איך מיר, אז איך קום צו פארן און הייב אן נאכפרעגן
אף מיין פארשוין, זאגט מען מיר: מנחם־מענדל? טע־טע־טע! שטארק
אין די פעדערן, סמאלעט א וועלט, אן אייגענער מאווער, פארט אין קארעטעס, גארניט צו דערקענען! איך נעם מיך אן, טראכט איך מיר, מיט
הארץ און לאז מיך צו אים גלייך אין שטוב אריין. טפררו! ― מאכט
מען צו מיר בא דער טיר נאך און מע גיט מיר מיטן עלנבויגן אין הארצן
אריין. ― שטופט זיך ניט אזוי, פעטער, דא שטופט מען זיך ניט. ―
„איך בין, זאג איך, אן אייגענער, טאקע מיין ווייבס א גליד־גליד־געשוועס־טערקינד״. מזל־טוב אייך, זאגט מען מיר, שטארק אנגעלייגט; פונדעסטוועגן, זאגן זיי, מעגט איר, נישקשה, צוווארטן אביסל אט־א־דא בא דער
טיר, עס וועט אייך חלילה ניט שאטן... איך שטויס מיך אן, אז מע
באדארף עפעס געבן, ווי זאגט איר:  ע ו ל י ם  ו י ו ר ד י ם ― אז מע
שמירט, פארט מען, און לאז מיך גלייך ארויף צו אים אליין. ― „גוט
מארגן אייך, זאג איך צו אים, רב מנחם־מענדל!״ ווער? וואס? א י ן
א ו מ ר  ו א י ן  ד ב ר י ם ― ער דערקענט מיך גאר ניט! ― וואס דארפט
איר? ― מאכט ער צו מיר. איך פאל שיער חלשות. ― „וואס הייסט,
זאג איך, פאניע, איר דערקענט שוין ניט, זאג איך, קיין קרוב? טביה
הייס איך״. ― א? ― מאכט ער. ― טביה? עפעס קענטלעך דער נאמען... „קענטלעך? ― מאך איך צו אים. ― אפשר איז אייך קענטלעך,
זאג איך, מיין ווייבס בלינצעס, דערמאנט זיך נאר אקארשט, מיט אירע
קנישעס, צרות־קניידלעך, ווערטוטן?״... און צוריק פליט מיר דורך
א געדאנק פונקט קאפויר: איך קום אריין צו מנחם־מענדלען, טראגט
ער מיר אקעגן דעם ברייטן שלום־עליכם. ― א גאסט! א גאסט! זיצט,
רב טביה, וואס מאכט איר עפעס, וואס מאכט אייער ווייב? איך קוק
שוין ארויס אף אייך, איך וויל מיך מיט אייך צערעכענען. ― און ער
נעמט און שיט מיר אן א פולע היטל מיט האלבע פריאלן. ― דאס, זאגט
ער, איז דאס פארדינסט, און דאס קרן, זאגט ער, בלייבט שטיין; וויפל
מיר וועלן פארדינען, וועלן מיר זיך טיילן אף דער האלב, גלייך אף גלייך.
חלק כחלק, חצי שלי וחצי שלך, מיר הונדערט, אייך הונדערט, מיר צוויי
הונדערט, אייך צוויי הונדערט, מיר דריי הונדערט, אייך דריי הונדערט,
מיר פיר הונדערט, אייך פיר הונדערט... אין געדאנקען כאפ איך א דרימל
און זע נישט, ווי מיין בחור שלאגט זיך דערווייל אראפ פונעם שליאך
אן א זייט, פארטשעפעט זיך אן א בוים, און עס דערלאנגט מיר א זעץ
פון הינטן, עס פליען אזש פונקען פון די אויגן. „גם זו לטובה, זאג איך
צו מיר אליין, דאנקען גאט, וואס כאטש ניט צעבראכן קיין אקס״...
    
בקיצור, געקומען קיין יעהופעץ און קודם־כל אפגעזעצט דאס ביסל
מילכיקס גיך און געשווינט, ווי געוויינלעך, לאז איך מיך זוכן דעם נפש
מיינעם. איך דריי מיך ארום א שעה און צוויי און דריי, והילד איננו ―
איך זע אים נישט! איך הייב אן אפצושטעלן מענטשן, נאכפרעגן: „צי
האט איר ניט געהערט, צי האט איר ניט געזען איינעם א יידן, וואס הייסט
מיט זיין ליבן נאמען מנחם־מענדל?״ ― אויב, זאגן זיי, ער הייסט
מנחם־מענדל, מעג מען עסן פון זיין פענדל, נאר דאס אליין איז קארג,
זאגן זיי, מנחם־מענדלס איז דא א סך אף דער וועלט. ― „איר מיינט
מסתמא, זיין פארמעלי? לאז מיך אזוי וויסן בייז, זאג איך, מיט אייך
אינאיינעם, אז בסך־הכל, זאג איך, אויב איר ווילט וויסן, רופט מען
אים אין דערהיים, אין כתרילעווקע הייסט דאס, גאר אף זיין שוויגערס
נאמען, מנחם מענדל לאה־דוואסיס; נאר וואס דארפט איר מער, זאג
איך, זיין שווער איז שוין גאר א באטאגטער ייד, הייסט ער אויך אף
איר נאמען, ברוך־הערש לאה־דוואסיס, און אפילו זי אליין, לאה־דוואסי
מיין איך, הייסט אויך לאה־דוואסי ברוך־הערש לאה־דוואסיס. היינט פארשטייט איר שוין?״ ― פארשטיין פארשטייען מיר, זאגן זיי, נאר דאס
איז נאך אלץ נישט גענוג; וואס איז זיין געשעפט, זאגן זיי, מיט וואס
פארנעמט ער זיך, אייער מנחם־מענדל? „מיט וואס ער פארנעמט זיך?
― זאג איך. ― ער האנדלט דא מיט האלבע פריאלן, זאג איך, עפעס
בעס־מת, פאטיווילאוו. קלאפט, זאג איך, דיפעשן ערגעץ אהין, קיין פעטערבורג, קיין ווארשע״... ― א?! ― מאכן זיי צו מיר און קאטשען
זיך פאר געלעכטער. ― מיינט איר ניט אט יענעם מנחם־מענדל, וואס
האנדלט מיט יקנה″ז? גייט זייט מוחל אריבער, זאגן זיי, אהינצו, אף
יענער זייט; דארט לויפן ארום האזן א סך, און אייערער אויך בתוכם...
„מער מע לעבט, מער עסט מען, ― טראכט איך מיר, ― נא דיר גאר
האזן? יקנה″ז?״ איך גיי אריבער אהין, אף יענעם טרעטאר ― יידן,
קיין עין־הרע, ווי אף א יריד, ס׳איז אן ענגשאפט, קוים וואס איך שטופ
מיך דורך; מע לויפט, ווי די משוגעים, דער אהין, דער אהער, איינער
איבערן אנדערן, ס׳איז אן עולם־התוהו, מע רעדט, מע שרייט, מע מאכט
מיט די הענט: פאטיווילאוו... פעסט, פעסט!... געכאפט באם ווארט...
אריינגערוקט אן אדערויף... וועט זיך קראצן... מיר קומט קארטאזש...
ביסט א גרויסער פארך... אט צעשפאלט מען דיר דעם קאפ... שפיי
אים אן אין פנים... זע נאר, געקוילעט די קאפאטע... א שיינער שפעגעלאנט... אנזעצער!... משרת!... אין טאטנס־טאטן!...
עס האלט כמעט בא פעטש. „ו י ב ר ח  י ע ק ב, מאך איך צו מיר אליין,
אנטלויף, טביה, אט כאפסטו א פאטש! נו, נו, קלער איך מיר, גאט איז
א פאטער, שמואל־שמעלקי איז זיין דינער, יעהופעץ איז א שטאט און
מנחם־מענדל איז א פארדינער! אט־א־דא־א, טראכט איך, כאפט מען
גליקן, האלבע פריאלן? אט־א־דאס־א הייסט בא זיי מע מאכט געשעפטן?
אז אך און וויי איז דיר, טביה, מיט דיינע מסחרים!״
    
בקיצור, איך שטעל מיך אפ לעבן א גרויס פענצטער מיט ארויסגעשטעלטע הויזן א סך און דערזע דורך דעם אפשיין פונעם גלאז מיין
שמעיה בעל־פרנסה. עס האט זיך מיר אפגעריסן אין הארצן, אז איך
האב אים דערזען. ס׳איז מיר פרחה־נשמתו געווארן! ווו איך האב ערגעץ
א שונא און ווו איר האט א שונא ― זאלן מיר אים דערלעבן זען אין
אזא הולך, ווי מנחם־מענדל: וואס מיר קאפאטע? ווער מיר שטיוול?
און א פנים ― טאטעניו, א שענערן לייגט מען אין דער ערד אריין. ―
„נו, טביה, כ א ש ר  א ב ד ת י א ב ד ת י ― ביסט אין דער ערד, טראכט
איך מיר, מעגסט זיך שוין געזעגענען מיט די עטלעכע גראשנס, עס איז
שוין, ווי זאגט איר: ל א  ד ו ב י ם  ו ל א  י ע ר ― ניט קיין סחורה,
ניט קיין געלט, נאר גלאט אזוי צרות״...
    
ער פון זיין זייט איז, אפנים, אויך שטארק מבולבל געווארן, מחמת
מיר זיינען ביידע געבליבן שטיין ווי צוגעקאוועט, נישט אויסצורעדן קיין
ווארט אפילו, און נאר געקוקט און געקוקט, ווי האנען, זיך גלייך אין
די אויגן אריין, ווי איינער רעדט: פארוויסט און פארפינצטערט זיינען
מיר ביידע געווארן, מיר מעגן ביידע נעמען טארבעס און גיין איבער
די הייזער!... ― רב טביה, ― מאכט ער צו מיר שטיל, קוים וואס
ער רעדט, און די טרערן ווערגן אים, ― רב טביה! אן מזל, הערט איר,
זאל מען גאר, זאגט ער, ניט געבארן ווערן אף דער וועלט! איידער,
זאגט ער, אזא לעבן... הענגען, זאגט ער, גנאטעווען!... און מער קאן
ער קיין ווארט נישט ריידן. ― „אוודאי, מאך איך צו אים, ביסטו ווערט,
מנחם־מענדל, פאר אזא מעשה, מע זאל דיר אנידערלייגן אט־א־דא, זאג
איך, אין מיטן יעהופעץ, און ברכוש גדול דיר אריינצימבלען אזויפיל,
אז דו זאלסט דיך דערזען מיט דער באבע צייטל פון יענער וועלט. בארעכן, זאג איך, דו אליין, וואס האסטו געטאן? האסט גענומען, זאג איך,
א גאנצע שטוב מיט לעבעדיקע נפשות, צער־בעלי־חיים נעבעך, גאט די
נשמה שולדיק, און האסט זיי איבערגעקוילעט דעם האלדז אן א מעסער!
גוואלד, זאג איך, מיט וואס וועל איך קומען אצינדערט אהיים צו מיין
ווייב און קינדער? אדרבה, זאג שוין דו אליין, קוילער איינער, גזלן,
רוצח!״ ― אמת, ― מאכט ער צו מיר, אנגעשפארט זיך צו דער וואנט,
― אמת, רב טביה, גאט זאל מיר אזוי העלפן... „דער גיהנום, זאג איך,
נאר איינער, דער גיהנום איז דאך קארג פון דיינעטוועגן!״ ― אמת,
זאגט ער, רב טביה, אמת, גאט זאל מיר אזוי העלפן; איידער אזא לעבן,
זאגט ער, איידער אזא לעבן, רב טביה... און לאזט אראפ דעם קאפ.
איך שטיי און באטראכט אים, דעם שלימזל, ווי ער שטייט אזוי דעם
קאפ אראפ, צוגעשפארט צום וואנט, דאס היטל אף א זייט, יעדער זיפץ
און יעדער קרעכץ ― עס רייסט אויס א שטיק הארץ. „טא, זאג איך,
אז מע וויל שמועסן דאס אייגענע ווידער צוריק, פארשטייט מען גאנץ
גוט, דו ביסט אפשר אין דעם אויך גאט די נשמה שולדיק; ווארעם לאמיר בארעכענען די זאך ארום און ארום מיט א ממה־נפשך: איך זאל
קלערן, זאג איך, אז דיין שלעכטיקייט האט דאס געטאן, איז דאך עס
נאריש, ביסט דאך געווען, זאג איך, א שותף גלייך מיט מיר, א מחצה־שכרניק. איך האב אריינגעלייגט געלט, דו האסט געגעבן שכל, אז אך
און וויי איז מיר! דיין מיין איז אוודאי געווען, ווי זאגט ער, לחיים
ולא למוות. איי, עס האט זיך אויסגעלאזט א בוידעם? מסתמא איז ניט
באשערט, ווי זאגט איר: א ל ת ת ה ל ל  ב י ו ם  מ ח ר ― א מענטש
טראכט און גאט לאכט. למאי, זאג איך, נארעלע, אט האסטו מיין מסחר,
איז, דאכט זיך, גאר א קאראנטע געשעפט, פונדעסטוועגן, אז ס׳איז באשערט געווען, זאג איך, ניט היינט געדאכט, פאראיארן אסיען, עס זאל
זיך בא מיר, ניט פאר דיר געדאכט, אנידערלייגן א בהמה, א מציאה
געווען אף טרפהס א פופציקער, און טאקע באלד נאך איר א טעלעצע
א רויטע, קיין צוואנציק קערבלעך וואלט איך פאר איר ניט גענומען, ―
נו, האט דען עפעס געהאלפן דערביי חכמות? אז סע גייט ניט, זאג איך,
מאכט קמץ־בית ― מע! איך וויל דיך גארניט פרעגן, זאג איך, ווו איז
מיין געלט; איך פארשטיי שוין אליין, ווו מיין געלט שטעקט, מיין בלוטיק געלט, וויי און ווינד איז מיר! ס׳איז אריין אין א מקום קדוש, זאג
איך, ערגעץ אין א יקנה″זל, אין א נעכטיקן טאג; און ווער איז שולדיק,
ווען ניט איך אליין, וואס האב מיך געלאזט איינרעדן גרינגע פייגעלעך,
שמינדריקעס, שמאכטעליאקעס? געלט, ברודער, באדארף מען, זאג איך,
פארהארעווען, פארשווארצט און אויסגעריסן ווערן! פעטש, זאג איך,
ביסטו, טביה, ווערט, פעטש ווי האלץ!! נאר וואס העלפט איצטער מיין
געשריי? ווי אין פסוק שטייט געשריבן: צ ע ק ה  ה נ ע ר ה ― שריי
צעזעצטערהייט! שכל און חרטה ― די ביידע זאכן קומען תמיד צו שפעט.
ניט באשערט, זאג איך, טביה זאל זיין א נגיד ווי זאגט איוואן: נע
בולא או מעקיטע הראשע אי נע בודע *) מסתמא, זאג איך, הייסט גאט
אזוי. ה׳ נתן וה׳ לקח, מאכט רש″י ― קום, ברודער, וועלן מיר נעמען,
זאג איך, צו ביסלעך בראנפן!״...
    
 * * *
    
אט אזוי, פאניע שלום־עליכם, האט זיך אויסגעלאזט פון אלע מיינע
חלומות א בוידעם! און איר מיינט אפשר, אז איך האב מיך אזוי שטארק
גענומען צום הארצן, וואס איך האב פארלארן מיין געלט? לאם איך אזוי
ריין זיין פון שלעכטס! מיר ווייסן דאך יא וואס אין פסוק שטייט: ל י
ה כ ס ף  ו ל י  ה ז ה ב ― געלט איז בלאטע! דער עיקר איז דער מענטש,
דאס הייסט, אז דער מענטש איז א מענטש. נאר וואס־זשע דען האט מיך
געקרענקט? דער חלום וואס ער איז אוועקגעגאנגען. עס האט זיך מיר
געוואלט, אוי האט זיך געוואלט, זיין א נגיד, כאטש אף א וויילע! נאר
עס העלפט דען דערביי חכמות? ווי זאגט דער פרק:  ב ע ל ־ כ ר ח ך
א ת ה ח י ― מיט גוואלט לעבסטו און מיט גוואלט צערייסטו
א פאר שטיוול. דו, טביה, זאגט גאט, באדארפסט אין זינען האבן קעז
און פוטער, נישט קיין חלומות. איי וואס? בטחון? האפענונג? אדרבה,
וואס מער צרות מער בטחון, וואס מער קבצן מער האפענונג. והא־ראיה?...
נאר מיר דאכט, איך האב מיך היינט אביסל פאררעדט; צייט פארן,
קלערן מכוח געשעפט, ווי זאגט איר, כ ל ה א ד ם כ ו ז ב ― איטלעכער
האט זיך זיינע מכות. זייט מיר געזונט און האט א גוטן תמיד!
    
―
 *) נישט געוועזן בא מעקיטען קיין געלט און עס וועט ניט זיין.
  
געשריבן אין יאר 1899.
    
 ― אקעגן דעם, וואס איר זאגט: היינטיקע קינדער.  ב נ י ם  ג י ד ל ת י
ו ר ו מ מ ת י ― גיי האב זיי, ווער פארשווארצט, זיי זיך מפקיר פון
זייערטוועגן, האדעווע טאג ווי נאכט, וואס איז? מע מיינט, טאמער
אזוי און אפשר אזוי, איטלעכער נאך זיין השגה און נאך זיין פארמעגן.
צו בראצקין, געוויינלעך, וועל איך ניט אנשלאגן, נאר איך זאל מיך
שוין אינגאנצן אראפלאזן ― בין איך אויך נישט מחויב, ווארעם אליין
בין איך אויך נישט קיין אבי־ווער, כלעבן, און ארויסקומען קומען מיר
ארויס, ווי מיין ווייב זאל לעבן זאגט, אויך נישט פון קיין שניידערס און
ניט פון קיין שוסטערס, האב איך גערעכנט, אז איך וועל מיט מיינע טעכטער געוויס אויסשפילן. פארוואס? ערשטנס, האט מיך גאט געבענטשט
מיט שיינע טעכטער, און א שיין פנים, זאגט איר דאך אליין, איז א האלבער נדן. והשנית, בין איך דאך עפעס היינט, מיט גאטס הילף, ניט דער
טביה, וואס אמאל, קאן איך דאך שוין גרייכן צום שענסטן שידוך אפילו
אין יעהופעץ, ― הא, ווי זאגט איר? איז דאך אבער פאראן א גאט אף
דער וועלט, אן אל רחום וחנון, וואס באווייזט זיינע גרויסע ווונדער און
מאכט מיט מיר זומער און ווינטער, ארויף און אראפ, מאכט ער צו מיר:
„טביה, רעד זיך נישט איין קיין נארישקייטן און לאז זיך די וועלט פירן
ווי זי פירט זיך!״... הערט וואס עס קאן זיך פארלויפן אף דער גרויסער וועלט, און בא וועמען טרעפן זיך אלע גליקן? בא טביה שלימזל.
    
בקיצור, צו וואס זאל איך אייך מאריך זיין? איר געדענקט דאך
מן־הסתם, וואס מיך האט געטראפן, ניט היינט געדאכט, די מעשה מיטן
קרוב מיינעם, מנחם־מענדל ימח־שמו־וזכרו, ווי שיין מיר האבן זיך
אויסגעהאנדלט אין יעהופעץ, מיט די האלבע פריאלן און מיט די פא־טאוויליווער אקציעס, אזא יאר אף מיינע שונאים! איך האב דאס
דענסטמאל איינגעלייגט די וועלט, וויי איז מיר! געמיינט, ס׳איז אן
עק, אויס טביה און אויס מילכיקס! „נאר איינער! ― זאגט צו מיר
  
איינמאל די אלטע מיינע. ― גענוג צו זיין פארזארגט, דו וועסט דערמיט
גארניט מאכן! דו וועסט זיך נאר אפעסן דאס הארץ, און גענוג. עלעהיי
גזלנים זיינען אף אונדז אנגעפאלן און צוגענומען... דו גיי זיך בעסער
דורך, זאגט זי, קיין אנאטעווקע, צו לייזער־וואלף דעם קצב, ער באדארף
דיך, זאגט ער, נייטיק האבן״. ― וואס איז דארטן? וואס באדארף ער
מיך אזוי נייטיק? אויב ער מיינט, זאג איך, די מאורע בהמה אונדזערע,
מעג ער נעמען א שטעקן און ארויסשלאגן זיך פונעם קאפ. ― „וואס
איז אזוינס? ― מאכט זי צו מיר. ― די מילך, וואס מע האט זיך אן
פון איר, מיטן קעז און פוטער?״ ― נישט צוליב דעם, זאג איך, נאר
גלאט אזוי; ערשטנס, איז פשוט אן עבירה אזעלכעס אוועקגעבן אף דער
שחיטה, א צער־בעלי־חיים. בא אונדז שטייט געשריבן אין דער הייליקער
תורה... ― „אבער גענוג דיר שוין, טביה! די גאנצע וועלט, זאגט זי,
ווייס, אז דו ביסט א ייד פון תורה. פאלג מיך, א ווייב, גיי זיך דורך
צו לייזער־וואלפן. אלע דאנערשטיק, זאגט זי, ווען אונדזער צייטל קומט
אין יאטקע אריין נאך פלייש, לאזט ער זי נישט לעבן; זאלסט זאגן,
זאגט ער, דעם טאטן, ער זאל קומען צוגיין, איך באדארף אים נייטיק
האבן״ ...
    
 בקיצור, מע באדארף פאלגן אמאל, ווי זאגט איר, א ווייב אויך.
בין איך מיך מיישב און לאז מיך איינרעדן און קום צו גיין צו לייזער־וואלפן קיין אנאטעווקע, א ווערסט דריי פון אונדז, און טרעף אים ניט
מסתמא אין דער היים. ― ווו איז ער ערגעץ? ― טו איך א פרעג
א קארנאסע יידענע, וואס דרייט זיך ארום אין שטוב. ― „אין פראיעקט,
מאכט די קארנאסע, מע קוילעט אן אקס פון גאנץ פרי אן, ער באדארף
באלד אנקומען״... איך דריי מיך ארום איינער אליין אין שטוב און
הייב אן צו באטראכטן לייזער־וואלפס בעל־הבתישקייט ― קיין עין־הרע,
א גוטס אף אלע מיינע ליבע: א שאפע מיט קופער, מע וועט זי נישט
אויסקויפן מיט קיין ק″ן קערבלעך, א סאמאוואר און נאך א סאמאוואר,
און א טאץ א מעשענע, און נאך איינע א ווארשעווער, און לייכטער
א פאר זילבערנע, און כוסות מיט כוסהלעך געגילטע, און א חנוכה־לעמפל
א געגאסנס, און נאך זאכן, שמאכטעליאקעס אן אן עק. רבונו־של־עולם!
― טראכט איך מיר. ― ווי דערלעב איך אזא גוטס בא מיינע קינדער
זאלן געזונט זיין!... אזא בר־מזל ווי דער קצב איז! גענוג וואס ער
איז אזוי רייך, באדארף ער האבן זיין אייגנס אינגאנצן צוויי קינדער,
שוין אויסגעגעבענע, און נאך בלייבן אן אלמן אויך דערצו!...
    
בקיצור, גאט האט געהאלפן, עס עפנט זיך די טיר און עס קומט
אריין לייזער־וואלף אין כעס, מלא־רציחה אפן שוחט. ער האט אים גאר
אומגליקלעך געמאכט, פארשניטן אן אקס, א דעמב די גרויס, פארכאפט
זאל ער ווערן, איבער א קלייניקייט אים טריפה געמאכט, געפונען א
סירכהלע אף דער לונג, ווי א שפילקע־קעפל די גרויס, איינגעזונקען זאל
ער ווערן! ― „גאט העלף, רב טביה, מאכט ער צו מיר, וואס איז די
מעשה, וואס מע קאן אייך גארנישט דעררופן זיך? וואס מאכט א ייד?״
― וואס זאלן מיר מאכן, זאג איך; מע מאכט און מע מאכט און מע
האלט, זאג איך, נאך אלץ פון פארנט, ווי אין פסוק שטייט: ל א
מ ע ו ק צ ך  ו ל א  מ ד ו ב ש ך ― נישט קיין געלט, נישט קיין געזונט,
נישט קיין לייב און לעבן. ― „איר זינדיקט, רב טביה, מאכט ער צו
מיר, וועדליק אייך איז געווען אמאל, ניט היינט געדאכט, זייט איר דאך
איצט, קיין עין־הרע, א גביר״. ― וואס מיר פעלט, זאג איך, צו דעם,
וואס איר מיינט, מעגן מיר דאס ביידע פארמאגן... נאר גארנישט,
דאנקען גאט דערפאר. ס׳איז פאראן, זאג איך א גמרא: „א ס כ ק ו ר ד א
ד מ ס ק נ ת א  ד ק ר נ ו ס א  ד פ ר ס מ כ ת א״... און אין הארצן טראכט
איך מיר: זאלסט אזוי זיין מיט דער נאז, קצבניאק, ווי ס׳איז גאר פאראן
אזא גמרא אף דער וועלט... „איר זייט, מאכט ער צו מיר, תמיד דא
מיט דער גמרא; גוט איז אייך, רב טביה, אז איר קאנט אין די קליינע
אותיות. נאר צו וואס נוצט עס, זאגט ער, חכמות, לומדערייען, לאמיר
בעסער שמועסן מכוח אונדזער געשעפט. זיצט, רב טביה״, ― מאכט
ער צו מיר און טוט א געשריי: „לאז זיין טיי!״ ― און עס וואקסט
אויס ווי פון אונטער דער ערד די קארנאסע יידענע, כאפט דעם סאמאוואר, ווי דער רוח דעם מלמד, און אוועק אין קיך אריין. ― „אצינד,
מאכט ער צו מיר, אז מיר זיינען דא אליין, אונטער פיר אויגן, קאנען
מיר שמועסן עסק. די מעשה, זאגט ער, דערפון איז אזוי: איך האב שוין
מיט אייך, רב טביה, לאנג געוואלט רעדן, איך האב צו אייך באפוילן
דורך אייער טאכטער, וויפל מאל געבעטן, איר זאלט זיך מטריח זיין;
פארשטייט איר מיך, איך האב געווארפן אן אויג...״ ― איך ווייס, זאג
איך, אז איר האט געווארפן אן אויג, נאר ס׳איז אומזיסט, זאג איך,
אייער טירחה, עס וועט נישט גיין, רב לייזער־וואלף, עס וועט נישט גיין.
― „פארוואס עפעס?״ ― מאכט ער צו מיר און קוקט אף מיר ווי דערשראקן. ― פאר שבת, זאג איך, איך קאן באשטיין, עס זאל נאך געדויערן אביסל, דער טייך ברענט ניט. ― „למאי, זאגט ער, זאלט איר
ווארטן, אז איר קאנט אויספירן באלד?״ ― דאס, זאג איך, איז איינמאל אוועק; און והשנית, זאג איך, איז גלאט א רחמנות, א צער־בעלי־חיים. ― „קוק אים אן, ווי ער מאכט אנשטעלן, זאגט לייזער־וואלף מיט
א געלעכטערל, עמעצער זאל זיין דערביי, וואלט ער געמעגט שווערן,
אז זי איז בא אייך איין־און־איינציקע! מיר דאכט, איר האט זיי אן
עין־הרע גענוג, רב טביה!״... ― לאזן זיי זיך שוין האלטן, זאג איך,
ווער ס׳איז מיר מקנא, דער לאז אליין נישט האבן... ― „מקנא? ווער,
זאגט ער, רעדט פון מקנא? אדרבה, זאגט ער, ווייל זיי זיינען בא אייך
אן עין־הרע געראטענע, דערפאר וויל איך טאקע, איר פארשטייט צי
ניין? פארגעסט נאר נישט, רב טביה, די טובה, וואס אייך קאן דורך
דעם ארויסקומען!״ ― אוודאי, אוודאי, זאג איך, פון אייערע טובות,
רב לייזער־וואלף, קאן טאקע הארט ווערן דער קאפ; ווינטער א שטיקל
אייז, דאס ווייסן מיר שוין לאנג, זאג איך, נאך פון אמאל... ― „ע! ―
מאכט ער צו מיר זיס־צוקערדיק. ― וואס גלייכט איר, רב טביה, פון
אמאל ביז היינט? א מ א ל איז געווען עפעס אנדערש, און ה יי נ ט
איז ווידער אנדערש; עפעס ווערן מיר דאך שטיקלעך מחותנים, הא?״
― וואס פאר א מחותנימשאפט? ― זאג איך. ― „געוויינלעך, זאגט
ער, מחותנים!״ ― וואס מיינט איר, זאג איך צו אים, רב לייזער־וואלף,
פון וואס רעדן מיר? ― „אדרבה, זאגט ער, זאגט שוין איר, רב טביה,
פון וואס רעדן מיר?״ ― וואס הייסט, זאג איך, מיר רעדן דאך פון
דער מאורע בהמה מיינע, וואס איר ווילט בא מיר קויפן! ― „כא־כא־כא!
― מאכט ער און ווערט צעגאסן פאר געלעכטער. ― ס׳איז נישקשה פון
א בהמה, און נאך א מאורע דערצו, כא־כא־כא!״ ― וואס־זשע דען האט
א י ר געמיינט, רב לייזער־וואלף? אדרבה, זאגט, וועל איך אויך לאכן.
― „פון אייער טאכטער, מאכט ער צו מיר, פון אייער צייטלען רעדן
מיר דאך די גאנצע צייט! איר ווייסט דאך, רב טביה, אז איך בין,
ניט פאר אייך געדאכט, געבליבן אן אלמן, האב איך מיך מיישב געווען,
וואס באדארף איך זוכן אין דער פרעמד דאס גליק, נאך האבן צו טאן
מיט שדכנים, רוחות און שדים, אמער, אט זיינען מיר דא ביידע אפן
ארט, איך קען א יי ך, איר קענט מ י ך, דאס קרן אליין איז מיר אויך
געפעלן, איך זע זי אלע דאנערשטיק בא מיר אין יאטקע, א פאר מאל
א רייד געטאן מיט איר, ווייזט אויס, נישקשה, א שטילע, און איך
אליין בין, קיין עין־הרע, ווי איר זעט, א שטיקל בעל־הבית, ס׳איז דא
א שטוב אן אייגענע, און קלייטלעך א פאר, און בעל־הבתישקייט, ווי
איר זעט, נישט צו פארזינדיקן, און אביסל פעל אפן בוידעם אויך, און
אביסל געלט אין קאסטן אויך; וואס באדארפן מיר, רב טביה, די ציגיינערישע שטיק, בריהן זיך, חכמהן זיך? אמער, נעמט מען און מע
שלאגט צו א האנט, איינס־צוויי־דריי, איר פארשטייט, צי ניין?״...
    
בקיצור, אז ער האט מיר אויסגערעדט אט־א־דאס־א, בין איך געבליבן זיצן אן לשון, ווי איינער בשעת מע קומט און מע זאגט אים אן
פלוצעם א בשורה. לכתחילה איז מיר אפילו דורכגעפלויגן א מחשבה:
לייזער־וואלף... צייטל... ער האט שוין אזוינע קינדער ווי זי... נאר
באלד האב איך זיך אליין אפגעשלאגן: סטייטש, אזא גליק! אזא גליק!
עס וועט דאך איר זיין גוט, ווי די גאנצע וועלט! איי טאמער איז ער
נישט אזא צעווארפענער פארשוין? איז דאס היינטיקע יארן, פארקערט,
די גרעסטע מעלה, ווי זאגט מען: א ד ם  ק ר ו ב  ל ע צ מ ו ― אז מען
איז גוט פאר יענעם, איז מען שלעכט פאר זיך. איין חסרון נאר, וואס
ער איז אביסל צו פראסטלעך... נו, מילא, קאן דען איטלעכער זיין
א יודע־ספר? קארג פאראן נגידים, פיינע מענטשן אין אנאטעווקע, אין
מאזעפעווקע און אפילו אין יעהופעץ, וואס ווייסן נישט קיין צלם פאר
קיין אלף; פונדעסטוועגן, אז ס׳איז באשערט, לאם איך האבן אזא יאר,
וואס פאר א כבוד זיי האבן אף דער וועלט, ווי אין פרק שטייט: א ם
א י ן  ק מ ח  א י ן  ת ו ר ה ― דאס הייסט, די תורה ליגט אין קאסטן
און חכמה ― אין קעשענע... ― „נו, רב טביה, מאכט ער צו מיר, וואס
שווייגט איר?״ ― וואס זאל איך שרייען, זאג איך צו אים כלומרשט,
ווי איך קווענקל מיך; דאס איז, רב לייזער־וואלף, פארשטייט איר מיך,
אזא ענין, וואס מע באדארף אים גוט באקלערן ארום און ארום; ס׳איז
עפעס נישט קיין קאטאוועסל, זאג איך, דאס ערשטע קינד בא מיר! ―
„אדרבה, מאכט ער, ווייל ס׳איז דאס ערשטע קינד בא אייך; איר וועט
שוין, זאגט ער, נאכדעם, אם־ירצה־השם, קאנען חתונה מאכן די אנדערע
טאכטער אויך, און שפעטער, מיט דער צייט, די דריטע, איר פארשטייט,
צי ניין?״ ― אמן, גם־אתם! ― זאג איך. ― חתונה מאכן איז קיין
קונץ נישט, דער אייבערשטער זאל נאר צושיקן, זאג איך, איטלעכן באזונדער זיין זיווג... ― „ניין, מאכט ער, נישט דאס מיין איך, רב
טביה, איך מיין עפעס אנדערש גאר, ווארעם קיין נדן, ברוך־השם, פאר
אייער צייטלען באדארפט איר שוין ניט, און אויסקליידן זי צו דער
חתונה, אלץ וואס א מיידל באדארף ― דאס נעם איך אף זיך, און אייך,
זאגט ער, וועט מסתמא דערפון אויך עפעס אריינפאלן אין בייטל אריין...״
― פע, מאך איך צו אים, איר רעדט דאך עפעס גאר, איר זאלט מיר
מוחל זיין, טאקע ווי אין יאטקע! וואס הייסט אין בייטל אריין? פע!
מיין צייטל איז חלילה נישט אזעלכע, איך זאל זי פארקויפן פאר געלט,
פע־פע! ― „אז פע איז פע, מאכט ער צו מיר, איך האב געמיינט אדרבה
ואדרבה; נאר אז איר זאגט פע, לאז זיין פע! אז אייך איז ליב, איז
מיר ניחא! דער עיקר, זאגט ער, עס זאל זיין וואס גיכער, איך מיין
טאקע באלד, ווי זאגט ער, א  ב ע ל ־ ה ב י ת ט ע  אין שטוב אריין, איר
פארשטייט, צי ניין?״... ― מהיכא־תיתי, זאג איך, אין מיר איז קיין
מניעה; מע באדארף דאך אבער איבעררעדן מיט מיין פלוניתטע, זאג
איך, אין אזעלכע זאכן, האט זי די דעה, נישט קיין קלייניקייט, ווי רש″י
מאכט:  ר ח ל  מ ב כ ה ע ל  ב נ י ה ― א מאמע איז א פאקרישקע.
היינט זי אליין, זאג איך, צייטל מיין איך, באדארף מען אויך א פרעג
טאן, ווי זאגט מען דאס: אלע מחותנים האט מען מיטגענומען אף דער
חתונה, און דעם חתן האט מען געלאזט אין דער היים... ― „בלאטע,
זאגט ער, פרעגן באדארף מען גאר? דערציילן, רב טביה, קומען אהיים
און דערציילן אזוי און אזוי, און שטעלן א חופה, א ווארט און צוויי
און א מאריטש!״ ― זאגט דאס נישט, זאג איך, זאגט דאס נישט, רב
לייזער־וואלף. א מיידל איז נישט קיין אלמנה חלילה. ― „געוויינלעך,
זאגט ער, א מיידל איז א מיידל, ניט קיין אלמנה, אט דערפאר טאקע
באדארף מען, זאגט ער, באצייטנס דערפון רעדן, מחמת הלבשה, פארשטייט איר, דאס־יענץ־לאקש־בוידעם־ציבעלע. און דערוויילע, זאגט ער,
לאמיר, רב טביה, נעמען צו קאפלעך לחיים, הא, צי ניין?״... ― מהיכא־תיתי, זאג איך, פארוואס ניט? וואס געהער זיך אן שלום צו מחלוקת?
ווי זאגט ער: אדם איז א מענטש און בראנפן איז בראנפן. ס׳איז פאראן,
זאג איך, בא אונדז א גמרא... און האק אים אריין א גמרא, איינע
און די אנדערע, א נעכטיקן טאג, פון שיר־השירים און פון חד־גדיא ...
    
בקיצור, מיר האבן איינגענומען דעם ביטערן טראפן, ככתוב ― ווי
גאט האט געבאטן! די קארנאסע האט דערוויילע געבראכט צו טראגן
דעם סאמאוואר, און מיר האבן געמאכט צו גלעזלעך פונש, פארבראכט
גאר פריינטלעך, געווינטשעוועט, געשמועסט, געפלאפלט אלץ פונעם שידוך, פון דעם און פון יענעם און ווידעראמאל פונעם שידוך. ― איר ווייס
דען, רב לייזער־וואלף, זאג איך, וואס פאר א בארליאנט דאס איז?
― „איך ווייס, זאגט ער, גלייבט מיר, אז איך ווייס; איך זאל ניט
וויסן, זאגט ער, וואלט איך גאר ניט גערעדט!״ און מיר רעדן אזוי
ביידע אינאיינעם. איך שריי: א בארליאנט, א דימענט! איר זאלט נאר
וויסן, ווי אזוי זי צו שאנעווען, נישט ארויסבאווייזן דעם קצב... און ער:
„האט קיין מורא ניט, רב טביה; וואס זי וועט עסן בא מיר אין דער
וואכן האט זי בא אייך נישט געגעסן אום יום־טוב״... ― עט, זאג
איך, עסן איז אויך אן עסק? דער נגיד, זאג איך, עסט נישט קיין רענדלעך, דער ארעמאן עסט נישט קיין שטיינער; איר זייט א פראסטער
מענטש, זאג איך, פארשטייט איר ניט ווי צו שאצן איר בריהשאפט,
איר חלה־באקן, אירע פיש, רב לייזער־וואלף, אירע פיש! מע באדארף,
זאג איך, האבן א זכיה... און ער ווידער: „רב טביה, איר זייט, איר
זאלט מיר מוחל זיין, שוין אויסגעוועפט, רב טביה, איר קענט נישט
קיין מענטשן, רב טביה, איר קענט מיך נישט!״... און איך ווידער:
אף איין וואג גאלד און אף דער אנדערער צייטלען. הערט איר, רב ליי־זער־וואלף, איר זאלט אפילו פארמאגן אייערע, זאג איך, רי″ש אלפים,
זענט איר אויך נישט ווערט איר פיאטע!... און ער ווידער: „גלייבט־זשע מיר, רב טביה, איר זייט א גרויסער נאר, כאטש איר זייט עלטער
פון מיר!״...
    
בקיצור, מיר האבן אפנים אוועקגעשריגן אט־אזוי־א א היפשע וויילע און זיינען געווארן רעכט מבוסמדיק, ווארעם אז איך בין געקומען
אהיים, איז שוין געווען שפעטלעך אין דער נאכט און די פיס זיינען מיר
געווען ווי געפענטעט... מיין ווייב זאל געזונט זיין האט אבער באלד
דערקענט אין מיר, אז איך בין פארקנאקט, און האט מיר געגעבן א וויסטן
פעטשאטעק, ווי איך בין ווערט. ― שא, בייזער זיך ניט, גאלדע! ―
זאג איך צו איר גאנץ פריילעך, און עס גלוסט זיך מיר אזש גיין טאנצן.
― שריי ניט, נשמה מיינע, עס קומט אונדז מזל־טוב! ― „מזל־טוב?
א וויסטער מזל־טוב, זאגט זי, האסט שוין פארזינדיקט די מאורע בהמה,
לייזער־וואלפן זי פארקויפט?״ ― נאך ערגער! ― זאג איך. ― „אויסגעביטן, זאג איך, אף אן אנדערער? אפגענארט לייזער־וואלפן, א רחמנות
נעבעך?״ ― נאך ערגער! ― זאג איך. ― „נו, רעד שוין, זאגט זי,
ווערטער, קוק אן, ווי מע באדארף בא אים קויפן א ווארט!״ ― מזל־טוב דיר, גאלדע, זאג איך נאך אמאל, מזל־טוב אונדז ביידן, אונדזער
צייטל איז א כלה געווארן! ― „אויב אזוי, זאגט זי, ביסטו דאך טאקע
גוט פארקלאפט, גאר נישט אף קאטאוועס, רעדסט פונעם וועג! האסט,
אפנים, געמאכט, זאגט זי, א רעכטע כוסה?״ ― א כוסה, זאג איך,
האבן מיר מיט לייזער־וואלפן געמאכט, און צו גלעזלעך פונש האבן מיר
מיט לייזער־וואלפן גענומען, נאר בא די געדאנקען, זאג איך, בין איך
נאך. הנה זיי וויסן, גאלדע ברודער, אז אונדזער צייטל איז אין א גוטער,
א מזלדיקער שעה א כלה געווארן פאר אים אליין, פאר לייזער־וואלפן!
און איך האב איר איבערגעגעבן די גאנצע מעשה פון אנהייב ביזן סוף,
ווי אזוי און וואס און ווען און פון אלץ, וואס מיר האבן גערעדט, נישט
דורכגעלאזט קיין האר אפילו. ― „הערסטו, טביה, זאגט צו מיר מיין
ווייב, גאט זאל מיר טאקע אזוי העלפן ווו איך וועל מיך קערן און ווענדן,
זאגט זי, ווי דאס הארץ האט מיר געזאגט, אז דאס, וואס לייזער־וואלף
האט דיך גערופן, איז ניט אומזיסט. נאר וואס־זשע־דען? איך האב מורא
געהאט דערפון צו טראכטן, טאמער חלילה לאזט זיך אויס א בוידעם.
איך דאנק דיר, גאטעניו, זאגט זי, איך דאנק דיר, הארצעדיקער פאטער
געטרייער, סע זאל טאקע נאר זיין אין א גוטער שעה, א מזלדיקער, זי
זאל זיך עלטערן מיט אים אין עושר און אין כבוד, ווארעם פרומע־שרה,
זאל זיין אפגעשיידט פון מיר, האט געהאט בא אים עפעס ניט אזא
גוטע וועלט; זי איז, זאל מיר מוחל זיין, נישט אקעגן נאכט דערמאנענדיק, געווען א יידענע אן איינגעגעסענע, נישט געקאנט אויסקומען
מיט קיינעם, גאר נישט דאס, וואס אונדזער צייטל, איר צו לענגערע
יאר. א דאנק דיר, א דאנק דיר, גאטעניו! נו, טביה, זאגט זי, וואס
האב איך דיר געזאגט, דו לעקיש איינער? באדארף זיך א מענטש זארגן?
אז ס׳איז באשערט, זאגט זי, קומט דאס אליין אין שטוב אריין״... ―
דאס אוודאי, זאג איך, ס׳איז דאך א בפירושער פסוק... ― „וואס טויג
מיר דיין פסוק, זאגט זי, מע באדארף זען גרייטן זיך צו דער חתונה;
קודם־כל אויסרעכענען, זאגט זי, לייזער־וואלפן א צעטל, וואס צייטל
באדארף האבן צו דער חתונה; מילא פון פאווילע, זאגט זי, איז ניטא
וואס צו רעדן. זי האט נאך ניט קיין פאדעם גרעט, זאלסט זאגן, א פאר
זאקן אפילו. היינט, זאגט זי, מלבושים ― איינס א זיידנס צו דער חופה
און איינס א וועלנס אף זומער, דאס אנדערע אף ווינטער, און פלאטיעס
א פאר, און קליידלעך אונטערשטע, און מאנטלען, זאגט זי, וויל איך,
זי זאל האבן צוויי: איינעם א בארנוס מיט קעץ אף אינדערוואכן, און
איינעם א גוטן מיט שליאמעס אף שבת; היינט עפעס שטיוועלעך, מיט
קולקעס, שטאליקעלע, א גארסעט, הענטשקעלעך, נאזטיכלעך, א זאנטיקל
און די איבעריקע זאכן דארטן, וואס א מיידל באדארף האבן היינטיקע
צייטן...״ ― ווי קומט דאס צו דיר, זאג איך, גאלדע סערדצע, דו
זאלסט גאר וויסן פון אזעלכע שמאכטעליאקעס? ― „וואס איז? ―
זאגט זי. ― איך בין נישט געווען צווישן מענטשן? צי איך האב אפשר
ניט געזען בא אונדז אין כתרילעווקע, ווי אזוי מע גייט אנגעטאן בא
לייטן? דו, זאגט זי, לאז מ י ך, איך וועל שוין אליין מיט אים אלצדינג
רעדן; לייזער־וואלף, זאגט זי, איז, נישקשה, א ייד א נגיד, ער וועט
מסתמא אליין אויך ניט וועלן, אז די גאנצע וועלט זאל האבן מיט אים
צו טאן; אז מען עסט חזיר, לאז כאטש רינען איבער דער בארד״...
    
בקיצור, מיר האבן אזוי אוועקגערעדט ביזן ווייסן טאג אריין. ―
נעם צונויף, זאג איך, מיין ווייב, דאס ביסל קעז און פוטער און לאם
איך פארן דערווייל קיין בויבעריק; עס איז טאקע אלצדינג שיין און
פיין ארום און ארום, נאר דאס געשעפט, זאג איך, קאן מען נישט פארבייגן אף א זייט, ווי שטייט דארטן: ה נ ש מ ה  ל ך ― די וועלט איז
אויך א וועלט. און גאנץ פרי, כלחוך־השור, עס איז נאך געווען טונקל,
האב איך איינגעשפאנט דאס פערד־און־וועגעלע און בין אוועק קיין בויבעריק. געקומען קיין בויבעריק אפן מארק ― אהא! (ס׳איז דען פאראן
א סוד בא יידן?) מע ווייס שוין אלצדינג און מע שטעקט אפ מזל־טוב
פון אלע זייטן: ― „מזל־טוב אייך, רב טביה, ווען האבן מיר, אם־ירצה־השם, א חתונה?״ ― מיט מזל זאלט איר, זאג איך, לעבן, עס קומט
אויס, ווי מע זאגט: דער טאטע איז נאך גאר נישט געבארן געווארן,
איז שוין דער זון אויסגעוואקסן אפן דאך... ― „בלאטע, זאגן זיי, עס
וועט אייך גאר נישט העלפן, רב טביה, משקה מוזט איר שטעלן; קיין
עין־הרע אזא גליק, א שמאלץ־גרוב!״ ― די שמאלץ רינט אויס, זאג
איך, די גרוב בלייבט איבער. נאר פונדעסטוועגן, זאג איך, קאן מען קיין
חזיר ניט זיין און פון חברה ניט אפשטיין. אט פארטיק איך מיך אפ
מיט אלע מיינע יעהופעצער בעלי־בתים, זאג איך, וועט זיין א גלעזל
משקה און פארבייסן, חי־געלעבט און אן עק, דאס הייסט:  צ ה ל ה
ו ש מ ח ה ― הוליע קבצן!...
    
בקיצור, אפגעפארטיקט זיך מיט מיין מסחר, גיך און געשווינט, ווי
געוויינלעך, האב איך גענומען מיט גוטע ברידער צו ביסלעך לחיים, צוגעווינטשעוועט זיך איינס דעם אנדערן, ווי עס געהערט צו זיין, און איך
האב מיך אויפגעזעצט און בין אוועק אהיים לעבעדיק־פריילעך, גאר בגילופין. פארנדיק אזוי אין וואלד, זומער־לעבן, די זון באקט, נאר פון ביידע זייטן וואלד דער שאטן פון ביימער, דער ריח פון די סאסנעס, מחיה־נפשות. צי איך מיך אויס ווי א גראף אין וועגעלע, לאז נאך מיין חברהמאן די לייצעס: גיי שוין, זאג איך צו אים, זיי מוחל, אליין, דער וועג
דארף דיך שוין זיין באקענט ― און אליין צעלאז איך מיך אף א קול
און זינג מיר א ניגונדל. אפן הארצן איז עפעס יום־טובדיק; עס זינגט
זיך שטיקלעך פון ימים־נוראים: „ויאתיו״, „וכל מאמינים שהוא״ און
פון „הלל״. איך קוק מיר אהין ארויף, אין הימל אריין, און די געדאנקען־מחשבות פלאנטען זיך דא, אף דעך ערד.  ה ש מ י ם  ש מ י ם ― די
הימלען זיינען פאר גאט, ו ה א ר ץ ― און די ערד, אזוי טראכט איך
מיר, האט ער אוועקגעגעבן ל ב נ י ־ א ד ם ― צו די קינדער פון מענטשן,
זיי זאלן זיך שלאגן קאפ אין וואנט, זיך רייסן ווי די קעץ פאר גרויס
„ראסקאש״, שלאגן זיך פאר גבאות, פאר „ששי״ און פאר „מפטיר״...
ל א  ה מ ת י ם  י ה ל ל ו  י ה , מכות פארשטייען זיי, ווי מען באדארף גאט לויבן פאר די טובות, וואס ער טוט מיט זיי, ו א נ ח נ ו,
אבער מיר, ארעמע לייט, איין טאג א גוטן, אז מיר האבן, דאנקען מיר
און לויבן גאט און זאגן: א ה ב ת י ― איך האב אים ליב גאט, ווארעם ער הערט צו מיין קול און מיין געבעט, ער נייגט צו מיר זיין אויער,
בשעת א פ פ ו נ י ― עס רינגלט מיך ארום פון אלע זייטן דלות, צרות,
שלעק־פורעניותן: דאס פאלט א בהמה אין מיטן העלן טאג, דאס טראגט
אן דער גוטער יאר א קרוב א שלימזל, א מין מנחם־מענדל פון יעהופעץ, נעמט צו דאס לעצטע חיות, און איך מיין שוין ב ח פ ז י:
אן עק, די וועלט איז שוין געפאלן, כ ל ה א ד ם כ ו ז ב ― ניטא
קיין אמת אף דער וועלט. וואס טוט גאט? שיקט ער אריין לייזער־וואלפן
א מחשבה, ער זאל נעמען צייטלען ווי זי שטייט און גייט, דערום זאג
איך צוויי מאל  א ו ד ך ― איך וועל דיך לויבן, גאטעניו, וואס דו
האסט זיך ארומגעקוקט אף טביהן און געקומען מיר צו הילף, איך זאל
האבן כאטש א שטיקל נחת פון מיין קינד, אז איך וועל קומען צו איר
צוגאסט, אם־ירצה־השם, זי טרעפן א בעל־הביתטע אף אלעם גרייטן, פולע שאפעס מיט גרעט, פולע שפיזארניעס מיט פסחיקער שמאלץ און מיט
איינגעמאכטס, פולע שטייגן מיט עופות, גענדז און קאטשקעס... פלוצעם צעלאזט זיך דאס פערדל מיינס אראפ־א־בארג, און איידער איך
הייב אויף דעם קאפ א קוק טאן, ווו איך בין אין דער וועלט, ליג איך
שוין אף דער ערד מיט אלע ליידיקע טעפלעך און קריגלעך, און דאס
וועגעלע אף מיר! קוים מיט צרות, מיט ליידן ארויסגעקאראטשקעט זיך,
און אויפגעשטאנען א צעבראכענער, א צעהרגעטער, לאז איך אויס מיין
ביטער הארץ צום פערדל. איינגעזונקען זאלסטו ווערן! ווער האט דיך
געבעטן, שלימזל, באווייזן א בריהשאפט, אז דו קאנסט לויפן בארג־אראפ? האסט דאך מיך שיער, זאג איך, אומגליקלעך געמאכט, דו אש־מדאי! און איך האב אים איינגעטיילט וויפל ס׳איז אין אים אריין. מיין
בחור האט, אפנים, אליין פארשטאנען, אז ער האט דא פארשטיפט
א מיאוסע מעשה, געשטאנען אראפגעלאזט די מארדע, כאטש מעלק אים
אויס. ― כאפט דיך דער וואטנמאכער! ― זאג איך צו אים און מאך
צורעכט דאס וועגעלע, נעם צונויף די כלים און הלך לעולמו ― פאר
ווייטער. נישט קיין גוטער סימן, זאג איך צו זיך אליין; איך האב מורא,
צי עס האט זיך נישט געטראפן אינדערהיים עפעס א נייער אומגליק?...
    
כך הווה. איך פאר אפ נאך א ווערסט צוויי, שוין ניט ווייט פון
דער היים, דערזע איך אין מיטן שליאך גייט גלייך אקעגן מיר א מענטש
אינעם געשטאלט פון א נקבה. איך פאר צו נענטער, קוק מיך איין:
צייטל!... איך ווייס נישט פארוואס, נאר עס האט זיך מיר אפגעריסן
אין הארצן, אז איך האב זי דערזען. איך שפרינג אראפ פונעם וואגן:
צייטל, ס׳איז דו? וואס טוסטו דא? פאלט זי מיר ניט אפן האלדז מיט
א געוויין? גאט איז מיט דיר, זאג איך, טאכטער מיינע, וואס וויינסטו?
― „אוי, זאגט זי, טאטע, טאטע!״... ― און באוואשט זיך מיט
טרערן. עס איז מיר פינצטער געווארן אין די אויגן און פארקלעמט באם
הארצן. ― וואס איז דיר, טאכטער, זאג מיר, וואס איז דיר געשען? ―
זאג איך צו איר און נעם זי ארום, גלעט זי, האלדז זי, קוש זי, און זי
אין איין קול: ― „טאטע, טאטע, הארציקער, געטרייער, זאגט זי, דעם
דריטן טאג א שטיקל ברויט, האב רחמנות, זאגט זי, אף מיינע יונגע
יאר!״... און פארגייט זיך פאר געוויין, קאן מער קיין ווארט נישט
אויסרעדן. אז אך און וויי איז מיר, טראכט איך, איך שטויס מיך שוין,
וואס דא איז! דער רוח האט מיך אוועקגעטראגן קיין בויבעריק! ―
וואס באדארף מען וויינען, זאג איך צו איר און גלעט זי באם קאפ, נארעלע, וואס באדארף מען וויינען? ממה־נפשך, זאג איך, ניין איז ניין,
מע וועט דיר מיט גוואלט חלילה קיינער נישט אנהענגען א לונג און
לעבער אף דער נאז. מיר האבן, זאג איך, געמיינט דיין טובה טאקע,
געוואלט ווי צום בעסטן. אלא ס׳איז דיר ניט צום הארצן, וואס זאל מען
טאן? מסתמא, זאג איך, איז ניט באשערט... ― „א דאנק דיר, זאגט
זי, טאטע, לאנג לעבן זאלסטו״, ― און פאלט מיר ווידער אפן האלדז
און הייבט ווידער אן צו קושן מיך און וויינען, גיסן מיט טרערן. ―
אבער לאז שוין זיין גענוג געוויינט, זאג איך, ה כ ל ה ב ל ― קרעפלעך עסן קאן אויך נמאס ווערן; קריך, זאג איך, אין וואגן אריין און
לאמיר פארן אהיים, די מאמע, זאג איך, וועט דארטן איבערטראכטן מי
יודע וואס!
    
בקיצור, מיר האבן זיך ביידע אריינגעזעצט אין וואגן אריין, און
איך האב אנגעהויבן איינצושטילן זי מיט רייד, אהין, אהער. די מעשה
דערפון, זאג איך, איז דאך אזוי; מיר האבן, זאג איך, דערביי חלילה
קיין שום שלעכטע מחשבה נישט געהאט; גאט איז יודע דעם אמת,
מיר האבן געוואלט, ווי זאגט ער, לעת־צרה באווארענען א קינד; איי,
עס לאזט זיך נישט, מסתמא, זאג איך, הייסט גאט אזוי; נישט באשערט,
זאג איך, דיר, טאכטער מיינע, קומען אפן גרייטן, ווערן א בעל־הביתטע
אף אלדאס גוטס, און אונדז א שטיקל נחת דערלעבן, זאג איך, אף די
עלטערע יארן, פאר אונדזער הארעוואניע, זאג איך, טאג ווי נאכט אין
דער טאטשקע איינגעשפאנט, קיין גוטע מינוט, נאר דלות, נאר דחקות,
נאר שלים־שלים־מזל ארום און ארום!... „אוי, טאטע, זאגט זי צו מיר
ווידער מיט א געוויין, איך וועל מיך שטעלן, זאגט זי, פאר א דינסט.
ליים וועל איך טראגן, ערד וועל איך גראבן!״... ― וואס וויינסטו,
נאריש מיידל, זאג איך צו איר, איך זאג דיר דען עפעס, נארעלע? צי
איך האב טענות צו דיר? גלאט, זאג איך, ס׳איז ביטער און פינצטער,
רעד איך מיר אויס דאס הארץ, שמועס איך מיך אויס מיט אים, מיטן
רבונו של עולם, ווי אזוי ער פירט מיט מיר; ער איז, זאג איך, אן אב־הרחמן, האט רחמנות אף מיר, פיינט זיך אויס קעגן מיר, זאל ניט
שטראפן פאר די רייד, זאג איך, רעכנט זיך, ווי מיט א טאטן, און גיי
שריי חי־וקים! נאר מסתמא, זאג איך, באדארף אזוי צו זיין; ער איז
אויבן, אינדערהייך, זאג איך, און מיר זיינען דא, אין דער ערד, טיף,
טיף אין דער ערד, מוזן מיר זאגן, אז ער איז גערעכט און זיין משפט
איז גערעכט. ווארעם אז מיר זאלן וועלן שמועסן טאקע דאס אייגענע
ווידער צוריק, בין איך דען נישט קיין גרויסער נאר? וואס שריי איך?
וואס פילדער איך? וואס הייסט, זאג איך, קליין ווערעמל, וואס פויזשע
ארום דא אף דער ערד, וואס א מינדעסט ווינטעלע, אז גאט וויל נאר,
מאכט פון מיר א תל־עולם אין איין כהרף־עין, שטעל איך מיך ארויס
מיט מיין נארישן שכל און וויל אים זאגן דעות, ווי אזוי צו פירן דאס
וועלטל זיינס? מסתמא, אז ער הייסט אזוי, באדארף זיין אזוי, וואס
העלפט דא טענות? פערציק טעג, זאג איך, אזוי שטייט געשריבן בא
אונדז אין די הייליקע ספרים, פערציק טעג פאר דעם, איידער דאס קינד
ווערט באשאפן בא דער מוטער אין בויך, קומט א מלאך און שרייט אויס:
בת פלוני לפלוני, לאז טביהס טאכטער נעמען געצל בן זרחן, און ליי־זער־וואלף דער קצב לאז מוחל זיין פארן ערגעץ אנדערש זוכן זיך זיין
גלייכן, זיינס וועט אים נישט אנטלויפן, און דיר, זאג איך, לאז גאט
צושיקן דיין זיווג, נאר עפעס א רעכטס, און וואס צום גיכסטן. אמן,
כן יהי רצון ― זאג איך, די מאמע זאל כאטש אזוי ניט שרייען, איך
וועל שוין פון איר כאפן א גוטן פסק!...
    
בקיצור, מיר זיינען געקומען אהיים, אויסגעשפאנט דאס פערדל און
אוועקגעזעצט זיך בא דער שטוב אפן גראז עפעס צוטראכטן אן עצה,
אויסקלערן פאר מיין ווייב א מעשה פון טויזנט־איין־נאכט, אבי ארויס
פון א צרה. פארנאכטלעך, די זון זעצט זיך; זומער־לעבן, די זשאבעס
פונדערווייטן קוואקען; דאס פערדל, געפענטעט אף צוויי פיס, שטשיפעט גראז; די בהמהלעך, נארוואס געקומען פון דער טשערעדע, שטייען
איבער די ציבערס און ווארטן, מען זאל זיי אויסמעלקן; ארום און ארום
דאס גראז שמעקט ― נאר א גן־עדן! איך זיץ מיר אזוי און באטראכט
דאס אלצדינג און קלער מיר בשעת־מעשה, ווי קלוג דער רבונו של עולם
האט דאס באשאפן דאס וועלטל זיינס, אזוי אז איטלעכס באשעפעניש,
פונעם מענטשן ביז להבדיל א בהמה, זאל זיך פארדינען זיין ברויט ―
אומזיסט איז נישטא! דו, בהמה, ווילסט זיך פרעסן ― גיי מעלק זיך,
גיב מילך, זיי מפרנס א ייד מיט ווייב און קינדערלעך! דו, פערדל,
ווילסט קייען ― לויף אלע מאל הין און צוריק מיט די טעפלעך קיין
בויבעריק! און דעסגלייכן דו, מענטש, להבדיל, ווילסט א שטיקל ברויט
― גיי הארעווע, מעלק די בהמות, טראג זיך מיט די קריגלעך, שלאג
פוטער, מאך קעז, שפאן דאס פערדל און שלעפ זיך אלע פרימארגן קיין
בויבעריק אף די דאטשעס, נייג זיך און בוק זיך צו די יעהופעצער גבירים,
שמייכל צו זיי, חנפה זיי, קריך זיי איטלעכן באזונדער אין דער נשמה
אריין, גיב אכטונג, זיי זאלן זיין צופרידן, חלילה נישט אנרירן זיי אין
כבוד!... איי, בלייבט דאך א קשיא: מ ה נ ש ת נ ה? ― ווו שטייט
דאס געשריבן, אז טביה באדארף הארעווען פון זייערטוועגן, אויפשטיין
גאנץ פרי, ווען גאט אליין שלאפט נאך, וואס איז? בכדי זיי זאלן האבן
פונקט צו דער קאווע א פריש שטיקל קעז און פוטער? ווו שטייט דאס
געשריבן, אז איך בין מחויב אויסגעריסן ווערן צוליב א שיטערן קרופניק, א קאליש מיט גרויפן, און זיי, די יעהופעצער נגידים, באדארפן
אויסרוען די ביינער אף די דאטשעס, נישט טאן קיין האנט אין קאלט
וואסער און עסן דווקא געבראטענע קאטשקעלעך, און דווקא גוטע קנישעס, מלינצעס מיט ווערטוטן? בין איך דען נישט אזא ייד, ווי זיי?
וואלט דען נישט געווען קיין יושר, כלעבן, אז טביה זאל זיך אוועקזעצן
כאטש איין זומער אף א דאטשע? איי, ווו וועט מען נעמען קעז און
פוטער? ווער וועט מעלקן די בהמות? טאקע זיי, די יעהופעצער סטיק־ראטן מיין איך... און איך צעלאך מיך אליין פון אזא משוגענעם געדאנק, ווי זאגט די וועלט א ווערטל: אז גאט זאל הארכן די נאראנים,
וואלט די וועלט געהאט אן אנדער פנים... ― „א גוטן אוונט, רב
טביה!״ ― הער איך עמעצער רופט מיך אן באם נאמען. איך דריי מיך
ארום, איך טו א קוק ― א באקאנטער: מ א ט ל ק א מ ז ו י ל,
א שניידער־יונג פון אנאטעווקע. ― ברוך־הבא, זאג איך, סקאצל קומט,
מען זאל דערמאנען משיחן. זיץ, מאטל, אף גאטס ערד, זאג איך, ווי
קומסטו פלוצעם אהער? ― „ווי איך קום? מיט די פיס״. ― מאכט
ער צו מיר און זעצט זיך אוועק לעבן מיר אפן גראז און קוקט אהין, ווו
מיינע מיידלעך דרייען זיך ארום מיט די טעפלעך און מיט די קריגלעך.
― „איך קלויב מיך שוין לאנג צו אייך, רב טביה, מאכט ער צו מיר,
נאר איך האב אלץ קיין צייט ניט; איין שטיקל ארבעט ארויסגעלאזט,
דאס אנדערע גענומען. איך בין מיר היינט אליין פאר זיך א שניידער.
ארבעט איז פאראן, ברוך־השם, גענוג, אלע שניידערס זיינען פארווארפן
מיט ארבעט. ס׳איז בא אונדז משך א זומער פון חתונות:  ב ע ר ל
פ א נ פ א ט ש מאכט חתונה; י א ס ל  ש יי ג ע ץ מאכט חתונה;
מ ע נ ד ל  ז א י ק ע מאכט חתונה;  י ע נ ק ל  פ י ס ק א ט ש
מאכט חתונה;  מ ש ה  ג א ר ג ל מאכט חתונה;  מ א י ר  ק ר א ־
פ ע וו ע  מאכט חתונה;  ח יי ם  ל א ש ע ק  מאכט חתונה; און
אפילו  ט י ה ו ב ע כ ע  ד י א ל מ נ ה  מאכט אויך חתונה!״ ―
די גאנצע וועלט, זאג איך, מאכט חתונה, נאר איך איינער האלט נאך
נישט דערביי; מסתמא בין איך נישט ווערט בא גאט... ― „ניין,
מאכט ער צו מיר און קוקט אהין, ווו די מיידלעך זיינען, איר האט
א טעות, רב טביה; איר זאלט וועלן, וואלט איר אויך געהאלטן איצט
בא חתונה מאכן, עס ווענדט זיך נאר אן אייך״... ― דהיינו, זאג איך,
ווו ארום? אפשר מיינסטו א שידוך פאר צייטלען? ― „ווי געמאסטן!״
― מאכט ער צו מיר. ― כאטש עפעס א רעכטן שידוך? ― זאג איך
און טראכט מיר בשעת־מעשה: עס וועט זיין שיין, טאמער מיינט ער
לייזער־וואלף דעם קצב!... „טשאקנדיק און קנאקנדיק!״ ― ענטפערט
ער מיר אף שניידער־לשון און קוקט אלץ אהין, ווו די מיידלעך זיינען.
― פון וואנען, למשל, איז דער שידוך דיינער, פרעג איך אים, פון וואסערע קאנטן? אויב ער שמעקט מיט יאטקע, זאג איך, וויל איך גארניט הערן, ניט זען! ― „חס וחלילה, זאגט ער, ער הייבט נישט אן
שמעקן מיט יאטקע; איר קענט אים, רב טביה, זייער גוט!״... ― איז
דאס כאטש, זאג איך, עפעס א גלייכע זאך? ― „נאך א מין גלייך,
זאגט ער, גלייך צו גלייך איז נישט גלייך; ס׳איז ווי מע זאגט, אגיל
ואשמח ― צוגעשניטן און אויפגענייט!״... ווער־זשע איז דער שידוך,
זאג איך, לאמיר הארכן? ― „ווער דער שידוך איז? ― מאכט ער און
קוקט אלץ אהין. ― דער שידוך איז, פארשטייט איר מיך, רב טביה,
טאקע איך אליין״... ווי ער האט דאס מיר נאר אויסגערעדט, אזוי בין
איך אונטערגעשפרונגען, ווי אן אפגעבריטער, פון דער ערד, און ער
נאך מיר, און אזוי זיינען מיר געבליבן שטיין איינער אקעגן אנדערן,
אנגעדראדלט, ווי די האנען. צי דו ביסט משוגע געווארן, זאג איך צו
אים, צי דו ביסט גלאט אזוי אראפ פונעם זינען? ביסט אליין דער שדכן,
אליין דער מחותן און אליין דער חתן, דאס הייסט, אן אייגענע חתונה
מיט אייגענע כלי־זמר! איך האב נאך, זאג איך, אזעלכעס נישט געהערט אין ערגעץ, אז א בחור זאל זיך אליין רעדן א שידוך! ― „דאס,
וואס איר זאגט, רב טביה, מאכט ער צו מיר, אז איך בין משוגע, לאזן
אונדזערע שונאים משוגע ווערן; איך בין נאך, מעגט איר מיר גלייבן,
בא אלע געדאנקען; מע באדארף גאר ניט זיין, זאגט ער, משוגע, אז
מע זאל וועלן אייער צייטלען; א סימן האט איר, אז לייזער־וואלף,
וואס איז דער גרעסטער נגיד בא אונדז אין שטאט, האט זי געוואלט
נעמען ווי זי שטייט און גייט... איר מיינט, ס׳איז א סוד? דאס גאנצע שטעטל ווייס שוין!... און דאס, וואס איר זאגט, אליין אן א שדכן,
איז מיר א חידוש, זאגט ער, אף אייך; איר זייט דאך, רב טביה,
עפעס יא א ייד וואס קאטארי קיין פינגער אין מויל באדארף מען אייך
נישט אריינלייגן, איר וועט אפבייסן... נאר וואס טויג לאנגע שמועסן?
די מעשה פון דער געשיכטע, זאגט ער, איז אזוי: איך און אייער טאכטער צייטל האבן זיך געגעבן א ווארט שוין לאנג, שוין העכער א יאר,
אז מיר זאלן זיך נעמען״... א מעסער אין הארצן, ווען עמעצער זעצט
מיר אריין, וואלט מיר געווען א סך מער ניחא, ווי די דאזיקע ווערטער: ערשטנס, ווי קומט ער, מאטל שניידער, צו טביהן פאר אן איידעם? והשנית, וואס איז דאס פאר דיבורים: ז יי ה א ב ן ז י ך
ג ע ג ע ב ן  ד א ס וו א ר ט ,  א ז ז יי ז א ל ן  ז י ך  נ ע מ ע ן ?
― נו, און ווו בין איך? ― רוף איך מיך אן צו אים. ― עפעס האב
איך אויך א שטיקל דעה צו זאגן אף מיין קינד, צי מיך פרעגט מען
שוין גארנישט? ― „חס וחלילה, מאכט ער, דערויף בין איך דאך
טאקע געקומען צו אייך איבעררעדן, אזוי ווי איך האב דערהערט, אז
לייזער־וואלף שדכנט זיך צו אייער טאכטער, וואס קאטארי שוין העכער
א יאר אז איך האב זי ליב...״ ― ס׳א משל, זאג איך, אז טביה האט
א טאכטער צייטל, און דו הייסט מאטל קאמזויל און ביסט א שניידער,
היינט וואס האסטו צו איר, דו זאלסט זי פיינט האבן?... ― „ניין,
מאכט ער, נישט דאס מיין איך, איך מיין גאר עפעס אנדערש, איך האב
אייך געוואלט דערציילן, אז איך האב ליב אייער טאכטער, און אייער
טאכטער האט מיך ליב, שוין העכער א יאר, זיך געגעבן דאס ווארט
מיר זאלן זיך נעמען, האב איך, זאגט ער, עטלעכע מאל געוואלט זיין
בא אייך איבעררעדן, נאר אלץ אפגעלייגט אף שפעטער, ביז איך וועל
מיר צונויפשלאגן עטלעכע קערבלעך אף א מאשין, און נאכדעם ערשט
אויסקליידן זיך, ווי עס געהער צו זיין, ווארעם א ליאדע בחורל היינטיקע צייטן האט צוויי קאסטיומען מיט עטלעכע קאמזוילן״... ― טפו
זאלט איר ווערן, מאך איך צו אים, מיט אייער קינדערשן שכל! און
וואס וועט איר טאן נאך דער חתונה ― פארווארפן די ציין אף די בענטאנעס, צי דו וועסט האדעווען דיין ווייב מיט קאמזוילן?... ― ע, מאכט
ער צו מיר, אף אייך איז מיר, רב טביה, א חידוש, איר זאלט אזעלכעס
זאגן! איך מיין, אז איר האט חתונה געהאט, האט איר, דאכט מיר,
קיין אייגענעם מויער נאך נישט געהאט, פונדעסטוועגן זעט איר דאך...
ממה־נפשך, וואס עס וועט זיין מיט כל ישראל וועט זיין מיט רב ישראל... היינט בין איך דאך א שטיקל בעל־מלאכה אויך״...
    
בקיצור, וואס זאל איך אייך דא לאנג מאריך זיין? ער האט מיך
איבערגערעדט, ווארעם ― למאי זאלן מיר זיך נארן, ווי אזוי האבן אלע
יידישע קינדער חתונה? אז מע זאל וועלן קוקן אף די זאכן, וואלט אונדזער גראד קיינמאל נישט באדארפט חתונה האבן... איין זאך האט
מיר נאר פארדראסן און האב דאס נישט געקאנט פארשטיין בשום־אופן:
וואס הייסט, ז יי א ל יי ן  ה א ב ן  ז י ך  ג ע ג ע ב ן  ד א ס
וו א ר ט? וואס איז דאס פאר א וועלט געווארן? א בחור באגעגנט
זיך מיט א מיידל און זאגט צו איר: ל א מ י ר  ז י ך  ג ע ב ן  ד א ס
וו א ר ט , א ז  מ י ר  ז א ל ן  ז י ך  נ ע מ ע ן ... עפעס גלאט
הפקר־ציבעלעס!... נאר אז איך האב א קוק געטאן אף מיין מאטלען,
ווי ער שטייט זיך אזוי, דעם קאפ אראפגעלאזט, ווי א זינדיקער מענטש,
מיינט דאס גאנץ ערנסט, אן שום חכמות דערביי צו האבן, האב איך
מיך מיישב געווען: לאמיר זיך נאר גוט בארעכענען טאקע דאס אייגענע ווידער צוריק. וואס ברעקל איך מיך אזוי און וואס מאך איך דא
אנשטעלן? דער גרויסער מיוחס וואס איך בין, רב צאצעלעס אן אייניקל, צי די גוזמות נדן, וואס איך גיב מיין טאכטער, צי די הלבשה
אירע, מישטיינס געזאגט?... מאטל קאמזויל איז טאקע א שניידער, ער
איז אבער א גאנץ פיין בחורל, אן ארבעטס־יונג, קאן געבן א ווייב ברויט,
און דערצו נאך אן ערלעך יינגל אויך, היינט וואס האב איך צו אים?
― טביה, זאג איך צו מיר אליין, מאך נישט קיין פוילע תנועות און
זאג באם, ווי אין פסוק שטייט:  ס ל ח ת י כ ד ב ר י ך ― לאז זיין
מיט גליק!... יא, וואס טוט מען אבער מיט מיין אלטער? איך וועל
דאך פון איר האבן, ווי זאגט ער, ב ס ו ס י ם  ו ב ג מ ל י ם ― אף
שיסל און אף טעלער! ווי אזוי פירט מען זי ארויף, אז עס זאל בא איר
ווערן רעכט?... ווייסטו גאר וואס, מאטל? ― רוף איך מיך אן צו
מיין חתן. ― דו גיי דיר אהיים, איך וועל מיר דא דערווייל צורעכט מאכן
אלץ, וואס מע באדארף, איבערשמועסן מיט דעם, מיט יענעם, ווי אין
דער מגילה שטייט:  ו ה ש ת י ה  כ ד ת ― אלצדינג דארף זיין באטראכט. און אם־ירצה־השם מארגן, אויב דו וועסט ביז דעמאלט קיין
חרטה נישט האבן, וועלן מיר זיך מסתמא זען... ― „חרטה? ― מאכט
ער צו מיר. ― איך וועל האבן חרטה? איך זאל ניט דערלעבן אוועקגיין
פון דעם ארט, עס זאל פון מיר ווערן, זאגט ער, א שטיין, א ביין!״...
― צו וואס טויג דיר נאך דאס שווערן זיך, וואס דו שווערסט זיך, זאג
איך אים, אז איך גלייב דיר אן א שבועה? גיי געזונט, זאג איך, און
א גוטע נאכט, און לאזן זיך דיר חלומען גוטע חלומות... און אליין
לייג איך מיך אויך שלאפן, נאר עס נעמט מיך ניט קיין שלאף; דער
קאפ ווערט מיר שיער ניט צעפאלן אף שטיקלעך, טראכטנדיק אזא פלאן
און אזא פלאן, ביז איך בין געפאלן אף דעם רעכטן פלאן. וואס־זשע
איז דער פלאן? אט וועט איר הערן, ווי אזוי טביה פאלט אף א גלייכס!
    
בקיצור, ארום האלבע נאכט, די גאנצע שטוב שלאפט געשמאק, דער
כראפעט, דער פייפט, בין איך מיך מיישב און הייב אן צו שרייען נישט
מיט מיין קול: גוואלט! גוואלט! גוואלט!... סע פארשטייט זיך, אז
אף מיין גוואלט האט זיך די גאנצע שטוב אויפגעכאפט, און פריער פון
אלעמען גאלדע. „גאט איז מיט דיר, טביה, מאכט זי צו מיר און טרייסלט
מיך, שטיי אויף, וואס איז דיר אזעלכעס, וואס גוואלדעוועסטו?״...
איך עפן אויף די אויגן, קוק מיך ארום כלומרשט אף אלע זייטן און רוף
זיך אן מיט א ציטערניש: ― ווו איז זי ערגעץ? ― „ווער איז? וועמען זוכסטו?״ ― פרומע־שרהן, פרומע־שרה לייזער־וואלפס איז דא
נארוואס געשטאנען... ― „דו רעדסט פון היץ, מאכט צו מיר מיין
ווייב, גאט איז מיט דיר, טביה! פרומע־שרה לייזער־וואלפס, זאל זיין
אפגעשיידט, איז שוין לאנג אף דער אמתער וועלט״. ― איך ווייס, זאג
איך, אז זי איז געשטארבן, נאר זי איז אבער פארט געווען נארוואס,
אט־דא בא מיין בעט, גערעדט מיט מיר, זי האט מיך אנגענומען, זאג
איך, באם גארגל, מיך געוואלט ווערגן!... ― „גאט איז מיט דיר,
טביה, וואס פלאפלסטו? ― מאכט צו מיר מיין ווייב. ― עס האט זיך
דיר געקערט חלומען א חלום; שפיי אויס דריי מאל און דערצייל מיר
וואס האט זיך דיר געחלומט, וועל איך דיר אויסלייגן צו גוטן״. ―
 לאנג לעבן זאלסטו, גאלדע, מאך איך צו איר, וואס דו האסט מיר אויפ־
 געמונטערט, ווען ניט, וואלט איך פאר שרעק געקלאפירט אפן ארט.
גיב מיר, זאג איך, א טרונק וואסער, וועל איך דיר דערציילן דעם חלום,
וואס האט זיך מיר געחלומט. נאר בעטן וועל איך דיך, גאלדע, זאלסט
זיך נישט שרעקן און נישט איבערקלערן חלילה גאט ווייס וואס, ווארעם
אין די הייליקע ספרים בא אונדז שטייט געשריבן, אז נאר דריי חלקים
פון א חלום קאן אמאל מקוים ווערן, און דאס איבעריקע איז בלאטע,
שקרים וכזבים, נישט געשטויגן, נישט געפלויגן... קודם־כל, זאג איך,
האט זיך מיר געחלומט, אז ס׳איז בא אונדז א שמחה; איך ווייס ניט,
צי א קנס־מאל, צי א חתונה. מענטשן א סך, יידן און ווייבער, דער רב
און דער שוחט, היינט כלי־זמר... דערווייל עפנט זיך די טיר און עס
קומט אריין דיין באבע צייטל עליו השלום... מיין ווייב האט דערהערט די באבע צייטל, איז זי שוין געווארן טויט ווי די וואנט און רופט
זיך אן צו מיר: „ווי אזוי איז זי אפן פנים און אין וואס איז זי געגאנגען
אנגעטאן?״ ― א פנים האט זי, זאג איך, אף אלע אונדזערע שונאים,
געל אזוי ווי וואקס, און אנגעטאן, געוויינלעך, אין ווייסן, אין תכריכים ... „מזל־טוב! ― מאכט צו מיר די באבע צייטל. ― איך האב
נחת, וואס איר האט אויסגעקלויבן פאר אייער צייטלען, וואס זי טראגט
מיין נאמען, אזא פיינעם חתן, א לייטישן; ער הייסט מאטל קאמזויל,
נאך מיין פעטער מרדכי, און כאטש ער איז א שניידער, פונדעסטוועגן
איז ער זייער אן ערלעך קינד״... ― „פון וואנען, רופט זיך אן גאלדע,
האט זיך צו אונדז גענומען א שניידער? אין אונדזער משפחה, זאגט
זי, זיינען פאראן מלמדים, חזנים, שמשים, קברות־יידן, און גלאט אזוי
ארעמע לייט, נאר נישט, חלילה, קיין שניידערס און נישט קיין שוסטערס״... ― שלאג־זשע מיך נישט איבער, גאלדע, זאג איך צו איר,
מסתמא ווייסט דיין באבע צייטל בעסער פון דיר... אז איך האב דערהערט פון דער באבע צייטל אזא מין מזל־טוב, רוף איך מיך אן צו איר:
וואס זאגט איר עפעס, באבעניו, אז צייטלס חתן הייסט מאטל און ער
איז א שניידער, אז בסך־הכל הייסט ער לייזער־וואלף און ער איז גאר
א קצב?... ― „ניין, רופט זיך אן די באבע צייטל נאך אמאל, ניין,
טביה, דיין צייטלס חתן הייסט טאקע נאר מאטל, ער איז א שניידער, און מיט אים וועט זי זיך עלטערן אם־ירצה־השם, אין עושר
און אין כבוד״ ... רעכט, באבעניו, זאג איך צו איר נאכאמאל, וואס־זשע טוט מען מיט לייזער־וואלפן? סטייטש, איך האב דאך אים ערשט
נעכטן געגעבן דאס ווארט!... ― איך האב נאר אויסגערעדט די דאזיקע ווערטער, איך טו א קוק ― נישטא די באבע צייטל! אף איר ארט
איז אויסגעוואקסן פרומע־שרה לייזער־וואלפס און מאכט צו מיר כהאי
לישנא: „רב טביה! איך האב אייך געהאלטן תמיד פאר אן ערלעכן,
פאר א יידן מיט תורה, סטייטש, ווי קומט דאס, איר זאלט טאן אזא
זאך, איר זאלט וועלן, אז אייער טאכטער זאל מיך ירשענען, זיצן אין
מיין שטוב, האלטן מיינע שליסל, אנטאן מיין מאנטל, טראגן מיינע צירונג, מיינע פערל?״... וואס בין איך שולדיק, מאך איך צו איר, אייער
לייזער־וואלף האט אזוי געוואלט... „לייזער־וואלף? ― מאכט זי צו
מיר. ― לייזער־וואלף וועט האבן א וויסטן סוף, און אייער צייטל...
א רחמנות נעבעך, רב טביה, אף אייער טאכטער; מער ווי דריי וואכן
וועט זי מיט אים נישט לעבן; און אז עס וועט אויסגיין די דריי וואכן,
וועל איך קומען צו איר באנאכט און וועל זי אננעמען באם האלדז אט־אזוי־א...״ און מיט די ווערטער, זאג איך, האט מיך פרומע־שרה אנגענומען באם גארגל און האט מיך אנגעהויבן צו ווערגן אזוי, אז ווען
ניט דו זאלסט מיך געווען אויפוועקן, וואלט איך שוין איצטער אנגעשפארט ווייט־ווייט!... ― „טפו־טפו־טפו! ― מאכט צו מיר מיין
ווייב און שפייט אויס דריי מאל דריי. ― אין טייך זאל דאס פאלן, אין
דער ערד זאל דאס זינקען, אף בוידעמס זאל דאס קלעטערן, אין וואלד
זאל דאס רוען, נאר אונדז און אונדזערע קינדער זאל דאס ניט שאטן!
א בייזער, א וויסטער, א פינצטערער חלום אף דעם קצבס קאפ און אף
זיינע הענט און פיס! לאז ער זיין די כפרה פאר מאטל קאמזוילס מינדסטן
נאגל, כאטש ער איז א שניידער, ווארעם אז ער הייסט נאך מיין פעטער
מרדכי, איז ער געוויס נישט קיין געבארענער שניידער, און מסתמא
אז די באבע עליו השלום איז זיך מטריח פון יענער וועלט קומען אהער
צו אפגעבן מזל טוב, באדארפן מיר זאגן, סע זאל זיין אין א גוטער
שעה א מזלדיקער, אמן סלה!״...
  
― ― ― ― ― ― ― ― ― ― ― ― ― ― ― ―
    
בקיצור, וואס זאל איך אייך לאנג מאריך זיין? איך בין געווען
שטארקער פון אייזן, אז איך האב יענע נאכט אויסגעהאלטן און בין
נישט צעזעצט און צעשפרונגען געווארן, ליגנדיק אונטער דער קאלדרע,
פאר געלעכטער... ב ר ו ך  ש ל א  ע ש נ י  א ש ה ― א יידענע
בלייבט א יידענע... סע פארשטייט זיך, אז אף מארגן איז געווען בא
אונדז דאס קנס־מאל, און טאקע באלד נאכדעם די חתונה, אף גמרא־לשון: ה א ג ב ר א ו ה א  ט ר ס ק א , און דאס פארפאלק, ברוך־השם, לעבט זיך גאנץ צופרידן: ער איז זיך א שניידער, גייט ארום אין
בויבעריק פון איין דאטשע אין דער אנדערער אננעמען ארבעט, און זי
טאג ווי נאכט אין דעם יאך, קאכט און באקט און וואשט און שמירט
און טראגט וואסער, קוים־קוים דאס שטיקל ברויט אין שטוב; איך זאל
איר ניט ברענגען אמאל אביסל מילכיקס, אמאל עטלעכע גראשנס, וואלט
געווען גאר נישט גוט ― און רעד מיט איר, זאגט זי, אז ס׳איז איר,
קיין עין־הרע, גוט ווי די וועלט, אבי, זאגט זי, איר מאטל זאל איר
זיין געזונט. ― נו, גייט טענהט מיט היינטיקע קינדער! עס קומט אויס,
ווי איך האב אייך געזאגט פונעם אנהייב: ב נ י ם  ג י ד ל ת י  ו ר ו מ מ ת י
― הארעווע פון קינדערס וועגן, שלאגן זיך קאפ אין וואנט, ו ה ם
פ ש ע ו  ב י ― זאגן זיי, אז זיי פארשטייען בעסער. ניין, זאגט אייך
וואס איר ווילט, היינטיקע קינדער זיינען צו קלוג! נאר מיר דאכט, אז
איך האב אייך היינט אנגעדולט א קאפ מער ווי אלע מאל. האט מיר
קיין פאריבל ניט, זייט מיר געזונט און האט אייך א גוטן תמיד!
  
געשריבן אין יאר 1904.
    
― איר חידושט זיך, פאניע שלום־עליכם, אף טביהן, וואס מע
זעט אים נישט? ער האט זיך, זאגט איר, שטארק א רוק געטאן, מיטאמאל,
זאגט איר, גרוי געווארן? עך־עך־עך! ווען איר זאלט וויסן מיט וואס
פאר צרות, מיט וואס פאר ווייטיקן אט דער טביה טראגט זיך ארום!
ווי אזוי שטייט דארט בא אונדז געשריבן: א ד ם  י ס ו ד ו  מ ע פ ר
ו ס ו פ ו ל ע פ ר ― א מענטש איז שוואכער פון א פליג און שטארקער פון אייזן... טאקע נאר א באשרייבונג מיט מיר! ווו ערגעץ א שלאק,
א צרה, אן אנשיקעניש ― מיך אויסמיידן טאר עס נישט. פון וואנען
נעמט זיך עס, ווייסט איר ניט? אפשר דערפון, וואס בטבע בין
איך א פתי יאמין, וואס גלייבט איטלעכן אף נאמנות? טביה פארגעסט,
וואס אונדזערע חכמים האבן אונדז אנגעזאגט טויזנט מאל: כ ב ד ה ו
ו ח ש ד ה ו ;  בלשון אשכנז הייסט עס: „נע וויר סאבאקי״... נאר
וואס זאל איך טאן, פרעג איך אייך, אז ס׳איז בא מיר פארט אזא טבע?
איך בין, ווי איר ווייסט, א גרויסער בעל־בטחון און האב צו דעם וואס
לעבט אייביק קיינמאל קיין טענות נישט. ווי אזוי ער פירט, אזוי איז
גוט. ווארעם פרוווט זיך, אדרבה, פארקערט, האט יא טענות, וועט זיך
אייך עפעס העלפן? אז ווי באלד מיר זאגן אין די סליחות:  ה נ ש מ ה
ל ך  ו ה ג ו ף  ש ל ך, היינט וואס ווייס א מענטש און וואס האט ער
פאר א ווערדע? שטענדיק טענה איך אבער מיט איר, מיט מיינער הייסט
דאס: „גאלדע, זאג איך, דו זינדיקסט! פאראן, זאג איך, בא אונדז
א מדרש...״ „וואס מיר מדרש, זאגט זי, מיר האבן, זאגט זי, א טאכטער אף חתונה צו מאכן; און נאך דער טאכטער, קיין עין־הרע, גייען
נאך צוויי טעכטער; און נאך די צוויי ― נאך דריי, קיין בייז אויג זאל
ניט שאטן!״... ― „עט, זאג איך, ס׳איז בלאטע, גאלדע! אונדזערע
חכמים, זאג איך, האבן דאס אויך באווארנט; ס׳איז פאראן, זאג איך,
דערויף אויך א מדרש...״ לאזט זי זיך ניט רעדן: „טעכטער, זאגט
זי, דערוואקסענע, זיינען אליין א גוטער מדרש״... און גייט טענהט
מיט א יידענע!
    
הקיצור, פון דעם זעט איר ארויס, אז ס׳איז פאראן, ס׳איז דא,
קיין עין־הרע, בא מיר סחורה אף אויסצוקלויבן, און דווקא פיינע סחורה,
ניט צו פארזינדיקן, איינע שענער פון דער אנדערער. ס׳איז ניט שייך,
אז איך אליין זאל לויבן מיינע קינדער, נאר איך הער וואס די וועלט
זאגט: „קראסאוויצעס!״ און ועל־כולם די עלטערע, האדל רופט מען
זי, די אנדערע פון צייטלען, די וואס האט זיך פארקאכט, אויב איר
געדענקט, אינעם חייט; איז זי שיין, זאג איך אייך, די אנדערע טאכטער מיינע, האדל מיין איך, וואס זאל איך אייך זאגן? טאקע ווי אין
דער הייליקער מגילה שטייט געשריבן: כ י ט ו ב ת  מ ר א ה  ה י א
― שיינט ווי א שטיק גאלד! און צו די צרות באדארף זי נאך האבן
א קאפ אויך, שרייבט און לייענט יידיש און רוסיש, און ביכלעך ―
ביכלעך שלינגט זי, ווי האלעשקעס. וועט איר דאך פרעגן א קשיא: וואס
פאר א מחותן איז טביהס טאכטער מיט ביכלעך, אז דער טאטע אירער
האנדלט גאר מיט קעז און מיט פוטער? הערסטו, אט דאס פרעג איך
דאך בא זיי, בא די פיינע בחורים הייסט עס, וואס קיין הויזן, איך בעט
איבער אייער כבוד, איז נישטא, און שטודירן גלוסט זיך זיי, ווי מיר
זאגן אין דער הגדה: כ ו ל נ ו  ח כ מ י ם ― אלע ווילן לערנען,
כ ו ל נ ו  נ ב ו נ י ם ― אלע ווילן שטודירן. פרעגט זיי: וואס שטודירן? ווער שטודירן? זאלן אזוי ציגן וויסן אין פרעמדע גערטנער
שפרינגען! אז בסך־הכל לאזט מען זיי דאך גאר ניט צו, ווי זאגט ער:
א ל ת ש ל ח  י ד ך ― א קאטע פון דער פוטער!... זאלט איר
זען פונדעסטוועגן, ווי מע לערנט! און ווער? בעל־מלאכהשע קינדער. פון
שניידערס, פון שוסטערס, גאט זאל מיר אזוי העלפן בכל אשר אפנה!
מע לאזט זיך אוועק קיין יעהופעץ, אדער קיין אדעס, מע וואלגערט זיך
אויס אף אלע בוידעמס, עסן עסט מען מכות מיט בכורות, און פארבייסן פארבייסט מען מיט קדחת, גאנצע חדשים דורכאנאנד קוקט מען
נישט אן קיין שטיקל פלייש אין די אויגן, מע לייגט זיך צונויף זעקס
פארשוינדלעך אף איין בולקע מיט א הערינג און ו ש מ ח ת  ב ח ג ך
― הוליע קבצן!...
    
בקיצור, האט זיך איינער פון דער „חברה״ פארהאקט אין אונדזער
ווינקל, עפעס א שלימזל, נישט ווייט פון דאנען, איך האב געקענט
דעם טאטן זיינעם, ער איז געווען א פאפיראסניק און א קבצן, לאז ער
מיר מוחל זיין, אין זיבן פאלעס. מילא, בין איך אייך דערויף נישט
אויסן, ווארעם אז דעם תנא רב יוחנן הסנדלר איז אנגעשטאנען צו נייען
שטיוול, מעג אים שוין, דאכט זיך, אנשטיין צו האבן א טאטן, וואס
דרייט פאפיראסן. פארדריסן פארדריסט מיך נאר איין זאך: למאי זאל
זיך א קבצן לוסטן לערנען, שטודירן? פראוודא, דער גוטער יאר האט
אים נישט גענומען, ער האט א גוט קעפל, גאר א גוט קעפל. פערטשיק
הייסט ער, דער שלימזל, האבן מיר איבערגעלייגט אף יידיש: פעפערל.
ער זעט טאקע אויס ווי א פעפערל. איר זאלט אנקוקן ― א וועווריקל,
א קליינס, א שווארץ, א פארזעעניש, נאר ס׳איז פול, מלא וגדוש, און
א מויל ― אש להבה, שוועבל און פעך.
    
ויהי היום, טרעפט זיך א מעשה, איך פאר איינמאל אהיים פון בויבעריק, אפגעזעצט דאס ביסל סחורה, א גאנצן טראנספארט, קעז און
פוטער און סמעטענע און שאר ירקות. זיץ איך פארטראכט, ווי דער
שטייגער איז, אין הימל־זאכן, פון דעם, פון יענעם, און פון די יעהופעצער נגידים, וואס עס גייט זיי, קיין עין־הרע, אזוי גוט, אזוי
גוט, און פון טביהן דעם שלימזל מיט זיין פערדל, וואס ווערן כל ימיו
פארשווארצט, וכדומה נאך אזעלכע ענינים. זומער, די זון באקט, די פליגן
בייסן, און די וועלט ארום און ארום איז מחיה, גרויס, אפן, כאטש הייב
זיך אויף און פלי, כאטש צי זיך אויס און שווים!...
    
דערווייל, איך טו א קוק ― א בחורל שפאנט זיך מיט די רגלים
איבערן זאמד, האלט א פעקל אונטערן ארעם און שוויצט, פאכט מיט
דער נשמה. „יעמוד החתן רב יאקל בן פלעקל! ― זאג איך צו אים. ―
זעץ דיך אויף, הער נאר, וועל איך דיך אביסל אונטערפירן, איך פאר
במילא ליידיק. ווי שטייט דארטן, זאג איך, בא אונדז געשריבן: „דיין
חברס אייזל אז דו באגעגנסט, איז  ע ז ו ב ת ע ז ו ב ― דארפסט
אים נישט פארלאזן, היינט לא כל־שכן א מענטש״... לאכט ער, דער
שלימזל, און לאזט זיך דווקא לאנג נישט בעטן און קריכט אין וועגעלע אריין. „פון וואנען, זאג איך, שפאנט דאס, למשל, א בחורל?״
„פון יעהופעץ״. „וואס האט, זאג איך, אזא בחורל, ווי דו, צו טאן אין
יעהופעץ?״ „אזא בחורל, ווי איך, זאגט ער, גיט אפ אקזאמענט״. „אף
וואס, זאג איך, שטודירט אזא בחורל, ווי דו?״ „אזא בחורל, ווי איך,
זאגט ער, ווייס נאך אליין ניט אף וואס ער שטודירט״. „אם כן, זאג
    
איך, וואס־זשע דולט זיך אזא בחורל, ווי דו, אומזיסט דעם קאפ?״
„זארגט זיך ניט, רב טביה, אזא בחורל, ווי איך, זאגט ער, ווייס שוין,
וואס ער האט צו טאן״. „זאג מיר נאר, זאג איך, ווי באלד, אז איך בין
דיר שוין יא באקאנט, טא ווער ביסטו, למשל?״ „ווער איך בין? איך
בין, זאגט ער, א מענטש״. „איך זע, זאג איך, אז נישט קיין פערד; איך
מיין  וו ע מ ע נ ס  ביסטו?״ „וועמענס, זאגט ער, זאל איך זיין? איך
בין גאטס״. „איך ווייס, זאג איך, אז גאטס; עס שטייט, זאג איך, בא
אונדז געשריבן: כ ל  ה ח י ה  ו כ ל  ה ב ה מ ה. איך מיין, זאג
איך, פון וואנען שטאמסטו, צי ביסטו אן אונדזעריקער, צי אפשר פון
דער ליטע?״ „שטאמען, זאגט ער, שטאם איך פון אדם הראשונען און
אליין בין איך, זאגט ער, א היגער, איר קענט מיך״. „ווער־זשע, זאג
איך, איז דער טאטע דיינער? לאמיר שוין הערן!״ „מיין טאטע זאגט
ער, האט געהייסן פערטשיק״. „טפו זאלסטו ווערן! האסטו, זאג איך,
באדארפט אזוי לאנג מוטשען? ביסט, הייסט עס, פערטשיק דעם פאפיראסניקס א זונדל״. „בין איך, זאגט ער, פערטשיק דעם פאפיראסניקס
א זונדל״. „און שטודירסט, זאג איך, אין די קלאסן?״ „און שטודיר,
זאגט ער, אין די קלאסן״. „נו־נו, מהיכא־תיתי, זאג איך, אדם א מענטש,
ציפור א פויגל, קאטשקע רוק זיך. זאג־זשע מיר, זאג איך, תכשיט מיינער, פון וואס, למשל, לעבסטו, א שטייגער?״ „פון דעם, זאגט ער,
וואס איך עס״. „אהא, זאג איך, גאנץ גוט; וואס־זשע, זאג איך, עסטו?״
„אלצדינג, זאגט ער, וואס מע גיט מיר״. „איך פארשטיי, זאג איך, ביסט
נישט קיין איבערקלייבער: אז ס׳איז דא וואס צו עסן, עסטו, און אז
ס׳איז נישטא וואס צו עסן, פארבייסטו מיט א ליפ און לייגסט זיך
שלאפן א ניכטערער. נאר וואס דען, זאג איך, ס׳איז אלצדינג כדאי,
אבי שטודירן אין די קלאסן, זאג איך; גלייכסט זיך, זאג איך, צו די
יעהופעצער נגידים, ווי אין פסוק שטייט: כ ו ל ם  א ה ו ב י ם,
כ ו ל ם  ב ר ו ר י ם ״... אזוי זאג איך צו אים מיט א פסוק און מיט
א מדרש, ווי טביה קאן. מיינט איר דאך, אז ער שווייגט מיר אפ, פער־טשיק הייסט עס? „ניט דערלעבן, זאגט ער, וועלן די נגידים, אז איך
זאל זיך צו זיי גלייכן! איך האב זיי, זאגט ער, אין דער ערד!״ „ביסט
מיר עפעס שטארק, זאג איך, אויפגעטראגן, זאג איך, אף די נגידים?
איך האב מורא, זאג איך, אויב זיי האבן זיך ניט צעטיילט, זאג איך,
מיט דיין טאטנס ירושה״. „זאלט איר טאקע וויסן, זאגט ער, אז איך
און איר און מיר אלע, קאן זיין, האבן א גרויסן חלק בא זיי אין דער
ירושה״... „ווייסטו וואס, זאג איך, לאזן שוין דיינע שונאים רעדן
פאר דיר. איך זע ארויס, זאג איך, נאר איין זאך, אז דו ביסט א יינגל
נישט קיין פארפאלענער און די צונג באדארף מען דיר נישט פיקן; אויב
דו וועסט, זאג איך, האבן צייט, קאנסטו זיך אריינכאפן צו מיר היינט
אף דער נאכט, וועלן מיר אביסל שמועסן, און טאקע, בדרך הליכה, כאפן
מיט אונדז א וועטשערע״...
    
אוודאי האט זיך מיינער נישט געלאזט איבערחזרן די ווערטער און
איז געקומען צו גאסט, געטראפן אקוראט צום סמיטשיק, בשעת דער
בארשט איז געשטאנען אפן טיש און די מילכיקע קנישעס אין אויוון
האבן זיך נאך געפרעגלט. „דו האסט, זאג איך צו אים, א לעבעדיקע
שוויגער; קאנסט זיך, זאג איך, גיין וואשן, און אז ניט, קאנסטו, זאג
איך, עסן אומגעוואשן, איך בין ניט גאטס סטראפטשע, זאג איך, מיך
וועט מען אף יענער וועלט פאר דיר ניט שמייסן״. אזוי שמועס איך מיך
אויס מיט אים, און פיל, אז עס ציט מיך עפעס צו דעם דאזיקן מענטשל,
וואס ― ווייס איך אליין ניט, נאר עס ציט; איך האב ליב, פארשטייט
איר, א מענטשן, וואס מע קאן מיט אים רעדן א ווארט; אמאל א פסוק,
אמאל א מדרש, אמאל א שטיקל חקירה אין הימל־זאכן, דאס, יענץ,
לאקש, בוידעם, ציבעלע. אט אזא מענטש איז טביה. פון יענער צייט
אן האט מיין בחור אנגעהויבן אריינקומען צו מיר כמעט אלע טאג.
אפגעפארטיקט זיך מיט די „שטונדן״, פלעגט ער קומען צו מיר זיך אפרוען און אביסל פארברענגען. מאלט אייך, אז אך און וויי איז געווען
צו אים מיט זיינע שטונדן איניינעם, אז בסך־הכל, דארפט איר וויסן,
בא אונדז דער גרעסטער נגיד איז געוווינט צו צאלן גאנצע ח″י גילדוינים,
אי דאס, זאל דער לערער אים העלפן לייענען דעפעשן, שרייבן אדרייסים
און טאקע פאלגן א גאנג אויך, פארוואס נישט? א בפירושער פסוק:
ב כ ל ל ב ב ך ו ב כ ל נ פ ש ך ― עסטו ברויט, דארפסטו וויסן
פארוואס. א שטיקל גליק כאטש, וואס געגעסן האט ער, אייגנטלעך, בא
מיר, און דערפאר האט ער אונטערגעקנעלט מיט מיינע טעכטער, ווי
זאגט ער: ע י ן  ת ח ת  ע י ן ― א פאטש פאר א פאטש; און אט
אזוי איז ער געווארן בא אונדז אין שטוב א גאנצער בן־בית, די קינדער
האבן אים אונטערגעטראגן א גלעזל מילך, און מיין אלטע האט אכטונג
געגעבן, ער זאל האבן א העמד אפן לייב מיט א פאר זאקן גאנצע ― און
טאקע דעמאלט האבן מיר דאס אים געקרוינט מיטן נאמען „פעפערל״,
איבערגעמאכט, הייסט דאס, אף יידיש פון פערטשיק, און מע קאן זאגן,
אז מיר האבן אים אלע ליב געקריגן עפעס גאר ווי אן אייגענעם, מחמת
בטבע איז ער, דארפט איר וויסן, דווקא נישקשה פון א מענטשל, א פשוטער, א פראסטער חי־וקים הייסט דאס, שלי שלך, שלך שלי, מיינס
דיינס ― הפקר ציבעלעס...
    
פאר איין זאך נאר האב איך אים פיינט געהאט: פאר זיין פארפאלן ווערן. פלוצעם פלעגט ער זיך אויפהייבן, אוועקגיין, און  ו ה י ל ד
א י נ נ ו ― נישטא פעפערל! „ווו ביסטו געווען, מיין טייערער שפילפויגל?״ שווייגט ווי א פיש... איך ווייס נישט, ווי אזוי איר ― איך
האב פיינט א מענטשן מיט סודות; איך האב ליב, ווי זאגט ער: ו י ד ב ר
― גערעדט און  ו י א מ ר ― געזאגט. דערפאר האט ער אבער א מעלה:
צערעדט ער זיך שוין, איז מ י  ב א ש  ו מ י  ב מ י ם ― פאר פייער
און פאר וואסער. א פיסק ― ניט געדאכט זאל ער ווערן! רעדט על ה׳
ועל משיחו, און אף „ננתקה״... און דער עיקר טאקע ― אף „ננתקה״...
מיט פלאנען אלץ אזעלכע ווילדע, קרומע, משוגענע גענג, עפעס אלצדינג
לאקירדע, פאפעריק, מיט די פיס ארויף. למשל, א נגיד, קומט אויס,
נאך זיין משוגענעם, פארקערטן שכל, איז אפגעפרעגט, און א קבצן איז,
פארקערט, א גאנצער צימעס, און ווער שמועסט א בעל־מלאכה ― דער
איז גאר דאס אייבערשטע פונעם שטויסל, טייערער פון חרוסת, מחמת
יגיע כפיך, זאגט ער, דאס איז דער עיקר. „פונדעסטוועגן, זאג איך, צו
געלט, זאג איך, קומט דאס נישט?״ ווערט ער מלא כעס און וויל מיר
איינדרינגען, אז געלט איז א שחיטה פאר דער וועלט; פון געלט, זאגט
ער, נעמען זיך אלע פאלשקייטן אף דער וועלט, און אלצדינג, זאגט ער,
וואס סע טוט זיך אף דער וועלט, טוט זיך עס נישט על־פי יושר. און
ער ברענגט מיר צענטויזנט ראיות און משלים, וואס קלעפן זיך בא
מיר, ווי אן ארבעס צו דער וואנט... „קומט אויס, נאך דיין משוגענעם
שכל, זאג איך, אז דאס, וואס מיין בהמה מעלקט זיך, און דאס, וואס
מיין פערדל פארט, איז אויך נישט על־פי יושר?״... וכדומה נאך אזעלכע קלאץ־קשיות פרעג איך אים און שטעל אים אפ, ווי זאגט ער, ע ל כ ל
ד ב ר י  ש י ר ו ת  ו ת ש ב ח ו ת ― אף יעדן טריט, ווי טביה קאן!
מיין פעפערל אבער קאן אויך, נאך א מין קאנען! הלוואי וואלט ער אזוי
נישט קאנען ווי ער קאן! און האט ער עפעס אפן הארצן, אזוי זאגט ער
    
דאס ארויס! איינמאל זיצן מיר אזוי פארנאכט בא מיר אף דער פריזבע
און חקירהן אלץ מכוח די דאזיקע ענינים, פילאזאפיע הייסט עס. רופט
ער זיך אן צו מיר, פעפערל הייסט עס: „איר ווייסט, רב טביה? איר
האט טעכטער, רב טביה, זייער געראטענע״. „טאקע באמת? ― זאג
איך. ― א דאנק דיר פאר דער בשורה; זיי האבן, זאג איך, אין וועמען
געראטן צו זיין״. „איינע, זאגט ער צו מיר ווייטער, די עלטערע, די איז
גאר, זאגט ער, א בר־דעת, א פאלנע מענטש״. „איך ווייס עס אן דיר,
זאג איך, דאס עפעלע, זאג איך, פאלט נישט ווייט פונעם ביימעלע״.
אזוי זאג איך צו אים, און דאס הארץ, געוויינלעך, וואקסט פאר תענוג,
ווארעם וואסער פאטער, איך בעט אייך, האט נישט ליב, אז מע לויבט
אים זיינע קינדער? גיי זיי א נביא, אז פון אזא מין לויבעניש וועט
גאר ארויסשפרינגען א פארקאכעניש, זאל גאט שומר ומציל זיין! איר
מעגט דאס הארכן.
    
בקיצור, ויהי ערב ויהי בוקר ― געווען איז דאס צווישן טאג און
נאכט, אין בויבעריק טאקע, פאר איך מיר אזוי מיט מיין וועגעלע איבער די דאטשעס, שטעלט מיך עמעצער אפ. איך טו א קוק ― ס׳איז
אפרים דער שדכן. אפרים דער שדכן, דארפט איר וויסן, איז זיך א ייד
א שדכן, ווי אלע שדכנים, פארנעמט זיך, הייסט דאס, מיט שידוכים.
דערזעט ער מיך, אפרים הייסט עס, אין בויבעריק און שטעלט מיך אפ:
„זייט־זשע מוחל, רב טביה, איך דארף אייך עפעס, זאגט ער, זאגן״.
„מהיכא־תיתי, אבי א גוטס״, זאג איך און שטעל אפ דאס פערדל. „איר
האט, זאגט ער, רב טביה, א טאכטער!״ „איך האב, זאג איך, זיבן,
זאלן געזונט זיין״. „איך ווייס, זאגט ער, אז איר האט זיבן, איך האב
אויך זיבן״. „האבן מיר, זאג איך, איניינעם אזוי גרויס ווי פערצן״.
„בקיצור, ווערטלעך אף א זייט, זאגט ער; די מעשה, רב טביה, דערפון,
זאגט ער, איז אזוי: איך בין דאך, ווי אייך איז ידוע, א ייד א שדכן,
האב איך, זאגט ער, פאר אייך א חתן. נאר א חתן ― פון חתנלאנד
א חתן, טאקע פערווע שבפערווע!״ „דהיינו, זאג איך, וואס ווערט אנגערופן בא אייך א חתן פון חתנלאנד, פערווע שבפערווע? אויב, זאג
איך, א חייט, אדער א סנדלר, אדער א מלמד, מעג ער, זאג איך, זיצן
דארט, און איך, זאג איך,  ר י וו ח  ו ה צ ל ה  י ע מ ו ד ― מיין
גלייכן וועל איך מיר געפינען,  מ מ ק ו ם  א ח ר, ווי דער מדרש,
זאג איך, זאגט״... „ע, זאגט ער, רב טביה, איר הייבט שוין אן מיט
אייערע מדרשים? מיט אייך, זאגט ער, רעדן, באדארף מען זיך גוט
אונטערגארטלען! איר פארשיט, זאגט ער די וועלט מיט מדרשים. איר
הערט בעסער אויס, זאגט ער, וואס פאר א מין שידוך אפרים דער שדכן
איז א בעלן אייך פארצולייגן; איר זאלט, זאגט ער, נאר הארכן און
שווייגן״. אזוי מאכט ער צו מיר, אפרים הייסט דאס, און נעמט און
לייענט מיר אויס א צעטל ― וואס זאל איך אייך זאגן? טאקע עפעס
קפריסין. ראשית, איז דאס ארט זייער א שיין ארט, א טאטנס א קינד,
ניט קיין „חאָץ־דרגאָ״. און דאס, דארפט איר וויסן, איז בא מיר דער
עיקר. ווארעם איך בין אליין אויך ניט אבי ווער; בא מיר אין דער
משפחה זיינען פאראן אלערליי, ווי זאגט ער:  ע ק ו ד י ם , נ ק ו ד י ם
ו ב ר ו ד י ם ― פאראן פראסטע מענטשן, פאראן בעל־מלאכות און
פאראן בעלי־בתים. היינט איז ער א יודע־נגן, וואס פארשטייט אין די
קליינע אותיות. און דאס איז בא מיר אוודאי נישט פון די קליינע זאכן,
ווארעם א גראבן יונג האב איך דאך פיינט, ווי חזיר! בא מיר אן עם־הארץ איז ערגער טויזנט מאל פון א הולטיי; איר מעגט אייך גיין אן
א היטל, און אפילו מיטן קאפ אראפ, מיט די פיס ארויף, אבי איר ווייסט
וואס רש″י מאכט, זייט איר שוין פון מיינע לייט. אט אזא ייד איז
טביה... היינט איז ער, זאגט ער, רייך, אנגעשטאפט מיט געלט, פארט
ארויס, זאגט ער, מיט א קארעטע, מיט א פאר ברענענדיקע סוסים, עס
גייט אזש א רויך!... נו, מהיכא־תיתי, טראכט איך מיר, דאס איז אויך
נישט פון די גרויסע חסרונות. איידער א קבצן, איז שוין גלייכער א נגיד,
ווי זאגט ער:  י א ה  ע נ י ו ת א  ל י ש ר א ל ― גאט אליין האט
אויך פיינט א קבצן. א סימן האט איר, אז גאט זאל ליב האבן א קבצן,
וואלט א קבצן קיין קבצן נישט געווען. „נו, לאמיך הערן ווייטער״, זאג
איך. „ווייטער, זאגט ער, וויל ער מיט אייך א שידוך טאן, ער גייט
אויס, ער חלשט, זאגט ער, דאס הייסט נישט נאך אייך ― נאך אייער
טאכטער חלשט ער, ער וויל א שיינע וויל ער״... „אזוי? ― זאג איך.
― לאז ער זיין פאר איר די כפרה. ווער, זאג איך, איז ער, דער אנטיק
אייערער: א בחור? אן אלמן? א גרוש? א שווארץ־יאר?״ „ער איז
א בחור, זאגט ער, א בחור, אפילו אין די יארן שוין, נאר א בחור״.
„ווי אַזוי־זשע, זאג איך, איז דער הייליקער נאמען זיינער?״ וויל ער
מיר נישט זאגן, כאטש בראט אים. „ברענגט זי, זאגט ער, צו פירן קיין
בויבעריק, וועל איך אייך נאכדעם, זאגט ער, זאגן״. „וואס הייסט, זאג
איך, איך זאל זי ברענגען צו פירן? ברענגען, זאג איך, ברענגט מען
צו פירן א פערד, זאג איך, אפן יריד, אדער א בהמה צו פארקויפן״...
    
בקיצור, די שדכנים, ווייסט איר דאך, קאנען איבעררעדן א וואנט.
ס׳איז געבליבן, אז אם־ירצה־השם נאך שבת ברענג איך זי צו פירן קיין
בויבעריק. און אלערליי גוטע, זיסע מחשבות קומען מיר אף די געדאנקען, און איך שטעל מיר שוין פאר מיין האדלען, ווי זי פארט אין א קארעטע מיט א פאר ברענענדיקע סוסים, און די וועלט איז מיר מקנא,
ניט אזוי אף דער קארעטע מיט די סוסים, ווי אף די טובות, וואס איך
טו דער וועלט דורך מיין טאכטער דער נגידית, העלף־אויס די געפאלענע
מיט א גמילות־חסד, וועמען א כף־האער, וועמען א פופציקער און וועמען א הונדערטער, ווי זאגט איר, יענער האט אויך א נשמה... אזוי
טראכט איך מיר, פארנדיק פארנאכטלעך, צוריקוועגס אהיים, און שמייס
דאס פערדל און שמועס מיך דורך מיט דעם אף פערדיש לשון:
„ל ס ו ס ת י, זאג איך צו דעם, וויא! אנו, מאך נאר, זאג איך, מיט די
רגלים אביסעלע גיכער, באקומסטו דיין פארציע האבער, ווארעם א י ן
ק מ ח  א י ן  ת ו ר ה ― שטייט בא אונדז געשריבן ― אז מע שמירט
ניט, פארט מען ניט״...
    
און ווי איך רעד מיר דא אזוי מיט מיין פערדל, זע איך, פון וואלד
ארויס שניידט זיך א פארל, צוויי מענטשן, ניכר, א זכר מיט א נקבה.
גיין גייען זיי נאענט, הארט איינער צום אנדערן, און מע רעדט עפעס
זייער געשמאק, ווער קאן דאס זיין פלוצעם אין מיטן דרינען? ― קלער
איך מיר און קוק מיך איין דורך די פייעריקע ריטער פון דער זון. ― איך
וואלט געמעגט שווערן, אז ס׳איז פעפערל! מיט וועמען־זשע גייט ער
דאס, דער שלימזל, אזוי שפעט? איך פארשטעל מיך מיט דער האנט
פון דער זון און קוק מיך איין נאך שטארקער: ווער איז די נקבהקע?
אוי! דאכט זיך, האדל? יא, ס׳איז זי, ווי איך בין א ייד, ס׳איז זי!...
אזוי? אט דאס האט מען אזוי געשמאק געלערנט גראמאטיקעס, געלייענט
ביכלעך?! אוי, טביה, ביסטו א בהמה! ― אזוי טראכט איך מיר, און
שטעל אפ דאס פערדל און רוף זיך אן צו מיינע לייט: „א גוטן אוונט
אייך, זאג איך, וואס הערט זיך עפעס מכוח מלחמה? ווי קומט איר,
זאג איך, פלוצעם גאר אהער? אף וועמען קוקט איר דא ארויס? אפן
נעכטיקן טאג?״... דערהערט אזא מין ברוך־הבא, איז מיין פארל געבליבן שטיין, ווי זאגט ער, ל א  ב ש מ י ם  ו ל א  ב א ר ץ, דאס
הייסט: ניט אהין, ניט אהער, מחילה צעדרייט און רויטלעך אפן פנים...
געשטאנען אזוי א פאר מינוט אן ווערטער, לאזט מען אראפ די אויגן,
נאכדעם הייבט מען אן קוקן אף מיר, איך אף זיי, זיי ביידע אף דאס
אנדערע.
    
„נו? ― זאג איך. ― עפעס באטראכט איר מיך, זאג איך, גלייך
אזוי ווי איר האט מיך שוין לאנג נישט געזען. איך בין, דאכט מיר, דער
אייגענער טביה, זאג איך, וואס געווען, נישט געמינערט א האר״. אזוי
מאך איך צו זיי האלב פארדראסיק און האלב אף קאטאוועס. רופט זיך
אן צו מיר די טאכטער מיינע, האדל הייסט דאס, און ווערט נאך רויטער
ווי פריער: „טאטע, אונדז קומט מזל־טוב״... „מזל טוב אייך, זאג איך,
מיט מזל זאלט איר לעבן. וואס איז די מעשה? איר האט געפונען, זאג
איך, אן אוצר אין וואלד? צי איר זייט נאר וואס ניצול געווארן, זאג
איך, פון א גרויסער סכנה?״ „אונדז קומט, זאגט ער, מזל־טוב, מיר
זיינען חתן־כלה״. „וואס הייסט, זאג איך, איר זייט חתן־כלה?״ „חתן־כלה, זאגט ער, ווייסט איר נישט וואס הייסט? חתן־כלה הייסט, זאגט
ער, איך בין איר חתן, זי איז מיין כלה״. אזוי מאכט ער צו מיר, פעפערל
הייסט דאס, און קוקט מיר דווקא גלייך אין די אויגן אריין. איך קוק
אים אבער אויך גלייך אין די אויגן אריין און מאך צו אים: „ווען איז
געווען בא אייך, זאג איך, דאס קנס־מאל? און פארוואס האט איר נישט
גערופן מיך אויך אף דער שמחה? איך קער מיך, דאכט זיך, אן דא
א שטיקל מחותן, צי ניין?״... איר פארשטייט, איך לאך און ווערעם
עסן מיך, טאטשען מיין לייב. נאר גארנישט, טביה איז נישט קיין יידענע,
טביה האט ליב אויסהארכן ביזן סוף... רוף איך מיך אן צו זיי: „איך
פארשטיי ניט ― א שידוך אן א שדכן, אן תנאים?״ „וואס דארפן מיר,
מאכט ער, פעפערל הייסט דאס, שדכנים? מיר זיינען שוין לאנג, זאגט
ער, חתן־כלה״. „אזוי? גאטס נסים! וואס־זשע האט איר, זאג איך, געשוויגן ביז אהער?״ „וואס זאלן מיר, זאגט ער, שרייען? מיר וואלטן
אייך היינט אויך נישט דערציילט, נאר אזוי ווי מיר האלטן אין גיכן
בא צעשיידן זיך, איז בא אונדז געבליבן, מיר זאלן שטעלן פריערט
א חופה״... דאס האט מיך שוין פארדראסן, ווי זאגט איר: ב א ו
מ י ם ע ד נ פ ש ― דערלאנגט אין ביין אריין! מילא, וואס ער
זאגט: חתן־כלה ― איז נאך צו דערליידן, ווי שטייט דארטן געשריבן:
א ה ב ת י ― ער וויל זי, זי וויל אים. אבער חופה? וואס איז דאס
פאר ווערטער: שטעלן א חופה? עפעס תרגום־לשון!... ווייזן ווייזט
אויס, אז מיין חתן האט פארשטאנען, אז איך בין פון דער מעשה אביסל
מטושטש; רופט ער זיך אן צו מיר: „פארשטייט איר, רב טביה, די
מעשה דערפון איז אזוי: איך האלט בא אפפארן פון דאנען״. „ווען
פארסטו?״ „אין גיכן״. „וווהין, א שטייגער?״ „דאס קאן איך אייך,
מאכט ער, נישט זאגן, ס׳איז, זאגט ער, א סוד״... איר הערט? ס׳איז
א סוד! ווי געפעלט דאס אייך, א שטייגער? קומט צו גיין א פעפערל,
א קליינס, א שווארץ, א פארזעעניש, פארשטעלט זיך פאר א חתן, וויל
שטעלן א חופה, האלט בא אוועקפארן און זאגט ניט וווהין! קאן ניט
צעזעצט ווערן די גאל? „מילא, זאג איך צו אים, א סוד איז א סוד;
בא דיר איז גאלע סודות... גיב מיר אבער צו פארשטיין, ברודערל,
אט דאס: דו ביסט דאך א מענטש, זאג איך פון סאמע יושר און ביסט
איינגעטונקען אין מענטשלעכקייט פון אויבן ביז אראפ, ― ווי קומט
דאס, זאג איך, צו דיר, אז דו זאלסט פלוצעם אין מיטן דרינען צונעמען
בא טביהן א טאכטער און מאכן זי פאר אן עגונה? אט דאס הייסט בא
דיר יושר? מענטשלעכקייט? א שטיקל גליק, זאג איך, וואס דו האסט
מיך נישט באגנבהט, אדער אונטערגעצונדן״... „טאטע! ― זאגט זי
צו מיר, האדל הייסט דאס. ― דו ווייסט גארניט, ווי גליקלעך מיר זיינען, איך און ער, וואס מיר האבן דיר אויסגעזאגט פונעם סוד. ס׳איז
בא אונדז, זאגט זי, אראפ א שטיין פונעם הארצן. קום אהער, לאמיר
זיך צעקושן״. און נישט לאנג געטראכט, כאפן זיי מיך ארום ביידע, זי
פון איין זייט, ער פון דער אנדערער זייט, און מע הייבט מיך אן קושן
און האלדזן, זיי מיך און איך זיי, און פון גרויס אימפעט, אפנים, זיי
ביידע צווישן זיך דאוואי קושן זיך! א באשרייבונג, זאג איך אייך, א טע־יאטער מיט זיי! „טאמער וואלט שוין געווען, זאג איך, גענוג קושן זיך?
צייט עפעס רעדן מכוח תכלית״. „מכוח וואסער תכלית?״ זאגן זיי.
„מכוח נדן, זאג איך, מלבושים, הוצאות־החתונה, דאס, יענץ, לאקש,
בוידעם, ציבעלע״... „מיר דארפן נישט, זאגן זיי, גארנישט ניט, נישט
קיין לאקשן, נישט קיין בוידעם, נישט קיין ציבעלעס״. „וואס־זשע דען,
זאג איך, דארפט איר יא?״ „מיר דארפן, זאגן זיי, נאר חופה וקידושין״...
איר הערט ווערטער...
    
בקיצור, איך וועל אייך נישט מאריך זיין, עס האט מיר געהאלפן,
ווי דער פאראיאריקער שניי ― מע האט געשטעלט א חופה. אלץ הייסט
א חופה! אוודאי, וואס זאלט איר קלערן, נישט אזא חופה, ווי טביהן
שטייט אן. אויך מיר א חופה!... א שטילע חתונה... אך און וויי!...
און דערצו איז נאך פאראן א ווייב, ווי זאגט איר: אף א מכה א בלאטער.
מוטשעט זי, איך זאל איך נאר זאגן, וואס איז דאס עפעס אזוי כאפ־לאפ, בחפזונדיק? נו, גייט גיט צו פארשטיין א יידענע, אז סע ברענט!
וואס טויג אייך, איך האב איר געמוזט אפטאקן פון דרך־שלום וועגן
א ליגן הגדול הגיבור והנורא, א מעשה מיט א ירושה, א רייכע מומע פון
יעהופעץ, נעכטיקע טעג ― אבי זי זאל מיך לאזן צורו. און טאקע באותו
היום, דאס הייסט א פאר שעה נאך דער שיינער חופה, שפאן איך איין
דאס פערד־און־וועגעלע, און מיר זעצן זיך אויף זאלבעדריט, דאס הייסט:
איך און זי און ער, דער געניידעם מיינער, און  ה ל ך  מ ש ה  מ ר ד כ י
― מארש צום באן קיין בויבעריק. זיצנדיק אזוי מיט מיין פארפאלק
אין וועגעלע, כאפ איך מיר א קוק מן הצד אפן דאזיקן פארל און טראכט
מיר: וואס פאר א גרויסן גאט מיר האבן און ווי מאדנע שיין ער פירט
זיין וועלטל! און וואס פאר מיני משונה נפשות, ווילדע ברואים, עס
געפינען זיך בא אים! אט האט איר אייך א פארפאלק נארוואס פון דער
נאדל ארויס: פארט ער אוועק, דער גוטער יאר ווייס אים וווהין, און זי
בלייבט איבער דא ― און מע זאל דאס לאזן אפילו א טרער, כאטש
פון יוצא וועגן! נאר גארנישט, טביה איז נישט קיין יידענע. טביה האט
צייט, קוקט און שווייגט, וואס וועט דא זיין... זע איך עפעס א פאר
יונגעלייטלעך, גוטע כתריליקעס, מיט אויסגעטראטענע שטיוול, זיינען
ארויסגעקומען אפן באן זיך געזעגענען מיט מיין שפיל־פויגל. איינער פון
זיי איז געגאנגען עפעס ווי א שייגעץ, איך בעט איבער אייער כבוד,
מיטן העמדל איבער די הויזן, און האט עפעס געשושקעט זיך מיט מיינעם שטילערהייט. „זע נאר, טביה, טראכט איך מיר, צי האסטו זיך
ניט אריינגעכאפט דא צווישן חברה פערד־גנבים, בייטל־שניידערס, שלע־סער־ברעכער, אדער פאלשע מאנעטשיקעס?״...
    
פארנדיק צוריק מיט מיין האדלען פון בויבעריק אהיים, קאן איך
מיך נישט איינהאלטן און זאג איר ארויס דעם דאזיקן געדאנק גאנץ
אפנטלעך. צעלאכט זי זיך און וויל מיך איינרעדן, אז ס׳איז לויטער
פיינע מענטשלעך, ערלעכע, לעצט־ערלעכע לייט, וואס זייער גאנץ לעבן
איז נאר פון יענעמס וועגן, זיך האבן זיי נישט אין זינען, אפילו אין
דער לינקער פיאטע... „אט א יענער, זאגט זי, וואס מיטן העמדל, דער
איז גאר א טאטנס א קינד; ער האט, זאגט זי, אוועקגעווארפן רייכע
טאטע־מאמע אין יעהופעץ, וויל נישט נעמען בא זיי קיין צעבראכענעם
גראשן״. „אזוי? גאטס ווונדער! ― זאג איך... טאקע זייער א פיין
בחורל, כלעבן! צום העמדל, וואס ער גייט איבער די הויזן, מיט די
לאנגע האר, ווען גאט העלפט אים נאך א הארמאניע, אדער א הונט זאל
אים נאכלויפן פון הינטן, דעמאלט האט דאס שוין גאר דעם זיבעטן
חן!״... אט אזוי רעכן איך זיך אפ מיט איר שוין פאר אים אויך,
און לאז אויס מיין גאנץ ביטער הארץ, הייסט דאס, צו איר נעבעך...
און זי? גארנישט!  א י ן  א ס ת ר  מ ג ד ת ― מאכט זיך תמעוואטע.
איך איר: „פעפערל״, און זי מיר: „טובת־הכלל, ארבעטער, נעכטיקע
טעג״... „וואס טויג מיר, זאג איך, אייער טובת־הכלל מיט אייער ארבעטן, אז עס גייט צו בא אייך בסוד? פאראן, זאג איך, א שפריכווארט:
ווו א סוד, דארט איז א גנבה... אמער זאג מיר גלייך, וואס איז ער
געפארן, פעפערל, און וווהין?״... „אלצדינג יא, זאגט זי, נאר דאס
נישט. פרעג זיך, זאגט זי, בעסער נישט נאך; גלייב מיר, זאגט זי,
וועסט מיט דער צייט אליין אלצדינג וויסן. וועסט, אם־ירצה־השם, הערן,
און אפשר אין גיכן, פיל נייס, פיל גוטס!״... „אמן, הלוואי, זאג איך,
פון דיין מויל אין גאטס אויערן. נאר אונדזערע שונאים, זאג איך, זאלן
אזוי וויסן פון זייער געזונט, ווי איך הייב אן צו פארשטיין, וואס דא
טוט זיך בא אייך און וואס באדייט די שפיל!״... „אט דאס איז טאקע, זאגט זי, דער אומגליק, וואס דו וועסט דאס ניט פארשטיין״. „וואס־זשע, ס׳איז אזוי טיף? מיר דאכט, זאג איך, אז איך פארשטיי, מיט גאטס
הילף, גרעסערע זאכן״... „דאס לאזט זיך ניט, זאגט זי, פארשטיין
מיטן שכל אליין, דאס דארף מען, זאגט זי, פילן, פילן מיטן הארצן״...
אזוי זאגט זי צו מיר, האדל הייסט עס, און דאס פנים בא איר בשעת־מעשה פלאמט און די אויגן ברענען. ניט געדאכט זאלן זיי ווערן, די
טעכטער מיינע! פארקאכן זיי זיך אין עפעס, איז מיט הארצן און מיט
לייב און לעבן און מיטן גוף און מיט דער נשמה!
    
בקיצור, וועל איך אייך דערציילן, עס גייט אוועק א וואך און צוויי
און דריי און פיר און פינף און זעקס און זיבן ― א י ן  ק ו ל  ו א י ן
כ ס ף ― נישטא ניט קיין בריוו, ניט קיין ידיעה. „פארפאלן, זאג איך,
פעפערל!״ ― און כאפ א קוק אף מיין האדלען. נעבעך קיין טראפן בלוט
נישטא אין פנים, זוכט אויף אלע מאל אן אנדער שטיקל ארבעט אין
שטוב, וויל, ווייזט אויס, פארגעסן דורך דעם די גרויסע צרות אירע, נאר,
איר זאלט זאגן, זי זאל דאס אים אפילו דערמאנען! שא, שטיל, גלייך
ווי ס׳איז גאר קיינמאל נישט געווען קיין פעפערל אף דער וועלט! נאר
איינמאל טרעפט זיך א מעשה, איך קום צופארן אהיים, איך זע ― מיין
האדל איז פארוויינט, גייט ארום מיט אנגעשוואלענע אויגן. הייב איך
מיך אן צו דערפרעגן, ווער איך געוואר, אז דא איז נישט לאנג געווען
עפעס איינער א שלימזל מיט לאנגע האר און געסודעט זיך עפעס
מיט איר, מיט האדלען הייסט עס. „אהא! ― טראכט איך מיר. ―
דאס איז יענער חברה־מאן, וואס האט אוועקגעווארפן רייכע טאטע־מאמע און האט אראפגעלאזט דאס העמדל איבער די הויזן״... און נישט
לאנג געטראכט, רוף איך ארויס מיין האדלען פון שטוב אין הויף ארויס
און טו זי א כאפ גלייך אף דער ווענטקע: „זאג מיר נאר, טאכטער,
האסט שוין פון אים א גרוס?״ „יא״. „ווו איז ער ערגעץ, דיין באשערטער?״ „ער איז, זאגט זי, ווייט״. „וואס טוט ער?״ „ער זיצט!״ „ער
זיצט?״ „ער זיצט״... „ווו זיצט ער? פארוואס זיצט ער?״ ―
שווייגט זי. קוקט מיר גלייך אין די אויגן אריין און שווייגט. „זאג מיר
נאר, זאג איך, טאכטער מיינע, וועדליק איך פארשטיי, זיצט ער נישט
פאר קיין גנבה; פארשטיי איך ניט דעם שכל, אז ווי באלד קיין גנב
ניט און קיין שווינדלער ניט, היינט פארוואס־זשע זיצט ער, פאר וואסערע מעשים טובים?״... שווייגט זי ― אין אסתר מגדת... האב
איך מיך מיישב געווען: זאגסט ניט, דארף מען ניט; ער איז דאך דיין
שלימזל, ניט מיינער. א שיינע ריינע כפרה! נאר אינעווייניק אין
הארצן טראג איך א ווייטיק, איך בין פארט א פאטער, ווי מיר זאגן
אינעם דאווענען: כ ר ח ם  א ב ע ל  ב נ י ם ― א פאטער בלייבט
א פאטער.
    
בקיצור, געווען איז דאס הושענא־רבה אף דער נאכט. יום־טוב איז
בא מיר א מנהג, איך רו מיך אפ, און אויך דאס פערדל רוט זיך בא
מיר אויס, ווי אין דער תורה שטייט געשריבן: א ת ה ― דו,  ו ש ו ר ך
― און דיין ווייב,  ו ח מ ו ר ך ― און דיין פערדל... און אגב איז שוין
אין בויבעריק כמעט נישטא וואס צו טאן: טוט מען א בלאז מיטן שופר,
אזוי צעלויפן זיך אלע דאטשניקעס, ווי די מייז אין א הונגער, און בויבעריק ווערט א פוסטקע. דעמאלט האב איך ליב צו זיצן אין דער היים,
בא זיך אף דער פריזבע. פאר מיר איז עס דאס בעסטע שטיקל צייט.
די טעג זיינען געשענקטע. די זון באקט שוין ניט, ווי א קאלך־אויוון,
נאר זי גלעט מיט א מין ווייכקייט, מחיה נפשות. דער וואלד איז אלץ
נאך גרין, די סאסנעס הערן ניט אויף צו שמעקן מיט סמאלע, און עס
דאכט זיך מיר, אז דער וואלד קוקט יום־טובדיק, ווי גאטס א סוכה,
א סוכה פון גאט. אט דא, טראכט איך מיר, האלט גאט סוכות; דא,
ניט אין שטאט, ווו סע טארעראמט, און מענטשן לויפן הין און הער,
פינען מיט דער נשמה, יאגן זיך נאכן שטיקל ברויט, און מע הערט
נאר געלט און געלט און געלט!... און ווער שמועסט אף דער נאכט,
הושענא־רבה, למשל, ― איז דאך גאר א גן־עדן: דעמאלט איז דער
הימל בלוי, די שטערן פינקלען, שעמערירן, בייטן זיך, פינטלען, ווי,
להבדיל, א מענטש מיט די אויגן; און אמאל, מאכט זיך, פליט דורך
א שטערן פייל אויסן בויגן, לאזט איבער נאך זיך אף א רגעלע א גרינעם פאס ― דאס האט זיך אראפגעלאזט א שטערנדל, געפאלן עמעצנס
מזל. ווארעם וויפל שטערן, אזויפיל מזלות... יידישע מזלות... „עס
זאל כאטש ניט זיין מיין פינצטער מזל״, ― טראכט איך מיר, און עס
קומט מיר אפן געדאנק האדל. שוין פון עטלעכע טעג, אז זי איז עפעס
ווי אויפגעמונטערט, לעבעדיקער געווארן, גאר אן אנדער פנים באקומען.
עמעצער האט איר געבראכט א בריוול, אפנים, פון אים טאקע, פון איר
שלימזל. ווילן ווילט זיך מיר זייער וויסן, וואס ער שרייבט איר, נאר
פרעגן וויל איך נישט; זי שווייגט, שווייג איך אויך, פתח שין שא!
טביה איז נישט קיין יידענע; טביה האט צייט...
    
דערווייל, אזוי ווי איך טראכט פון האדלען, קומט זי אן, האדל
הייסט עס, זעצט זיך צו לעבן מיר אף דער פריזבע, קוקט זיך ארום אף
אלע זייטן און רופט זיך אן צו מיר שטילערהייט: „הערסטו, טאטע?
איך דארף דיר עפעס זאגן: היינט געזעגענען מיר זיך אפ מיט דיר...
אף שטענדיק״...
    
אזוי זאגט זי צו מיר שטיל, קוים וואס מע הערט, און קוקט אף מיר
מיט א מאדנעם מין קוק, מיט אזא קוק, וואס איך וועל אים אייביק
נישט פארגעסן. און בשעת־מעשה פליט מיר דורך א מחשבה אין קאפ:
„זי וויל זיך טרינקען״... וואס איז מיר איינגעפאלן טרינקען? ווייל
עס האט זיך געטראפן, ניט דא געדאכט, א מעשה: א מיידל נישט ווייט
פון אונדז האט זיך פארקאכט אין א דארף־שייגעץ און האט זיך צוליב
דעם דארף־שייגעץ... איר ווייסט דאך שוין וואס. איז די מאמע פאר
צרות קראנק געווארן און איז געשטארבן, און דער טאטע האט זיך אויסגעבראכט, געווארן א קבצן. און דער דארף־שייגעץ האט זיך מיישב געווען און האט חתלירע געהאט פאר אן אנדערע. איז זי אוועקגעגאנגען
צום טייך, דאס מיידל הייסט דאס, און האט זיך אריינגעווארפן אין
וואסער אריין און האט זיך דערטרונקען...
    
„וואס הייסט, זאג איך, דו געזעגנסט זיך אפ מיט מיר אף שטענדיק?״ ― אזוי מאך איך צו איר און קוק אראפ, זי זאל ניט זען, ווי
איך בין טויט. „דאס הייסט, זאגט זי, איך פאר, זאגט זי, אוועק, מארגן,
זאגט זי, גאנץ פרי, מיר וועלן זיך שוין מער קיינמאל ניט זען... קיינמאל ניט״...
    
דערהערט די דאזיקע ווערטער, איז מיר געווארן אביסל גרינגער
אף דער נשמה. דאנקען גאט כאטש דערפאר, טראכט איך מיר, ווי זאגט
ער: ג ם ז ו  ל ט ו ב ה ― עס קאן זיין ערגער, בעסער האט קיין שיעור
ניט... „וווהין, למשל, פארסטו, אויב איך האב, זאג איך, די זכיה צו
וויסן?״ „איך פאר, זאגט זי, צו אים״. „צו אים? ― זאג איך. ― ווו
איז ער דען אצינדערט?״ „לעת־עתה, זאגט זי, זיצט ער נאך; נאר אין
גיכן שיקט מען אים אוועק״. „פארסטו, הייסט דאס, זיך געזעגענען מיט
אים?״ ― אזוי זאג איך צו איר און מאך זיך תמעוואטע. „ניין, זאגט
זי, איך גיי אים נאך גלייך אהין״. „אהין? ― זאג איך. ― ווער איז
געווען דער אהין? ווי אזוי הייסט דאס ארט?״ „מע ווייס נאך נישט
אקוראט, זאגט זי, ווי אזוי דאס ארט הייסט, נאר ווייט איז דאס זייער,
זאגט זי, ווייט מיט סכנת־נפשות״...
    
אזוי זאגט זיך צו מיר, האדל הייסט עס, און עס מאלט זיך מיר
אויסעט, אז זי רעדט דאס מיט גדלות, מיט גרויסקייט, גלייך ווי ער
וואלט דא אפגעטאן עפעס אזעלכעס, וואס סע קומט אים דערפאר א מעדאל פון א פוד אייזן!... וואס ענטפערט מען איר, למשל, אף אזא
זאך? פאר אזא זאך נעמט א פאטער און בייזערט זיך אויס אף א קינד,
שענקט א פאר פעטש, אדער ער בייטלט אויס אלע בייזע וויסטע חלומות.
טביה איז אבער ניט קיין יידענע. איך גיי מיט דעם גאנג, אז כעס איז
עבודה־זרה. רוף איך מיך אן צו איר מיט א פסוק, ווי געוויינלעך: „איך
זע ארויס, זאג איך, טאכטער מיינע, אז דו ביסט מקיים, ווי אין דער
הייליקער תורה שטייט געשריבן: ע ל כ ן  י ע ז ב ― ווארפסט
אוועק, זאג איך, צוליב א פעפערל, טאטע־מאמע, זאג איך, און לאזט
זיך אוועק אין אן ארט, וואס מע ווייס ניט ווו, ערגעץ אין די מדבריות,
אפנים, אפן פארגליווערטן ים, דארט, ווו אלכסנדר מוקדון, זאג איך,
איז געפארן אפן אקרענט און פארבלאנזעט אף א ווייטער וויספע, זאג
איך, צווישן ווילדע מענטשן, ווי איך האב געלייענט, זאג איך, אמאל
אין א מעשה־ביכל״...
    
אזוי זאג איך צו איר האלב אף קאטאוועס און האלב מיט כעס,
און דאס הארץ בשעת־מעשה וויינט. נאר טביה איז נישט קיין יידענע.
טביה האלט זיך איין. און זי, האדל הייסט עס, פאלט נישט אראפ בא
זיך; ענטפערט מיר אפ על ראשון ראשון, און שטיל, נישט געכאפט,
און באטראכט. טביהס טעכטער קאנען רעדן...
    
און כאטש איך האלט דעם קאפ אראפ און די אויגן צו, פונדעסטוועגן דאכט זיך מיר, אז איך זע זי, האדלען הייסט דאס, איך זע ―
איר פנים איז פונקט אזוי ווי די לבנה, בלאס און מאט, און דאס קול
אירס, מאלט זיך מיר אויס, איז עפעס ווי פארדומפן, ציטערט... זאל
איך איר, א שטייגער, פאלן אפן האלדז, בעטן, חלשן פאר איר, זי זאל
נישט פארן? ווייס איך, אז ס׳איז ארויסגעווארפן. ימח שמם זאלן זיי
ווערן, טאקע די טעכטער מיינע, ― פארקאכן זיי זיך אין עמעצן, איז
מיטן גוף און מיט דער נשמה און מיטן הארצן און מיט לייב און לעבן!
    
בקיצור, מיר זיינען אפגעזעסן אזוי אף דער פריזבע א היפשע שטיק
צייט, לאז זיך אייך דאכטן, כמעט די גאנצע נאכט. מער געשוויגן ווי
גערעדט, און דאס, וואס מיר האבן גערעדט, איז אויך געווען כמעט
ווי נישט גערעדט, האלבע ווערטער... זי האט גערעדט, און איך האב
גערעדט. איך פרעג זי נאר איין זאך: ווו איז דאס געהערט געווארן,
א מיידל זאל נעמען און חתונה האבן פאר א בחור צוליב דעם, זי זאל
אים קאנען נאכגיין ערגעץ אין אלדי שווארצע יאר? ענטפערט זי מיר:
„מיט  א י ם  איז אלץ איינס, אפילו אין אלדי שווארצע יאר״... גיב
איך איר, געוויינלעך, צו פארשטיין מיטן שכל, ווי נאריש דאס איז.
גיט זי מיר צו פארשטיין מיט  א י ר  שכל, אז איך וועל דאס קיינמאל
ניט פארשטיין. ברענג איך איר א משל מיט א הון, א קוואקע, וואס
האט אויסגעזעסן קאטשקעלעך. די קאטשקעלעך האבן זיך נאר אויפגעכאפט אף די פיסלעך, האבן זיי זיך געלאזט אפן וואסער, און די קוואקע
נעבעך קוואקעט. „וואס, זאג איך, וועסטו זאגן, דערויף, טאכטער לעבן?״
„וואס, זאגט זי, זאל איך דערויף זאגן? ס׳איז אוודאי א רחמנות, זאגט
זי, אף דער קוואקע; נאר צוליב דעם, זאגט זי, וואס די קוואקע קוואקעט, זאלן די קאטשקעלעך ניט שווימען?״... איר פארשטייט דיבורים?
טביהס טאכטער רעדט נישט גלאט...
    
און דערווייל די צייט שטייט נישט. עס הייבט שוין אן צו שאריען
אף טאג. די אלטע אין שטוב ווארטשעט. זי האט שוין עטלעכע מאל
געשיקט זאגן, אז ס׳איז שוין צייט מאכן נאכט, און געזען, אז עס
העלפט זיך נישט, האט זי ארויסגעשטעקט דעם קאפ דורכן פענצטער
און מאכט צו מיר, מיט א שיינעם יברכך, געוויינלעך: „טביה! וואס
טראכטסטו זיך?״ „לאז זיין שטיל, זאג איך, גאלדע, ווי אין פסוק שטייט:
ל מ ה  ר ג ש ו! האסט פארגעסן, אפנים, אז ס׳איז היינט הושענה־רבה?
הושענה־רבה, זאג איך, ווערט אונדז אנגעחתמעט דאס גוטע קוויטל,
הושענה־רבה דארף מען זיין אויף. פאלג מיך, גאלדע, זאג איך, דו נעם,
זיי מוחל, צעבלאז נאר דעם סאמאוואר, זאג איך, און לאז זיין טיי,
און איך וועל גיין דערוויילע שפאנען דאס וועגעלע. מיר פארן מיט האדלען צום באן״. און ווי דער שטייגער איז, טאק איך איר אפ א שפאגל־נייעם ליגן, אז האדל פארט אוועק קיין יעהופעץ, און פון דארטן נאך
ווייטער, אלץ מכוח יענעם עסק, מכוח דער ירושה הייסט דאס, און עס
קאן געמאלט זיין, זאג איך, אז זי זאל שוין דארטן בלייבן איבערן גאנצן
ווינטער, און אפשר איבערן ווינטער מיטן זומער מיט נאך א ווינטער;
לכן דארף מען איר, זאג איך, מיטגעבן צידה לדרך, אביסל גרעט, א קליידל,
א פאר קישנס, ציכלעך, דאס, יענץ און שאר־ירקות.
    
אזוי קאמאנדעווע איך און זאג אן, ס׳זאל נישט זיין קיין געוויינען, ס׳איז הושענה־רבה אף דער וועלט. „הושענה־רבה, זאג איך, טאר
מען ניט וויינען, ס׳איז א בפירושער דין!״ הערט מען דאך מיך מיטן
דין מסתמא, ווי די קאץ, און מע וויינט דווקא יא, און אז סע קומט
צום געזעגענען זיך, ווערט א יללה, אלע וויינען ― די מאמע, די קינדער, און טאקע זי אליין, האדל הייסט דאס, און ועל כולם, אז ס׳איז
געקומען צו דער עלטערער טאכטער מיינע, צייטל מיין איך (אף יום־טוב קומט זי צו מיר מיט איר באשערטן, מיט מאטל קאמזויל), האבן
זיך ביידע שוועסטער א ווארף געטאן איינע דער אנדערער אפן האלדז
― מע האט זיי קוים אפגעריסן...
    
נאר איך איינער האב מיך געהאלטן שטאל און אייזן; דאס הייסט,
עס רעדט זיך נאר אזוי ― שטאל און אייזן; אינעווייניק קאכט ווי
א סאמאוואר, נאר יענעם ארויסבאווייזן ― פע! טביה איז דאך נישט
קיין יידענע... דעם גאנצן וועג קיין בויבעריק שווייגט מען, און אז
מיר האלטן שוין נישט ווייט פון דער באן, רוף איך מיר אן צו איר, זי
זאל מיר זאגן דאס לעצטע מאל, וואס פארט האט ער געטאן אזעלכעס,
פעפערל הייסט דאס?... „איטלעכע זאך, זאג איך, באדארף דאך האבן
עפעס א טעם״... ווערט זי אנגעצונדן און שווערט מיר מיט כל השבועות
שבעולם, אז ער איז ריין, ווי גין־גאלד. „ער איז, זאגט זי, א מענטש,
וואס קאטארי פאר זיך ארט אים נישט, דאס גאנצע טועכץ זיינס איז
נאר, זאגט זי, יענעמס טובה, דער וועלטס טובה ― און דער עיקר פאר
יגיע־כפימניקעס, די בעלי־מלאכות״ ― און גייט זייט א חכם און טרעפט,
וואס דאס הייסט! „זארגט ער זיך, זאג איך צו איר, הייסט דאס, פאר
דער וועלט? למאי־זשע, זאג איך, זארגט זיך נישט די וועלט פאר אים,
אז ער איז יא אזא וווילער בחור? זאלסט אים כאטש לאזן גריסן, זאג
איך, דעם אלכסנדר מוקדון דיינעם, זאלסט אים זאגן, זאג איך, אז איך
פארלאז מיך אף זיין יושר, ער איז דאך א מענטש פון סאמע יושר, זאג
איך, אז ער וועט מיין טאכטער מסתמא נישט פארפירן, און שרייבן
אמאל, זאג איך, א בריוול דעם אלטן טאטן״...
    
און אזוי ווי איך רעד, פאלט זי מיר נישט פלוצעם אפן האלדז און
הייבט נישט אן צו וויינען? „לאמיר זיך, זאגט זי, געזעגענען. זיי געזונט, טאטע, גאט ווייס, זאגט זי, ווען מיר וועלן זיך זען!?״... אן עק!
אט דא האב איך מיך שוין נישט געקאנט איינהאלטן... עס איז מיר
געקומען אפן געדאנק, פארשטייט איר, טאקע די אייגענע האדל, בשעת
זי איז נאך געווען א ברעקל... א קינד הייסט דאס... זי געהאלטן
אף די הענט... אף די הענט געהאלטן... האט קיין פאריבל נישט,
פאניע, וואס איך האב מיך... מעשה יידענע... איר זאלט וויסן, הערט
איר, וואס דאס איז פאר א האדל, דאס איז!.. איר זאלט זען די בריוולעך, וואס זי שרייבט... ס׳איז א האדל פון גאט!... זי איז בא מיר
אט־א־דא־א, איז זי בא מיר... טיף, טיף... איך קאן עס אייך אזויפיל
נישט ארויסגעבן . . . . . . . . . . . . . . . . . . . . . . . . . . . . . . . . . . . .
. . . . . . . . . . . . . . . . . . . . . . . . . . . . . . . . . . . . . . . . . . . . . . . .
    
 ווייסט איר וואס, פאניע שלום־עליכם? לאמיר בעסער רעדן פון
עפעס פריילעכערס: וואס הערט זיך עפעס מכוח דער כאליערע אין
אדעס?...
    
 געשריבן אין יאר 1906.
    
― ה ו ד ו  ל ה׳ כ י ט ו ב ― ווי אזוי גאט פירט, אזוי איז
גוט. דאס הייסט, עס באדארף זיין גוט, ווארעם פרוווט זייט א חכם און
מאכט בעסער! אט האב איך געוואלט זיין א קלוגער, געדרייט דעם
פסוק אהער, געדרייט דעם פסוק אהין, געזען, עס העלפט נישט, האב
איך צוגענומען די האנט פונעם הארצן און האב געזאגט צו זיך אליין:
טביה, ביסט א נאר! דו וועסט די וועלט נישט איבערמאכן. דער אייבערשטער האט אונדז געגעבן צער־גידול־בנים, איז די טייטש: פון קינדער האט מען צרות און מע מוז דאס אננעמען פאר ליב. אט, למשל,
האט זיך מיין עלטערע טאכטער, צייטל הייסט עס, פארקאכט אינעם
חייט מאטל קאמזויל, האב איך עפעס צו איר? אמת, ער איז טאקע
א פראסטער נפש, פארשטייט נישט אזוי שטארק דריבניטשקע, די קליינע
אותיות, הייסט עס, נאר וואס קאן מען טאן? די גאנצע וועלט, ווי זאגט
איר, קאן דאך ניט זיין געבילדעט! דערפאר איז ער אן ערלעך מענטשל
און הארעוועט נעבעך מיטן בלוטיקן שווייס. זי האט שוין מיט אים,
איר זאלט אנקוקן, קיין עין־הרע, א פולע שטוב מיט פיפקעס, און ביידע
ווערן זיי פארשווארצט אין עושר און אין כבוד ― און רעדט מיט איר,
זאגט זי, אז ס׳איז איר, קיין עין־הרע, גוט ווי די וועלט, עס קאן גאר,
זאגט זי, ניט זיין בעסער. איין שטיקל חסרון נאר, וואס ס׳איז קיין
ברויט נישטא... ע ד כ א ן ה ק פ ה א׳ ― דאס האט איר אייך
נומער איינס. נו, און פון דער צווייטער טאכטער, פון האדלען הייסט
דאס, באדארף איך אייך ניט דערציילן, איר ווייסט שוין. זי האב איך
פארשפילט, פארלארן אף אייביק! גאט ווייס, אויב מיינע אויגן וועלן
זי אמאל זען, סיידן אף יענער וועלט שוין, איבער הונדערט און צוואנציק יאר... רעד איך פון איר, פון האדלען הייסט עס, קאן איך נאך
עד־היום נישט קומען צו זיך, ס׳איז אן עק פון מיין לעבן! פארגעסן,
זאגט איר? ווי קאן מען פארגעסן א לעבעדיקן מענטשן? ובפרט אזא
קינד, ווי האדל? איר זאלט זען די בריוולעך, וואס זי שרייבט צו מיר,
קאן מען צעגיין. עס גייט זיי, שרייבט זי מיר, דארטן זייער גוט. ער
זיצט, און זי פארדינט. זי וואשט גרעט און לייענט ביכלעך און זעט
זיך מיט אים אלע וואך, און האט, זאגט זי, א האפענונג, אז עס וועט
זיך דא, בא אונדז, איבערקאכן, עס וועט אויפגיין די זון און עס וועט
ווערן ליכטיק, וועט מען אים אומקערן צוריק מיט נאך א סך אזעלכע,
ווי ער, און דעמאלט וועלן זיי זיך ערשט, זאגט זי, נעמען צו דער רעכטער ארבעט און איבערקערן די וועלט מיטן קאפ אראפ, מיט די פיס
ארויף. נו? ווי געפעלט דאס אייך? גוט? הא?... וואס־זשע טוט
אבער דער רבונו־של־עולם? ער איז דאך, ווי זאגט איר, אן אל רחום
וחנון, זאגט ער צו מיר: „ווארט אויס, טביה, אט מאך איך אזוי, אז
דו וועסט פארגעסן אן אלע דיינע צרות!״... און כך־הווה, איר מעגט
דאס הארכן. קיין אנדערן וואלט איך עס ניט דערציילט, ווארעם דער
ווייטיק איז גרויס און דער בזיון איז נאך גרעסער! נאר, ווי שטייט
דארט בא אונדז געשריבן:  ה מ כ ס ה  א נ י מ א ב ר ה ם ― פאר
אייך איז דען פאראן בא מיר א סוד? וואס איך האב ― דערצייל איך
אייך. נאר וואס דען? איין זאך וועל איך אייך בעטן: צווישן אונדז
זאל דאס בלייבן. איך זאג אייך נאך אמאל: דער ווייטיק איז גרויס,
נאר דער בזיון איז נאך גרעסער!
    
בקיצור, ווי אזוי שטייט דארט אין פרק: ר צ ה   ה ק ד ו ש   ב ר ו ך
ה ו א ל ז כ ו ת ― גאט האט געוואלט א טובה טאן טביהן, גייט ער
און בענטשט אים מיט זיבן קינדער נקבות, טעכטער הייסט עס, אלע
אויסגעשפילטע, געראטענע, קלוגע און שיינע, פרישע, געזונטע, איך
זאג אייך ― סאסנעס! אוי, הלוואי וואלטן זיי בעסער געווען מיאוסע
פאסקודניצעס, וואלט אפשר געווען בעסער פאר זיי און געזינטער פאר
מיר. ווארעם וואס קומט ארויס, איך בעט אייך, פון א גוט פערדל, אז
סע שטייט אין שטאל? וואס קומט ארויס פון שיינע טעכטער, אז מע
ליגט פארשטעקט מיט זיי אין א העק און מע קוקט נישט אן קיין לעבעדיקן מענטשן, א חוץ אנטאן פאפערילע, דעם גויישן ראש־הקהל פון
דארף, און דעם שרייבער כוועדקע גאלאגאן, א הויכער גויעץ מיט א פאטלע און מיט לאנגע שטיוול, און דעם גלח, ימח שמו וזכרו. איך קאן
נישט הערן דעם נאמען זיינעם, נישט מחמת דעם, וואס איך בין א ייד
און ער איז א גלח; אדרבה, מיר זיינען זייער גוט באקאנט צווישן זיך
שוין א שאק מיט יארן, דאס הייסט, אף קיין שימחות איינס צום אנדערן
גייט מען נישט, און גוט־יום־טוב בעטן אוודאי ניט; גארנישט, מהיכא־תיתי,
מע באגעגנט זיך, גוט־מארגן, גוט־יאר, וואס הערט זיך עפעס אף דער
וועלט? אריינלאזן זיך מיט אים אין ווייטע דרכים האב איך פיינט,
ווארעם באלד עפעס, הייבט זיך אן א סדרה: אייער גאט, אונדזער גאט.
לאז איך מיך ניט און שלאג אים איבער מיט א גלייכווערטל און זאג
אים, אז ס׳איז פאראן בא אונדז א פסוק; שלאגט ער מיך איבער מסתמא
און זאגט, אז א פסוק ווייס ער גלייך מיט מיר, און אפשר נאך בעסער,
און הייבט אן צו זעצן אף אויסנווייניק אונדזער חומש, ווי געוויינלעך,
א גוי: „בערעשיט בארא אלאקים״ ― אלעמאל, אלעמאל דאס אייגענע.
שלאג איך אים איבער מסתמא און זאג אים, אז ס׳איז פאראן בא אונדז
א מדרש. „א מדרש, זאגט ער, ווערט שוין אנגערופן ת ל ־ מ ו ד,
און ת ל ־ מ ו ד האט ער פיינט, ווייל ת ל ־ מ ו ד  איז, זאגט ער,
לויטער שווינדל״... ווער איך דאך מסתמא רעכט אין כעס און הייב
אים אן אויסצולאמרן וואס עס קומט מיר אף דער צונג. מיינט איר,
אז עס ארט אים עפעס? גארנישט; קוקט אף מיר און לאכט, און קעמט
זיך בשעת־מעשה די בארד. נישטא, הערט איר, קיין ערגערס אף דער
וועלט, ווי אז איר זידלט א מענטשן, מאכט אים מיט דער בלאטע גלייך,
און ער שווייגט. אין אייך ווערט די גאל צעפיקעט, און יענער זיצט און
שמייכלט! דעמאלט האב איך דאס ניט פארשטאנען, נאר אצינד ווייס
איך, וואס דאס שמייכל האט באדייט...
    
בקיצור, איך קום צו פארן איינמאל אהיים, ארום פארנאכטלעך שוין,
באגעגן איך דעם שרייבער כוועדקע שטייט אין דרויסן מיט מיין חוה,
די דריטע טאכטער מיינע, די צווייטע פון האדלען הייסט עס. מיך דערזען, האט זיך מיין בחור געגעבן א דריי־אויס, אראפגענומען פאר מיר
דאס היטל און אוועק. רוף איך מיך אן צו מיין חוהן: „וואס האט דא
געטאן כוועדקע?״ זאגט זי: „גארניט״... זאג איך: „וואס הייסט
גארניט?״... זאגט זי: „מיר האבן געשמועסט״... זאג איך: „וואס
פאר א מחותן ביסטו מיט כוועדקען?״... זאגט זי: „מיר זיינען באקאנט שוין פון לאנג״... זאג איך: „מזל־טוב דיר מיט דיין באקאנטשאפט! א שיינער חבר כוועדקע!״... זאגט זי צו מיר: „דו קענסט
אים דען? דו ווייסט דען ווער ער איז?״... זאג איך צו איר: „ווער
ער איז, ווייס איך ניט, כ׳האב זיין ייחוס־בריוו ניט געזען; נאר פארשטיין פארשטיי איך, אז ער דארף שטאמען פון סאמע גדולים; דער
טאטע זיינער, זאג איך, האט געמוזט זיין אדער א פאסטעך, אדער א
סטרוזש, אדער אזוי א שיכור״... רופט זי זיך אן צו מיר, חוה הייסט
עס: „וואס זיין טאטע איז געווען ווייס איך ניט און וויל ניט וויסן,
בא מיר זיינען אלע מענטשן גלייך; נאר אז ער אליין איז א מענטש
ניט קיין געוויינלעכער ― דאס ווייס איך פאר געוויס״... „דהיינו,
זאג איך, וואס פאר א מין סארט מענטש איז ער? לאם איך הערן״...
„איך וואלט דיר, זאגט זי, געזאגט, וועסטו ניט פארשטיין. כוועדקע,
זאגט זי, דאס איז דער צווייטער גארקי״... „דער צווייטער גארקי?״
― זאג איך. ― „ווער־זשע איז געווען, זאג איך, דער ערשטער גארקי?״...
„גארקי, זאגט זי, דאס איז היינט כמעט דער ערשטער מענטש אף דער
וועלט״... „ווו זיצט ער, זאג איך, דער תנא דיינער, וואס איז זיין
געשעפט און וואס פאר א דרשה האט ער געדרשנט?״... מאכט זי
צו מיר: „דער גארקי ― דאס איז א בארימטער שרייבער, א שריפטשטעלער, א מענטש, הייסט דאס, וואס מאכט ביכער, און א טייערער,
א זעלטענער, אן ערלעכער מענטש, שטאמט אויך פון פראסטן שטאנד,
נישט געלערנט אין ערגעץ, נאר פון זיך אליין... אט דאס איז זיין
בילד״... אזוי מאכט זי צו מיר, חוה הייסט עס, און נעמט ארויס פון
קעשענע א פארטרעטל און ווייזט דאס מיר. „אט דאס איז ער, זאג איך,
דער צדיק דיינער, רב גארקי? איך וואלט געמעגט שווערן, אז איך האב
אים ערגעץ געזען, זאג איך, אדער בא דער באן טראגן זעק, אדער אין
וואלד שלעפן קלעצער״... ,,איז דאס בא דיר, זאגט זי, א חסרון, זאגט
זי, אז א מענטש הארעוועט מיט זיינע אייגענע הענט? דו אליין הארעוועסט דען ניט? און מיר הארעווען ניט?״ „יא, יא, זאג איך. ביסט
גערעכט, זאג איך, ס׳איז א בפירושער פסוק בא אונדז:  י ג י ע  כ פ י ך
כ י  ת א כ ל ― אז דו וועסט ניט הארעווען, וועסטו ניט עסן... נאר
פונדעסטוועגן, זאג איך, פארשטיי איך ניט, וואס האט דא צו טאן
כוועדקע? איך וואלט בעסער, זאג איך, געווען צופרידן, ווען דו זאלסט
זיין באקאנט מיט אים פון דערווייטן; דו באדארפסט ניט פארגעסן, זאג
איך, מ א י ן ב א ת ו ל א ן א ת ה  ה ו ל ך ― ווער ביסטו און
ווער איז ער״... מאכט זי צו מיר: „גאט האט באשאפן אלע מענטשן
גלייך״... „יא, יא, זאג איך, גאט האט באשאפן אדם הראשונען נאך
זיין געשטאלט; מע טאר אבער ניט פארגעסן, אז איטלעכער דארף זוכן
זיין גלייכן, ווי אין פסוק שטייט בא אונדז געשריבן:  א י ש  כ מ ת נ ת
י ד ו ״... „אן אנטיק!״ ― זאגט זי צו מיר. ― „אף אלצדינג האסטו א פסוק!
אפשר געפינט זיך, זאגט זי, בא דיר א פסוק וועגן דעם, וואס מענטשן,
זאגט זי, האבן גענומען און האבן זיך אליין, זאגט זי, איינגעטיילט אף
יידן און גויים, אף בעלי־בתים און קנעכט, אף פריצים און בעטלערס?״...
„טע־טע־טע! ― זאג איך ― ביסט מיר שוין, דאכט מיר, פארפארן,
טאכטער, אין אלף השישי אריין!״ און איך גיב איר צו פארשטיין, אז
אזוי פירט זיך שוין אף דער וועלט מששת ימי בראשית. פרעגט זי מיך:
„למאי זאל זיך אזוי פירן אף דער וועלט?״... זאג איך: „דערפאר,
וואס אזוי האט גאט באשאפן זיין וועלט״... זאגט זי: „למאי האט
גאט אזוי באשאפן זיין וועלט?״... זאג איך: „ע! אז מיר וועלן אנהייבן פרעגן קשיות ― למאי אזוי און למאי אזוי, איז  א י ן  ל ד ב ר
ס ו ף ― א מעשה אן אן עק!״... זאגט זי מיר: „דערויף האט דאך
אונדז גאט געגעבן א פארשטאנד, אז מיר זאלן פרעגן קשיות״... זאג
איך: „בא אונדז איז פאראן א מינהג אזעלכער, אז א הון, זאג איך,
הייבט אן צו קרייען ווי א האן, זאל מען זי באלד אוועקטראגן צום שוחט,
ווי מיר זאגן די ברכות:  ה נ ו ת ן  ל ש כ ו י  ב י נ ה ״. ― „טאמער
וואלט אפשר גאר געווען גענוג זיך צו גארגלען דארטן? ― רופט זיך
אן מיין גאלדע פון שטוב ארויס. ― דער בארשט, זאגט זי, שטייט אפן
טיש שוין פון א שעה, און ער זינגט גאר זמירות!״... „אט האסטו
דיר, זאג איך, די אנדערע טעג יום־טוב! ניט אומזיסט, זאג איך, האבן
אונדזערע חכמים געזאגט: ש ב ע ה ד ב ר י ם  ב ג ו ל ם ― א יידענע
האט אין זיך ניין מאס רייד. מע רעדט תוך־זאכן, איז זי דא מיט איר
מילכיקן בארשט!״... רופט זיך אן צו מיר גאלדע: „דער מילכיקער
בארשט, זאגט זי, איז אפשר אזא תוך־זאך, ווי אלע דיינע תוך־זאכן״...
„מזל־טוב! האט איר אייך, זאג איך, א נייעם פילאזאף, גלייך פון אונטערן אויוון ארויס! קארג, זאג איך, וואס די טעכטער זיינען געווארן
אויפגעקלערטע קעפ, האט שוין טביהס ווייב אויך אנגעהויבן פליען דורכן
קוימען אין הימל אריין!״... „אז ס׳איז יא, זאגט זי, געקומען צו רייד
הימל, טא ליג שוין אין דער ערד!״... ווי געפעלט אייך, א שטייגער,
אזא מין ברוך־הבא אפן ניכטערן הארצן?...
    
בקיצור, לאמיר, ווי זאגט איר, איבערלאזן דעם בן־מלך און זיך
נעמען צו דער בת־מלכה, איך מיין דעם גלח, ימח שמו וזכרו! איינמאל
פארנאכט פאר איך מיר אהיים מיט די ליידיקע קריגלעך און האלט שוין
באם אריינפארן אין דארף אריין, באגעגן איך אים פארן מיט זיין אייזערנער געקאוועטער בריטשקע, טרייבט אן אליין מיט זיין כבוד די
פערדלעך, און די צעקעמטע בארד זיינע איז צעשמיסן פונעם ווינט. „צו
דיין קאפ, טראכט איך מיר, א שיין באגעגעניש!״... „א גוטער אוונט!
― מאכט ער צו מיר. ― האסט מיך ניט דערקענט, זאגט ער, צי וואס?״
„וועסט גיך רייך ווערן״, זאג איך צו אים און נעם אראפ דאס היטל און
וויל פארן ווייטער. מאכט ער צו מיר: „שטיי א וויילע, טעוועל, וואס
האסטו קיין צייט ניט? איך דארף דיר עפעס זאגן א צוויי ווערטער״.
„אך, זאג איך, אבי נאר עפעס גוטס, איז מהיכא־תיתי, און אויב נישט,
מעג דאס, זאג איך, בלייבן אף אן אנדערש מאל״... „וואס הייסט,
זאגט ער, בא דיר אן אנדערש מאל?״... „אן אנדערש מאל, זאג איך,
הייסט בא מיר, ביז משיח וועט קומען״... „משיח, מאכט ער צו מיר,
איז דאך שוין געקומען״... „דאס האב איך שוין געהערט, זאג איך,
פון דיר ניט איין מאל; דו זאג מיר נאר, פאטערל, עפעס נייס״... „אט
דאס, זאגט ער, מיין איך טאקע דיר זאגן; איך וויל מיט דיר שמועסן,
זאגט ער, טאקע פון דיר אליין, דאס הייסט, פון דיין טאכטער״... דא
האט מיר באלד א טיאכקע געטאן דאס הארץ: וואס פאר א מחותן איז
ער מיט מיין טאכטער? און איך רוף מיך אן צו אים: „מיינע טעכטער,
זאג איך, זיינען חלילה נישט אזעלכע, וואס מע זאל דארפן פאר זיי
רעדן; זיי קאנען שוין, זאג איך, אליין באשטיין זייער שטעטל״...
„דאס איז, אבער, מאכט ער, אזא מין ענין, וואס זי אליין קאן נישט
רעדן, עס מוז רעדן אן אנדערער, מחמת דא האנדלט זיך וועגן א תוך־זאך, זאגט ער, טאקע וועגן איר תכלית״... „וועמען גייט עס אן, זאג
איך, דער תכלית פון מיין קינד? מיר דאכט, זאג איך, אז ווי באלד
מע שמועסט פון תכלית, בין איך מיין קינד א פאטער ביז הונדערט
צוואנציק יאר, צי ניין?״... „אמת, זאגט ער, דו ביסט דיין קינד א פאטער; דו ביסט אבער, זאגט ער, אף דיין קינד א בלינדער, דיין קינד,
זאגט ער, רייסט זיך אין אן אנדער וועלט אריין, און דו פארשטייסט
זי ניט, אדער דו ווילסט זי ניט פארשטיין״... „אויב איך פארשטיי
זי ניט, זאג איך, אדער איך וויל זי ניט פארשטיין ― דאס איז אן אנדער זאך; וועגן דעם, זאג איך, קאנען מיר אביסל שמועסן; נאר וואס
קער זיך דאס אן, פאטערל, מיט דיר?״... „עס קער זיך, זאגט ער,
מיט מיר אן זייער שטארק, זאגט ער, ווייל זי איז איצטער אין מיין
רשות״... „וואס הייסט, זאג איך, זי איז אין דיין רשות?״... „דאס
הייסט, זי איז איצטער אונטער מיין השגחה״, מאכט ער און קוקט מיר
גלייך אין די אויגן אריין און צעקעמט זיך די שיינע צעלאזטע זקנה. טו
איך מסתמא א שפרונג אונטער: „ווער? מיין קינד איז אונטער ד יי ן
השגחה? מיט וואס פאר א רעכט?״ ― זאג איך און פיל, אז איך הייב
אן אריין אין כעס. מאכט ער צו מיר גאנץ קאלטבלוטיק מיט א שמייכעלע: „נאר ניט געהיצט זיך, טעוועל! פאוואלי וועלן מיר, זאגט ער,
די זאך זיך איבערלייגן. דו ווייסט, איך בין דיר, זאגט ער, חלילה קיין
שונא נישט, כאטש דו ביסט א ייד; דו ווייסט, זאגט ער, אז איך האלט
פון יידן, און עס טוט מיר וויי דאס הארץ אף זיי פאר זייער עקשנות,
וואס זיי האבן זיך איינגעשפארט און ווילן ניט פארשטיין, אז מע מיינט
דאס פון זייער טובה וועגן״... „פון טובות, זאג איך, זאלסטו מיט מיר,
פאטערל, איצטער נישט רעדן, מחמת איטלעכס ווארט, וואס איך הער
פון דיר אצינד, איז פאר מיר א טראפן סם־המוות, זאג איך, א פיסטויל
אין הארצן אריין. אויב דו ביסט מיר אזא גוטער פריינט, ווי דו זאגסט,
וועל איך פון דיר בעטן נאר איין טובה: מיין טאכטער זאלסטו לאזן
צו רו״... „ביסט א נארישער מענטש, מאכט ער צו מיר, עס וועט דיין
טאכטער חלילה קיין שלעכטס ניט געשען; עס שטייט איר איצטער פאר
א גליק, זאגט ער; זי נעמט, זאגט ער, א חתן ― אף מיר אזא יאר״...
„אמן! ― זאג איך כלומרשט מיט א געלעכטערל, און אין הארצן ברענט
א גיהנום! ― ווער איז ער, למשל, דער חתן, זאג איך, אויב איך בין
זוכה, זאג איך, צו וויסן?״... „דו דארפסט אים קענען, זאגט ער, ער
איז א בראווער, אן ארנטלעך מענטשל, און גאנץ פיין געבילדעט, אפילו
פון זיך אליין, און איז פארקאכט אין דיין טאכטער, און וויל מיט איר
חתונה האבן און קאן נישט, ווייל ער איז נישט קיין ייד״... „כוועד־קע!״... ― טראכט איך מיר, און עס טוט מיר א זעץ אין קאפ אריין
א מאדנע היץ, און עס באשלאגט מיך א קאלטער שווייס, קוים וואס
איך זיץ איין אפן וועגעלע. נאר ארויסבאווייזן דאס פאר אים ― נישט
דערלעבן וועט ער דאס! און איך נעם דאס פערדל פאר די לייצעס, טו
דאס א שמיצל פון אונטן ארויף, און  ה ל ך   מ ש ה   מ ר ד כ י ―
פאשאל אן א זיי־געזונט אהיים... איך קום צו פארן אהיים, איי־איי־איי,
אן איבערקערעניש! די קינדער ליגן מיט די פנימער אין די קישנס און
וויינען, מיין גאלדע איז מער אף יענער וועלט איידער אף דער וועלט...
איך זוך חוהן, ווו איז חוה? ― נישטא חוה!... פרעגן ווו איז חוה,
וויל איך נישט. איך פארשפאר שוין פרעגן, אז אך און וויי איז מיר!
און איך פיל דעם טעם פון חיבוט־הקבר, און עס ברענט אין מיר א פייער,
איך ווייס ניט אף וועמען... איך וואלט עפעס נאר גענומען און זיך
אליין אויסגעפאטשט... און איך צעשריי מיך אף די קינדער און לאז
אויס מיין ביטער הארץ צום ווייב. איך קאן מיר קיין ארט נישט געפינען. גיי איך ארויס אין שטאל צום פערד, דעם געבן עסן, און טרעף
דאס שטיין אריבערגעפוצעוועט מיט איין פוס אף יענער זייט קלאץ. כאפ
איך א שטעקן און הייב דעם אן איינטיילן, שיילן די פעל, ברעכן די
ביינער: „פארברענט זאלסטו ווערן, שלימזל מיינער! זאלסטו אזוי
לעבן, ווי איך האב פון דיינעטוועגן א האבערל אפילו! צרות, אויב דו
ווילסט, קאן איך דיר געבן, שלעק, מיט אנגסטן, מיט מכות, מיט בכו־רות!״...
    
אזוי רעד איך צום פערדל און באטראכט מיך אבער באלד, אז
ס׳איז א צער־בעלי־חיים, גאט די נשמה שולדיק, וואס האב איך צו דעם?
און איך שיט דעם אונטער אביסל געהאקטע שטרוי און זאג דעם צו,
אם־ירצה־השם, שבת ווייזן א הא אין סידור, און קום אריין צוריק אין
שטוב אריין, באגראב זיך און ליג אין געהאקטע ווונדן, און דער קאפ ―
דער קאפ ווערט מיר שיער צעשפרונגען, טראכטנדיק און קלערנדיק דעם
פשט, וואס זאל דאס באדייטן? „מ ה פ ש ע י  ו מ ה  ח ט א ת י
― מיט וואס האב איך, טביה, פארזינדיקט מער פון דער גאנצער וועלט,
וואס מע באשטראפט מיך מער פון אלע יידן? אוי, רבונו־של־עולם,
רבונו־של־עולם! מ ה א נ ו  ו מ ה  ח יי נ ו ― ווער בין איך אזוינס,
וואס דו טראגסט מיך אפן קאפ כסדר, האסט מיך אין זינען און לאזט
נישט אויס ווו ערגעץ א שלאק, א צרה, אן אנשיקעניש?!״...
    
און אזוי ווי איך טראכט מיר אזוי, ליגנדיק אף הייסע קוילן, הער
איך, ווי מיין ווייב נעבעך קרעכצט, רייסט אויס א שטיק הארץ. „גאלדע,
זאג איך, דו שלאפסט?״... „ניין, זאגט זי, וואס איז דען?״... „גארנישט, זאג איך, מיר זיינען גוט אין דער ערד; אפשר ווייסטו, זאג איך,
אן עצה, וואס טוט מען?״... „פרעגסט בא מיר, זאגט זי, עצות, אז
אך און וויי איז מיר? א קינד שטייט אויף, זאגט זי, אינדערפרי, א געזונטע, א שטארקע, טוט זיך אן, זאגט זי, פאלט מיך ארום קושן און
האלדזן און וויינען און זאגט נישט וואס; איך האב געמיינט, זי איז
חלילה פונעם זינען! פרעג איך זי: „וואס איז דיר, טאכטער?״ זאגט
זי גארנישט און כאפט זיך ארויס אף א וויילע צו די בהמות און ווערט
פארשווונדן. איך ווארט א שעה, איך ווארט צוויי, איך ווארט דריי ―
ווו איז חוה? נישטא חוה! רוף איך מיך אן צו די קינדער: „אנו, טוט
נאר א שפרונג אף א מינוטקעלע צום גלח״... „פון וואנען, זאג איך,
האסטו געוווסט, גאלדע, אז זי איז באם גלח?״... „פון וואנען האב
איך געוווסט? ― זאגט זי. ― אז אך און וויי איז מיר! וואס איז,
זאגט זי, איך האב קיין אויגן ניט? צי איך בין איר קיין מאמע ניט?״...
„אז דו האסט אויגן, זאג איך, און דו ביסט איר א מאמע, וואס־זשע
האסטו געשוויגן און האסט ניט געזאגט מיר?״... „דיר זאל איך זאגן?
ווען ביסטו אין דער היים? ― זאגט זי. ― און אז איך זאג דיר, הערסטו
מיך דען? דיר אז מע זאגט, זאגט זי, ענטפערסטו באלד מיט א פסוק;
פארהאקסט דעם קאפ מיט פסוקים און דערמיט קומסטו אפ״...
    
אזוי מאכט זי צו מיר, גאלדע הייסט עס, און איך הער, ווי זי
וויינט אין דער פינצטער... אביסל איז זי גערעכט, טראכט איך מיר,
ווארעם וואס פארשטייט א יידענע? און עס טוט מיר וויי אף איר דאס
הארץ, איך קאן נישט הערן, ווי זי קרעכצט און ווי זי וויינט. רוף איך
מיך אן צו איר: „זעסטו, גאלדע, ביסט ברוגז, זאג איך, למאי איך
האב אף אלצדינג א פסוק; עס שטייט בא אונדז געשריבן, זאג איך,
כ ר ח ם  א ב ע ל  ב נ י ם ― א טאטע האט ליב א קינד. פארוואס
שטייט ניט, זאג איך, כ ר ח ם  א ם ע ל  ב נ י ם ― אז א מאמע
האט ליב איר קינד? ווייל א מאמע איז ניט קיין טאטע; א טאטע, זאג
איך, קאן אנדערש רעדן מיט א קינד. אט וועסטו זען, זאג איך, אם־ירצה־השם, מארגן זע איך מיך מיט איר״... „הלוואי, זאגט זי, זאלסטו זיך
קאנען זען מיט איר, און מיט אים אויך, ער איז א מענטש, זאגט זי,
ניט קיין שלעכטער, כאטש א גלח, נאר אף א מענטשן האט ער, זאגט
זי, רחמנות. דו וועסט אים בעטן, פאלן צו די פיס, אפשר וועט ער רחמנות האבן״... „ווער, זאג איך, דער כומר, ימח שמו?... איך זאל
מיך בוקן, זאג איך, צום גלח? ביסט משוגע, זאג איך, צי חסר־דעה?
א ל ת פ ת ח פ ה ל ש ט ן ,  זאג איך, ― ניט דערהערן וועלן דאס
מיינע שונאים!״... „א! זעסטו? עס הייבט זיך אן, זאגט זי, מיט
דיר!״... „וואס דען, זאג איך, האסטו געמיינט? איך וועל מיך לאזן
פירן פון א יידענע? איך וועל, זאג איך, לעבן מיט דיין ווייבערשן
שכל?״... אט אין אזעלכע שמועסן גייט אוועק בא אונדז די נאכט.
קוים דערלעבט דעם ערשטן קריי פונעם האן, הייב איך מיך אויף, דאוון
אפ, נעם מיט זיך די בייטש און לאז מיך אוועק מסתמא גלייך צום גלח
אין הויף אריין. ווי זאגט איר, א יידענע איז טאקע א יידענע, נאר וווהין
דען האב איך געזאלט גיין? אין דער ערד אריין?...
    
בקיצור, געקומען צו אים אין הויף אריין, באגעגענען מיך די כלבים
זיינע מיט א שיינעם גוט־מארגן און ווילן מיר צורעכט מאכן די קאפאטע און פארזוכן די ליטקע פון מיינע יידישע פיס, צי זיי זיינען עפעס
גוט פאר זייערע הינטישע ציין?... א גליק, וואס כ׳האב מיטגענומען
די בייטש, האב איך זיי געגעבן צו פארשטיין דעם פסוק ל א  י ח ר ץ
כ ל ב  ל ש ו נ ו ― נעכיי סאבאקא דאראם נע ברעשע, דאס הייסט:
לאז א הונט ניט בילן אומזיסט... אף זייער געשריי מיט מיין געפילדער איז ארויסגעלאפן דער גלח מיט דער גלחטע, קוים צעטריבן די פריילעכע כאליאסטרע און אריינגערופן מיך אין שטוב אריין, מיך אויפגענומען פאר זייער א שיינעם גאסט, געוואלט שטעלן פון מיינעטוועגן דעם
סאמאוואר. זאג איך, אז דער סאמאוואר איז לאוו־דווקא, איך האב מיט
אים עפעס צו רעדן, זאג איך, אונטער פיר אויגן. האט זיך דער כומר
אנגעשטויסן, וואס איך מיין, האט א ווונק געטאן צו זיין פלוניתטע, זי
זאל מוחל זיין צומאכן די טיר פון יענער זייט ― און איך בין צוגעטראטן צום ענין גלייך, אן שום הקדמות, ער זאל מיר זאגן קודם, צי
גלייבט ער אין גאט?... און נאכדעם זאל ער מיר זאגן, אויב ער פילט
דעם טעם, וואס הייסט צעשיידן א טאטן מיט א קינד וואס מען האט
דאס ליב?... און ווידער זאל ער מיר זאגן וועלכעס הייסט נאך זיין
שכל א מיצווה און וועלכעס הייסט אן עבירה?... און נאך א זאך וואלט
איך וועלן ער זאל מיר קלאר מאכן: וואס פאר א פנים האט בא אים
א מענטש וואס כאפט זיך אריין צו יענעם אין שטוב אריין און וויל
מאכן אן איבערקערעניש, איבערשטעלן די בענקלעך, מיט די טישלעך,
מיט די בעטן?...
    
אוודאי בלייבט ער זיצן געפלעפט און מאכט צו מיר: „טעוועל,
זאגט ער, ביסט א קלוגער מענטש, זאגט ער, און נעמסט און שטעלסט
אוועק, זאגט ער, מיטאמאל אזויפיל שאלות און ווילסט, זאגט ער, איך
זאל דיר ענטפערן אין איין קלאפ? האב צייט, זאגט ער, איך וועל דיר
ענטפערן על ראשון ראשון ועל אחרון אחרון״... „ניין, זאג איך צו
אים, דו וועסט מיר, פאטערל געטרייער, נישט ענטפערן קיינמאל נישט.
ווייסטו, פארוואס? ווייל אלע דיינע מחשבות ווייס איך פון פריער. דו
ענטפער מיר, זאג איך, בעסער דערויף: איך האב נאך א האפענונג צו
זען מיין קינד צוריק, אדער ניין?״... כאפט ער זיך אויף: „וואס
הייסט ― צוריק? דיין טאכטער וועט חלילה גארנישט געשען, אדרבה!״...
„איך ווייס, זאג איך, איך ווייס, איר ווילט זי מאכן גליקלעך! איך
רעד נישט פון דעם, זאג איך; איך וויל וויסן, ווו איז ערגעץ מיין קינד,
און צי קאן איך זיך מיט איר זען?״... „אלצדינג יא, מאכט ער צו
מיר, נאר דאס נישט״... „אט אזוי זשע רעד, זאג איך, דברים ברורים,
קורצע דיבורים! זיי געזונט, זאג איך, און לאז דיר גאט באצאלן, זאג
איך, בכפל־כפלים!״...
    
און איך קום צוגיין אהיים און טרעף מיין גאלדע ליגט צונויפגע־קוטשעבורעט, ווי א שווארצער קנויל, אין בעט און האט שוין מער קיין
טרערן ניט אין די אויגן. רוף איך מיך אן צו איר: „שטיי אויף, מיין
ווייב, טו אויס, זאג איך, די שיך, און לאמיר זיך אוועקזעצן שיבעה,
אזוי ווי גאט האט געבאטן, ה׳  נ ת ן  ה׳  ל ק ח ― מיר זיינען ניט
די ערשטע, מיר זיינען ניט די לעצטע. עלעהיי, לאז זיך אונדז אויסדאכטן, זאג איך, אז מיר האבן קיינמאל נישט געהאט קיין חוה, אדער
לאז זיך אונדז דאכטן, זאג איך, עלעהיי האדל, וואס איז אוועק פון
אונדז הינטער די הרי־חושך, גאט ווייס, אויב מיר וועלן זי אמאל זען...
גאט, זאג איך, איז אן אל רחום וחנון, ער ווייס וואס ער טוט!״...
    
אזוי רעד איך מיר אויס דאס הארץ און פיל, אז די טרערן שטיקן
מיך, שטייען מיר, ווי א ביין אין האלדז. נאר טביה איז ניט קיין יידענע,
טביה האלט זיך איין! מאלט אייך, עס רעדט זיך נאר אזוי, ווארעם,
ערשטנס, דער בזיון!... והשנית, ווי קאן איך זיך איינהאלטן, אז מע
פארלירט לעבעדיקערהייט אזא קינד, אזא בארליאנט, וואס איז אזוי
איינגעבאקן אין הארצן אי בא מיר, אי בא דער מוטער, כמעט מער ווי
אלע קינדער, איך ווייס ניט פארוואס? אפשר דערפאר, וואס זי האט
קינדווייז זייער א סך געקרענקט, איבערגעטראגן אף זיך כל הצרות
שבעולם; מיר זיינען אמאל אויסגעזעסן איבער איר גאנצע נעכט, עטלעכע מאל אפגעשריגן, פשוט אפגעשריגן פונעם טויט, אפגעחיהטשעט,
ווי מע חיהטשעט אפ א קליין צעטראטן הינדעלע, ווארעם אז גאט וויל,
מאכט ער פון טויט לעבעדיק, ווי מיר זאגן אין הלל: ל א א מ ו ת
כ י  א ח י ה ― אז ס׳איז ניט באשערט שטארבן, שטארבט מען ניט...
און אפשר איז דאס דערפאר, וואס זי איז א גוט קינד, א געטרייס, האט
אונדז פון תמיד אן ליב געהאט ביידן דאס חיות מיט דער נשמה. איי
די קשיא: ווי קומט דאס, זי זאל אונדז אזעלכעס טאן? איז, ערשטנס,
אונדזער מזל אזוי. איך ווייס ניט, ווי אזוי איר ― איך גלייב אין השגחה.
והשנית, איז דאס א קליפה, אן אפגעטאנענע זאך, הערט איר, א מין
כישוף! איר מעגט אייך לאכן פון מיר, און איך זאג אייך, אז איך בין
גאר ניט אזא גראבער נאר, איך זאל גלייבן אין שרעטעלעך, לצים, דאמאוויקעס וכדומה אזעלכע שטותערייען; נאר אין כישוף, זעט איר, גלייב
איך, ווארעם וואס דען איז דאס, אז ניט קיין כישוף? אט וועט איר
הארכן ווייטער, וועט איר אליין אויך זאגן דאס אייגענע...
    
בקיצור, אז די הייליקע ספרים זאגן: ב ע ל  כ ר ח ך  א ת ה ח י
― א מענטש נעמט זיך ניט אליין דאס לעבן, איז דאס נישט אומזיסט.
ס׳איז גאר נישטא די מכה אף דער וועלט, וואס זאל זיך ניט פארהיילן,
און אזא צרה, וואס מע זאל זי נישט פארגעסן. דאס הייסט, פארגעסן
פארגעסט זיך נישט, נאר וואס זאל מען טאן? א ד ם כ ב ה מ ה
נ ד מ ה ― א מענטש באדארף ארבעטן, הארעווען, פארשווארצט און
אויסגעריסן ווערן צוליב דעם שטיקל ברויט. מיר האבן זיך גענומען,
וואס טויג אייך, אלע צו דער ארבעט, מיין ווייב און קינדער צו די
קריגלעך, איך צום פערד־און־וועגעלע, און  ע ו ל ם  כ מ נ ה ג ו ―
די וועלט בלייבט ניט שטיין. אנגעזאגט האב איך אין שטוב, אז חוה
לא יזכר ולא יפקד ― נישטא חוה! אויסגעמעקט ― און שוין! און
כ׳האב מיר צונויפגעשלאגן אביסל מילכיקס, פרישע סחורה, און האב
מיך געלאזט קיין בויבעריק צו מיינע קונים.
    
געקומען קיין בויבעריק ― א שימחה, א גדולה: וואס מאכט א ייד
רב טביה? פארוואס זעט מען אייך ניט? „וואס זאל איך מאכן? ―
זאג איך. ― ס׳איז  ח ד ש   י מ י נ ו  כ ק ד ם ― דער אייגענער שלימזל, וואס פריער; א בהמהלע, זאג איך, איז בא מיר געפאלן״... „וואס
איז די מעשה, זאגן זיי, וואס מיט אייך טרעפן זיך אלע נסים?״ און
דער עולם פרעגט מיך אויס, איטלעכער באזונדער, וואס פאר א בהמהלע
איז בא מיר געפאלן? וויפל האט דאס מיך געקאסט? און וויפל בהמהלעך איז מיר נאך געבליבן? און מע לאכט, מען איז פריילעך, ווי, געוויינלעך, נגידים מאכן זיך לוסטיק איבער אן ארעמאן, א שלימזל,
נאכן עסן, אז ס׳איז גוט אפן הארצן און אין דרויסן איז שיין און הייס
און גרין, און עס גלוסט זיך דרימלען... טביה איז אבער א מענטש,
וואס לאזט זיך טרייבן קאטאוועס. א קרענק וועט בא מיר יענער וויסן,
וואס בא מיר אפן הארצן טוט זיך! און אפגעפארטיקט זיך מיט אלע
קונים, לאז איך מיך צוריק מיט די ליידיקע קריגלעך אהיים, איבערן
וואלד, לאז־אפ דאס פערדל, ס׳זאל זיך גיין פאוואליע און כאפן בגנבה
א שטשיפל גראז, און אליין פארטיף איך מיך אין מיינע מחשבות און
געדאנקען, טראכט איבער פון וואס איר ווילט: פונעם לעבן און פונעם
טויט, פון דער וועלט און פון יענער וועלט, און וואס איז אזעלכעס
וועלט, און וואס לעבט א מענטש, וכדומה אזעלכע זאכן, בכדי איך זאל
מיר צעשלאגן די רעיונות, דאס הייסט, איך זאל נישט קלערן פון איר,
פון חוהן הייסט עס. און ווי אף צו להכעיס, קריכט מיר אין קאפ אריין
דווקא זי, חוה הייסט עס. זי קומט מיר אקעגן מיט איר געשטאלט, הויך
און שיין און פריש, ווי א סאסנע, אדער גאר ווי זי איז נאך געווען
א קלייניטשקע, א קראנקעטשקע, א פגירהלע, ווי אן עופהלע בא מיר
אף די הענט, דאס קעפל ארויפגעווארפן אף מיינע פלייצעס: „וואס
ווילסטו, חוהלע? געבן דיר א שטיקעלע פאפע? א ביסעלע מאני?״...
און איך פארגעס אף א וויילע, וואס זי האט אפגעטאן, און עס ציט
מיר צו איר דאס הארץ, און די נשמה נאגט, בענקט נאך איר... נאר
דערמאן איך מיך, און עס גייט מיך איבער דער כוח־הדם, און א פייער
צינדט זיך אן בא מיר אין הארצן אף איר און אף אים און אף דער גאנצער וועלט און אף זיך אליין, פארוואס איך קען זיך נישט פארגעסן
אף קיין מינוט; פארוואס זאל איך זי נישט קאנען אויסמעקן, ארויסרייסן פונעם הארצן? זי האט דאס דען בא מיר נישט פארדינט? דערויף טאקע דארף טביה זיין א ייד שבייד, כל ימיו פארשווארצט ווערן,
אקערן מיט דער נאז די ערד, מגדל זיין קינדער, בכדי זיי זאלן נאכדעם
נעמען מיט איין מאל און אפרייסן זיך מיט גוואלט, אפפאלן, ווי א שישקע פונעם בוים, און פארטראגן ווערן מיטן ווינט און מיטן רויך?...
אט, למשל, ― אזוי קלער איך מיר, ― וואקסט א בוים, א דעמב אין
וואלד, קומט צוגיין א נפש מיט א האק, נעמט אפ א צווייג און נאך
א צווייג און נאך א צווייג ― וואס איז דער בוים אן די צווייגן, מישטיינס
געזאגט? נעם שוין בעסער, דו בן־אדם, און האק אונטער דעם בוים
אינגאנצן ― און אן עק לאז דאס האבן. צו וואס זאל סטארטשען א נאקעטער דעמב אין וואלד?!...
    
און אזוי ווי איך טראכט מיר אזוי די דאזיקע מחשבות, דערפיל
איך פלוצעם, אז מיין פערדל האט זיך אפגעשטעלט ― סטאפ! וואס
איז דאס? איך הייב אויף די אויגן, איך טו א קוק ― חוה!... די
אייגענע חוה, וואס פריער, נישט געמינערט א האר, אפילו די מלבושים
נישט איבערגעביטן!... דאס ערשטע, וואס קומט מיר אף די געדאנקען
― איז אראפשפרינגען פון וואגן און ארומכאפן זי קושן... נאר באלד
טוט מיך צוריק א צי א געדאנק: „טביה? וואס ביסטו, א יידענע?״
און איך טו א צי דאס פערדל: „וויא, שלימזל!״ ― און נעם מיך
רעכטס. איך טו א קוק ― מיינע אויך רעכטס, מאכט עפעס צו מיר
מיט דער האנט, ווי איינער רעדט: „שטיי א וויילע, איך דארף דיר
עפעס זאגן״... און עס טוט זיך מיר א ריס־אפ אינעווייניק און א צופ
באם הארצן, און איך לאז־אפ הענט און פיס; אט־אט טו איך א שפרונג
אראפ פונעם וואגן! נאר איך האלט מיך איין, טו א צי דאס פערדל
און נעם מיך לינקס ― מיינע אויך לינקס, קוקט אף מיר משונה־ווילד,
דאס פנים טויט... וואס טוט מען? ― טראכט איך מיר. ― זאל איך
בלייבן שטיין, צי איך זאל פארן ווייטער? און איידער איך קוק מיך
נאך ארום ― אהא, זי האלט שוין דאס פערדל באם צוים און מאכט
צו מיר: „טאטע! זאל איך שטארבן, אויב דו וועסט זיך רירן פונעם
ארט! איך בעט דיך, הער מיך אויס פריער, טאטע־פאטער!״... „ע! ―
טראכט איך מיר. ― ווילסט מיך נעמען מיט גוואלט? ניין, נשמה מיינע! ווי באלד אזוי, איז א סימן, אז דו קענסט ניט דעם טאטן דיינעם״... ― און דאוויי שמייסן דאס פערדל אף וואס די וועלט שטייט.
און מיין פערדל פאלגט, שפרינגט, נאר עס דרייט צוריק דעם קאפ,
מאכט בשעת־מעשה מיט די אויערן. „וויא, זאג איך צו דעם, א ל
ת ס ת כ ל  ב ק נ ק ן ― קוק נישט, חכם מיינער, אהין, ווו מע דארף
ניט״... און אליין, מיינט איר, ווילט זיך מיר ניט אויסדרייען דעם
קאפ צוריק און א קוק טאן, כאטש איין קוק טאן אהין, אף יענעם ארט,
ווו זי איז שטיין געבליבן?... נאר ניין, טביה איז ניט קיין יידענע.
טביה ווייס, ווי אזוי מען איז זיך נוהג מיטן שטן מקטרג...
    
בקיצור, איך וויל אייך נישט מער, ווי זאגט ער, מאריך ימים זיין,
אן עבירה אייער צייט. אויב ס׳איז מיר באשערט געווען חיבוט־הקבר,
בין איך שוין געוויס דערמיט אפגעקומען, און דעם טעם פון גיהנום
מיט כף־הקלע, מיט די אלע איבעריקע געברענטע ליידן, וואס ווערן
באשריבן בא אונדז אין די הייליקע ספרים, פרעגט מיך, וועל איך אייך
זאגן! דעם גאנצן וועג, וואס איך פאר, ווייזט מיר אויס, אז זי לויפט
מיר נאכן וואגן און שרייט: „הער מיך אויס, טאטע־פאטער!״... און
עס פליט מיר דורך א געדאנק: „טביה! דו שטעלסט אף זיך צופיל!
וואס וועט דיך ארן, אז דו וועסט זיך אפשטעלן אף א וויילע, אויסהערן
וואס וויל זי? אפשר האט זי דיר צו זאגן אזעלכעס, וואס דו דארפסט
דאס וויסן? אפשר, א קשיא אף א מעשה, האט זי חרטה און וויל זיך
אומקערן צוריק? אפשר ליגט זי בא אים אין דער ערד און בעט בא
דיר, דו זאלסט איר העלפן ארויס פון גיהנום?... אפשר און אפשר און
נאך א סך אזעלכע אפשרס פליען מיר דורך אין קאפ, און זי שטעלט
זיך מיר פאר אלס א קינד, און איך דערמאן מיך אנעם פסוק „כרחם
אב על בנים״ ― נישטא קיין שלעכט קינד בא א טאטן, און איך פייניק
מיך, און איך זאג אף זיך אליין, אז איך בין א ס ו ר   ל ר ח ם ―
נישט ווערט, וואס די ערד טראגט מיך! וואס? וואס קאכסטו, דו משוגענער עקשן? וואס טאראבאניעסטו? נעם, דו אכזר איינער, פארקערעווע
דאס וועגעלע צוריק און בעט זיך מיט איר איבער, זי איז דיין קינד,
נישט קיינעמס!... און עס קריכן מיר אין קאפ אריין משונה־מאדנע
מחשבות און געדאנקען: וואס איז דאס אזעלכעס ייד און וואס איז ניט
ייד?... און פארוואס האט גאט באשאפן יידן און ניט־יידן?... און אז
גאט האט שוין יא באשאפן יידן און ניט־יידן, פארוואס זשע זאלן זיי
זיין אזוי אפגעטיילט איינס פון דאס אנדערע, נישט קאנען אנקוקן איינס
דאס אנדערע, גלייך ווי דער איז פון גאט און יענער איז ניט פון גאט?...
און עס פארדריסט מיך, למאי איך בין נישט אזוי קלאר, ווי אנדערע,
אין ספרים און אין ביכער, איך זאל קאנען געפינען דערויף עפעס א רעכטן
תירוץ... און בכדי זיך צעשלאגן די רעיונות, הייב איך אן אף א ניגון:
אשרי יושבי ביתך עוד יהללוך סלה! איך דאוון, הייסט דאס, מינחה אף
א קול און מיט א ניגון, אזוי ווי גאט האט געבאטן. נאר וואס קומט
ארויס פונעם דאווענען און פונעם זאגן, אז אינעווייניק אין הארצן זינגט
זיך אן אנדער ניגון: „ח ־ ו ה!  ח ־ ו ה!  ח ־ ו ה !״... און וואס
איך זינג העכער דעם „אשרי״, זינגט זיך מיר „חוה״ נאך העכער, און
וואס מער איך וויל זי פארגעסן, אזוי מער און אזוי שארפער שטייט זי
מיר פאר די אויגן, און עס דאכט זיך מיר, אז איך הער איר קול, ווי זי
רופט צו מיר: „הער מיך אויס, טאטע־פאטער!״... און איך פארשטעל
מיר די אויערן, איך זאל זי ניט הערן, און איך מאך צו די אויגן, איך
זאל זי ניט זען, און איך זאג די שמונה־עשרה און הער ניט, וואס איך
זאג, און שלאג זיך אשמנו און ווייס ניט, פארוואס, און מיין לעבן איז
צערודערט, און אליין בין איך צערודערט, און זאגן זאג איך ניט קיינעם
פון מיין באגעגעניש, און רעד נישט מיט קיינעם פון איר, און פרעג זיך
ניט נאך אף איר בא קיינעם, כאטש איך ווייס, איך ווייס גאנץ גוט,
ווו זי איז און ווו ער איז און וואס זיי טוען, נאר א מכה וועט בא מיר
עמעצער וויסן. ניט דערלעבן וועלן דאס מיינע שונאים, אז איך זאל מיך
פאר עמעצן באקלאגן. אט אזא מענטש איז טביה!...
    
איך וואלט א בעלן געווען וויסן, צי אלע מאנצבילן זיינען אזוי, צי
נאר איך בין אזא משוגענער? א שטייגער, כדומה למשל, אמאל טרעפט
זיך... איר וועט ניט לאכן פון מיר? איך האב מורא, איר וועט לאכן
פון מיר... אמאל טרעפט זיך, איך טו מיך אן אין דער שבתדיקער
קאפאטע, און לאז מיך צו דער באן, און בין שוין גרייט זיך אויפזעצן
פארן אהין, צו זיי, איך ווייס, ווו זיי זיצן... איך גיי צו צום קאסיר
און הייס מיר געבן א בילעט. פרעגט ער מיך: וווהין? זאג איך: קיין
יעהופעץ... זאגט ער: אזא שטאט איז בא מיר נישט פאראן... זאג
איך: בין איך ניט שולדיק... און איך קער מיך אום צוריק אהיים, טו אויס
די שבתדיקע קאפאטע און נעם מיך צוריק צו דער ארבעט, צום ביסל
מילכיקס און צום פערד־און־וועגעלע, ווי שטייט דארטן: א י ש  ל פ ע ל ו
ו א ד ם ל ע ב ו ד ת ו ― דער שניידער צו דער שער און דער שוסטער
צום ווארשטאט... איא, איר לאכט פון מיר? וואס האב איך אייך געזאגט? איך ווייס אפילו, וואס איר טראכט; איר טראכט זיך: „אט
דער טביה איז טאקע עפעס נאר א חושים!״... דערפאר רעכן איך,
אז ע ד כ א ן  א ו מ ר י ם  ב ש ב ת  ה ג ד ו ל ― ס׳זאל זיין
היינטיקס מאל גענוג, הייסט עס... זייט מיר געזונט און שטארק און
שרייבט בריוולעך. נאר למען־השם, ניט פארגעסן, וואס כ׳האב אייך געבעטן: אז ס׳זאל זיין פתח שין שא, איך מיין, איר זאלט ניט מאכן דערפון קיין ביכל. און אויב עס וועט אייך אויסקומען שרייבן, זאלט איר
שוין שרייבן פון אן אנדערן, ניט פון מיר; אן מיר פארגעסט, ווי אין
פסוק שטייט:  ו י ש כ ח ה ו ― אויס טביה דער מילכיקער!...
געשריבן אין יאר 1907.
    
― אייך קומט א גרויסן, א ברייטן שלום־עליכם, פאניע שלום־עליכם, ― עליכם ועל בניכם! א שאק מיט יארן, אז מיר האבן זיך
ניט געזען! וויי־וויי, וויפל וואסערן עס זיינען אפגעלאפן! וויפל אנגסטן
מיר ביידע און כל ישראל זיינען אויסגעשטאנען אין די עטלעכע יאר:
א קעשעניוו, א קאסנעטוציע, מיט פאגראמען, מיט צרות, מיט שלעק
― אך טי רבונו־של־עולם, גאטעניו נאש!... מיר איז נאר א חידוש
אף אייך, האט קיין פאריבל ניט, וואס איך וועל אייך זאגן, איר זייט
דאך נישט גערוקט אף א האר, קיין עין־הרע, קיין עין־הרע! טוט אבער
א קוק אף מיר:  ה ר י  א נ י כ ב ן ש ב ע י ם ― איך בין נאך
ניט אלט קיין זעכציק, און זעט, ווי ווייס טביה איז געווארן! ס׳א ווערטעלע צער־גידול־בנים, וואס מע האט פון קינדער! און ווער האט נאך
אזויפיל צער־גידול־בנים פון קינדער וויפל איך? מיך האט געטראפן
א נייער שלאק מיט מיינע א טאכטער שפרינצע, וואס גייט איבער אלע
צרות, וואס איך האב ווען איבערגעהאט ביז אהער, און זעט, פונדעסטוועגן, גארנישט, מע לעבט, ווי שטייט דארטן: ב ע ל  כ ר ח ך  א ת ה
ח י ― כאטש ווער צעזעצט, שונאי־ציון, זינגענדיק דאס לידל:
    
 וואס טויג מיר מיין לעבן, וואס טויג מיר מיין וועלט,
    
 אז כ׳האב נישט קיין מזל, אז כ׳האב נישט קיין געלט ?...
    
בקיצור, ווי אזוי שטייט דארט אין פרק: ר צ ה  ה ק ד ו ש  ב ר ו ך
ה ו א ל ז כ ו ת ― גאט האט געוואלט א טובה טאן זיינע יידן, האט
מען אנגעשיקט אף אונדז אן אומגליק, א צרה, א קאסנעטוציע! איי,
א קאסנעטוציע! עס איז געקומען מיטאמאל א מהומה אף אונדזערע
נגידים, א לויפעניש פון יעהופעץ קיין אויסלאנד, כלומרשט אין די ווארעמע בעדער, נערוון, זאלץ־ביטלעך, נעכטיקע טעג... און ווי באלד
מע צעפארט זיך פון יעהופעץ, איז בויבעריק מיט איר לופט און מיט
איר וואלד און מיט אירע דאטשעס טיף־טיף אין דער ערד, ווי מיר זאגן
אין ברוך־שאמר:  ב ר ו ך  מ ר ח ם  ע ל ה א ר ץ... נאר וואס
דען? ס׳איז דאך אבער דא א גרויסער גאט אף דער וועלט, וואס גיט
אכטונג אף זיינע ארעמע לייט נעבעך, זיי זאלן זיך נאך אביסל מוטשען
אף דער וועלט, האבן מיר געהאט א זומער ― איי־איי־איי! איז מען
זיך צונויפגעלאפן צו אונדז קיין בויבעריק פון אדעס, און פון ראסטאוו,
און פון קאטערינאסלאוו, און פון מאהליוו, און פון קעשעניוו אלפי
אלפים נגידים, גבירים אדירים! אפנים, אז דארט איז די „קאסנעטו־ציע״ נאך שטארקער, ווי בא אונדז אין יעהופעץ, ווארעם מע לויפט,
מע הערט ניט אויף צו לויפן. איי, די קשיא: וואס לויפן זיי עפעס צו
אונדז? איז דער תירוץ: למאי אונדזערע לויפן צו זיי? ס׳איז שוין בא
אונדז געווארן, ברוך־השם, אזא מנהג, אז עס קומט די צייט, וואס מע
הייבט אן ריידן פון פאגראמען, הייבן יידן אן צו לויפן פון איין שטאט
אין דער אנדערער, ווי אין פסוק שטייט:  ו י ס ע ו  ו י ח נ ו,
ו י ח נ ו  ו י ס ע ו ― איז די טייטש: פאר דו צו מיר, וועל איך פארן
צו דיר... דערווייל איז בויבעריק, וואס ארט אייך, געווארן א כרך,
אנגעפאקט מיט מענטשן, ווייבער און קינדער, און קינדער האבן ליב
פיקן, און מילכיקס דארף מען, און ווו קריגט מען מילכיקס, אז ניט
בא טביהן? וואס טויג אייך, טביה איז אריין אין דער מאדע. פון אלע
זייטן: טביה און טביה! רב טביה, אהער! רב טביה, צו מיר! אז גאט
וויל, וואס פרעגט איר?
    
ויהי היום, טרעפט זיך א מעשה, ערב־שבועות איז דאס געווען, קום
איך צו פארן מיט אביסל מילכיקס צו איינער פון מיינע קונהטעס, א יונגע אלמנה און א רייכע פון קאטערינעסלאוו, וואס איז געקומען צו פארן
מיט איר זונדל, אראנטשיק הייסט ער, קיין בויבעריק אפן זומער; און
דאס פארשטייט איר דאך אליין, אז דאס ערשטע באקאנטשאפט אירס
אין בויבעריק איז געווען מסתמא מיט מיר. „מע האט מיר גערעקא־מאנדירט, זאגט זי, די אלמנה הייסט דאס, אז בא אייך איז דאס בעסטע
מילכיקס״. „ווי קאן דאס זיין אנדערש? ― זאג איך צו איר, צו דער
אלמנה, הייסט דאס. ― ניט אומזיסט, זאג איך, זאגט שלמה המלך,
אז א גוטער נאמען לאזט זיך הערן, ווי א שופר, איבער דער גאנצער
וועלט, און אויב איר ווילט, זאג איך, וועל איך אייך דערציילן, וואס
עס זאגט דערויף דער מדרש״. שלאגט זי מיך איבער, די אלמנה הייסט
דאס, און זאגט צו מיר, אז זי איז אן אלמנה, און איז אין די זאכן,
זאגט זי, נישט געניט. זי ווייס ניט, מיט וואס מען עסט דאס... דער
עיקר, זאגט זי, אז די פוטער זאל זיין פריש, און דער קעז זאל זיין געשמאק... נו, גייט רעדט מיט א נקבה!...
    
בקיצור, איך האב אנגעהויבן אריינקומען צו דער קאטערינעסלאווער
אלמנה, וואס ארט אייך, צוויי מאל אין דער וואך; אלע מאנטיק און
דאנערשטיק, פינקטלעך, ווי א לוח, אראפגעטראגן דאס ביסל מילכיקס,
גארנישט אנגעפרעגט זיך, צי מע דארף, צי מע דארף ניט, געווארן בא
איר א היימישער מענטש, ווי געוויינלעך, אנגעהויבן זיך צוקוקן, ווי אזוי
עס פירט זיך בא איר, אריינגעשמעקט אין קיך אריין, געזאגט א פאר
מאל, וואס איך האב געפונען פאר נייטיק צו זאגן, דאס ערשטע מאל,
געוויינלעך, געכאפט א פסק פון דער דינסט, איך זאל זיך ניט מישן,
ניט אריינקוקן אין פרעמדע טעפ, דאס אנדערע מאל האט מען זיך צו
מיינע ווערטער צוגעהערט, און דאס דריטע מאל טאקע געהאלטן זיך
מיט מיר אן עצה, ווארעם זי האט ארויסגעזען, די אלמנה הייסט דאס,
ווער טביה איז. אזוי לאנג, אזוי ברייט, ביז זי האט מיר אנטפלעקט
איר צרה, איר קרענק, איר אומגליק ― אראנטשיק! סטייטש, ער איז
שוין א בחור פון עטלעכע און צוואנציק יאר, זאגט זי, און ווייס נאר
פערדלעך, נאר לאסיפעדן, נאר כאפן פישלעך, און ווייטער, זאגט זי,
ווייס ער גארנישט! ער וויל נישט הערן, זאגט זי, פון געשעפט, פון
געלט; ס׳איז אים געבליבן פון זיין טאטן, זאגט זי, א שיינע ירושה,
כמעט א מיליאן, ער זאל דאס אפילו, זאגט זי, אריינשמעקן! עס ווייס
נאר אויסברענגען, זאגט זי, אן אפענע האנט בא אים! „ווו איז ער,
זאג איך, דער בחור? איר גיט אים נאר, זאג איך, אהער צו מיר, איך
וועל מיך מיט אים אביסל, זאג איך, דורכשמועסן, אים זאגן אביסל
מוסר, א פאר פסוקים, ברענגען א מדרש״... לאכט זי: „ווייס איך
וואס, זאגט זי, איר ברענגט אים בעסער א פערדל, ניט קיין מדרש!״...
    
בתוך כך, אזוי ווי מיר רעדן אזוי, ו י ב ו א  ה י ל ד ― קומט
אן דער בחור, אראנטשיק הייסט דאס, א בחורעץ א סאסנע, א געזונטער
יונגאטש, בלוט און מילך, און א ברייטן פאס טראגט ער, איך בעט
איבער אייער כבוד, אף די הויזן, מיט א זייגערל אריינגעשטעקט אט
דא אין גארטל, מיט פארקאטשעטע ארבל אריבער די עלנבויגנס. „ווו
ביסטו געווען?״ פרעגט אים די מוטער. „זיך געשיפט מיט א שיפל,
זאגט ער, געכאפט פיש״... „א שיינע עובדה, זאג איך, פאר אזא בחורל,
ווי איר; דארט אין דער היים וועט מען אייך צעטראגן, זאג איך, די
ביינער, און איר דא וועט כאפן פישלעך!״ איך טו א קוק אף מיין אלמנה
― רויט ווי א צוויק, אלערליי פארבן. זי האט געוויס גערעכנט, אז
איר בן וועט מן הסתם אננעמען מיך פארן קאלנער ביד חזקה אחת, און
וועט מיר געבן באותות ובמופתים שתים ― צוויי פעטש הייסט עס,
און וועט מיך ארויסווארפן כחרס הנשבר! בלאטע! טביה האט פאר
אזעלכע זאכן קיין מורא ניט! איך, אז איך האב עפעס, זאג איך!
    
כך הווה. מיין בחור, אז ער האט דערהערט פון מיר אזעלכע דיבורים,
איז ער נאר אפגעטראטן אביסל, פארלייגט די הענט ארונטער, מיך באטראכט פון סאמע קאפ ביז צו די שפיץ פיס, ארויסגעלאזט עפעס א מאדנעם פייף און האט זיך פלוצעם אזוי צעלאכט, אז מיר ביידע האבן מורא
געהאט, צי איז דער בחור חלילה ניט משוגע געווארן אף א מינוט? און
וואס זאל איך אייך זאגן ― מיר זיינען פון דעמאלט אן געווארן מיט
אים חבר, די בעסטע גוטע פריינט! איך מוז אייך זאגן: מיר איז דער
בחור געפעלן וואס ווייטער אלץ מערער; אפילו א שארלאט און אן
אויסברענגער, און א האנט שוין צו אן אפענע, און א שטיקל חושים
דערצו. למשל, באגעגענען אן ארעמאן, אריינלייגן די האנט אין קעשענע, ארויסנעמען און אוועקגעבן, נישט געציילט. ווער טוט עס?... אדער
אראפנעמען פון זיך א גוטן פאליטא, א גאנצן, א נייעם, און אוועקגעבן
יענעם ― אז מע שמועסט א חושימדיקער!... א גאטס רחמנות געווען אף דער מוטער! זי פלעגט זיך מיר קלאגן: וואס טוט מען? און
בעטן מיך, איך זאל מיט אים אביסל שמועסן. האב איך איר צוליב געטאן: וואס וועל איך איר זשאלעווען? עס קאסט מיך געלט? און איך
האב מיך אוועקגעזעצט און איך האב אים דערציילט מעשיות, געבראקט
משלים, געריבן פסוקים, געהאקט מדרשים, אזוי ווי טביה קאן. און ער
האט דווקא ליב געהאט מיך אויסהערן, אויספרעגן, ווי אזוי איך לעב,
ווי אזוי איך פיל מיך אינדערהיים? „איך וואלט א בעלן געווען, זאגט
ער, זיין בא אייך, רב טביה!״... זאג איך צו אים: „אז מען איז
א בעלן זיין בא טביהן, נעמט מען, זאג איך, און מע פארט זיך דורך
אמאל צו מיר אין כוטאר אריין; איר האט דאך, זאג איך, גענוג פערדלעך, מיט לאסיפעדן. פאר נויט, זאג איך, זייט איר ניט קליין זיך
דורכגיין מיט די רגלים, ס׳איז ניט ווייט, זאג איך, מע דארף נאר דורכשניידן, זאג איך, דעם וואלד״ ... „ווען, זאגט ער, זייט איר אינדער־היים?״ „מיך קאן מען טרעפן, זאג איך, אינדערהיים נאר שבת, אדער
יום־טוב. שאט, זאג איך, ווייסט איר וואס? אט האבן מיר, אם־ירצה־השם, איבעראכטאג פרייטיק שבועות; אויב איר ווילט, זאג איך, מאכן
א שפאציר צו אונדז אין כוטאר אריין, וועט אייך מיין ווייב, זאג איך,
מכבד זיין מיט מילכיקע בלינצעס אזעלכע, אשר לא בלינצו אבותינו
במצרים!״ פרעגט ער מיך: „וואס הייסט דאס? איר ווייסט דאך,
זאגט ער, אז איך בין אף פסוקים שוואך״... „איך ווייס, זאג איך,
אז איר זייט שוואך; איר זאלט געווען, זאג איך, לערנען אין חדר, אזוי
ווי איך, וואלט איר, זאג איך, אויך געוווסט מה דקאמרי רביצין״...
לאכט ער און מאכט צו מיר: „גוט, איר האט מיך, זאגט ער, פאר
א גאסט; איך קום, זאגט ער, צו אייך, רב טביה, דעם ערשטן טאג
שבועות, מיט א פאר באקאנטע, אף בלינצעס, נאר איר זאלט זען, זיי
זאלן זיין, זאגט ער, הייס!״ „אש להבה, זאג איך, מ ן ה ש פ ה
ו ל ח ו ץ ― פון דער סקאווערדע גלייך אין מויל אריין!״... און איך
קום צו פארן אהיים און רוף מיך אן צו מיינער: „גאלדע, זאג איך,
מיר האבן געסט אף שבועות!״ זאגט זי: „מזל־טוב דיר, וועמען איז?״
זאג איך: „דאס וועסטו וויסן שפעטער; דו גרייט נאר צו אייער, זאג
איך, קעז און פוטער איז דא, ברוך־השם, גענוג; וועסט מאכן בלינצעס,
זאג איך, פאר דריי פארשוין, נאר אזעלכע פארשוינען, זאג איך, וואס
האלטן פון דער אכילה און הייבן נישט אן צו וויסן, זאג איך, וואס
רש″י מאכט״... „אוודאי, זאגט זי, שוין צוגעטשעפעט זיך א שלימזל פון הונגעריקן לאנד?״ „ביסט א בהמה, זאג איך, גאלדע! ערשטנס,
וואלט נישט געווען, זאג איך, אזא אומגליק, ווען מיר זאלן חלילה אנהאדעווען, זאג איך, אן ארעמאן מיט שבועותדיקע בלינצעס; והשנית,
זאג איך, זיי וויסן, זוגתי היקרה, הצנועה והחסידה מרת גאלדע שתחיה,
אז איינער פון אונדזערע שבועותדיקע געסט וועט זיין דער אלמנהס
זונדל, זאג איך, אט דער, וואס מע רופט אים אראנטשיק, איך האב
דיר דערציילט פון אים״. „אויב אזוי, זאגט זי, איז עפעס אנדערש״...
דער כוח פון מיליאנען! אפילו מיין גאלדע, אז זי דערשמעקט געלט,
ווערט זי גאר אן אנדער מענטש. ס׳איז אזא וועלט, וואס זאלט איר
קלערן? ווי שטייט דארטן אין הלל: כ ס ף  ו ז ה ב מ ע ש י י ד י
א ד ם ― געלט באגראבט א מענטשן...
    
בקיצור, ס׳איז געקומען דער ליכטיקער גרינער יום־טוב שבועות, ווי
שיין, ווי גרין, ווי ליכטיק און ווארעם בא מיר אין כוטאר איז, אז עס
קומט שבועות, באדארף איך אייך ניט דערציילן. דער גרעסטער גביר
בא אייך וואלט זיך ווינטשן האבן אזא בלויען הימל, מיט אזא גרינעם
וואלד, מיט אזעלכע שמעקנדיקע סאסנעס, מיט אזא מחיהדיקן גראז,
פאשע פאר די בהמהלעך, וואס שטייען און קייען און קוקן אייך אין די
אויגן אריין, ווי איינער רעדט: „גיט אונדז נאר אלע מאל אזא גראז,
קיין מילך וועלן מיר אייך ניט זשאלעווען!״... ניין, זאגט אייך, וואס
איר ווילט, גיט מיר די בעסטע פרנסה, איך זאל ארויספארן פון דארף
אין שטאט אריין, וועל איך מיך מיט אייך ניט בייטן. ווו האט איר אין
שטאט אזא הימל? ווי זאגן מיר אין הלל:  ה ש מ י ם  ש מ י ם  ל ה׳
― ס׳איז א הימל פון גאט!... אין שטאט, אז איר פאררייסט דעם
קאפ, וואס זעט איר? א מויער, א דאך, א קוימען, אבער ווו האט איר
דארט אזא בוים? און טאמער האט זיך פארוואלגערט ערגעץ בא אייך
א ביימעלע, האט איר דעם אנגעטאן פון אויבן א קאפאטע!... הכלל,
זיי האבן זיך גארנישט געקאנט אפווונדערן, מיינע געסט, אז זיי זיינען
געקומען צו מיר שבועות אין כוטאר אריין. אנגעקומען זיינען זיי, אלע
פיר בחורים, רייטנדיק אף פערדלעך, סוסים איינס און איינס! און ווער
שמועסט אראנטשיק ― איז געזעסן אף א פערדל, זאג איך אייך, א סוס,
אן אמתער מערין! איר קויפט אים ניט פאר קיין דריי הונדערט קארבן!
„ברוך הבא, געסט! ― זאג איך צו זיי. ― לכבוד שבועות, זאג איך,
זייט איר דאס געקומען רייטנדיק? נישקשה, זאג איך, טביה איז נישט
פון די גרויסע צדיקים, און אז מע וועט אייך, זאג איך, אם־ירצה־השם,
שמייסן אף יענער וועלט, וועט מיר ניט וויי טאן... עי, גאלדע! זע
נאר, עס זאלן זיין פארטיק די בלינצעס, און לאז מען, זאג איך, ארויסטראגן דעם טיש אהערצו אין דרויסן ארויס, איך האב, זאג איך, אין
שטוב גארנישט וואס צו ווייזן פאר די געסט... עי, שפרינצע! טייבל!
ביילקע! ווו זייט איר דארט? רירט זיך!״... אט אזוי קאמאנדעווע
איך מיט די קינדער, און עס ווערט ארויסגעטראגן א טיש, מיט בענקלעך, מיט א טישטעך, מיט טעלער, לעפלען, גאפלען, זאלץ, ― און טאקע באלד נאך דעם קומט אן גאלדע מיט די בלינצעס, הייסע, זודיקע,
פון דער סקאווערדע, מחיהדיקע, פעטע, כצפיחית בדבש! און מיינע
אורחים קאנען זיך גארנישט אפלויבן פון די בלינצעס...
    
„וואס שטייסטו, זאג איך צו גאלדען, נעם, זאג איך, חזר איבער
  
דעם פסוק נאכאמאל, ס׳איז היינט, זאג איך, שבועות, דארף מען, זאג
איך, זאגן צוויי מאל „אודך״״! און מיין גאלדע פוילט זיך ניט, פילט
אן דעם פאלומעסיק נאכאמאל, און שפרינצע דערלאנגט די בלינצעס
צום טיש. פלוצעם, איך טו א קוק אף מיין אראנטשיקן, איך זע, ער האט
זיך פארקוקט אף מיין שפרינצען ― ער לאזט נישט אראפ קיין אויג
פון איר! וואס האט ער אף איר אזעלכעס דערזען?... „עסט, זאג איך
צו אים, פארוואס עסט איר נישט?״ ... מאכט ער צו מיר: „וואס דען
טו איך?״ „איר קוקט, זאג איך, אף מיין שפרינצען״... ווערט א געלעכטער, אלע לאכן, און מיין שפרינצע לאכט אויך. און ס׳איז אלעמען
פריילעך, אלעמען גוט ― א גוטער, א פריילעכער שבועות אף אלעמען!... גיי טרעף, אז פון דער פריילעכקייט וועט זיך אויסלאזן א צרה,
א שלאק, א יללה, א גאטס שטראף אף מיין קאפ, פארוויסט און פארפינצטערט בין איך געווארן!... נאר עט! א מענטש איז א נאר!
א מענטש א בר־דעת טאר זיך ניט צולאזן צום הארצן און דארף פארשטיין, אז אזוי ווי עס איז, אזוי באדארף צו זיין, ווארעם ווען עס זאל
באדארפן זיין אנדערש, וואלט דאך עס ניט געווען אזוי ווי עס איז!
זאגן מיר דען ניט אין תהילים:  ה ש ל ך  ע ל ה׳ ― פארלאז דיך
נאר אף גאט, ער וועט שוין מאכן אזוי, אז דו זאלסט ליגן טיף, ניין
איילן אין דער ערד, און באקן בייגל, און נאך זאגן: גם זו לטובה!
הערט, וואס עס קאן זיך פארלויפן אף א וועלט, נאר מיט קאפ, ווארעם
דא הייבט זיך ערשט אן די רעכטע מעשה.
    
ויהי ערב ויהי בוקר ― איינמאל פארנאכט קום איך צופארן אהיים
א צעבראטענער פונעם טאג און אן אויסגעמוטשעטער פונעם ארומלויפן
איבער די דאטשעס אין בויבעריק, טרעף איך בא מיר אין דרויסן בא
דער שטוב צוגעצוימט צו דער טיר א באקאנט פערד, איך וואלט געמעגט שווערן, אז ס׳איז אראנטשיקס סוס, דער מערין, וואס איך האב
אים דעמאלט אפגעשאצט אין דריי הונדערט קארבן. גיי איך צו צום
סוס און דערלאנג אים מיט איין האנט א פליאסק פון הינטן און מיט
דער אנדערער האנט א קראץ פון פארנט אין האלדז און א טרייסל איבער דער גריווע. „ידידי,״ זאג איך צו אים, „שיינער בחור מיינער! וואס
טוסטו דא?״ דרייט ער אויס צו מיר די חנעוודיקע מארדע און טוט
א קוק אף מיר מיט די קלוגע אויגן, ווי איינער רעדט: „וואס פרעגט
איר מיך? פרעגט מיין בעל־הבית״... און איך קום אריין אין שטוב
און טו א נעם מיין ווייב: „זאג מיר נאר, גאלדע קרוין, וואס טוט דא
אראנטשיק?״ ענטפערט זי מיר: „פון וואנען זאל איך וויסן? ער איז
דאך פון דיינע לייט!״ „ווו איז ער ערגעץ?״ „ער איז, זאגט זי, געגאנגען מיט די קינדער אין וועלדל אפן שפאציר״... „וואס איז פלוצעם
גאר פאר א שפאציר?״ ― זאג איך צו מיין ווייב און הייס מיר געבן
עסן. אפגעגעסן, באטראכט איך מיך: „וואס ביסטו, טביה, אזוי אויפגעטראגן? אז א מענטש קומט צו דיר צו גאסט, באדארף מען זיין אזוי
אנגעדרודלט? אדרבה״... און ווי איך טראכט מיר אזוי, איך טו א קוק
― מיינע מיידלעך גייען מיטן חברה־מאן, האלטן אנגעריסענע קווייטן,
פריער גייען צוויי יינגערע, טייבל און ביילקע, און הינטן ― מיין שפרינצע מיט אראנטשיקן... „גוטן אוונט!״ „גוט יאר!״ מיין אראנטשיק
שטייט מיר עפעס אזוי מאדנע, גלעט דאס פערד, האלט א גרעזל אין
מויל און רופט זיך אן צו מיר: „רב טביה! איך וויל מיט אייך מאכן
א געשעפט, לאמיר זיך בייטן מיט די פערדלעך״. „איר האט נישט געפונען, זאג איך, פון וועמען צו לאכן?״ מאכט ער צו מיר: „ניין, איך
מיין דאס ערנסט״. „אזוי, זאג איך, איר מיינט דאס ערנסט? וויפל,
למשל, קאסט אייער סוס?״ „אין וויפל, זאגט ער, שאצט איר אים?״
„איך שאץ אים, זאג איך, איך האב מורא, אויב ניט דריי הונדערט קאר־בוינים, און אפשר מיט א סמיטשיק״. צעלאכט ער זיך און זאגט, אז
ער קאסט מער פון דריי מאל אזויפיל, און רופט זיך אן צו מיר: „נו?
מאכן מיר א בייט?״ מיר איז דער שמועס ניט געפעלן: וואס הייסט,
ער וועט אויסבייטן זיין סוס אף מיין שלימזל!... זאג איך צו אים,
אז ער זאל אפלייגן דאס געשעפט אף אן אנדערש מאל, און איך פרעג
אים אין א שפאס: צי איז ער טאקע צוליב דעם געקומען? אויב אזוי,
איז אן עבירה, זאג איך, די הוצאות... ענטפערט ער מיר גאנץ ערנסט:
„געקומען בין איך צו אייך, אייגנטלעך, מכוח אן אנדער זאך; זייט
זיך מטריח, אויב איר ווילט, וועלן מיר אביסל שפאצירן״. וואס פאר
א שפאציר איז דאס אף אים אנגעקומען? ― טראכט איך מיר, און
לאז מיך גיין מיט אים צום וועלדל צו. די זון האט זיך לאנג געזעצט,
דאס גרינע וועלדל זעט שוין אויס טונקל, די זשאבעס פון דער גרעבליע
קראקען, און דאס גראז שמעקט מחיה נפשות! אראנטשיק גייט און איך
גיי, ער שווייגט און איך שווייג. נאכדעם שטעלט ער זיך אפ, טוט
א הוסט און מאכט צו מיר: „רב טביה! ווי וואלט איר, א שטייגער,
געזאגט, ווען איך זאל אייך זאגן, אז איך האב ליב אייער שפרינצע און
אז איך וויל זי נעמען פאר א כלה?״ „וואס איך וואלט געזאגט? ―
זאג איך. ― איך וואלט געזאגט, אז מע זאל א משוגענעם אויסמעקן
און אייך אריינשטעלן״... קוקט ער מיך אן און מאכט צו מיר: „וואס
הייסט?״ זאג איך: „אט דאס הייסט!״... זאגט ער: „איך פארשטיי
אייך ניט״. זאג איך: „איז א סימן, אז איר זייט ניט איבעריק קלוג,
ווי אין פסוק, זאג איך, שטייט:  ח כ ם  ע י נ י ו  ב ר א ש ו ,  דאס
מיינט: א קלוגן זאגט מען אפן ווונק, א נאר גיט מען מיטן שטעקן״...
מאכט ער צו מיר ברוגזלעך: „איך רעד צו אייך פראסט, און איר ענטפערט מיר מיט חכמות און מיט פסוקים!״ זאג איך: „איטלעכער חזן
זינגט אזוי, ווי ער קאן, און יעדער בעל־דרשן דרשנט פון זיינעטוועגן;
אויב איר ווילט וויסן, וואס פאר א בעל־דרשן איר זייט, רעדט איבער
פריער מיט אייער מוטער, זי וועט אייך שוין, זאג איך, קלאר מאכן
אקוראט״... „האלט איר מיך, זאגט ער, אפנים, פאר א יינגעלע, וואס
דארף זיך אנפרעגן בא דער מאמען?״... „געוויס, זאג איך, דארפט
איר זיך אנפרעגן בא דער מאמע, און די מאמע וועט אייך געוויס זאגן,
אז איר זייט א חושים, און וועט זיין גערעכט״... „און וועט זיין גערעכט?״ ― מאכט ער. „געוויס, זאג איך, וועט זי זיין גערעכט, ווארעם
וואס פאר א חתן זייט איר, זאג איך, פאר מיין שפרינצען? וואס פאר
א גלייכן איז מיין שפרינצע צו אייך? און דער עיקר, זאג איך, וואס
פאר א מחותן בין איך מיט אייער מוטער?״... „אויב אזוי, מאכט
ער צו מיר, האט איר שוין, רב טביה, א גרויסן טעות! איך בין נישט
קיין יינגעלע פון אכצן יאר, און זוך נישט קיין מחותנים פאר מיין
מוטער, און ווייס ווער איר זייט, און ווער אייער טאכטער איז, און זי
געפעלט מיר, און אזוי וויל איך, און אזוי וועט דאס זיין!״... „האט
קיין פאריבל ניט, זאג איך, וואס איך שלאג אייך איבער; איך זע,
זאג איך, אז מיט איין צד זייט איר שוין פארטיק; זייט איר, זאג
איך, באווארנט אויך מיטן אנדערן צד?״... זאגט ער צו מיר: „איך
ווייס ניט, וואס איר מיינט״... זאג איך: „איך מיין דאס די טאכטער
מיינע, שפרינצען מיין איך, צי האט איר שוין, זאג איך, מיט איר עפעס
גערעדט, און וואס, זאג איך, זאגט זי?״... ווערט ער אזוי ווי באליידיקט און מאכט צו מיר מיט א שמייכל: „וואס פאר א פראגע איז דאס?
געוויס האב איך, זאגט ער, מיט איר גערעדט, און ניט איין מאל ―
עטלעכע מאל, איך קום, זאגט ער, אהער אלע טאג״... איר הערט, ער
קומט אהער אלע טאג, און איך ווייס נישט!... „בהמה בצורת מענטש!
באדארף מען דאך דיר געבן קייען שטרוי, טביה! אז דו וועסט זיך לאזן
אזוי פירן אין באד אריין, וועט מען דאך דיך קויפן און פארקויפן, דו
פערדאטש איינער!״... אזוי טראכט איך מיר און גיי מיט אראנטשיקן
צוריק, און ער געזעגנט זיך אפ מיט מיין חברה, כאפט זיך ארויף אפן
סוס, און הלך משה מרדכי ― מארש קיין בויבעריק...
    
אצינד וועלן מיר, ווי זאגט איר דאס אין אייערע ביכלעך, איבערלאזן דעם בן־מלך און זיך נעמען צו דער בת־מלכה, צו שפרינצען הייסט
עס... „זאג מיר, טאכטער, וואס איך וועל דיך פרעגן, זאג איך: דערצייל מיר נאר, זאג איך, וואס דער אראנטשיק האט מיט דיר אפגעשמועסט מכוח אזא זאך, זאג איך, גאר אן מיין וויסן?״... ענטפערט
עפעס אט דער בוים? אזוי ענטפערט זי! געווארן רויטלעך, אראפגעלאזט די אויגן, ווי א כלה, אנגענומען א פולן מויל מיט וואסער ―
און שא!... בא! ― טראכט איך מיר. ― ווילסט ניט רעדן איצט,
וועסטו רעדן שפעטער אביסל... טביה איז ניט קיין יידענע; ער האט
צייט! און איך ווארט איבער א וויילע, ווי זאגט מען, יבוא יומה, און
טשאטעווע אויס די מינוט, וואס איך בלייב מיט איר אליין, און רוף
מיך אן צו איר: „שפרינצע, זאג מיר, וואס איך וועל דיך פרעגן: קענסטו
אים כאטש, אט דעם אראנטשיקן?״... זאגט זי: „געוויס קען איך
אים״... „ווייסטו, זאג איך, אז ער איז א סווישטשון?״... פרעגט זי
מיך: „וואס הייסט דאס א סווישטשון?״ זאג איך איר: „א פוסט ניסל,
וואס סע פייפט״... זאגט זי: „האסט א טעות, ארנאלד איז א גוטער
מענטש״... „ער הייסט שוין, זאג איך, בא דיר ארנאלד, ניט אראנטשיק דער שארלאטאן?״ זאגט זי: „ארנאלד איז ניט קיין שארלאטאן,
ארנאלד האט א גוט הארץ; ארנאלד, זאגט זי, געפינט זיך אין א שטוב
פון פארדארבענע מענטשן, זאגט זי, וואס ווייסן נאר געלט און געלט״...
„אזוי, זאג איך, ביסטו שוין, שפרינצע, אויך געווארן אן אויפגעקלערטע
פילאזאפקע און האסט שוין אויך פיינט געקריגן געלט?״...
    
בקיצור, איך זע ארויס פון דעם שמועס, אז עס האלט שוין בא זיי
ווייטלעך, און כאפן צוריק איז שוין אביסל צו שפעט, ווארעם איך קען
מיינע לייט. טביהס טעכטער, האב איך אייך געזאגט שוין אמאל, ניט
געדאכט זאלן זיי ווערן, אז זיי קלעפן זיך איין אין א מענטשן, איז
  
מיטן גאנצן לעבן, מיטן חיות, מיט דער נשמה! און איך טראכט מיר:
„שוטה! למאי זאלסטו וועלן זיין, טביה, מער חכם פון דער גאנצער
וועלט? אפשר איז דאס א גאטס זאך? אפשר איז דאס באשערט, אז
דווקא דורך אט דער שטילינקער שפרינצע זאלסטו געהאלפן ווערן, באלוינט ווערן פאר אלע דיינע קלעפ און ווייטיקן, וואס דו האסט ביז אהער
איבערגעטראגן, האבן א גוטע עלטער, און אויך וויסן אמאל פון א לעבן
אף דער וועלט? אפשר איז דיר באשערט האבן א טאכטער א מיליאנש־טשיצע? וואס איז? סע שטייט דיר ניט אן?... ווו שטייט דאס געשריבן, אז טביה דארף זיין אייביק א קבצן, אייביק ארומשלעפן זיך מיטן
פערדל און מיט קעז און פוטער צוליב די יעהופעצער נגידים, זיי זאלן
האבן וואס צו פרעסן? ווער ווייס, אפשר איז מיר אנגעצייכנט געווארן
פון אויבן, אז איך זאל אף דער עלטער עפעס מתקן זיין אף דער וועלט,
ווערן א בעל־צדקה און א בעל־מכניס־אורח, און אפשר גאר אוועקזעצן
זיך מיט יידן לומדים און לערנען תורה?״... וכדומה אזעלכע רייכע,
גאלדענע מחשבות קריכן אין קאפ אריין, ווי אין „יהי כבוד״ שטייט
געשריבן:  ר ב ו ת  מ ח ש ב ו ת ב ל ב  א י ש ― זאגט א גוי,
להבדיל: „דוריען דומקאיו באגאטיעעט!״... און איך קום אריין אין
שטוב אריין און איך נעם אוועק מיין אלטע און מאך מיט איר א שמועס:
„וואס וואלט זיין, כדומה למשל, זאג איך, ווען אונדזער שפרינצע זאל
זיין א מיליאנשטשיצע?״ פרעגט זי מיך: „וואס הייסט דאס א מיליאנשטשיצע?״ זאג איך: „א מיליאנשטשיצע הייסט א מיליאנשטשיקס
א ווייב״... פרעגט זי מיך: „וואס הייסט א מיליאנשטשיק?״ זאג איך
איר: „א מיליאנשטשיק הייסט א מענטש, וואס פארמאגט א מיליאן״...
פרעגט זי מיך: „וויפל איז דאס א מיליאן?״ זאג איך: „אז דו ביסט
א בהמה און ווייסט ניט, וויפל איז א מיליאן, היינט וואס האב איך מיט
דיר וואס צו רעדן?״... זאגט זי: „ווער בעט דיך, זאלסט רעדן?״
― איז זי אויך גערעכט.
    
בקיצור, עס גייט אוועק א טאג, איך קום צו פארן אהיים: „געווען
אראנטשיק?״ ― ניין, נישט געווען... עס גייט אוועק נאך א טאג:
„געווען דער בחור?״ ― ניין, נישט געווען... איך זאל אריינגיין צו
דער אלמנה מיט אן אויסרייד, פאסט מיר ניט; איך וויל ניט, אז זי
זאל מיינען, אז טביה שלאגט זיך נאכן שידוך... און אגב האב איך
געפילט, אז איר באדארף עס זיין כ ש ו ש נ ה  ב י ן  ה ח ו ח י ם
― ווי א פינפטער ראד צום וואגן. הגם איך פארשטיי ניט, פארוואס?
באשר איך האב ניט קיין מיליאן? האב איך דאך איצטער א מחותנתטע
א מיליאנשטשיצע! און זי וועמען האט פאר א מחותן? ― א יידן אן
ארעמאן, א קבצן, א טביה דעם מילכיקן; היינט ווער איז מער ייחוס,
איך צי זי?... איך וועל אייך זאגן דעם ריינעם אמת, איך האב אנגעהויבן וועלן דעם שידוך, נישט אזוי צוליב דעם שידוך, ווי צוליב נצחון
אליין. „א רוח אין זייער פאטער און מוטער אריין, די יעהופעצער גבירים, לאזן זיי וויסן, ווער טביה איז!... ביז אהער האט מען מער ניט
געהערט נאר בראצקי און בראצקי, גלייך ווי די איבעריקע זיינען גאר
קיין מענטשן ניט!״...
    
אזוי טראכט איך מיר, פארנדיק אהיים פון בויבעריק, און קום
אהיים, גייט מיר מיינע אקעגן מיט א גדולה: „א שליח, אן ערל איז
נארוואס געווען פון בויבעריק, פון דער אלמנה, זאלסט למען־השם באלד
קומען צופארן אהין, עס מעג זיין אף דער נאכט, זאלסטו שפאנען דאס
פערדל און קומען צופארן, מע דארף דיך דארט זייער נייטיק האבן!״...
„וואס האט זיי, זאג איך, אזוי אנגעשפארט? וואס האבן זיי, זאג איך,
אזוי קיין צייט ניט?״ און איך כאפ א קוק אף מיין שפרינצען ― זי
שווייגט, נאר די אויגן אירע רעדן, אוי, רעדן זיי! קיינער פארשטייט
ניט איר הארץ, אזוי ווי איך... איך האב די גאנצע צייט מורא געהאט,
א קשיא אף א מעשה, טאמער לאזט זיך אויס דערפון א בוידעם, האב
איך אף אים, אף דעם אראנטשיקן, אויסגערעדט וואס איך האב געקאנט,
אז ער איז אזוי, און ער איז אזוי ― איך האב אבער געזען, אז ס׳איז
אן ארבעס אין וואנט, מיין שפרינצע גייט אויס ווי א ליכט. האב איך
איינגעשפאנט צוריק מיין פערד־און־וועגעלע און האב מיך געלאזט שוין
פארנאכטלעך קיין בויבעריק. פארנדיק אזוי, טראכט איך מיר: „וואס
קאנען זיי מיך רופן מיט אזא מין אימפעט? וועגן א ווארט? וועגן א קנס־מאל? וואלט ער דאך געקאנט קומען צו מיר, דאכט זיך, דערווייל בין
איך דער אבי־הכלה!״ און איך אליין צעלאך מיך פון דעם געדאנק:
ווו איז דאס געהערט געווארן אין דער וועלט, אז דער נגיד זאל גיין
צום קבצן? סיידן ס׳זאל שוין ווערן עק וועלט, משיחס צייטן, אזוי ווי
די יונגע לייטלעך, די ווייסע־חברהניקעס, ווילן מיך איינרעדן, אז באלד
וועט קומען א צייט, וואס דער נגיד מיטן קבצן וועלן זיין גלייך, שלי
שלך, שלך שלי, מיינס דיינס, דיינס מיינס, הפקר ציבעלעס! דאכט זיך,
א קלוגע וועלט ― און אזעלכע בהמות! עך־עך־עך!...
    
מיט די דאזיקע געדאנקען בין איך אנגעקומען קיין בויבעריק און
פארפארן גלייך אף דער דאטשע צו דער אלמנה, אוועקגעשטעלט דאס
פערדל, ― ווו איז די אלמנה? נישטא קיין אלמנה! ווו איז דער בחור?
― נישטא קיין בחור! ווער־זשע האט מיך גערופן? „איך האב אייך
גערופן!״ ― מאכט צו מיר א קיילעכיק געפאקט יידל מיט אן אויסגעפליקט בערדל און מיט א גראבער גאלדענער קייט אפן בייכל. „ווער־זשע, זאג איך, זייט איר?״ זאגט ער: „איך בין דער אלמנהס א ברודער און אראנטשיקס א פעטער... מע האט מיך, זאגט ער, ארויסגערופן מיט א דעפעש פון קאטערינעסלאוו, און איך בין נאר־וואס געקומען
צופארן״... „ווי באלד אזוי, נאט־זשע אייך אפ שלום״, ― זאג איך
און זעץ מיך אוועק. דערזען, אז איך האב מיך אוועקגעזעצט, מאכט ער
צו מיר: „זיצט״. זאג איך: „א דאנק, איך זיץ שוין. וואס־זשע מאכט
איר, זאג איך, ווי אזוי איז בא אייך, זאג איך, די קאסנעטוציע?״ ענטפערט ער מיר דערויף גארנישט ניט, צעלייגט זיך אף א וויגשטול, די
הענט אין די קעשענעס, שטעלט ארויס די גאלדענע קייט מיטן בייכל
און מאכט צו מיר בזה־הלשון: „אייך רופט מען, דאכט זיך, טביה?״...
„יא, זאג איך, צו דער תורה, אז מע רופט מיך אויף, רופט מען מיך
אויף: „יעמוד ר ב טביה ברב שניאור זלמן״. ״.. „הערט אויס, מאכט
ער צו מיר, רב טביה, וואס איך וועל אייך זאגן. וואס טויג אונדז לאנגע
דיבורים? לאמיר, זאגט ער, גיין גלייך צום ענין, געשעפט הייסט עס״...
„מהיכא־תיתי, זאג איך, שלמה המלך האט שוין לאנג געזאגט: ל כ ל ז מ ן
― ווען מע דארף רעדן געשעפט, איז געשעפט... איך בין, זאג איך,
א געשעפטסמאן״... „דאס זעט מען, זאגט ער, אז איר זייט א געשעפטסמאן, דערפאר וויל איך טאקע מיט אייך רעדן סוחריש; איך וויל,
איר זאלט מיר זאגן, אבער אפן געשמועסט, וויפל וועט דאס אונדז קאסטן
ארום און ארום?... אבער אפן געשמועסט!״... „אויב, זאג איך, אפן
געשמועסט, ווייס איך ניט, וואס איר רעדט״... „רב טביה! ― מאכט
ער צו מיר נאכאמאל און וויל נישט ארויסנעמען די הענט פון די קעשענעס. ― איך פרעג אייך, זאגט ער, וויפל וועט אונדז קאסטן ארום
און ארום די חתונה?״ „עס ווענדט זיך, זאג איך, וואס פאר א חתונה
איר מיינט? אויב איר מיינט א גרויסארטיקע חתונה, ווי אייך שטייט
אן, בין איך, זאג איך, ניט אימשטאנד״... שטעלט ער אן אף מיר
א פאר עינים און מאכט צו מיר אזוי: „אדער איר מאכט זיך תמעוואטע,
אדער איר זייט טאקע א תם... כאטש אפילו, זאגט ער, איר זעט ניט
אויס פון קיין תם, ווארעם איר זאלט זיין, זאגט ער, א תם, וואלט איר
ניט אריינגעשלעפט, זאגט ער, מיין פלימעניק אין א בלאטע, אים פארבעטן צו זיך כלומרשט אף שבועותדיקע בלינצעס, אים אונטערגעשטעלט
דארט א שיין מיידל, צי יא א טאכטער, צי ניט קיין טאכטער, איך
גיי ניט אריין, זאגט ער, אזוי ווייט, און זי האט זיך אים פארליובעט,
זאגט ער, דאס הייסט, זי איז אים געפעלן, נו, און ער איר אוודאי, פון
דעם, זאגט ער, רעדט מען ניט, איך וועל אייך ניט זאגן, זאגט ער, עס
קאן זיין, זי איז אן ארנטלעך קינד און מיינט דאס נעבעך ערנסט, איך
גיי נישט אזוי ווייט... איר טארט אבער ניט פארגעסן, זאגט ער, ווער
א י ר זייט און ווער  מ י ר  זיינען? איר זייט דאך, זאגט ער, א ייד
א בר־דעת, ווי קאנט איר, זאגט ער, גאר דערלאזן אזעלכעס, אז טביה
דער מילכיקער, וואס פירט אונדז קעז און פוטער, זאל ער זיין אונדזער
מחותן?... איי, זיי האבן זיך, זאגט ער, געגעבן איינס דאס אנדערע
דאס ווארט? וועלן זיי דאס נעמען צוריק! קיין גרויס אומגליק, זאגט
ער, שטייט ניט דערביי. טאמער דארף עפעס קאסטן, זאגט ער, זי זאל
אים ארויסלאזן פון ווארט, מהיכא־תיתי, מיר האבן, זאגט ער, גארנישט
קעגן דעם. א מיידל איז נישט קיין בחור, זאגט ער. צי א טאכטער, צי
ניט קיין טאכטער, זאגט ער, איך וויל גאר אזוי ווייט נישט אריינגיין״,
זאגט ער... „רבונו־של־עולם! ― טראכט איך מיר ― וואס וויל דער
ייד?״... און ער הערט נישט אויף צו רעדן איבער מיין קאפ: איך
זאל גאר ניט דענקען, זאגט ער, טאמער וועט מיר געראטן מאכן א סקאנדאל, אויספויקן אומעטום, אז זיין פלימעניק, זאגט ער, האט זיך געשדכנט צו טביה דעם מילכיקנס טאכטער... און איך זאל זיך ארויסשלאגן פונעם קאפ, זאגט ער, אז זיין שוועסטער איז א מענטש, וואס
קאטארע מע קאן פון איר פאמפען געלט... מיט גוטן, זאגט ער, מהיכא־תיתי, קאן מען, זאגט ער, נעמען בא איר עטלעכע קערבלעך; עלעהיי,
זאגט ער, א נדבה... מען איז דאך, זאגט ער, מענטשן, וואס קאטארע,
מע דארף אמאל אויסהעלפן א מענטשן...
    
בקיצור, איר ווילט וויסן, וואס איך האב אים געענטפערט? איך
האב אים, אז אך און וויי איז מיר, גארנישט געענטפערט. ס׳איז מיר
געווען, ווי זאגט איר, ת ד ב ק  ל ש ו נ י ― עס האט מיר ווי אפגענומען דאס לשון! איך האב זיך אויפגעהויבן, זיך אויסגעדרייט מיטן
פנים צו דער טיר ― און נישטא מיך!... ווי פון א שרפה האב איך
מיך ארויסגעכאפט, ווי פון א טורמע!... עס האט מיר געזשומעט אין
קאפ, געשעמערירט אין די אויגן און געטורקעט אין די אויערן די ווערטער פון דעם יידן: „אפן געשמועסט״... „א טאכטער, ניט קיין טאכטער״... „אן אלמנה אף צו פאמפען״... „עלעהיי א נדבה״... און
בין צוגעגאנגען צו מיין פערד־און־וועגעלע, אריינגעלייגט דאס פנים אין
בריטשקע אריין און ― איר וועט ניט לאכן פון מיר? ― אז איך האב
מיך צעוויינט, האב איך געוויינט און געוויינט! און אז איך האב מיך
גוט אויסגעוויינט און געזעסן אף דער בריטשקע און איינגעטיילט מיין
פערדל נעבעך וויפל ס׳איז אין אים אריין, האב איך ערשט דעמאלט
געפרעגט בא גאט א קשיא, אזוי ווי איוב האט אמאל געפרעגט: וואס
האסטו, גאטעניו, אזעלכעס דערזען אין דעם אלטן איובן, וואס דו לאזט
אים ניט אפ אף קיין מינוט? ס׳איז שוין מער ניטא קיין יידן אף דער
וועלט? און איך קום צו פארן אהיים, טרעף איך מיין כאליאסטרע, קיין
עין־הרע, פריילעך. מען עסט וועטשערע, נאר איין שפרינצע איז נישטא.
„ווו איז שפרינצע?״ ― פרעג איך. „וואס הערט זיך, זאגן זיי מיר,
וואס האט מען דיך גערופן?״ זאג איך נאכאמאל: „ווו איז שפרינצע?״...
ענטפערן זיי מיר נאכאמאל: „וואס הערט זיך?״... זאג איך: „גארניט, וואס זאל זיך הערן? ס׳איז, דאנקען גאט, שטיל, פון פאגראמען
הערט מען ניט״... בא די ווערטער קומט אן שפרינצע, טוט מיר א קוק
אין די אויגן אריין, זעצט זיך אוועק צום טיש, גלייך ווי ניט זי מיינט
מען, ניט פון איר רעדט מען... אפן פנים בא איר קאן מען נישט דערקענען גארנישט, נאר דאס שטילקייט אירס איז שוין צופיל, חוץ לדרך
הטבע... היינט געפעלט מיר ניט דאס זיצן אירס פארטראכט און דאס
פאלגן איר, וואס מע הייסט איר; זאגט מען איר: זיץ ― זיצט זי;
זאגט מען איר: עס ― עסט זי; הייסט מען איר גיין ― גייט זי; און
אז מע טוט זי א רוף, טוט זי זיך א ווארף... איך קוק אף איר, און
עס פארקלעמט מיר דאס הארץ, און עס ברענט אין מיר א פייער ―
אף וועמען ווייס איך ניט... אך טי רבונו־של־עולם, אלהינו נאש!
פארוואס שטראפסטו מיך אזוי, פאר וועמענס זינד?!
    
בקיצור, איר ווילט וויסן דעם סוף? אזא סוף וויל איך ניט ווינטשן
דעם ערגסטן שונא, און מע טאר עס גאר ניט ווינטשן, ווארעם די קללה
פון קינדער איז די ערגסטע קללה פון דער תוכחה! פון וואנען ווייס
איך, אז מיך האט עמעצער נישט פארשאלטן מיט קינדער? איר גלייבט
ניט אין די זאכן? וואס־זשע דען איז דאס? אדרבה, לאמיר הארכן פון
אייך... נאר צו וואס נוצן אונדז חקירות? אמער, הערט דעם סוף, וואס
איך וועל אייך דערציילן. איינמאל פארנאכט פאר איך אהיים פון בויבעריק מיט א גוט הארץ: בארעכנט נאר דעם פארדראס, דעם בזיון;
היינט דעם רחמנות פון קינד!... און די אלמנה, וועט איר פרעגן?
און דער זון? ― ווער מיר אלמנה? וואס מיר זון? אוועקגעפארן און
אפילו זיך ניט געזעגנט! ס׳איז א בושה אויסצוזאגן: ס׳איז געבליבן
שטיין בא מיר אף זיי א שטיקל חוב פאר קעז און פוטער... נאר איך
רעד נישט פון דעם, מסתמא האבן זיי פארגעסן... איך רעד פונעם
געזעגענען זיך: אוועקגעפארן און אפילו זיך ניט געזעגנט!... וואס
דאס קינד נעבעך האט איבערגעטראגן ― דאס האט ניט געוווסט קיין
בן־אדם, אחוץ מיר, ווארעם איך בין א טאטע, א טאטנס הארץ פילט...
טאמער מיינט איר, אז זי האט מיר געזאגט אפילו א חצי דיבור? באקלאגט זיך? אדער געוויינט אמאל? ע! קענט איר דאך ניט טביהס
טעכטער! שטיל, אין זיך, איינגעגאנגען, געצאנקט ווי א ליכט! ווען־ניט־ווען ארויסגעכאפט זיך מיט א זיפץ, נאר אזא מין זיפץ, וואס רייסט
ארויס אט אזא שטיק הארץ! הכלל, פאר איך מיר אזוי מיט מיין פערדל
אהיים, פארטיפט אין טרויעריקע מחשבות און געדאנקען, פרעג קשיות
באם רבונו־של־עולם און ענטפער מיר אליין. און עס ארט מיך שוין
ניט אזוי אף גאט ― מיט גאט האב איך מיך שוין ווי עס איז איבערגעבעטן; מיך ארט אף מענטשן: למאי זאלן מענטשן זיין אזוי שלעכט,
אז זיי קאנען זיין גוט? פארוואס זאלן מענטשן פארביטערן דאס לעבן
אי יענעם, אי זיך, אז זיי האבן ביד לעבן זיס און גליקלעך? געשיקט
זיך עס, אז גאט האט באשאפן דעם מענטשן צוליב דעם, ער זאל אפקומען אף דער וועלט?... וואס האט דאס אים גענוצט?... מיט אזעלכע
געדאנקען פאר איך אריין צו מיר אין כוטאר אריין, און דערזע פון דער־ווייטן, בא דער גרעבליע, איז אן אנגעלויף פון מענטשן, גויים, גויעס,
שיקסעס, שקצים און קליינע שקצימלעך אן א שיעור. וואס קאן דאס
זיין? קיין שרפה ניט; מסתמא א דערטרונקענער, עמעצער האט זיך
געבאדן בא דער גרעבליע און געפונען דעם טויט. קיינער ווייס ניט, ווו
דער מלאך־המוות ווארט אף אים, ווי מיר זאגן אין „ונתנה תוקף״...
פלוצעם זע איך מיין גאלדע לויפט, די שאל צעלאזט, די הענט ארויסגעשטעלט אף צופריער, און פאר איר מיינע קינדער, טייבל און ביילקע,
און אלע דריי מיט א געשריי, מיט א יללה, מיט א יאמער: „טאכטער!
שוועסטער! שפרינצע!!״... אראפגעשפרונגען פון דעם וואגן, ווייס
איך ניט, ווי אזוי איך בין ניט צעשפרונגען געווארן, און אז איך בין צוגעלאפן צום טייך, איז שוין געווען נאך אלע היומס...
― ― ― ― ― ― ― ― ― ― ― ― ― ― ― ― ― ― ―
    
וואס האב איך אייך געוואלט פרעגן?... יא! האט איר געזען ווען
א געטרונקענעם? קיינמאל נישט?... א מענטש, אז ער שטארבט,
שטארבט ער מייסטנטיילס מיט צוגעמאכטע אויגן... בא א געטרונקענעם זיינען די אויגן אפן ― ווייסט איר נישט דעם שכל, פארוואס
דאס איז?... האט קיין פאריבל נישט, איך האב בא אייך צוגענומען
צייט, און אליין איז מען אויך געבונדן: מע דארף גיין צום פערדל און
מע מוז צעפירן דאס ביסל סחורה. די וועלט איז אויך א וועלט. מע
מוז אין זינען האבן א קערבל אויך ― און פארגעסן וואס ס׳איז געווען.
ווארעם דאס, וואס די ערד דעקט צו, מוז, זאגט מען, פארגעסן ווערן,
און אז מען איז א לעבעדיקער מענטש, קאן מען די נשמה ניט אויסשפייען. עס העלפט ניט קיין חכמות, און מיר מוזן זיך אומקערן צוריק
צום אלטן פסוק, אז כל זמן שהנשמה בקרבי, איז פאר ווייטער, טביה!...
זייט מיר געזונט, און אז איר וועט מיך דערמאנען, זאלט איר מיך ניט
דערמאנען צו בייזן.
  
דערציילט פון טביה דעם מילכיקן, פארנדיק אין באן.
    
געשריבן אין יאר 1909.
    
― סקאצל קומט! וואס מאכט א ייד, רב שלום־עליכם? אט א גאסט!
אפילו נישט געחלומט זיך! נאט־זשע אייך אפ שלום־עליכם. איך האב
מיר אבער אלץ געטראכט און געטראכט: וואס איז די מעשה, וואס מע
זעט אים נישט אזא צייט, ניט אין בויבעריק, ניט אין יעהופעץ? א קשיא,
וואס סע מאכט זיך: אפשר האט ער אפגעזאגט די עטלעכע גילדן און
אריבערגעפעקלט זיך אהין, ווו מע עסט ניט קיין רעטעך מיט שמאלץ?
און צוריק טראכט איך מיר: געשיקט זיך עס, ז יי זאלן טאן אזא
נארישקייט? ז יי זיינען דאך עפעס א מענטש א בר־דעת, כלעבן!
נו, דאנקען השם־יתברך, וואס מע זעט זיך געזונט, ווי שטייט דארט אין
פסוק:  ט ו ר א  ב ט ו ר א ― א מענטש מיט א מענטשן... איר
קוקט מיך אן, פאניע, גלייך, ווי איר וואלט מיך נישט דערקענט? דאס
בין איך, אייער אלטער גוטער פריינט טביה. א ל ת ס ת כ ל  ב ק נ ק ן
― קוקט נישט, וואס א ייד גייט אין א נייער קאפאטע. דאס איז דער
אייגענער שלימזל טביה, וואס אמאל, נישט געמינערט א האר; נישמער, מע טוט זיך אן שבתדיק, זעט מען אויס אביסל דאסיקער, מעשה
נגיד, ווארעם, אז מע פארט ארויס צווישן מענטשן, קאן מען אנדערש
ניט, ובפרט, אז מע פארט אזא ווייטע נסיעה, קיין ארץ־ישראל, א קלייניקייט? איר קוקט מיך אן און טראכט זיך, ווי קומט דאס אזא קליין
מענטשעלע, ווי טביה, וואס האט כל־ימיו געהאנדלט מיט מילכיקס, זאל
גאר האבן אזא השגה, וואס קאן זיך פארגינען אף דער עלטער סיידן
א מין בראצקי? גלייבט מיר, פאניע שלום־עליכם, ס׳איז כ ו ל ו
מ ו ק ש ה ― דער פסוק איז רעכט ארום און ארום. רוקט נאר אוועק,
זייט מוחל, אייער טשעמאדאנטשיקל אביסל אהין, וועל איך מיך אוועקזעצן אקעגן אייך און וועל אייך דערציילן א מעשה, וועט איר הארכן,
וואס גאט קאן.
    
בקיצור, איך מוז אייך זאגן קודם כל הקודמס, אז איך בין געבליבן,
ניט פאר אייך געדאכט, אן אלמן, געשטארבן גאלדע מיינע, עליו השלום.
געווען א יידענע א פראסטע, אן חכמות, אן אייבערקעפלעך, נאר א גרויסע צדיקית. לאז זי זיך מיען דארט פאר אירע קינדער, זי איז גענוג
אויסגעשטאנען צוליב זיי, און טאקע אפשר איבער זיי געגאנגען פון דער
וועלט, נישט געקאנט אריבערטראגן, וואס זיי זיינען זיך צעקראכן איינער קיין ליסי, דער אנדערער קיין סטריסי. „מישטיינס געזאגט, זאגט זי,
וואס איז מיין וועלט, זאגט זי, אז ווי באלד, זאגט זי, נישט קיין קינד
און נישט קיין רינד? להבדיל, א בהמה, זאגט זי, בענקט אויך, זאגט
זי, אז מע אנטוויינט, זאגט זי, פון איר דאס קעלבל״... אזוי זאגט זי
צו מיר, גאלדע הייסט עס, און וויינט בעת־מעשה מיט ביטערע טרערן.
און איך זע, אז די יידענע גייט־איין פון טאג צו טאג, ווי א ליכט, רעד
איך איר אויס מסתמא דאס הארץ פאר רחמנות און איך זאג צו איר
אזוי, זאג איך: „עט, זאג איך צו איר, גאלדע סערצע, פאראן א פסוק,
זאג איך, א ם כ ב נ י ם  א ם כ ע ב ד י ם ― ווי מיט קינדער,
אזוי איז אן קינדער, זאג איך. מיר האבן, זאג איך, א גרויסן גאט, זאג
איך, און א גוטן גאט, און א שטארקן גאט, זאג איך, נאר פונדעסטוועגן,
זאג איך, לאם איך האבן די ברכות, וויפל מאל דער רבונו־של־עולם, זאג
איך, טוט אפ א שטיקל ארבעט, מעגן שוין, זאג איך, די שונאים האבן
אזא יאר״... איז זי דאך אבער, זאל מיר מוחל זיין, א נקבה, מאכט
זי צו מיר: „דו זינדיקסט, טביה, מע טאר נישט, זאגט זי, זינדיקן״.
„אט האסטו דיר, זאג איך, איך זאג דען עפעס, זאג איך, שלעכטס?
איך גיי דען חלילה, זאג איך, קעגן דעם אייבערשטנס גענג, זאג איך?
ווארעם ווי באלד, זאג איך, אז ער האט, זאג איך, באשאפן אזוי שיין
זיין וועלטל, זאג איך, אז קינדער זיינען נישט קיין קינדער, זאג איך,
און טאטע־מאמע זיינען בלאטע, זאג איך, ווייסט ער דאך מסתמא, וואס
ער האט צו טאן״... פארשטייט זי נישט וואס איך רעד און ענטפערט
מיר בוידעם: „איך שטארב, זאגט זי, אוועק, טביה, ווער וועט דיר
קאכן וועטשערע?״... אזוי מאכט זי צו מיר שטיל און קוקט אף מיר
מיט אזעלכע אויגן, אז אפילו א שטיין קאן עס רירן. טביה איז דאך
אבער נישט קיין יידענע, ענטפער איך איר אפ מיט א ווערטל, און מיט
א פסוק, און מיט א מדרש, און מיט נאך א מדרש: „גאלדע, זאג איך,
ביסט מיר געווען, זאג איך, געטריי אזויפיל יארן, וועסטו מיך אף דער
עלטער, זאג איך, נישט מאכן צום נאר״, זאג איך, און טו א קוק אף
מיין גאלדען ― פיזעם! „וואס איז דיר, זאג איך, גאלדע?״ „גארנישט״,
מאכט זי צו מיר, קוים־קוים וואס זי רעדט. ע! איך זע, די שפיל איז
פארן טייוול, נעם איך און שפאן איין דאס פערדל און פאר אוועק אין
שטאט אריין און ברענג אראפ א דאקטער, דעם בעסטן דאקטער. איך
קום צופארן אהיים ― טע־טע־טע! מיין גאלדע ליגט שוין אף דער ערד
מיט א ליכטל צוקאפנס און זעט אויס, ווי א בערגל ערד האט מען צונויפגעשארט און איבערגעדעקט מיט שווארצן, און איך שטיי און טראכט
מיר: „ כ י ז ה כ ל ה א ד ם ― אט דאס איז דער סוף פונעם
מענטשן? אך טי, רבונו־של־עולם, וואס דו טוסט אפ מיט דיין טביהן!
וואס וועל איך איצטער טאן אף דער עלטער, פארפינצטערט בין איך
געווארן?״ און אזוי האב איך געגעבן א פאל־צו צו דער ערד... נאר
גיי שריי חי־וקים! הערט איר, וואס איך וועל אייך זאגן? אז מע זעט
פאר זיך דעם טויט, מוז מען ווערן אן אפיקורס און מע הייבט אן נאכצוקלערן, מ ה א נ ו מ ה  ח יי נ ו ― וואס איז אינגאנצן אט די
וועלט מיט די גלגלים, וואס זיי דרייען זיך, מיט די באנען, וואס לויפן
משוגענערווייז, מיט דעם גאנצן טארעראם ארום און ארום, און אפילו
בראצקי מיט זיינע מיליאנען ― הכל הבל, גארנישט שבגארנישט!
    
בקיצור, איך האב איר געדונגען א קדיש, גאלדען עליו השלום,
באצאלט פאר א גאנץ יאר פריער. א ברירה האב איך געהאט, אז גאט
האט מיך געשטראפט, נישט געגעבן מיר קיין זכרים, נאר נקבות, נאר
טעכטער און טעכטער, קיין גוטער ייד זאל זיי נישט קענען! איך ווייס
נישט, צי אלע יידן ווערן אזוי פארשווארצט מיט זייערע טעכטער, צי
נאר איך בין אזא פינצטערער שלימזל, וואס איך האב צו זיי קיין
גליק נישט? דאס הייסט, צו די טעכטער אליין האב איך גארנישט, און
גליק איז בא גאט. וואס זיי ווינטשעווען מיר ― מעג עס מיר אנקומען
כאטש האלב. אדרבה, זיי זיינען שוין צו געטריי, און וואס „צו״ איז
איבעריק. אט נעמט, למשל, די מיזינקע מיינע, ביילקע רופט מען זי. וואס
ווייסט איר, וואס דאס איז פאר א קינד? איר קאנט דאך מיך, ברוך־השם, ווי זאגט איר, פון א יאר מיט א מיטוואך און ווייסט, אז איך בין
נישט דער טאטע, וואס קאטארי זאל זיך אוועקזעצן אפלויבן זיינע קינדער, גלאט אזוי אין טאג אריין. נאר אז ס׳איז געקומען צו רייד פון
מיין ביילקען, מוז איך אייך זאגן נישט מער, ווי  ש ל ש ה  ד ב ר י ם
― צוויי ווערטער: זינט גאט האנדלט מיט ביילקעס, האט ער נאך א ז א
ביילקע נישט באשאפן. מילא פון שיינקייט שמועסט מען נישט. טביהס
טעכטער, ווייסט איר אליין, האבן א שם אף דער וועלט פאר די שענסטע
קראסאוויצעס. נאר זי, ביילקע הייסט עס, וועט זיי אלע פארשטעקן אין
גארטל. אז מע שמועסט י פ י פ י ת ― איז דאך ניט שייך. אקעגן מיין
ביילקען מוז מען טאקע זאגן מיט די ווערטער פון אשת חיל: ש ק ר
ה ח ן ― איך רעד נישט פון שיינקייט, איך רעד פון כאראקטער רעד
איך. גאלד, גינגאלד, זאג איך אייך! פון תמיד אן בין איך בא איר
געווען דאס אייבערשטע פון דער מילך, נאר פון זינט מיין גאלדע עליו
השלום איז, איר צו לענגערע יאר, ניפטר געווארן, איז דער טאטע געווארן
בא איר ― דאס שווארצאפל פונעם אויג! קיין שטויב נישט דערלאזן
זאל אף מיר פאלן. איך האב שוין געזאגט צו זיך אליין: דער רבונו־של עולם איז, ווי מיר זאגן אינעם וכל מאמינים שהוא:  ו מ ק ד י ם
ר ח מ י ם  ל ר ו ג ז ― ער שיקט צו די רפואה פאר דער מכה. נישמער,
ס׳איז שווער צו וויסן, וועלכעס איז ערגער, די רפואה, אדער די מכה?
גיי זיי א נביא און טרעף, אז ביילקע וועט צוליב מיר נעמען און פארקויפן זיך פאר געלט און אפשיקן דעם טאטן אף די עלטערע יארן קיין
ארץ־ישראל! מאלט אייך, עס רעדט זיך נאר אזוי. זי איז אין דעם אזוי
שולדיק, פונקט אזוי ווי איך. אינגאנצן איז דא שולדיק ער, איר אויסדערוויילטער, איך וויל אים ניט שילטן, א קאזארמע זאל אף אים איינפאלן! און אפשר, אז מיר זאלן וועלן גוט באטראכטן, גריבלען זיך
אביסל טיפער, קאן זיין, אז איך אליין בין דא מער חייב פון אלעמען,
ווארעם ס׳איז דאך א בפירושע גמרא: ח יי ב א ד ם... נאר ס׳איז
שיין, כלעבן, אז איך דארף אייך דערציילן, וואס די גמרא זאגט!
    
בקיצור, איך וויל אייך נישט לאנג האלטן. ס׳איז אוועקגעגאנגען
א יאר און א יאר, מיין ביילקע איז אויסגעוואקסן, געווארן, קיין עין־הרע, א מיידל צו לייטן, און טביה טוט זיך זיין געשעפט, ווי תמיד, מיטן
פערד־און־וועגעלע פירט ער אפ דאס ביסל מילכיקס זומער קיין בויבעריק, ווינטער קיין יעהופעץ, א מבול זאל אף דעם קומען, ווי אף סדום!
אנקוקן קאן איך נישט אט די דאזיקע שטאט, און ניט אזוי די שטאט
אליין, ווי די מענטשן, און ניט אלע מענטשן, נאר איין מענטש ― אפרים
דעם שדכן, א רוח אין זיין טאטנס טאטן אריין! אט וועט איר אומיסטנע
הערן וואס א ייד א שדכן טוט אפ.
    
ויהי היום, קום איך צופארן איינמאל ארום חצי אלול קיין יעהופעץ
מיט מיין ביסל סחורה. איך טו א קוק ― ו י ב ו א  ה מ ן ― אפרים
דער שדכן גייט! איך האב אייך אמאל דערציילט פון אים. אפרים איז
אפילו א ייד אן איינגעגעסענער, נאר אז מע דערזעט אים, מוז מען זיך
אפשטעלן ― אט אזא מין כוח האט אין זיך אט דער ייד... „הער נאר,
חכם מיינער, זאג איך צו מיין פערדל, שטיי א וויילע, וועל איך דיר
געבן עפעס קייען״. און איך שטעל אפ אפרים דעם שדכן און גיב אים
אפ שלום און מאך מיט אים א שמועס מן הצד: „וואס הערט זיך עפעס
מכוח פרנסה?״ טוט ער א געשמאקן זיפץ און מאכט צו מיר: „ס׳איז
ביטער!״... זאג איך: „דהיינו?״ זאגט ער: „נישטא וואס צו טאן״...
זאג איך: „לחלוטין?״ זאגט ער: „לחלוטין!״... זאג איך: „וואס
איז די מעשה?״... זאגט ער: „די מעשה איז, וואס שידוכים ווערן
שוין היינט ניט געשלאסן מער אין דערהיים״... זאג איך: „ווו דען
ווערן זיי היינט געשלאסן?״ זאגט ער: „דארטן ערגעץ, אין אויסנלאנד״...
זאג איך: „וואס־זשע זאל טאן אזא ייד, ווי איך, למשל, וואס מיין
זיידנס באבע איז דארט קיינמאל נישט געווען?״... זאגט ער צו מיר
און דערלאנגט מיר א שמעק טאבעקע: „פאר אייך האב איך, רב טביה,
א שטיקל סחורה דא אפן ארט״... זאג איך: „דהיינו?״... זאגט ער:
„א יידענע אן אלמנה אן קינדער מיט ק″ן קערבלעך, געווען א קעכין אין
אלע גרעסטע הייזער״... קוק איך אים אן און זאג צו אים: „רב אפרים,
פאר וועמען מיינט איר דאס א שידוך?״ זאגט ער: „פאר וועמען זאל
איך מיינען? פאר אייך״... זאג איך: „אלע בייזע וויסטע חלומות
זאלן אויסגיין צו מיינע שונאימס קעפ!״ און נעם און דערלאנג מיין
פערד א שמיצל און וויל פארן ווייטער. מאכט צו מיר אפרים: „האט
קיין פאריבל ניט, רב טביה, אפשר האב איך אייך פוגע בכבוד געווען.
זאגט־זשע מיר, וועמען דען האט  א י ר  געמיינט?״ זאג איך: „וועמען דען זאל איך מיינען, אז ניט מיין מיזינקע?״... טוט ער א שפרונג
אפ, דערלאנגט זיך א פאטש אין שטערן: „שא! גוט וואס איר האט
מיך דערמאנט, לאנג לעבן זאלט איר, רב טביה!״ זאג איך: „אמן, גם
אתם, דערלעבט איר אויך ביז משיח וועט קומען. נאר וואס איז מיט
אייך, זאג איך, אזוי די גדולה?״... זאגט ער: „ס׳איז גוט, רב טביה,
ס׳איז אויסגעצייכנט גוט, עס קאן שוין גאר בעסער נישט זיין אין דער
גאנצער וועלט!״... זאג איך: „דהיינו, וואס איז די גוטסקייט?״...
זאגט ער: „איך האב פאר אייער מיזינקע א גלייכס, א גליק, א הויפט־טרעפער, א גביר, אן אדיר, א מיליאנשטשיק, א בראצקי, א פאדראטשיק
איז ער און הייסן הייסט ער פדהצור!״... זאג איך: „פדהצור? א קענטלעכער נאמען פון חומש״... זאגט ער: „וואס מיר חומש? ווער מיר
חומש? ער איז א פאדראטשיק, אט דער פדהצור, ער בויט הייזער, מויערן,
בריקן, געווען אין יאפאניע בא דער מלחמה, געבראכט א מטמון מיט
גאלד, פארט ארויס מיט ברענענדיקע סוסים, מיט קארעטעס, מיט לא־קייען בא דער טיר, מיט א בעדל בא זיך אינעווייניק אין שטוב, מיט
מעבל פון פאריזש, מיט א בריליאנטענעם רינג אף דער האנט, נאך גאר
נישט קיין אלטער מאן, א בחור, אן אמתער, א „כאלאסטאי״, פרימא!
און זוכן זוכט ער א שיין מיידל, מעג זיין ווער זי איז, א נאקעטע,
א בארוועסע, אבי א יפת־תואר!״... „טפררו! ― זאג איך צו אים.
― אז איר וועט אזוי פליען, זאג איך, אן א פאפאס, וועלן מיר פארפארן מיט אייך, רב אפרים, קיין האצעקלאץ. אויב איך האב קיין טעות
נישט, זאג איך, האט איר מיר אמאל געהאט גערעדט דעם אייגענעם
שידוך, זאג איך, פאר מיין עלטערע טאכטער, פאר האדלען״, זאג איך...
דערהערט פון מיר די דאזיקע ווערטער, אז ער כאפט זיך ניט, אפרים
הייסט עס, בא די זייטן און הייבט אן צו לאכן, איך האב געמיינט, דער
ייד וועט באקומען די פאפלעקציע. „אהא, זאגט ער, איר האט זיך דערמאנט, זאגט ער, א מעשה, אז מיין באבע איז געלעגן געווארן מיטן
ערשטן קינד! יענער האט אנגעזעצט נאך פאר דער מלחמה און אנטלאפן קיין אמעריקע!״... „זכר צדיק לברכה, זאג איך, אפשר וועט
דער אויך, זאג איך, אוועק אהין?״ ווערט ער אויסער זיך, דער שדכן
הייסט עס: „וואס רעדט איר דאס, רב טביה? יענער איז געווען, זאגט
ער, א פייפער, א שארלאטאן, אן אויסברענגער, און דער איז א פאדראטשיק, זאגט ער, פון דער מלחמה, מיט געשעפטן, מיט א קאנטאר, מיט
מענטשן, מיט... מיט... מיט...״. וואס זאל איך אייך זאגן, דער
שדכן האט זיך אזוי צעהיצט, אז ער האט מיך אראפגענומען פונעם
וואגן און ער האט מיך אנגענומען בא די לאצן און האט מיך אזוי
לאנג געטרייסלט, ביז ס׳איז צוגעגאנגען א גאראדאוואי און האט אונדז
ביידן געוואלט אפפירן אין קאטשומענט אריין. א שטיקל גליק, וואס
איך האב מיך דערמאנט אינעם פסוק:  ל נ כ ר י  ת ש י ך ― מיט
פאליציע דארף מען וויסן, ווי אזוי צו האנדלען...
    
בקיצור, למאי זאל איך אייך לאנג האלטן? אט דער פדהצור איז
געווארן א חתן פאר מיין מיזינקע, ביילקע הייסט עס, און ל א א ר כ ו
ה י מ י ם ― ס׳האט אביסל געדויערט ביז מיר האבן געשטעלט א חופה.
פארוואס זאג איך, ס׳האט אביסל געדויערט? ווייל זי, ביילקע הייסט
עס, האט נישט געוואלט דעם שידוך, אזוי ווי מע וויל נישט שטארבן.
וואס מער אט דער פדהצור איז צו איר צוגעשטאנען מיט מתנות און
מיט גילדענע זייגערלעך און מיט בריליאנטענע פינגערלעך, איז ער איר
אלץ מער נימאס געווארן. מיר דארף מען קיין פינגער אין מויל נישט
אריינלייגן. איך האב עס גאנץ גוט ארויסגעזען נאך איר פנים און נאך
אירע אויגן און נאך איר וויינען, וואס זי האט געוויינט שטילערהייט.
בין איך מיך מיישב איינמאל און רוף מיך אן צו איר אזוי, פארבייגייענדיק: „הערסטו, ביילקע, זאג איך, איך האב מורא, זאג איך, אז
פדהצור איז דיר אזוי ליב, זאג איך, און אזוי זיס, אזוי ווי מיר?״...
ווערט זי רויט ווי פייער און מאכט צו מיר: „ווער האט דאס דיר געזאגט?״ זאג איך: „וואס־זשע דען איז דער געוויין גאנצע נעכט?״
זאגט זי: „איך וויין דען?״ זאג איך: „ניין, דו וויינסט נישט, נאר
דו כליפעסט. דו מיינסט, זאג איך, אז דו באהאלטסט דעם קאפ אין
קישן, וועסטו פון מיר פארדעקן, זאג איך, דיינע טרערן? דו מיינסט,
זאג איך, אז דיין טאטע איז א יינגעלע, זאג איך, אדער דער מוח איז
אים אויסגעטריקנט געווארן און ער פארשטייט ניט, זאג איך, אז דאס
טוסטו צוליב דיין אלטן טאטן? דו ווילסט אים, זאג איך, פארזארגן
מיט א גוט עלטער, ער זאל האבן ווו דעם קאפ אנצושפארן, ער זאל
חלילה נישט דארפן גיין, זאג איך, איבער די הייזער? אויב דו מיינסט
אזוי, ביסטו, זאג איך, א גרויסער נאר, זאג איך. מיר האבן א גרויסן
גאט, זאג איך, און טביה איז ניט פון די עשרה בטלנים, זאג איך, וואס
וועט זיך אוועקזעצן, זאג איך, אף לאסקאווע ברויט, און געלט, זאג איך,
איז בלאטע, זאג איך, ווי אין פסוק שטייט. א סימן האסטו, זאג איך,
אט איז דיין שוועסטער האדל א גוטע אביונטע, פונדעסטוועגן, זאג איך,
זע וואס זי שרייבט פון אלדי שווארצע יאר, זאג איך, פון עק וועלט,
און זי שעצט זיך גליקלעך, זאג איך, מיט איר שלימזל פעפערל!״...
אנו, זייט א חכם און טרעפט, וואס ענטפערט זי מיר דערויף, ביילקע
הייסט עס? „צו האדלען, זאגט זי, זאלסטו מיך, זאגט זי, ניט גלייכן.
האדל איז געווען, זאגט זי, אין אזא צייט, ווען די גאנצע וועלט, זאגט
זי, האט זיך געוויגט, זאגט זי, געהאלטן אט־אט בא איבערקערן זיך,
האט מען זיך געזארגט, זאגט זי, פאר דער וועלט, און זיך האט מען
פארגעסן; און איצט, זאגט זי, אז די וועלט איז א וועלט, זאגט זי,
זארגט זיך יעדער פאר זיך און די וועלט האט מען פארגעסן״... אט
אזוי ענטפערט זי מיר דערויף, ביילקע הייסט עס, און גייט פארשטייט,
וואס זי מיינט!
    
נו? איר זייט עפעס א מבין אף טביהס טעכטער? איר האט זי
באדארפט זען צו דער חופה ― א פרינצעסין! איך בין נאר געשטאנען
און געשפיגלט זיך אין איר און געטראכט צו זיך אליין: „אט דאס איז
ביילקע, טביהס טאכטער? ווו האט זי זיך אויסגעלערנט אזוי שטיין,
און אזוי גיין, און אזוי האלטן דעם קאפ, און אזוי אנטאן זיך, ס׳זאל
אף איר זיין, ווי אויסגעגאסן?״... נאר לאנג שפיגלען זיך אין איר
האט מען מיך נישט געלאזט, ווארעם דעם זעלבן טאג פון דער חופה,
ארום האלב זעקס פארנאכט, האט זיך דאס פארל אויפגעהויבן, און
ה ל ך  מ ש ה  מ ר ד כ י ― מען איז אוועק מיטן קוריער צו אלדי
גוטע יאר, קיין „נאטאליע״, ווי די מאדע איז בא די גרויסע, און צוריק
איז מען געקומען ערשט העט ארום חנוכה, און מע האט געשיקט נאך
מיר, איך זאל למען־השם תיכף־ומיד קומען צופארן קיין יעהופעץ. איז
דאס מיר באלד אריין אין קאפ אריין: ממה־נפשך, זיי זאלן וועלן, איך
זאל גלאט אזוי קומען, וואלטן זיי אנגעזאגט, איך זאל קומען ― און
א סוף. צו וואס טויג נאך דער „למען־השם״ מיטן „תיכף־ומיד״? מסתמא
מוז דאך דא זיין עפעס א זאך! פרעגט זיך א קשיא: וואס פאר א זאך?
און אלערליי מחשבות און געדאנקען, גוטע און שלעכטע, קריכן מיר
אין קאפ אריין: אפשר האט זיך שוין דאס פארפאלק דארטן צעאמפערט,
ווי די קעץ, און עס האלט בא גטן זיך? און באלד טאקע שלאג איך
מיר אפ: ביסט א נאר, טביה, למאי זאלסטו וועלן אויסלייגן אף שלעכטן?
פון וואנען ווייסטו, וואס מען רופט דיך? אפשר האבן זיי זיך פארבענקט נאך דיר און ווילן דיך זען? אדער אפשר וויל ביילקע אז איר
טאטע זאל זיין נאענט לעבן איר? אדער אפשר וויל גאר פדהצור דיר
געבן א שטעלע, דיך צונעמען צו זיינע געשעפטן און מאכן דיך פאר
א משגיח אף זיינע פאדראדן? סיי־ווי־סיי, פארן דארף מען. און איך
זעץ מיך אויף און  ו י ל ך  ח ר נ ה ― איך פאר קיין יעהופעץ. פארנדיק אזוי, גייט מיר איבער דער כוח־הדם, און עס שטעלט זיך מיר פאר,
אז איך האב אוועקגעווארפן דאס דארף, פארקויפט די בהמהלעך, מיטן
פערד־און־וועגעלע, מיט הכל בכל, און בין אריבערגעפארן אין שטאט
און בין געווארן בא מיין פדהצורן פריער משגיח, דערנאך קאסיר, דערנאך כל־ולך איבער אלע זיינע פאדראדן, און דערנאך א שותף צו אלע
זיינע געשעפטן גלייך מיט אים, האלב אף האלב, און פאר ארויס גלייך
מיט אים אף א פאר ברענענדיקע סוסים, איינער א בולאנער, דער אנדערער א קאשטאנעוואטער, און איך ווונדער מיך אף זיך אליין: מ ה ז ה
ו ע ל מ ה  ז ה ― ווי קום איך, אזא שטיל מענטשל, ווי טביה, צו
אזעלכע גרויסע געשעפטן? וואס טויג מיר דער טארעראם מיטן יריד,
מיטן הו־הא, טאג ווי נאכט, ווי זאגט איר: ל ה ו ש י ב י ע ם  נ ד י ב י ם
― זיך טויטשען מיט די מיליאנשטשיקעס? לאזט מיך אפ, איך וויל
האבן א רויק עלטער, אריינקוקן אמאל אין א משניות, זאגן א קאפיטל
תהילים, מע דארף דאך אמאל אין זינען האבן יענע וועלט אויך, צי ניין?
ווי זאגט שלמה המלך: א מענטש איז א טשיסטע בהמה, ער פארגעסט,
אז וויפל ער זאל ניט לעבן, מוז ער אמאל שטארבן... אט מיט אזעלכע געדאנקען און מחשבות בין איך געקומען צופארן למזל קיין יעהופעץ
גלייך צו מיין פדהצורן. מילא, איך זאל מיך גיין בארימען, דערציילן
אייך ר ו ב  ג ד ל ו  ו ר ו ב  ע ש ר ו ― זיין דירה מיט זיין זיצעכץ,
איז ניט שייך צו זאגן. איך האב נאך קיינמאל נישט געהאט די זכיה
צו זיין בא בראצקין אין שטוב, נאר איך בין מיר משער על־פי שכל,
אז שענער ווי בא דעם פדהצור קאן שוין גארניט זיין! איר קאנט פארשטיין שוין פון דעם אליין, וואס פאר א דירה־מלוכה דאס איז, אז דער
שומר, וואס בא דער טיר, א ווערגעלעץ מיט זילבערנע קנעפ, האט מיך
בשום אופן נישט געוואלט אריינלאזן אינעווייניק, כאטש גיב אים א
קרענק. וואס טוט זיך דא? די טיר איז א גלעזערנע טיר, זע איך, ווי
ער שטייט, אט דער ווערגעלעץ, ימח שמו וזכרו זאל ער ווערן, און
רייניקט מלבושים. ווינק איך צו אים, רעד מיט אים אף שטום־לשון
און באווייז אים מיט די הענט, אז ער זאל מיך אריינלאזן אינעווייניק,
מחמת דעם בעל־הבית ווייב קער מיר אן א לייבלעכע טאכטער... פארשטייט ער, אבער, נישט אפן ווונק, א גויישער קאפ, ווייזט ער מיר
אויך מיט די הענט, אויך אף שטום־לשון, אז איך זאל גיין לעזאזל ―
נעמען דעם וועג הייסט עס. נאט אייך אזא שלימזל! צו אן אייגענער
טאכטער זאל מען דארפן האבן זכות־אבות! „אז אך און וויי און צו
דיין גרויען קאפ, טביה, צו וואס דו האסט זיך דערלעבט!״ ― אזוי
טראכט איך מיר און קוק דורך דער גלעזערנער טיר און דערזע עפעס
א מיידל דרייט זיך ארום. „אפנים, א פאקאיאווע זייערע״, טראכט איך
מיר, מחמת די אויגן אירע זיינען ווי בא א גנבטע. אלע פאקאיאוועס האבן
גנבהשע אויגן. איך בין אן איינגייער אין אלע נגידישע הייזער און בין
באקאנט מיט אלע פאקאיאוועס... טו איך צו איר א ווונק: „עפן
אויף, קעצעלע!״ פאלגט זי מיך און עפנט די טיר און מאכט צו מיר
דווקא אף יידיש: „וועמען דארפט איר?״ זאג איך: „דא זיצט פדהצור?״ זאגט זי צו מיר העכער: „וועמען דארפט איר?״ זאג איך צו
איר נאך העכער: „אז מע פרעגט דיך, זאלסטו ענטפערן על ראשון
ראשון; דא זיצט פדהצור?״ זאגט זי: „דא״... ווי באלד אזוי, זאג
איך, ביסטו פון מיינע מענטשן, זאג איך; גיי, זאג איך, זאג דיין מאדאם פדהצור, זאג איך, אז זי האט א גאסט, זאג איך, דער טאטע אירער, טביה, איז געקומען, זאג איך, צוגאסט און שטייט שוין, זאג איך,
א היפשע וויילע אין דרויסן, זאג איך, כעני בפתח, ווארעם ער האט
נישט זוכה געווען, זאג איך, צו געפינען חן און לייטזעליקייט אין די
אויגן פון אט דעם דאזיקן עשו מיט די זילבערנע קנעפ, די כפרה, זאג
איך, זאל ער זיין פאר דיין מינדסטן נאגל!״ אויסגעהערט מיינע דיבורים, האט דאס מיידל מיט א געלעכטער פון א משומדת פארהאקט די
טיר גלייך מיר אונטער דער נאז, אוועקגעלאפן ארויף, אראפגעלאפן אראפ,
אריינגעלאזט און אריינגעפירט מיך אינעווייניק אין א מין פאלאץ, וואס
מיינע אבות אבותינו האבן עס נישט געזען אין חלום אפילו. זייד און
סאמעט און גאלד און קרישטאל, און אז איר גייט, פילט איר נישט
די טריט, מחמת איר שפאנט מיט די זינדיקע פיס אף די טייערסטע
דיוואנעס, ווייך ווי שניי. היינט זייגערס, זייגערס! אף די ווענט זייגערס, אף די טישן זייגערס, אן א שיעור זייגערס! „רבונו יונה! האסט
א סך אזוינע? צו וואס דארף עס א מענטש אזויפיל זייגערס?״ אזוי
טראכט איך מיר און גיי מיר, די הענט פארלייגט ארונטער, אביסל
ווייטער; איך טו א קוק ― עטלעכע טביהס מיטאמאל שניידן זיך
אקעגן מיר פון אלע זייטן, איין טביה גייט אהער, דער אנדערער טביה
אהין, איינער צו מיר, דער אנדערער פון מיר ― טפו זאלסטו ווערן!
פון אלע פיר זייטן שפיגלען! נאר אזא מין פויגל, ווי אט דער פאדראטשיק, קאן זיך פארגינען אזויפיל זייגערס מיט אזויפיל שפיגלען!...
און עס קומט מיר אף די געדאנקען פדהצור, א גראבס און א קיילעכיקס,
מיט א ליסינע איבערן גאנצן קאפ, און סע רעדט הויך און סע לאכט
דריבניטשקע, און איך דערמאן מיך, ווי אזוי ער איז געקומען צו מיר
דאס ערשטע מאל אין דארף אריין מיט די ברענענדיקע סוסים, זיך
צעלייגט בא מיר, ווי בא זיין טאטן אין וויינגארטן, זיך באקאנט מיט
מיין ביילקען, מיך אוועקגערופן אף א זייט און איינגערוימט א סוד
אפן אויער, נאר אזוי הויך, אז מע האט געקאנט הערן אף יענער זייט
יעהופעץ. וואס איז געווען דער סוד? דער סוד איז געווען, אז מיין טאכטער איז אים געפעלן און ער וויל, אז ס׳זאל זיין איינס־צוויי־דריי און
א חופה. מילא, מיין טאכטער איז אים געפעלן ― דאס פארשטייט מען
מיטן שכל, נאר אט דער איינס־צוויי־דריי איז מיר אריין כ ח ר ב
פ י פ י ו ת ― ווי א טומפער מעסער אין הארצן אריין. וואס הייסט
דאס איינס־צוויי־דריי און א חופה? און ווו בין איך? און ווו איז
ביילקע? איי, האט זיך מיר געוואלט אים אריינהאקן א פאר פסוקים
מיט א מדרש, ער זאל מיך האבן צו געדענקען! נאר צוריק האב איך
מיך מיישב געווען: „ל מ ה ז ה א נ כ י ― וואס דארפסטו זיך
מישן, טביה, צווישן קינדער? א סך האסטו געפועלט בא דיינע עלטערע
טעכטער, אז דו האסט געוואלט זאגן דעות אף זייערע שידוכים? האסט
זיך אנגערעדט ווי פויק, אויסגעשאטן די גאנצע תורה דיינע, און ווער
איז געבליבן א נאר? ― טביה!״
    
הקיצור, לאמיר אוועקווארפן, ווי זאגט איר דארטן אין אייערע
ביכלעך, דעם בן־מלך און זיך נעמען צו דער בת־מלכה. האב איך זיי,
הייסט דאס, צוליב געטאן און בין צו זיי געקומען קיין יעהופעץ, און
עס האט זיך אנגעהויבן א חתונה: שלום־עליכם! עליכם־שלום! ווי גייט
עס? וואס מאכט איר גוטס? זיצט! א דאנק, מע קאן באשטיין! ―
מיט די אלע איבעריקע צערעמאניעס, ווי געוויינלעך. איך זאל זיין דער
ערשטער אפן ארויספאר, זיי א פרעג טאן: מ ה  י ו ם  מ י ו מ י ם
― וואס איז דאס רופן, וואס איר האט מיך גערופן? ― פאסט נישט.
טביה איז נישט קיין יידענע, ער האט צייט. דערווייל קומט צו א פארשוין מיט גרויסע ווייסע הענטשקעס און זאגט, אז דער אנבייסן שטייט
שוין אפן טיש, און מיר הייבן זיך אויף אלע דריי, און מיר קומען אריין
אין א חדר אריין פון גאלע דעמב: דער טיש א דעמבענער, די בענקלעך
דעמבענע, די ווענט דעמבענע, די סטעליע דעמב, און אלץ איז געשניצט
און געפארבט און געמאלט און געצאצקעט, און אפן טיש ― בגדי מלכות: טיי מיט קאווע און מיט טשאקאלאדע, און מיט פוטער־געבעקס,
און מיט גוטן קאניאק, און די בעסטע געזאצלנס, און אזעלכע מינים
מאכלים, פירות און אויבסן, ס׳איז מיר א חרפה אויסצוזאגן, נאר איך
האב מורא, אז מיין ביילקע האט זיי בא איר טאטנס טיש קיינמאל ניט
געזען אפילו. און מע גיסט מיר אן א כוסה און נאך א כוסה, און איך
טרינק לחיים, און איך קוק אף איר, אף ביילקען הייסט עס, און איך
טראכט מיר: „האסט זיך עס דערלעבט, טביהס טאכטער, ווי מיר זאגן
אין הלל:  מ ק י מ י  מ ע פ ר  ד ל ― אז גאט העלפט דעם ארעמאן,
מ א ש פ ו ת  י ר י ם  א ב י ו ן ― איז אים גארנישט צו דערקענען.
דאכט זיך, ביילקע ― און פארט נישט ביילקע״. און איך דערמאן מיך
אן יענער ביילקע פון אמאל און איך פארגלייך זי מיט דער ביילקע,
וואס אצינד, און עס טוט מיר הארצעדיק באנג ― גלייך ווי איך וואלט
עפעס געמאכט א שלעכט געשעפט, אפגעטאן א זאך, וואס איז פארפאלן, א שטייגער, כדומה למשל, ווי איך וואלט אויסבייטן מיין הארעפאשנעם פערדל אף א לאשיקל, וואס מע ווייס נאך נישט, וואס פון
דעם וועט אמאל זיין, אדער א פערד, אדער א דראנג. „עך, ביילקע,
ביילקע, טראכט איך מיר, וואס פון דיר איז געווארן! אמאל, געדענקסטו,
ווי דו פלעגסט זיצן באנאכט בא א רייכערדיק לעמפל און נייען און
זינגען א לידל, אדער נעמען אין איין כהרף־עין אויסמעלקן צוויי בהמהלעך, אדער גאר פארקאטשען די ארבל און אפקאכן מיר א פראסטן
מילכיקן בארשט, אדער טייגלעך מיט פאסאליעס, אדער פאמפעשקעס
מיט קעז, אדער שקצים מיט מאן, און א זאג טאן צו מיר: „טאטע,
גיי וואש זיך!״ ― איז דאך עס געווען, ווי דער בעסטער ניגון! איצטער זיצט זי מיט איר פדהצורן, ווי א בת־מלכה, צוויי מענטשן דערלאנגען צום טיש, קלאפן מיט די טעלער, און ביילקע? זי זאל עס
אויסרעדן אפילו א ווארט! זעט איר, ער, פדהצור הייסט עס, רעדט
שוין פאר זיי ביידן, דאס מויל מאכט זיך אים נישט צו! זינט איך
לעב האב איך נישט געזען, א מענטש זאל אזוי ליב האבן פלאפלען
און פלוידערן, דער שווארץ יאר ווייס וואס, און בשעת־מעשה לאכן
דריבניטשקע מיט א קליין געלעכטערל. דאס ווערט אנגערופן בא אונדז:
אליין געזאגט א חכמה, אליין געלאכט... אחוץ אונדז דריי זיצט נאך
איין פארשוין באם טיש, א נפש מיט רויטע באקן, איך ווייס נישט,
ווער ער איז און וואס ער איז, נאר אן אכלער, ווייזט אויס, דארף ער
זיין נישט קיין קליינער, ווארעם די גאנצע צייט, וואס דער פדהצור
האט גערעדט און געלאכט, האט ער געפאקט אין די באקן, ווי אין פרק
שטייט געשריבן:  ש ל ש ה  ש א כ ל ו ― ער האט געגעסן פאר
דריי... דער האט געגעסן, און יענער האט גערעדט, און אלץ עפעס
אזעלכע פוסטע זאכן, וואס קריכן מיר נישט אין דער לינקער פאה:
פאדראד, גובערנסקי פראוולעניע, אודעלני וועדאמאסט, קאזנאטשייסטווע,
יאפאניע... פון אלצדינג האט מיך אינטערעסירט נאר איין יאפאניע,
ווייל מיט יאפאניע האב איך מיך אנגעקערט א שטיקל מחותן. בשעת
מלחמה, ווייסט איר דאך, זיינען פערד געווארן בחשיבות גדול, מע האט
זיי געזוכט מיט ליכט, האט מען געטראפן מסתמא צו מיר אויך און מע
האט גענומען מיין פערדל צום סמיק, אויסגעמאסטן מיט אן ארשין,
א טרייב געטאן אהין־אהער און מע האט דעם געגעבן א ווייסן בילעט.
האב איך זיי געזאגט, זאג איך: „איך האב געוווסט פריער, זאג איך,
אז ס׳איז אומזיסט אייער טירחה, ווי אין פסוק שטייט:  י ו ד ע  צ ד י ק
נ פ ש  ב ה מ ת ו ― נישט טביהס פערד גייט אף מלחמה״... נאר
האט קיין פאריבל נישט, פאניע שלום־עליכם, איך מיש אייך איינס מיטן
אנדערן און קאן אזוי חלילה אראפשלאגן זיך פונעם שליאך. ווי זאגט
איר,  נ ח ז ו ר  ל ע נ י נ נ ו ― לאמיר בעסער גיין צום עיקר המעשה.
    
בקיצור, האבן מיר, הייסט עס, גאנץ פיין אויסגעטרונקען און פארביסן, אזוי ווי גאט האט געבאטן, און אז מען איז אויפגעשטאנען פונעם
טיש, נעמט ער מיך, פדהצור הייסט עס, אונטער דער האנט אין פירט
מיך אריין אין א באזונדער קאבינעט אריין, אויסגעפוצט כיד המלך ―
מיט ביקסן און מיט שפיזן אף די ווענט און מיט הארמאטן אפן טיש,
און זעצט מיך אוועק אין א מין דיוואן, ווייך ווי פוטער, און נעמט ארויס
פון א גאלדענער פושקע צוויי גרויסע גראבע שמעקנדיקע ציגייערן און
פאררייכערט, איינע זיך, די אנדערע מיר, און זעצט זיך אוועק אקעגן
מיר, ציט אויס די פיס און מאכט צו מיר אזוי: „ווייסט איר, וואס
איך האב געשיקט נאך אייך?״ , אהא! ― קלער איך מיר. ― אט דאס
וויל ער מסתמא א שמועס טאן מכוח אכצן און דרייצן״. נאר איך מאך
מיך תמעוואטע און רוף מיך אן צו אים אזוי: „ה ש ו מ ר  א ח י
א נ כ י ― פון וואנען זאל איך וויסן?״ מאכט ער צו מיר: „איך האב
געוואלט רעדן מיט אייך טאקע וועגן אייך אליין״. „א סלוזשבע״, טראכט
איך מיר און טו א מאך צו אים: „אבי נאר עפעס גוטס, מהיכא־תיתי,
לאמיר הארכן״. נעמט ער ארויס דעם ציגייער פון די ציין, פדהצור
הייסט עס, און הייבט מיר אן מיט א גאנצער דרשה: „איר זייט, זאגט
ער, א ייד נישט קיין נאר און וועט קיין פאריבל נישט האבן, וואס איך
וועל מיט אייך רעדן אפנטלעך. איר דארפט וויסן, זאגט ער, אז איך
פיר גרויסע געשעפטן, און אז מע פירט אזעלכע גרויסע געשעפטן, ווי
איך...״ „יא, טראכט איך מיר, דאס מיינט ער מיך״, ― און איך
האק אים איבער אין מיטן און רוף מיך אן צו אים: „ווי די גמרא זאגט,
זאג איך, שבת אין פרק:  מ ר ב ה  נ כ ס י ם  מ ר ב ה  ד א ג ה.
ווייסט איר, זאג איך, דעם פשט פון דער גמרא?״ ענטפערט ער מיר
אפ גאנץ אפנטלעך: „איך וועל אייך זאגן, זאגט ער, דעם ריינעם אמת,
זאגט ער, איך האב, זאגט ער, קיין גמרא קיינמאל נישט געלערנט, זאגט
ער, און איך ווייס אפילו נישט, זאגט ער, וואסער א פנים זי האט״.
אזוי זאגט ער צו מיר, פדהצור הייסט עס, און צעלאכט זיך דריבניטשקע מיט זיין געלעכטערל. איר פארשטייט אן עסק? דאכט מיר, אז גאט
האט דיך געשטראפט, ביסט אן עם־הארץ, טא לאז כאטש זיין כאטא
פאקרישקע, וואס דארפסטו זיך נאך בארימען דערמיט? אזוי טראכט
איך מיר און מאך צו אים: „איך האב אייך טאקע אזוי געשאצט, זאג
איך, אז צו די זאכן זייט איר נישט שייך, נאר לאמיר, זאג איך, הערן
וואס ווייטער?״ מאכט ער צו מיר: „ווייטער האב איך אייך געוואלט,
זאגט ער, זאגן, אז צו מיינע געשעפטן מיט מיין נאמען, זאגט ער, מיט
מיין פאלאזשעניע, פאסט מיר נישט, זאגט ער, אט דאס, וואס מע רופט
אייך, זאגט ער, טביה דער מילכיקער. איר דארפט וויסן, זאגט ער, אז
איך בין באקאנט ליטשנע מיטן גובערנאטאר, זאגט ער, און צו מיר
אין שטוב אריין, זאגט ער, קאן אמאל קומען א בראצקי, א פאליאקאוו,
און אפשר א רויטשילד אויך, טשעם טשארט ניע שוטיט?״... אזוי
מאכט ער צו מיר, פדהצור הייסט עס, און איך זיץ און קוק אף זיין
גלאנצנדיקע ליסינע און טראכט מיר: „עס קאן זייער זיין, אז דו קאנסט
זיך ליטשנע מיטן גובערנאטאר און אז רויטשילד זאל אמאל קומען צו
דיר אין שטוב אריין, נאר רעדן רעדסטו, ווי א כלב שבכלבים״... און
איך רוף מיך אן צו אים שוין אביסל מיט פארדראס: „וואס־זשע זאג
איך, טוט מען דערצו, טאמער, זאג איך, קומט טאקע צו אייך אמאל
רויטשילד?״ מיינט איר דאך, אז ער פארשטייט דעם שטאך? ל א
ד ו ב י ם  ו ל א  י ע ר ― עס הייבט זיך גארנישט אן!
    
„איך האב געוואלט, זאגט ער, אז איר זאלט אוועקווארפן, זאגט
ער, אט דאס מילכיקס, און זאלט זיך פארנעמען, זאגט ער, מיט עפעס
אנדערש״. „דהיינו, זאג איך, מיט וואס?״ „מיט וואס איר ווילט, זאגט
ער, ווינציק געשעפטן, זאגט ער, פאראן אף דער וועלט? איך וועל אייך,
זאגט ער, אונטערהעלפן מיט געלט, וויפל מע וועט באדארפן, אבי, זאגט
ער, איר זאלט ווערן אויס טביה דער מילכיקער. אדער שאט, זאגט ער,
ווייסט איר וואס? טאמער וואלט איר, זאגט ער, גאר איינס־צוויי־דריי
אוועקגעפארן קיין אמעריקע? הא?״ אזוי מאכט ער צו מיר, רוקט אריין
דעם ציגייער אין די ציין אריין און קוקט מיר גלייך אין די אויגן אריין,
און די ליסינע גלאנצט... נו? וואס ענטפערט מען אזא גראבן יונג?
תחילת האב איך מיר געטראכט: „וואס זיצסטו, טביה, ווי א ליימענער
גולם? הייב דיך אויף, טו א קוש די מזוזה, גיב א קלאפ מיט דער
טיר און  ה ל ך  ל ע ו ל מ ו ― פאשאל אן א זיי־געזונט!״... אזוי
שטארק האט דאס מיך א נעם געטאן בא דער לעבער!... „אן עזות
פון א פאדראטשיק! וואס הייסט, דו הייסט מיר אוועקווארפן אן ערלעכע בכבודע פרנסה און פארן קיין אמעריקע? באשר טאמער וועט
צו דיר אמאל קומען רויטשילד, בכן דארף טביה דער מילכיקער לויפן
אין דער וועלט אריין?!״... און דאס הארץ קאכט אין מיר ווי א קעסל,
און אביסל אויפגעטראגן בין איך נאך פון פריער; מיך האט געברענט
אף איר, טאקע אף מיין ביילקען: „וואס זיצסטו דארטן, ווי א בת־מלכה, צווישן די הונדערט זייגערס מיט די טויזנט שפיגלען, בשעת מע
טרייבט דא דיין טאטן, טביהן, קאליסטראי, אף הייסע קוילן? לאם איך
האבן די ברכות, טראכט איך מיר, וואס דיין שוועסטער האדל האט
בעסער געמאכט פון דיר! וואס אמת איז אמת, זי האט נישט אזא
שטוב מיט אזויפיל שמאכטעליאקעס, ווי דו, דערפאר האט זי אבער
א מאן, א פעפערל, איז ער דאך א מענטש, וואס קאטארי ער אליין איז
בא זיך הפקר, און דער גאנצער עיקר איז די וועלט... און דערצו האט
ער א קאפ אף די פלייצעס, נישט קיין לאקשנטעפל מיט גלאנצנדיקער
ליסינע, און א פיסק האט פעפערל ― איז דאך עס גאלד מיט גאלד!
אים, אז איר זאגט א פסוק, גיט ער אייך דריי פסוקים סדאטשע! ווארט
אויס, פאדראטשיק מיינער, אט וועל איך דיר באלד אריינהאקן א פסוק,
וועט דיר ווערן פינצטער אין די אויגן!״... אזוי טראכט איך מיר און
רוף מיך אן צו אים בזה הלשון: „מילא, זאג איך, וואס די גמרא איז
פאר אייך א סוד, בין איך, זאג איך, אייך מוחל; אז א ייד זיצט אין
יעהופעץ און הייסט פדהצור און איז א פאדראטשיק, מעג, זאג איך,
די גמרא ליגן אפן בוידעם. אבער א פראסטן פסוק, זאג איך, דאס וועט
דאך שוין פארשטיין, זאג איך, א גוי אין פאסטעלעס אויך. איר ווייסט
דאך, זאג איך, וואס דער תרגום אונקלוס זאגט אף לבן הארמי: מ ז נ ב ת א
ד ח ז י ר ת א ל א מ א כ א נ ת  ש ט ר יי מ י ל ת א?״... קוקט
ער אף מיר, ווי א האן אין בני־אדם, און מאכט צו מיר: „וואס־זשע
הייסט עס?״ „דאס הייסט, זאג איך, אז פון א חזירשן עק קאן מען
קיין שטריימל נישט מאכן״. „אקעגן וואס, זאגט ער, זאגט איר דאס?״
„אקעגן דעם, זאג איך, וואס איר הייסט מיר פארן קיין אמעריקע״. צעלאכט ער זיך דריבניטשקע און מאכט צו מיר: „אמעריקע ניט, איז
אפשר קיין ארץ־ישראל? אלע אלטע יידן פארן קיין ארץ־ישראל״...
אזוי ווי ער האט דאס מיר אויסגערעדט, אזוי איז דאס מיר אריין, ווי
אן אייזערנער צוויאק אין מוח אריין: „שא! אפשר איז דאס גארניט
אזוי קרום, טביה, ווי דו מיינסט? אפשר איז דאס טאקע א פלאן? ווארעם איידער האבן אזא נחת פון קינדער, ווי דו האסט, איז שוין אפשר
גלייכער ארץ־ישראל? בהמה! וואס שטעלסטו דא איין און וועמען
האסטו דא? דיין גאלדע עליו השלום ליגט דאך שוין במילא אין דער
ערד, און דו אליין, נישט אויסגערעדט זאל זיין, ליגסט דען ניט ניין
איילן אין דער ערד? ביז וואנען איז דער שיעור צו טאפטשען זיך אף
דער וועלט?״... און אגב דארפט איר וויסן, פאניע שלום־עליכם, אז
מיך ציט שוין לאנג אהין, קיין ארץ־ישראל; איך וואלט א בעלן געווען
זיין בא דער כותל מערבי, מערת־המכפלה, דער מוטער רחלס קבר, אנקוקן מיט מיינע אויגן דעם ירדן, דעם בארג סיני, דעם ים־סוף, פיתום
און רעמסס, ווי זיי זעען אויס, וכדומה אזעלכע זאכן. און מיינע מחשבות
טראגן מיך אוועק אהין, אינעם געבענטשטן לאנד כנען, ווי זאגט איר,
ארץ זבת חלב ודבש. שלאגט ער מיר איבער, פדהצור הייסט עס, מיינע
רעיונות סאמע אין מיטן און רופט זיך אן צו מיר: „נו? וואס דארף
מען דא, זאגט ער, אזוי לאנג טראכטן? איינס־צוויי־דריי״... „בא
אייך, זאג איך, איז, ברוך־השם, אלצדינג איינס־צוויי־דריי, ווי די גמרא
זאגט, זאג איך: ה א ג ב ר א ו ה א  ט ר ס ק א... און בא
מיר, זאג איך, איז דאס א הארב שטיקל משניות, ווארעם אויפהייבן זיך,
זאג איך, און פארן קיין ארץ־ישראל, דארף מען, זאג איך, האבן מיט
וואס״... צעלאכט ער זיך דריבניטשקע מיט זיין קליין געלעכטערל,
שטייט אויף, גייט צו צום טיש, עפנט אויף א טישקעסטל און נעמט
ארויס פון דארטן א טייסטער און ציילט מיר אפ אחת ואחת, לאז זיך
אייך דאכטן, א שיינע מטבע, און איך בין דווקא נישט פויל אף דער
פען און נעם צונויף דאס ביסל פאפיר ― דער כוח פון געלט ― און
לאז עס אראפ העט־ווייט אין קעשענע, און וויל אים זאגן כאטש א פאר
פסוקים מיט א מדרש, וואס זאל פארענטפערן ארום און ארום, הערט
ער מיך ווי דעם קאטער און מאכט צו מיר: „אט דאס וועט אייך זיין,
זאגט ער, גענוג ביז אהין איבערן קאפ, און אז איר וועט קומען, זאגט
ער, אפן ארט און וועט דארפן געלט, זאלט איר שרייבן, זאגט ער,
א בריוו, וועט מען אייך איינס־צוויי־דריי באלד ארויסשיקן געלט. און
דערמאנען אייך נאכאמאל וועגן פארן, זאגט ער, פארשפארט מען דאך,
ווארעם איר זייט דאך, זאגט ער, עפעס א ייד מיט יושר און מיט
סאוועסט״... אט אזוי מאכט ער צו מיר, פדהצור הייסט עס, און צעלאכט זיך דריבניטשקע מיט זיין קליין געלעכטערל, וואס קריכט גלייך
אין די קישקעס אריין. און עס פליט מיר דורך א מחשבה אין קאפ:
„טאמער וואלסטו אים א שמיץ געטאן דאס געלט צוריק אין פנים אריין
און אים דערציילט דעם פסוק, אז טביהן קויפט מען נישט פאר געלט
און מיט טביהן שמועסט מען נישט פון יושר און פון סאוועסט?״...
נאר איידער איך עפן א מויל אף צו רעדן, טוט ער א קלונג און רופט
אריין ביילקען און מאכט צו איר: „דושענקע, דו ווייסט? דיין פאטער
ווארפט דאך אונדז אוועק, ער פארקויפט אויס אלץ, וואס ער האט, און
פארט ארויס איינס־צוויי־דריי קיין ארץ־ישראל״... „ח ל ו ם  ח ל מ ת י
ו א י נ י  י ו ד ע ― וואס ס׳האט זיך מיר געחלומט יענע נאכט און
היינטיקע נאכט!״... אזוי טראכט איך מיר און קוק אף מיין ביילקען
― איר זאלט זאגן, זי זאל זיך עס אפילו פארקרימען. שטייט ווי א בוים,
קיין טראפן בלוט אין פנים, קוקט פון אים אף מיר, פון מיר אף אים,
און קיין איינציק ווארט! איך, אף איר קוקנדיק, שווייג אויך, שווייגן
מיר, הייסט עס, אלע ביידע, ווי אין תהילים שטייט: ת ד ב ק  ל ש ו נ י
― עס האט אונדז אפגענומען דאס לשון. דער קאפ דרייט זיך מיר, די
שלייפן קלאפן מיר, ווי פון א טשאד. פון וואס זאל עס זיין? ― טראכט
איך מיר. ― אפנים, דאס איז פונעם שיינעם ציגייער, וואס ער האט
מיר געגעבן רייכערן? אט רייכערט דאך אבער ער אויך, פדהצור הייסט
עס! ער רייכערט און רעדט, דאס מויל מאכט זיך אים גארנישט צו,
כאטש די אייגלעך קלעפן זיך אים, עס גלוסט זיך אים, ווייזט אויס,
כאפן א דרימל. „פארן דארפט איר, זאגט ער צו מיר, פון דאנען קיין
אדעס, זאגט ער, מיטן קוריער, און פון אדעס מיטן ים אזש ביז יאפע,
און פארן מיטן ים, זאגט ער, איז די בעסטע צייט נאר איצט, ווארעם,
זאגט ער, שפעטער הייבן זיך אן די ווינטן מיט די שנייען, מיט די
בערעס, מיט, מיט, מיט...״ אזוי זאגט ער און די צונג פלאנטעט זיך
אים שוין, אזוי ווי איינער, וואס וויל שלאפן, נאר ער הערט נישט אויף
צו קלאפן ווייטער: „און אז איר וועט זיין, זאגט ער, פארטיק צו דער
נסיעה, זאלט איר אונדז, זאגט ער, געבן צו וויסן, וועלן מיר ארויספארן, זאגט ער, ביידע צום וואקזאל מיט אייך זיך אפגעזעגענען, ווארעם
ווען קאנען מיר זיך שוין זען?״ אזוי לאזט ער אויס, איך בעט איבער
אייער כבוד, מיט א גרויסן גענעץ, שטייט אויף און רופט זיך אן צו
איר, צו ביילקען הייסט עס: „דושענקע, וועסט, זאגט ער, זיצן דא
אביסל, און איך וועל, זאגט ער, גיין זיך צולייגן א וויילע״. „האסט
נאך קיינמאל אזא גלייכס נישט געזאגט, ווי איך בין א ייד! אצינד
וועל איך כאטש האבן צו וועמען מיין ביטער הארץ אויסצולאזן״. אזוי
טראכט איך מיר און וויל מיך געבן א נעם צו מיין ביילקען, איר אויסלאמרן אלצדינג, וואס האט זיך צונויפגעזאמלט בא מיר פאר דעם גאנצן
פרימארגן, ― ערשט אז זי טוט א פאל צו מיר אפן האלדז, ביילקע
הייסט עס, און הייבט אן צו וויינען, אבער ווי אזוי, מיינט איר, וויינען?
מיינע טעכטער, נישט געדאכט זאלן זיי ווערן האבן אלע אזא טבע:
פריער מענטשלען זיי זיך און בריהן זיך, און קומט צו עפעס ― וויינט
מען, ווי א בערעזענע. אט נעמט, למשל, מיין עלטערע טאכטער, האדל
הייסט עס: קארג האט זי איינגעלייגט די וועלט אין דער לעצטער מינוט, בשעת זי האט באדארפט אוועקפארן אפריכטן גלות מיט איר פע־פערל אין די קאלטע מדינות? נאר ווייס איך, ס׳א דמיון! יענע דארף
בא איר הייצן די הרובע!
    
איך וועל אייך זאגן דעם רעכטן אמת: איך אליין, ווי איר קענט
מיך שוין אביסל, בין נישט קיין מענטש פון טרערן. גוט וויינען האב
איך געוויינט נאר איין מאל, בשעת מיין גאלדע עליו השלום איז געלעגן אף דער ערד, און נאך איין מאל האב איך מיך גאנץ געשמאק
אויסגעוויינט, בשעת האדל איז אוועקגעפארן צו איר פעפערל, און איך
בין געבליבן אפן וואקזאל, ווי א גרויסער נאר, איינער אליין מיט מיין
פערדל, און נאך עפעס א פאר מאל האט זיך געטראפן, וואס איך האב
מיך אביסל, ווי זאגט איר, צעיאכמערט, און ווייטער געדענק איך עפעס
נישט, איך זאל האבן א טבע פון וויינען. נאר ביילקע מיט אירע טרערן
האבן מיך אזוי פארקלעמט בא דער נשמה, אז איך האב מיך נישט געקאנט איינהאלטן, און איך האב שוין נישט געהאט דאס הארץ אפילו,
איך זאל איר זאגן א קרום ווארט. מיט מיר באדארף מען קיין סך נישט
רעדן. איך הייס טביה. איך האב באלד פארשטאנען אירע טרערן. דאס
איז נישט געווען גלאט אזוי זיך טרערן. דאס זיינען געווען, פארשטייט
איר מיך, טרערן פון ע ל  ח ט א  ש ח ט א ת י ל פ נ י ך  ב נ י ש ט
פ א ל ג ן  א ט א ט ן... און אנשטאט דעם, וואס איך זאל זי מכבד
זיין, ווי זי איז ווערט, און אויסגיסן כל חמתי אף איר פדהצורן, האב
איך גאר גענומען אויסרעדן איר דאס הארץ מיט אזא משל און מיט
אזא משל, ווי טביה קאן. הערט זי מיך אויס, ביילקע הייסט עס, און
מאכט צו מיר: „ניין, טאטע, נישט דאס, זאגט זי, וויין איך. איך האב
צו קיינעם, זאגט זי, קיין טענות נישט, נאר אט דאס, זאגט זי, וואס
דו פארסט אוועק, זאגט זי, איבער מיר און איך קאן, זאגט זי, דערצו
גארנישט העלפן, אט דאס, זאגט זי, בראט מיך״... „גיי שוין, גיי,
זאג איך, דו רעדסט, זאג איך, ווי א קינד, האסט פארגעסן, זאג איך,
אז מיר האבן נאך א גרויסן גאט און אז דיין טאטע איז נאך, זאג איך,
בא אלע חושים. בא דיין טאטן, זאג איך, שפילט א ראליע זיך דורכפארן קיין ארץ־ישראל און קומען צוריק, ווי אין פסוק, זאג איך, שטייט
געשריבן:  ו י ס ע ו  ו י ח נ ו ― טודא אי נאזאד״... אזוי רעד
איך איר אויס דאס הארץ, און אינעווייניק בא זיך טראכט איך מיר:
„טביה, דו לייגסט! פארסטו אוועק קיין ארץ־ישראל, איז עליו השלום
― אויס טביה!״... און פונקט ווי זי וואלט טרעפן מיינע געדאנקען,
מאכט זי צו מיר אזוי: „ניין, זאגט זי, טאטע, אט אזוי טרייסט מען
א קליין קינד; מע גיט דעם, זאגט זי, א ליאלקע, א שפילעכל אין די
הענט אריין און מע דערציילט דעם, זאגט זי, א שיינע מעשה פון א ציגעלע א ווייסע... אויב, זאגט זי, שוין יא דערציילן א מעשה, וועל
איך, זאגט זי, דיר דערציילן, נישט דו מיר. נאר די מעשה, וואס איך
וועל דיר דערציילן, טאטע, איז מער טרויעריק, ווי שיין״.
    
אט אזוי מאכט זי צו מיר, ביילקע הייסט עס; טביהס טעכטער
רעדן נישט גלאט. און זי נעמט און זי לייגט אוועק א מענה־לשון,
א גאנצע מגילה, אדער א מעשה פון טויזנט־איין־נאכט, ווי אזוי דער
פדהצור אירער איז פון קליין גרויס געווארן, אויסגעוואקסן פון סאמע
נידעריקסטן גראד, זיך אליין מיט זיין אייגענעם שכל ארויפגעשלאגן
אף דער העכסטער מדרגה, און איצט וויל ער דערגרייכן דערצו, אז צו
אים אין שטוב אריין זאל קומען בראצקי, שיט ער מיט נדבות, ווארפט
מיט טויזנטער. נאר אזוי ווי געלט אליין איז נאך ווינציק, מע דארף
נאך האבן ייחוס אויך, לייגט ער איין די וועלט, פדהצור הייסט עס, צו
באווייזן, אז ער איז נישט קיין אבי ווער, בארימט זיך, אז ער שטאמט
פון די גרויסע פדהצורס, אז זיין טאטע איז אויך געווען א בארימטער
פאדראטשיק. ― „כאטש, זאגט זי, ער ווייס גאנץ גוט, אז איך ווייס,
אז ער איז געווען א כלי־זמר. היינט, זאגט זי, דערציילט ער אלעמען,
אז זיין ווייבס טאטע איז געווען א מיליאנשטשיק״... „וועמען, זאג
איך, מיינט ער דאס? מיך? אפשר איז מיר, זאג איך, באשערט געווען
אמאל צו האבן מיליאנען, זאג איך, זאל איך דערמיט אפקומען״. „וואס
ווייסטו, טאטע, זאגט זי צו מיר, ווי עס פלאמט מיר מיין פנים, אז ער
שטעלט מיך פאר, זאגט זי, פאר זיינע באקאנטע און הייבט זיי אן דערציילן גרויסקייט פון מיין טאטן און פון מיינע פעטערס און פון מיין
גאנצער משפחה, אזעלכע זאכן, וואס ניט געשטויגן, ניט געפלויגן, און
מע מוז דאס, זאגט זי, אלצדינג אויסהערן און מאכן א שווייג, ווארעם
ער איז, זאגט זי, אף די זאכן א גרויסער קאפריזניק״. „בא דיר, זאג
איך, הייסט דאס א קאפריזניק, און בא אונדז, זאג איך, ווערט דאס
אנגערופן פשוט א ניכפהניק, זאג איך, אדער א מה־יעשהניק״. „ניין,
זאגט זי, דו קענסט אים ניט, ער איז גארניט אזא שלעכטער, ווי דו
מיינסט; ער איז נאר א מענטש, וואס א מינוט איז ער אזוי און א מינוט איז ער אנדערש. ער האט, זאגט זי, א גוט הארץ און א ברייטע
האנט. אים אז מע מאכט, זאגט זי, א קרום פנים, און אבי מע טרעפט
די גוטע מינוט, וועט ער אוועקגעבן די נשמה, און ווער שמועסט, זאגט
זי, פון מיינעטוועגן ― איז דאס טעלערל פונעם הימל! דו מיינסט,
זאגט זי, איך האב אף אים שוין גאר קיין שום שליטה ניט? אט האב
איך בא אים נישט לאנג געפועלט ארויסראטעווען האדלען מיט איר
מאן פון די ווייטע גובערניעס. ער האט מיר, זאגט זי, געשווארן, אז
ער וועט זיך לאזן קאסטן א סך טויזנטער, נאר מיט איין תנאי, אז
זיי זאלן פון דארטן אוועק גלייך קיין יאפאניע״. „וואס עפעס קיין יא־פאניע, זאג איך, פארוואס נישט קיין אינדיע, אדער, למשל, קיין פדן־ארם צו דער מלכה שבא?״ „ווייל אין יאפאניע, זאגט זי, האט ער געשעפטן. אף דער גאנצער וועלט, זאגט זי, האט ער געשעפטן; וואס אים
קאסט אפ, זאגט זי, א טאג נאר דעפעשן אליין, וואלטן מיר אלע, זאגט
זי, געהאט אף א האלב יאר צו לעבן. נאר וואס קומט מיר ארויס, זאגט
זי, אז איך בין נישט איך?״... „עס קומט אויס, ווי מיר זאגן, זאג
איך, אין פרק: א ם  א י ן  א נ י  ל י מ י  ל י ― איך בין נישט
איך, דו ביסט ניט דו״... אט אזוי זאג איך צו איר מיט א ווערטל און
מיט א פסוק, כאטש דאס הארץ ווערט מיר צעריסן אף שטיקער, זעענדיק, ווי מיין קינד ווערט נעבעך פארשווארצט, ווי זאגט איר, אין עושר
און אין כבוד... „דיין שוועסטער האדל, זאג איך, וואלט נישט אזוי
געטאן״... שלאגט זי מיר איבער, ביילקע הייסט עס, און מאכט צו
מיך אזוי: „איך האב דאך דיר געזאגט, זאגט זי, אז צו האדלען זאלסטו
מיך, טאטע, נישט גלייכן. האדל האט געלעבט, זאגט זי, אין האדלס
צייטן, און ביילקע, זאגט זי, לעבט אין ביילקעס צייטן... פון האדלס
צייטן, זאגט זי, ביז ביילקעס צייטן, איז אזוי ווייט, זאגט זי, ווי פון
דאנען קיין יאפאניע״... איר פארשטייט דעם פירוש־המילות פון אזא
מין תרגום־לשון?
    
בקיצור, איך זע, איר כאפט זיך, פאניע; נאך צוויי מינוט, און
א סוף צו אלע מעשיות. אנגעגעסן זיך זאט מיט צרות און יסורים פון
מיין גליקלעכער מיזינקע, בין איך ארויסגעגאנגען פון דארט א ב ל
ו ח פ ו י ר א ש ― א צעבראכענער, א צעברעקלטער, און האב געגעבן
א שליידער אין דער ערד אריין דעם ציגייער, וואס האט מיר פארטשאדעט מיין קאפ, און רוף מיך אן צו אים, צום ציגייער הייסט עס:
„גיין זאלסטו כף־הקלע, א רוח אין דיין טאטנס ערד אריין!״ „וועמען
איז, רב טביה?״ הער איך א קול הינטער מיינע פלייצעס. איך דריי
אויס דעם קאפ, איך טו א קוק ― ס׳איז ער, אפרים דער שדכן, פארכאפט זאל ער ווערן! „ברוך־הבא, א ייד, זאג איך, וואס טוט איר דא?״
„וואס, זאגט ער, טוט  א י ר  דא?״ „געווען, זאג איך, צוגאסט בא
מיינע קינדער״. „וואס, זאגט ער, מאכן זיי?״ „וואס, זאג איך, זאלן
זיי מאכן? חוץ זייער שאדן אף אונדז ביידן געזאגט געווארן!״ „ווי
איך זע, זאגט ער, זייט איר רעכט צופרידן מיט מיין סחורה?״ „נאך
א מין צופרידן, זאג איך, גאט זאל אייך ממלא זיין, זאג איך, בכפל
כפלים״. „א דאנק אייך, זאגט ער, פאר דער ברכה, אפשר וואלט איר
מיר נאך, זאגט ער, צו דער דאזיקער ברכה צוקויפן א מתנה?״ „איר
האט דען נישט גענומען, זאג איך, קיין שדכנות?״ „נישט מער, זאגט
ער, זאל ער פארמאגן, טאקע אייער פדהצור אליין״. „וואס איז דען,
זאג איך, ווינציקלעך רח″ש?״ „נישט אזוי ווינציק, זאגט ער, ווי מיט
א גוט הארץ געגעבן״. „דהיינו?״ „דהיינו, ס׳איז שוין נישטא, זאגט
ער, א גראשן״. „ווו איז דאס, זאג איך, אהינגעקומען?״ „חתונה געמאכט, זאגט ער, א טאכטער״. „מזל־טוב אייך, זאג איך, לאז גאט געבן,
ס׳זאל זיין מיט מזל, איר זאלט אין זיי דערלעבן, זאג איך, גרויס נחת״...
„א שיינעם נחת, זאגט ער, האב איך אין זיי דערלעבט. איך האב, זאגט
ער, דערטאפט אן איידעם א שארלאטאן, געהרגעט, זאגט ער, געשלאגן
די טאכטער, צוגענומען די עטלעכע גילדן און אוועק, זאגט ער, קיין
אמעריקע״. „למאי האט איר אים, זאג איך, געלאזט פארן אזוי ווייט?״
„וואס האב איך אים, זאגט ער, געזאלט טאן?״ „איר האט געזאלט,
זאג איך, אים אנזאלצן אפן עק״... „ס׳איז אייך, אפנים, זאגט ער,
גוט אפן הארצן, רב טביה?״ „הלוואי, זאג איך, אף אייך געזאגט געווארן, רבונו־של־עולם, כאטש האלב!״ „אזוי גאר? און איך האב אייך,
זאגט ער, געשאצט, אז איר זייט א ייד א נגיד; ווי באלד אזוי, זאגט
ער, טא נאט־זשע אייך א שמעק טאבעקע״... אפגעפטרט דעם שדכן
מיט א שמעק טאבעקע, בין איך געקומען צו פארן אהיים און האב מיך
גענומען אויספארקויפן מיין בעל־הבתישקייט פון אזויפיל יארן. מאלט
אייך, נישט אזוי גיך טוט זיך עס, ווי סע רעדט זיך. איטלעכס טעפל
מיט איטלעכס נארישקייט האט בא מיר צוגענומען א שטיק געזונט. די
זאך האט מיר דערמאנט גאלדען עליו השלום, יענע זאך האט מיר דערמאנט די קינדער, זיי צו לענגערע יאר. נאר קיין זאך האט מיר נישט
דערלאנגט אזוי טיף, ווי דאס פערדל מיינס. אקעגן מיין פערדל האב
איך מיך געפילט עפעס חייב... סטייטש, אפגעהארעוועט מיט דעם
אזויפיל יארן, אינאיינעם געבידעוועט, אינאיינעם פארשווארצט געווארן,
און פלוצעם גענומען און פארקויפט! פארקויפן האב איך דאס פארקויפט
צו א וואסער־פירער, ווארעם פון די בעלי־עגלות קאן מען נאר מבוזה
ווערן. איך קום צו זיי פארקויפן מיין פערדל, מאכן זיי צו מיר: „גאט
איז מיט אייך, רב טביה, ס׳איז דען בא אייך א פערד?״ „וואס דען,
זאג איך, איז דאס, א הענגלייכטער?״ „ס׳איז בא אייך, זאגן זיי, ניט
קיין הענגלייכטער, נאר א למד־וואווניק״. „וואס הייסט דאס, זאג איך,
א למד־וואווניק?״ „דאס הייסט, זאגן זיי, א זקן פון זעקס און דרייסיק
יאר, אן א סימן פון ציין, מיט א גרויע ליפ, און טרייסלט מיט די זייטן,
ווי אן אלטע יידענע ערב־שבת אפן פראסט״... געפעלט אייך אזא
מין בעל־עגלה־שפראך? איך וועל אייך גיין שווערן, אז דאס פערדל
נעבעך האט פארשטאנען איטלעכס ווארט, ווי אין פסוק שטייט: י ד ע
ש ו ר  ק ו נ ה ו ― א סקאטינע פילט, אז מע האלט דאס בא פארקויפן.
א סימן האב איך, אז בשעת איך האב צוגעקלאפט דעם וואסער־פירער
און געזאגט צו אים: „מיט מזל־ברכה״, האט מיין סוס פלוצעם אויסגעדרייט צו מיר די חנעוודיקע מארדע און קוקט אף מיר מיט שטומע
אויגן, ווי איינער רעדט: „ז ה  ח ל ק י  מ כ ל  ע מ ל י  ― אט
אזוי דאנקסטו מיר אפ פאר מיין סלוזשבע?״... איך כאפ א קוק אף
מיין פערדל דאס לעצטע מאל, ווי דער וואסער־פירער האט דאס גענומען אין די הענט אריין לערנען מיט דעם בלק, און איך בלייב נאכדעם
שטיין איינער אליין און טראכט מיר: „רבונו־של־עולם! ווי שכלדיק דו
פירסט דיין וועלטל! אט האסטו באשאפן א טביהן און האסט באשאפן,
להבדיל, א פערד, און ביידע האבן זיי איין מזל אף דער וועלט... נישמער, א מענטש האט א מויל און קאן זיך כאטש אויסטענהן, אויסרעדן
דאס הארץ, און א פערד, להבדיל, וואס? מישטיינס געזאגט, א שטומע
צונג, ווי זאגט איר:  „ ו מ ו ת ר  ה א ד ם מ ן  ה ב ה מ ה ״...
  
― ― ― ― ― ― ―  ― ― ― ― ― ― ― ― ― ― ― ―
    
איר קוקט אף מיר, פאניע שלום־עליכם, וואס סע האבן זיך מיר
געשטעלט טרערן אין די אויגן, און איר טראכט זיך אוודאי: „אט דער
טביה האט זיך פארבענקט, אפנים, נאך זיין פערדל?״ וואס עפעס נאכן
פערדל, מענטש איינער? אלצדינג טוט מיר באנג, און נאך אלעמען
וועל איך בענקען. איך וועל בענקען נאכן פערדל, איך וועל בענקען נאכן
דארף, איך וועל בענקען נאכן סטאראסטע מיטן אוראטניק, נאך די בוי־בעריקער דאטשניקעס, נאך די יעהופעצער נגידים, און אפילו נאך אפרים
דעם שדכן, ס׳זאל אף אים קומען א מגפה, ווארעם סוף־כל־סוף, אז מע
זאל וועלן אריינטאן זיך אביסל אין חקירה, איז ער דאך נישט מער,
ווי א ייד אן אביון, וואס זוכט נעבעך פרנסה. אם־ירצה־השם, אז גאט
וועט מיך ברענגען בשלום אהין, ווו איך פאר, ווייס איך נאך אליין
נישט, וואס איך וועל דארט טאן, נאר דאס איז קלאר, ווי דער טאג,
אז ראשית חכמה וועל איך זיין בא דער מוטער רחל אפן קבר. איך וועל
דארטן בעטן פאר מיינע קינדער, וואס איך וועל זיי מן הסתם שוין
קיינמאל נישט זען, וועל איך אים אויך אין זינען האבן, אפרים דעם
שדכן מיין איך, אים און אייך און כל ישראל. נאט אייך דערויף מיין
האנט תקיעת־כף און זייט מיר געזונט און פארט געזונט און לאזט
גריסן איטלעכן באזונדער גאר פריינטלעך.
געשריבן אין יאר 1914.
    
― א שיינער, א גוטער, א ברייטער שלום־עליכם אף אייך, פאניע
שלום־עליכם! עליכם ועל בניכם! איך קוק שוין אף אייך לאנג ארויס,
ס׳האט זיך אנגעקלויבן בא מיר א היפש ביסל סחורה פאר אייך. איך
פרעג מיך אלץ נאך: א י כ ה ― פארוואס זעט מען אייך ניט? זאגט
מען מיר, אז איר פארט ארום דארט איבער דער וועלט, אין די ווייטע
לענדער ערגעץ, ווי מיר זאגן אין דער מגילה: ש ב ע ו ע ש ר י ם
ו מ א ה  מ ד י נ ה ... נאר מיר דאכט, אז איר קוקט אף מיר עפעס
מאדנע? אפנים, איר קווענקלט זיך און טראכט זיך בעת־מעשה: ס׳איז
ע ר , צי ניט  ע ר ?  ס׳איז ער, פאניע שלום־עליכם, ס׳איז ער! אייער
אלטער פריינט טביה, בכבודו ובעצמו, טביה דער מילכיקער, דער אייגענער טביה, נאר אויס מילכיקער, גלאט א ייד, א ייד פון א גאנץ יאר,
א ייד א זקן, ווי איר זעט, כאטש אפילו אין יארן גאר ניט אזוי אלט,
ווי מיר זאגן אין דער הגדה:  ה ר י  א נ י כ ב ן ש ב ע י ם  ― נאך
גאנץ ווייט צו זיבעציק! איי, וואס עפעס אזוי ווייס די האר? גלייבט
מיר, נישט פאר תענוג, ליבער פריינט. אביסל אייגענע צרות, ניט צו
פארזינדיקן, און אביסל פונעם כלל ישראל ― א שלעכטע צייט! א ביטער שטיקל צייט אף יידן!... נאר איך ווייס, וואס אייך קוועטשט.
אייך קוועטשט אן אנדער זאך: איר האט זיך דערמאנט מסתמא, אז
מיר האבן זיך אמאל געהאט אפגעזעגנט, איידער איך האב באדארפט
אוועקפארן קיין ארץ־ישראל. על־כן רעכנט איר אוודאי, אז דאס זעט
איר שוין טביהן צוריקוועגס, פון ארץ־ישראל הייסט עס, און איר גארט
שוין מסתמא הארכן עפעס נייס, אפנעמען א גרוס פון דער מוטער רחלס
קבר און פון דער מערת־המכפלה און נאך אזעלכע זאכן? באדארף מען
אייך בארויקן, אויב איר האט צייט און ווילט הארכן חידושים, אבער
טאקע הארכן מיט קאפ, ווי אין פסוק שטייט:  ש מ ע נ י, ― וועט
איר שוין דעמאלט אליין זאגן, אז א מענטש איז א בהמה און אז מיר
האבן א שטארקן גאט און ע ר פירט די וועלט.
    
בקיצור, וואס פאר א סדרה גייט בא אייך איצט? ויקרא? בא
מיר גייט אן אנדער סדרה: די סדרה לך־לך.  ל ך ־ ל ך ― האט מען
מיר געזאגט ― דו זאלסט ארויסגיין, טביה,  מ א ר צ ך ― פון דיין
לאנד,  ו מ מ ו ל ד ת ך ― און פון דיין דארף, ווו דו ביסט געבוירן
און אפגעלעבט אלע דיינע יארן, א ל ה א ר ץ א ש ר א ר א ך
― וווהין די אויגן וועלן דיך טראגן!... און ווען דערמאנט מען זיך
צו זאגן טביהן דעם דאזיקן פסוק? אקוראט דעמאלט, ווען ער איז שוין
אלט און שוואך און עלנט, ווי מיר זאגן ראש־השנה אין די תפילות:
א ל ת ש ל י כ נ ו  ל ע ת  ז ק נ ה !... נאר איך כאפ אייך איינס
פארן אנדערן, שיער פארגעסן, אז מיר האלטן נאך גאר פון פארנט און
אז איך האב אייך נאך ניט דערציילט, וואס אין ארץ־ישראל הערט זיך.
וואס זאל זיך דארטן הערן, ליבער פריינט? א לאנד ― אף אונדז ביידן
אזא יאר!  א ר ץ  ז ב ת  ח ל ב  ו ד ב ש ― שטייט נאך אין דער
תורה געשריבן! איין חסרון נאר, וואס ארץ־ישראל איז אין ארץ־ישראל,
און איך בין, ווי איר זעט אטא, נאך דערווייל אין חוץ־לארץ... אף
טביהן, הערט איר, איז, אפנים, געזאגט געווארן דער פסוק פון דער
מגילה: כ א ש ר א ב ד ת י א ב ד ת י ― געווען א שלים־מזל און
א שלים־מזל וועל איך שוין שטארבן. דאכט זיך, אט־אט שוין געשטאנען
כמעט מיט איין פוס אף יענער זייט, אינעם הייליקן לאנד הייסט עס,
געבליבן נאר נעמען א בילעט, זיך אויפזעצן אפן שיף און ― פאשאל.
וואס־זשע טוט גאט? איז זיך מיישב, וועט איר הערן א שיינס, מיין
עלטערער איידעם, מאטל קאמזויל, דער חייט פון אנאטעווקע, ניט דא
געדאכט, ניט פאר קיין יידן געדאכט, און לייגט זיך אוועק א געזונטער,
א שטארקער, און מאכט א שטארב! דאס הייסט, קיין גרויסער גבר איז
ער ניט געווען קיינמאל. משטיינס געזאגט, א בעל־מלאכה, געזעסן יומם
ולילה ע ל ה ת ו ר ה  ו ע ל  ה ע ב ו ד ה  ― אף דער נאדל מיטן
פאדעם און געשטשאבעט, מחילה, תחתונים. אזוי לאנג, אזוי ברייט, אז
ער האט באקומען דאס טרוקענע, אנגעהויבן קאכיקען, געקאכיקעט און
געקאכיקעט, ביז ער האט אויסגעשפיגן דאס לעצטע ביסל לונג ― עס
האט נישט געהאלפן שוין ניט קיין דאקטער, ניט קיין טאטער, ניט
קיין ציגן־מילך, ניט קיין טשעקאלאדע מיט האניק. א וווילער יונגאטש
געווען, אפילו א פראסטער, נישט קיין בן־תורה, נאר אן ערלעכער, אן
חכמות, ליב געהאט מיין טאכטער ― דאס חיות! און מפקיר געווען זיך
פאר די קינדער, און פאר מיר ― געווען גאר די כפרה!
    
בקיצור, אפגעזאגט דעם פסוק:  ו י מ ת  מ ש ה ― געשטארבן
מאטל, האט ער איבערגעלאזט מיר א רעכטע באמבע: ווי האב איך
שוין געקאנט אפילו אין זינען האבן דעמאלט ארץ־ישראל? איך האב
שוין געהאט א גוטן ארץ־ישראל בא זיך אין דער היים! וויאזוי לאזט
מען איבער, איך פרעג אייך אליין, א טאכטער אן אלמנה מיט פיצלעך
קינדער־יתומים אן א שטיקל ברויט? כאטש אפילו אין פלוג, אז מע
וויל צוריק, וואס קאן איך איר העלפן ― א לעכערדיקער זאק? איך
וועל דאך איר דעם מאן אירן צוריק ניט לעבעדיק מאכן, און אירע קינדער דעם טאטן פון יענער וועלט ניט אומקערן, און אליין איז מען דאך
אויך נישט מער ווי א זינדיקער מענטש, אף דער עלטער ווילט זיך
אביסל אויסרוען די ביינער, פילן, אז מען איז א מענטש, ניט קיין סקאט.
גענוג געטארעראמט! גענוג גע׳עולם־הזהוועט! מע באדארף שוין אביסל
א טראכט געבן פון  י ע נ ע ר  וועלט אויך, שוין צייט! ובפרט, אז
איך האב שוין געמאכט א תל פון מיין ביסל כודאבע: דעם סוס, ווי איר
ווייסט, לאנג געגעבן דעם וועג, די בהמהלעך אויספארקויפט עד לפ″ק,
געבליבן נאר א פאר ביקלעך, וואס סע קאן אמאל ווערן פון זיי לייט,
אז מע זאל זיי גוט האדעווען, ― און פלוצים גיי ווער אף די עלטערע
יארן אן אבי יתומים, א טאטע פון קליינע קינדער! זייט איר שוין פארטיק? האט צייט! די רעכטע געדיכטע גייט ערשט ווייטער, ווארעם בא
טביהן, אז עס טרעפט זיך א צרה, ווייסט איר דאך שוין, אז סע שלעפט
זיך נאך פון הינטן נאך א צרה. א שטייגער, אז ס׳האט זיך אמאל געמאכט אן אומגליק ― ס׳איז געפאלן בא מיר א בהמהלע, האט זיך באלד
פאווטירנע, ניט פאר אייך געדאכט, אוועקגעלייגט נאך א בהמה... אזוי
האט שוין גאט באשאפן זיין וועלטל, און אזוי וועט דאס שוין בלייבן
― א פארפאלענע זאך!
    
בקיצור המעשה, מיט מיין מיזינקע, מיט מיין ביילקען הייסט עס,
געדענקט איר דאך די געשיכטע מיטן גרויסן געווינס, וואס זי האט געמאכט, געפאקט א העכט, א פדהצור, א קנאקער, א פאדראטשיק פון דער
מלחמה, וואס האט געבראכט צו פירן קיין יעהופעץ פולע זעק און האט
זיך פארקאכט אין מיין טאכטער, געוואלט א שיינע, געשיקט צו מיר
אפרים דעם שדכן ימח שמו, אויסגעשלאגן א קניע ערד, שיער דעם שלאק
באקומען, גענומען זי, ווי זי שטייט און גייט, אפגעשיט פון אויבן ביז
אראפ מיט מתנות, דימענטן און בארליאנטן ― דאכט זיך, אזא גליק,
איא? נו, האט זיך פון דעם גאנצן גליק אויסגעלאזט מסתמא א טייך,
און נאך וואס פאר א טייך! א טייך מיט א בלאטע, דער אייבערשטער
זאל שומר ומציל זיין! ווארעם אז גאט הייסט, דאס רעדל זאל זיך געבן
א דריי־איבער צוריק, איז מיט דער פוטער אראפ, ווי מיר זאגן אין
הלל: אט, דאכט זיך, נארוואס איז געווען  מ ק י מ י  מ ע פ ר ד ל ,
און איידער מע קוקט זיך ארום, איז שוין טראך:  ה מ ש פ י ל י
ל ר א ו ת  ב ש מ י ם  ו ב א ר ץ ― אין דער ערד מיט די פאסטאראנקעס... גאט האט ליב שפילן זיך מיט א מענטשן. אוי, האט ער
ליב שפילן זיך! אזוי האט ער זיך געשפילט מיט טביהן וויפל מאל:
ע ו ל י ם  ו י ו ר ד י ם  ― ארויף און אראפ! און אזוי איז געווען
אויך מיט מיין פאדראטשיק, מיט פדהצורן. איר געדענקט דאך מסתמא
דאס גרויסקייט זיינס מיטן הייזל, מיט די דרייצן דינסטן, מיט די שפיגלען, און מיט די זייגערס, און מיט די צאצקעס אין יעהופעץ? פי־פו־פא!
געדענקט איר, איך האב אייך דערציילט, דאכט זיך, וויאזוי איך האב
צוגערעדט דעמאלט מיין ביילקען, געבעטן זיך בא איר, זי זאל זען, אז
ער זאל איר אוועקקויפן דאס הייזל, און למען־השם ― אף איר נאמען?
נו, האט מען דאך מיך מסתמא געהערט, ווי המן דעם גראגער ― וואס
פארשטייט א טאטע? א טאטע פארשטייט גארניט! וואס־זשע, מיינט
איר, איז געווען דער סוף? דער סוף איז געווען ― ווו איר האט ערגעץ
א שונא: אחוץ וואס ער האט זיך פונעם גאנצן טראסק געשטעלט, געבליבן דערונטער, אויספארקויפט אלע שפיגלען מיט אלע זייגערס, מיטן
ווייבס דימענטן און בארליאנטן, האט ער זיך נאך פארשמירט מיט
סכנת־נפשות, געמוזט ווערן א בורח, ניט פאר קיין יידן געדאכט, און
מאכן אן אפטריט און אוועקפארן אהין, ווו דער ליבער שבת־קודש גייט
אוועק ― קיין אמעריקע הייסט עס. אהינצו־צו פארן דאך אלע שווערע
הערצער, זיינען זיי אויך געפארן אהינצו־צו. די ערשטע צייט גוט פארשווארצט געווארן, דאס ביסל מזומנס, וויפל ס׳איז געווען, האט מען
אויפגעגעסן, און אז ס׳איז ניט געווען מער וואס צו קייען, האט מען
נעבעך געמוזט נעמען זיך צו דער ארבעט, געטאן כל עבודת־פרך, ווי
די יידן אין מצרים, ביידע, אי ער, אי זי! איצט שרייבט זי, אז ס׳איז
זיי שוין, ברוך־השם, נישקשהדיק: זיי ארבעטן זאקן אף א מאשינע און
מאכן א לעבאכץ... אזוי רעדט זיך עס דארטן, אין אמעריקע. אף אונדזער לשון וועט עס הייסן: דאס שטיקל ברויט שלעפט זיך... דאס
גאנצע שטיקל גליק, וואס זיי זיינען מער ניט ווי צוויי מענטשן, שרייבט
זי, אן א קינד, אן א רינד ― גם זו לטובה! נו, פרעג איך אייך, זאל
ניט א רוח אין זיין פעטערס מומע אריין געפלויגן געווארן?... איך
מיין טאקע אפרים דעם שדכן מיין איך, פארן שיינעם שידוך, וואס ער
האט מיר נארייעט, און פאר דער בלאטע, וואס ער האט מיך אריינגעפירט! וואס וואלט איר געווען אזוי ביטער, למשל, זי זאל געווען חתונה
האבן פאר א בעל־מלאכה, ווי צייטל, אדער פאר א לערער, ווי האדל?
איי, די האבן אויך ניט געמאכט אזא גליק? איינע איז א יונגע אלמנה,
און די אנדערע איז אין אלדי גוטע יאר ערגעץ פארשיקט אף פאסעליעניע?
איז דאך עס א גאט־זאך ― וואס קאן א מענטש פארזארגן?... הערט
איר, א חכמה א יידענע איז געווען טאקע מיינע, גאלדע עליו השלום,
דערמיט אליין שוין, וואס זי האט זיך באצייטנס ארומגעקוקט, אפגעזעגנט זיך מיט דער נארישער וועלט און הלך לעולמו. ווארעם, זאגט
שוין איר אליין, איידער האבן אזא צער־גידול־בנים פון טעכטער, ווי
טביה האט, איז ניט גלייכער טויזנט מאל ליגן אין דער ערד און באקן
בייגל?... נאר ווי שטייט דארטן אין פרק:  ב ע ל ־ כ ר ח ך  א ת ה
ח י ― א מענטש נעמט זיך ניט אליין, און אז מע נעמט, גיט מען איבער די הענט, זאגט איר... דערוויילע האבן מיר זיך אראפגעשלאגן
פונעם שליאך, איז דעריבער  נ ח ז ו ר  ל ע נ י נ נ ו  ה ר א ש ו ן  ―
לאמיר איבערלאזן, ווי איר זאגט אין אייערע ביכלעך, דעם בן־מלך און
זיך אומקערן צו דער בת־מלכה. ווו־זשע, הייסט עס, האלטן מיר? בא
דער סדרה לך־לך. נאר איידער מיר וועלן צוקומען צו דער סדרה לך־לך,
וועל איך אייך בעטן זיך מטריח זיין מיט מיר אפשטעלן זיך אף א וויילע
בא דער סדרה בלק. דער מנהג־העולם איז אפילו פון זינט די וועלט
שטייט, אז פריער לערנט מען לך־לך, דערנאך בלק. מיט מיר האט מען
אבער, פארקערט, פריער געלערנט בלק, דערנאך לך־לך. און געלערנט
האט מען מיט מיר בלק אזוי שיין, אז איר מעגט עס הארכן. עס קאן
אייך אמאל צונוץ קומען.
    
בקיצור, דאס איז געווען שוין לאנג, באלד נאך דער מלחמה איז
דאס געווען, אין דער סאמע היץ פון קאסנעטוציעס, בעת עס האבן זיך
אנגעהויבן די ישועות ונחמות אף יידן, פריער אין די גרויסע שטעט,
דערנאך אין די קליינע שטעטלעך, נאר צו מיר איז דאס ניט דערגאנגען,
און עס האט ניט געקאנט דערגיין בשום אופן. פארוואס? פשוט! מע
זיצט אפ אזא צייט צווישן גויים, מיט סאמע עשון, ― איז מען אויסגעבונדן מיט אלע בעלי־בתים פון דארף. י ד י ד  נ פ ש א ב  ה ר ח מ ן
― „באטיושקא טעוועל״ איז בא זיי דאס אייבערשטע פונעם שטויסל!
וואס איז שייך? אן עצה ― איז „יאק טעוועל סקאזשע״. א רפואה צו
קדחת ― איז „דא טעוועליא״. א גמילות־חסד ― אויך בא טביהן. נו,
האב איך עפעס באדארפט אין זינען האבן אזעלכע זאכן, פאגראמען, נארישקייטן, אז די גויים אליין האבן מיר געזאגט וויפל מאל, אז איך זאל
כלל וכלל קיין מורא ניט האבן ― זיי וועלן ניט דערלאזן!... און
כך הוה ― וועט איר הערן א שיינס.
    
בקיצור, איך קום צופארן איינמאל אהיים פון בויבעריק ― איך
בין נאך דעמאלט געווען  ב ג ד ל ו ת י ― אין די פעדערן, ווי זאגט
איר, נאך געהאנדלט מיט מילכיקס, קעז און פוטער און שאר ירקות;
אויסגעשפאנט דאס פערדל, אונטערגעווארפן דעם היי און האבער, נישט
צייט געהאט אפילו זיך וואשן צום עסן, איך טו א קוק ― א פולער
הויף מיט גויים, די גאנצע הראמאדע, אלע פיינסטע בעלי־בתים, פונעם
סטאראסטע איוואן פאפערילע ביז דעם לעצטן גוי, טראכים דער טשערעדניק, און אלע זעען זיי מיר אויס עפעס מאדנע, יום־טובדיק!...
האט מיר אפילו תחילת געגעבן א טיאכקע אין הארצן: וואס פאר
א יום־טוב אינמיטן דרינען? צי איז מען ניט געקומען מיט מיר לערנען
בלק?... נאר צוריק טראכט איך מיר: פע, טביה! מעגסט זיך שעמען
פאר זיך אליין: כל ימיו זיצסטו איין ייד, להבדיל, צווישן אזויפיל גויים
בשלום ושלווה, און מע האט דיך ניט אנגערירט, איר זאלט זאגן, אף
א האר!... און איך נעם און גיי ארויס צו זיי מיט א ברייטן שלום־עליכם: „ברוכים הבאים, זאג איך צו זיי, וואס טוט איר דא, מיינע
ליבע בעלי־בתים? און וואס וועט איר עפעס זאגן גוטס? און וואס
וועט איר דערציילן נייס?״... טרעט ארויס דער סטאראסטע, איוואן
פאפערילע הייסט עס, און רופט זיך אן צו מיר גאנץ אפנטלעך און גאר
אן שום הקדמות: „מיר זיינען געקומען, זאגט ער, צו דיר, טעוועל, מיר
ווילן דיך שלאגן״. וואס זאגט איר אף דער שפראך? דאס ווערט אנגערופן בא אונדז „לשון סגי־נהור״ ― גערעדט פארשטעלט הייסט עס...
מילא, וויאזוי מיר איז געווארן אפן הארצן ― קאנט איר אייך משער
זיין. נאר ארויסבאווייזן ― פע! אדרבה ואדרבה! טביה איז ניט קיין
יינגעלע... רוף איך מיך אן צו זיי גאנץ לעבעדיק: „מזל־טוב אייך,
זאג איך, נאר וואס האט איר זיך, קינדער, אזוי שפעט דערמאנט? אין
אנדערע ערטער, זאג איך, האט מען שוין פון דעם כמעט פארגעסן!״...
רופט זיך אן צו מיר איוואן פאפערילע, דער סטאראסטע הייסט עס,
שוין דווקא גאנץ ערנסט: „פארשטייסטו מיך, טעוועל, זאגט ער, מיר
האבן זיך, זאגט ער, אלץ געישובט, צי מיר זאלן דיך שלאגן, צי ניט
שלאגן? אומעטום, אין אלע ערטער, שלאגט מען אייך, פארוואס, זאגט
ער, זאלן מיר דיך דורכלאזן?... איז געבליבן בא דער הראמאדע, זאגט
ער, אז מיר זאלן דיך שלאגן... נאר וואס דען, מיר ווייסן נאך אליין
ניט, וואס מיר זאלן מיט דיר טאן, טעוועל: צי מיר זאלן דיר נאר
אויסהאקן די שויבן, זאגט ער, און צעטרענען די פערינעס מיט די קישעלעך און ארויסלאזן די פעדערן, צי מיר זאלן דיר פארברענען, זאגט
ער, די כאטע מיט דער שטאל, מיט דער גאנצער כודאבע דיינער?״
    
דא איז מיר שוין געווארן גוט קאלעמוטנע אפן הארצן, און איך
באטראכט מיינע לייט, ווי מע שטייט אנגעלענט אף די לאנגע שטעקנס
און מע שושקעט זיך מיר עפעס שטילערהייט. משמעות הייסט עס, אז
ס׳איז בא זיי גאר קיין קאטאוועס ניט? וויבאלד אזוי, טראכט איך מיר,
איז דאך, ווי מיר זאגן אין תהילים: ב א ו  מ י ם  ע ד נ פ ש ―
ביסט דאך טאקע, טביה, גוט אין דער ארבעט! ווארעם טאמער א ל
ת פ ת ח פ ה ל ש ט ן ― א קשיא אף כרוקעלע? „ע, טביה, קלער
איך מיר, מיטן מלאך־המוות טאר מען זיך ניט שפילן ― מע באדארף
זיי עפעס זאגן!״... און וואס זאל איך אייך לאנג מאריך בדרוש זיין,
ליבער פריינט, ס׳איז באשערט געווען, אפנים, א נס, האט מיר דער
אייבערשטער אריינגעגעבן א זין, איך זאל בא זיך ניט אראפפאלן, און
איך נעם מיך אן מיט הארץ און רוף מיך אן צו זיי, צו די גויים הייסט
עס, דווקא אין גוטן מוט: „שמעו־נא, רבותים, זאג איך, הערט־זשע אויס,
זאג איך, מיינע ליבע בעלי־בתים, וויבאלד, זאג איך, אז הראמאדע האט
אזוי געפסקנט, איז דאך ניט שייך, זאג איך, מסתמא ווייסט איר, זאג
איך, בעסער, אז טביה האט בא אייך פארדינט, איר זאלט מאכן א תל,
זאג איך, פון זיין כודאבע און פון זיין גאנץ פארמעגן... נאר וואס
דען, זאג איך, דאס ווייסט איר, זאג איך, אז ס׳איז פאראן נאך העכערס
פאר אייער הראמאדע? איר ווייסט, זאג איך, אז ס׳איז דא א גאט
אף דער וועלט? איך זאג ניט, זאג איך, מ יי ן גאט, א יי ע ר גאט
― איך שמועס פון יענעם גאט, זאג איך, פון אונדזער אלעמענס גאט,
וואס זיצט, זאג איך, אט דארטן אויבן און זעט צו אלע פאדלאסטן, זאג
איך, אז ער אליין האט מיר אנגעצייכנט, אז איך זאל געשטראפט ווערן
אומזיסט־אומנישט דורך אייך, דורך מיינע בעסטע גוטע פריינט, און עס
קאן זיין ווידער, זאג איך, אקוראט פארקערט, אז ער וויל, אדרבה, בשום
אופן ואופן ניט, אז מע זאל טביהן טאן שלעכטס... ווער־זשע, זאג איך,
קאן דאס וויסן, וואס גאט וויל? אדרבה, זאג איך, אפשר געפינט זיך
דא צווישן אייך איינער, וואס וועט זיך אונטערנעמען, זאג איך, דערגיין
דא א טאלק?״...
    
בקיצור, זיי האבן, אפנים, געזען, אז מיט טביהן וועלן זיי זיך ניט
אויסטענהן, רופט זיך אן צו מיר דער סטאראסטע, איוואן פאפערילע
הייסט עס, בזה הלשון: „די מעשה, זאגט ער, דערפון איז אזוי. מיר
האבן צו דיר, טעוועל, אייגנטלעך, גארנישט ניט. דו ביסט, זאגט ער,
טאקע א זשיד, נאר ניט קיין שלעכטער מענטש. נאר איינס צום אנדערן, זאגט ער, געהער זיך ניט אן ― שלאגן דארף מען דיך; הראמאדע האט אזוי געפסקנט ― פארפאלן! מיר וועלן דיר, זאגט ער, כאטש
אויסהאקן די פענצטער. דאס, זאגט ער,  מ ו ז ן  מיר, ווייל טאמער,
זאגט ער, פארט עמעצער דורך, טא לאז מען, זאגט ער, זען, אז מע
האט דיך געשלאגן, אניט, זאגט ער, וועט מען אונדז נאך שטראפירן״...
אט מיט די ווערטער און מיט דעם לשון, ווי איך דערצייל אייך, גאט
זאל מיר אזוי העלפן בכל אשר אפנה! נו, איצט פרעג איך אייך, פאניע
שלום־עליכם, איר זייט דאך עפעס א ייד וואס קאטארי איר פארט אויס
די וועלט ― איז שוין טביה גערעכט, וואס ער זאגט, אז מיר האבן
א שטארקן גאט?...
    
האב איך אייך, הייסט עס, שוין געפטרט די סדרה בלק. אצינד
וועלן מיר זיך אומקערן צוריק צו דער סדרה לך־לך. די דאזיקע סדרה
האט מען מיט מיר געלערנט אט דא ערשט ניט לאנג, און טאקע אף
דעם רעכטן אמת. דא האט שוין ניט געהאלפן, פארשטייט איר מיך,
קיין שום דרשות מיט קיין שום מוסר זאגן. ומעשה שהיה כך היה ―
מע דארף עס אייך איבערגעבן אקוראט, מיט אלע פישטשעווקעס, כ א ש ר
א ה ב ת י ― אזוי ווי איר האט ליב.
    
ויהי בימי מענדל בייליס ― דאס איז געווען אקוראט אין יענער
צייט, ווען מענדל בייליס, אונדזער כפרה־הינדל, איז אפגעקומען חיבוט־הקבר, געלייטערט די נשמה פאר פרעמדע זינד, און די וועלט איז געגאנגען כאדאראם, ― זיץ איך מיר אזוי איינמאל אף דער פריזבע בא
מיין שטוב פארטיפט אין מחשבות. זומער־לעבן. די זון באקט, און דער
קאפ טראגט: „סטייטש, סטייטש, היתכן! היינטיקע צייטן! אזא קלוגע
וועלט! אזעלכע גרויסע מענטשן! און ווו איז גאט? דער אלטער יידישער גאט? וואס שווייגט ער? ווי דערלאזט ער אזא זאך? סטייטש
און סטייטש און ווידעראמאל סטייטש!״ און טראכטנדיק אזוי פון גאט,
פארטיפט מען זיך שוין אגב אין הימל־זאכן און מע פאלט אריין אין
חקירה: וואס איז ד י וועלט? און וואס איז  י ע נ ע  וועלט? און
פארוואס זאל ניט קומען משיח? „איי, טראכט איך מיר, וואלט ער
געטאן, ווי א חכם, טאקע משיח מיין איך, ווען ער כאפט זיך אראפ צו
אונדז אצינדערט רייטנדיק אף זיין ווייס פערדל! דאס וואלט געווען
א שיינע זאך! ער איז נאך קיינמאל, דאכט מיר, אזוי נייטיק ניט געווען פאר אונדזערע אחינו בני ישראל, ווי היינט! איך ווייס ניט, וויאזוי
די נגידים, די בראצקיס, למשל, אין יעהופעץ, אדער די רויטשילדס אין
פאריז? סע קאן זיין, אז זיי האבן אים אין זינען אקוראט אין דער
לינקער פאה; נאר מיר, יידן ארעמעלייט, פון כתרילעווקע און פון מאזעפעווקע און פון זלאדייעווקע, און אפילו פון יעהופעץ, און אפילו פון
אדעס, קוקן ארויס, אוי, קוקן מיר ארויסעט אף אים! ממש די אויגן
קריכן אזש פון קאפ! אונדזער גאנצע האפענונג אצינד איז דאך נאר,
טאמער וועט גאט טאן א נס, עס וועט קומען משיח!״...
    
דערווייל, אזוי ווי איך זיץ מיר פארטיפט אין די דאזיקע רעיונות,
איך טו א קוק ― א ווייס פערדל, און עמעצער זיצט אף דעם רייטנדיק,
און גלייך צום טויער פון מיין שטוב! טפרררו ― אפגעשטעלט זיך,
אראפגעקראכן, צוגעבונדן דאס פערדל צום טויער, און אליין גלייך צו
מיר: „זדראסטאי, טעוועל!״ „זדראסטאיטי, זדראסטאיטי, וואשע בלא־האראדיע!״ ― ענטפער איך אפעט גאנץ ברייטלעך, און אין הארצן
טראכט איך מיר: ו י ב ו א  ה מ ן ― מאכט רש″י: אז מע קוקט
ארויס אף משיחן, קומט דער אוראטניק... און איך שטיי אויף אקעגן
אים, אקעגן דעם אוראטניק הייסט עס: „ברוך־הבא א גאסט, זאג איך,
וואס הערט זיך עפעס אף דער גרויסער וועלט און וואס וועסטו, זאג
איך, עפעס זאגן גוטס, אדוני פריץ?״ און דאס הארץ פאלט מיר שיער
ניט ארויס ― איך וויל שוין וויסן, וואס און ווען? און ער, דער אוראט־ניק הייסט עס, האט זיך אבער צייט. ער פאררייכערט זיך גאנץ פיין
א פאפירעסל, בלאזט זיך דעם רויך, שפייט אויס און רופט זיך אן צו
מיר: „וויפל צייט, א שטייגער, דארפסטו האבן, טעוועל, זאלסט קאנען
פארקויפן, זאגט ער, דיין כאטע מיט דיינע אלע בעבעכעס?״ קוק איך
אים אן: „צו וואס, זאג איך, זאל איך פארקויפן, זאג איך, מיין כאטע?
וועמען, למשל, מאכט זי, זאג איך, ענג?״ „ענג, זאגט ער, מאכט זי
קיינעם ניט. נאר איך בין געקומען, זאגט ער, דיך ארויסשיקן, זאגט ער,
פון דארף״. „סך־הכל, זאג איך, מער ניט? פאר וואסערע מעשים טובים?
מיט וואס, זאג איך, האב איך פארדינט בא דיר אזא כבוד?״... „דאס
איז ניט איך שיק דיך ארויס, זאגט ער, די גובערניע שיקט דיך ארויס״.
„די גובערניע? ― זאג איך. ― וואס האט זי אזעלכעס דערזען אף
מיר?״ „נישט נאר דיך אליין, זאגט ער, און נישט נאר פון דאנען, נאר
פון אלע דערפער ארום און ארום, פון זלאדילעווקע, זאגט ער, און פון
ראבילעווקע, און פון קאסטאלאמעווקע, און אפילו, זאגט ער, אנאטעווקע,
וואס איז ביז אהער געווען א שטעטל, ווערט דאס שוין איצטער אויך,
זאגט ער, א דארף, און מע וועט ארויסטרייבן פון דארט, זאגט ער, אלע
― אלע אייערע״... „אפילו לייזער־וואלף דעם קצב, זאג איך, אויך?
און נפתלי־גרשון דעם לומער אויך? און דעם דארטיקן שוחט? און דעם
רב?״ „אלע! אלע!״ ― זאגט ער און טוט א מאך מיט דער האנט,
ווי א שנייד־אפ מיט א מעסער... איז מיר אפילו געווארן עפעס ווי
אביסל גרינגער, ווי זאגט איר: צרת רבים חצי נחמה. נאר פארדריסן
פארדריסט דאס מיך, און א פייער ברענט אין מיר, און איך בין מיך
מיישב אין רוף מיך אן צו אים, צום אוראטניק הייסט עס: „זאג מיר,
זאג איך, דו ווייסט כאטש, זאג איך, וואשע בלאהאראדיע, אז איך זיץ
דא אין דעם דארף א סך פריער פון דיר? דו ווייסט, זאג איך, אז אט
דא, אין דעם ווינקל, איז נאך מיין טאטע עליו השלום, זאג איך, געזעסן,
און מיין זיידע עליו השלום, און מיין באבע עליו השלום?״ און איך
פויל זיך ניט און רעכן אים אויס די גאנצע משפחה בא די נעמען, ווו
ווער ס׳איז געזעסן און ווו ווער ס׳איז געשטארבן... הערט ער מיך
דווקא אויסעט, דער אוראטניק הייסט עס, און אז איך האב געקאנטשעט,
מאכט ער צו מיר: „דו ביסט א ציקאווע ייד, זאגט ער, טעוועל, און 
דו האסט אין זיך ניין מאס רייד. צו וואס טויגן מיר דיינע מעשיות,
זאגט ער, פון דיין באבען מיט דיין זיידן? לאזן זיי, זאגט ער, דיר האבן
א ליכטיקן גן־עדן! און דו, טעוועל, נעם, זאגט ער, צונויף דיינע בעבעכעס און פאר־פאר נא בארדיטשעוו!״... פארדריסט עס מיך שוין נאך
מער: גענוג דו זאגסט מיר אן, עשו, אזא גוטע בשורה טובה, מאכסטו
נאך חוזק: פאר־פאר נא בארדיטשעוו!... לאם איך אים כאטש אביסל
אויסלאמרן... און איך רוף מיך אן צו אים: „וואשע, זאג איך, בלא־האראדיע! וויפל צייט, זאג איך, ביסטו שוין דא פריץ, האסטו עפעס
געהערט, זאג איך, א סך מאל, עמעצער פון די שכנים זאל זיך אף מיר
באקלאגן, אז טביה האט אים באגנבהט, אדער באגזלט, אדער אויסגענארט, אדער אזוי צוגענומען? אנו, צעפרעג זיך אקארשט בא די בעלי־בתים, זאג איך, צי האב איך ניט געלעבט מיט זיי א סך בעסער, זאג
איך, ווי דער בעסטער בעל־הבית? צי בין איך ניט געווען, זאג איך,
אדוני פריץ, בא דיר אליין, זאג איך, וויפל מאל בעטן דיך פאר די
גויים, זאלסט זיי אזוי ניט אביזשאיען?״ ... האט דאס אים שוין, אפנים,
ניט געשמעקט! שטייט ער אויף, דער אוראטניק, צעקוועטשט דעם פאפיראס מיט די פינגער, טוט אים א ווארף־אפ און מאכט צו מיר: „איך
האב, זאגט ער, קיין צייט ניט מיט דיר צו באלאקען פוסטע רייד. ס׳איז
מיר אנגעקומען, זאגט ער, א פאפיר ― און ווייטער גייט מיך ניט אן!
קום, זאגט ער, וועסטו מיר, זאגט ער, חתמענען דאס פאפיר, און צייט
אף ארויסצופארן גיט מען דיר, זאגט ער, דריי טעג, זאלסט קאנען, זאגט
ער, אויספארקויפן אלצדינג און צוגרייטן זיך אין וועג אריין״. דערזען,
ס׳איז ביטער, רוף איך מיך אן צו אים: „דו גיסט מיר, זאג איך, דריי
טעג גיסטו מיר? דריי יאר זאלסטו לעבן, זאג איך, דערפאר אין עושר
און אין כבוד. גאט זאל דיר, זאג איך, צאלן בכפל כפלים, זאג איך,
פאר דער גוטער בשורה, וואס דו האסט מיר געבראכט אין שטוב אריין״...
גוט־גוט אריינגעזאגט אים, ווי טביה קאן! איך האב מיך מיישב געווען:
ממה־נפשך, סיי ווי סיי מאטיע פארך ― וואס האב איך דא אנצוווערן?
וואלט איך געווען יינגער כאטש מיט א יאר צוואנציק, און וואלט מיר
געלעבט מיין גאלדע עליו השלום, און וואלט איך געווען דער אייגענער
טביה דער מילכיקער, וואס אמאל, אין די שנים קדמוניות, ― עהע־הע!
וואלט איך זיך אזוי גיך ניט אונטערגעגעבן! איך וואלט זיך געבארעט,
געשלאגן זיך ביזן בלוט אריין! נאר אזוי ― וואס? מ ה א נ ו מ ה
ח יי נ ו ― וואס בין איך היינט און ווער בין איך? א פלג־גוף, א שברי־כלי, א צעבראכענער שארבן! „אך טי, רבונו־של־עולם, גאטעניו! ―
טראכט איך מיר. ― וואס האסטו זיך עפעס צוגעטשעפעט צו טביהן
גראד? פארוואס זאלסטו בעסער ניט א שפיל טאן זיך אמאל אף א טשיקאוועס, למשל, מיט א בראצקין, אדער מיט א רויטשילדן? פארוואס
לערנט מען מיט זיי ניט די סדרה לך־לך? זיי וואלט, דאכט מיר, בעסער אנגעשטאנען? ערשטנס, וואלטן זיי דערפילט דעם אמתן טעם,
וואס הייסט א ייד. והשנית, לאזן זיי אויך זען, אז מיר האבן א שטארקן
גאט״...
    
בקיצור, דאס איז אבער אלץ פוסטע דיבורים. מיט גאט טענהט
מען זיך ניט אויס, און אים קיין עצות, וויאזוי צו פירן די וועלט, גיט
מען ניט. ער, אז ער זאגט: ל י  ה ש מ י ם  ו ל י  ה א ר ץ ―
קומט אויס, אז ער איז בעל־הבית, און מיר דארפן אים פאלגן. וואס
ער זאגט, איז געזאגט!... גיי איך אריין אין שטוב אריין און טו מיר
א זאג צו מיין טאכטער דער אלמנה: „צייטל, זאג איך, מיר קלויבן
זיך ארויס, זאג איך, פון דאנען ערגעץ אין א שטאט אריין. גענוג שוין
געזעסן אין דארף, זאג איך. משנה מקום, משנה מזל... דו נעם אקארשט,
זאג איך, און הייב אן באצייטנס זיך צו גרייטן מיטן בעטגעוואנט, מיטן
סאמאוואר און מיט די שאר ירקות, און איך וועל, זאג איך, גיין פארקויפן די כאטע. ס׳איז אנגעקומען זאג איך, א פאפיר, אז מיר זאלן אפרייניקן, זאג איך, דאס ארט און אין דריי טעג ארום זאל דא אונדזער
דעך ניט בלייבן!״... דערהערט פון מיר אזא בשורה, אז זי מאכט ניט
קיין געוויין, די אלמנה מיינע, און די קינדערלעך אירע, אף איר קוקנדיק,
האבן זיך גלאט צעוויינט, און ס׳איז געווארן, וואס זאל איך אייך זאגן,
תשעה־באב אין שטוב! ווער איך שוין אין כעס און לאז אויס מיין גאנץ
ביטער הארץ אף מיין טאכטער נעבעך: „וואס האט איר זיך גענומען,
זאג איך, אף מיין לעבן? וואס האט איר זיך, צעיאכמערט פלוצים אינמיטן דרינען, ווי אן אלטער חזן צו די ערשטע סליחות?... וואס בין
איך עפעס ― א בן־יחיד, זאג איך, בא גאט? א ציטעריקער? קארג
יידן, זאג איך, ווערן איצטער ארויסגעטריבן פון די דערפער? גיי הארך,
זאג איך, וואס דער אוראטניק דערציילט זיך אן! א סברא, זאג איך,
אז דיין אנאטעווקע, וואס איז ביז אהער געווען א שטעטל, ווערט דאס
שוין אויך, זאג איך, מיט גאטס הילף, א דארף, צוליב די אנאטעווקער
יידן, זאג איך, מע זאל זיי קאנען ארויסטרייבן אלעמען. וויבאלד אזוי,
זאג איך, מיט וואס־זשע, זאג איך, בין איך ערגער פון אלע יידן?״...
אט אזוי רייד איך איר אויס דאס הארץ, דער טאכטער מיינער. איז דאך
עס אבער א יידענע. זאגט זי צו מיר: „וווהין וועלן מיר זיך, זאגט זי, קלויבן
פלוצים אינמיטן דרינען? ווו וועלן מיר, זאגט זי, גיין זוכן שטעט?״...
„שטיא! ― זאג איך. ― אז גאט איז געקומען, זאג איך, צו אונדזער
עלטער־עלטער־זיידן, צו אברהם אבינון, און האט אים געזאגט, זאג איך,
ל ך ־ ל ך  מ א ר צ ך ― זאלסט ארויסגיין פון דיין לאנד, האט אים
דען אברהם, זאג איך, איבערגעפרעגט דאס אנדערע ווארט אפילו: וווהין?... גאט האט אים געזאגט, זאג איך, א ל ה א ר ץ א ש ר
א ר א ך ― איז דער פשט: נא ווסיע טשעטירע סטארעני... מיר וועלן
גיין, זאג איך, וווהין די אויגן טראגן, וווהין אלע יידן גייען! וואס סע
וועט זיין, זאג איך, מיט כל ישראל, דאס וועט זיין מיט רב ישראל. און
מיט וואס, זאג איך, ביסטו מער מיוחסת פון דיין שוועסטער ביילקע,
די נגידיתטע? איר שטייט אן צו זיין מיט איר פדהצורן אצינד אין
אמעריקע און מאכן א לעבאכץ, מעג דיר אויך, זאג איך, אנשטיין...
דאנקען השם־יתברך, זאג איך, וואס מיר האבן כאטש מיט וואס צו
רירן זיך. אביסל, זאג איך, איז נאך דא פון פריער, און אביסל פון דער
כודאבע, וואס מיר האבן פארקויפט, און אביסל וועט אריינפאלן פון
דער כאטע. פון אביסל און אביסל, זאג איך, ווערט א פולע שיסל ―
און גם זו לטובה! און אפילו מיר זאלן, זאג איך, חלילה גארנישט האבן,
איז אונדז, זאג איך, נאך אלץ בעסער פון מענדל בייליס!״...
    
בקיצור, איך האב בא איר יאקאש געפועלט, זי זאל זיך ניט שטארק
פארעקשנען. איך האב איר געגעבן צו פארשטיין מיט א שכל, אז דער
אוראטניק קומט און ברענגט א פאפיר, אז מע הייסט גיין, קאן מען
קיין חזיר ניט זיין און מע דארף גיין. און אליין בין איך אוועק אין
דארף מאכן א טאלק מיט דער כאטע, און גלייך צו איוואן פאפערילע,
צום סטאראסטע הייסט עס. ער איז א גוי א בעל־הגוף און פגרט נאך
מיין דירה! געקומען צו איוואנען, דערצייל איך אים ניט פון קיין פותר
און פון קיין חלום ― א ייד איז קליגער פון א גוי ― און איך זאג
אים, זאג איך: „הנה זיי וויסן, איוואנו סערדצע, אז איך ווארף אייך
אוועקעט״... זאגט ער: „וואס עפעס?״ זאג איך: „איך פאר אריבער,
זאג איך, אין שטאט אריין. איך וויל זיין, זאג איך, צווישן יידן. איך
בין שוין ניט קיין יונגערמאן, זאג איך, טאמער חלילה טוט מען א
שטארב״... מאכט צו מיר איוואן: „פארוואס־זשע זאלסטו ניט שטארבן
דא? ווער לאזט דיך ניט?״ דאנק איך אים זייער און זאג אים: „שטארבן
דא שטארב שוין דו בעסער, זאג איך, דו ביסט בילכער, און איך וועל
בעסער גיין שטארבן, זאג איך, צווישן מייניקע... קויף אפ, איוואנו,
בא מיר, זאג איך צו אים, מיין כאטע מיטן גארטן. אן אנדערן וועל איך,
זאג איך, ניט פארקויפן, דיר ― יא״. „וויפל, זאגט ער, ווילסטו פאר
דיין כאטע?״ „וויפל, זאג איך, גיסטו?״ אהין־אהער, ער מיר: „וויפל
ווילסטו?״ איך אים: „וויפל גיסטו?״ ― מע האט זיך גענומען דינגען זיך, פאטשן אין די הענט אריין, אזוי לאנג געדונגען זיך און געפאטשט זיך, א רענדל ארויף, א רענדל אראפ, ביז מע האט זיך אויסגעדונגען פארן מקח, און טאקע פאווטירנע גענומען בא אים אף דער
יד א פיינעם אדערויף, ער זאל זיך חלילה ניט אויפטרענען ― א ייד
איז קליגער פון א גוי, ― און אט אזוי האב איך אויספארקויפט אין
איין טאג, בחצי־חינם געוויינלעך, דאס גאנצע דאברע־מזל, געמאכט פון
אלצדינג גאלד, און בין אוועק דינגען א פור, פארנעמען דאס איבערגעבליבענע ביסל ארעמקייט ― וועט איר הערן נאך א שיינס, וואס בא
טביהן קאן זיך פארלויפן! איר לייגט נאר צו קאפ, איך וועל אייך שוין
לאנג נישט האלטן, איבערגעבן עס אייך, ווי זאגט איר,  ב ש ל ש ה
ד ב ר י ם ― אין צוויי ווערטער.
    
בקיצור, פארן אוועקפאר קום איך אהיים, טרעף איך שוין ניט קיין
שטוב, נאר א חורבה. די ווענט נאקעט, זיי וויינען ממש מיט טרערן!
אף דער ערד ― פעקלעך מיט פעקלעך מיט פעקלעך! אפן פריפעטשיק
זיצט די קאץ, ווי א יתומה נעבעך, טרויווערדיק ― עס האט מיך אזש
א נעם געגעבן באם הארצן און טרערן האבן זיך מיר געשטעלט אין
די אויגן ... איך זאל מיך ניט שעמען פאר מיין טאכטער, וואלט איך
מיך גוט־גוט אויסגעוויינט, ווי זאגט איר, פארט באטקאוושטשינע!...
דא אויסגעוואקסן, דא פארשווארצט געווארן כל ימיו, און פלוצים אינמיטן דרינען ― לך־לך! זאגט אייך, וואס איר ווילט, ס׳א פארדראסיקע
זאך!... טביה איז דאך אבער ניט קיין יידענע, האלט איך מיך איין
און מאך מיך פריילעך און רוף מיך אן צו מיין טאכטער דער אלמנה:
„קום נאר אהער, זאג איך, צייטל, ווו ביסטו ערגעץ?״ גייט זי ארויס
פון צווייטן אלקער, צייטל הייסט עס, מיט רויטע אויגן און מיט א געשוואלענער נאז. אהא, טראכט איך מיר, מיין טאכטער האט זיך דא
שוין ווידער צעיעלהט, ווי א יידענע צו ונתנה־תוקף! אט די ווייבער,
הערט איר, זיינען אייך קיין קאטאוועס ניט ― באלד עפעס, איז געוויינט! וואלוועלע טרערן בא זיי! „שטיא! ― זאג איך איר. ― וואס
וויינסטו שוין ווידער? ביסטו ניט קיין נאר? ― זאג איך. ― בארעכן
זיך נאר, זאג איך, דעם חילוק פון דיר ביז מענדל בייליס״... וויל זי
ניט הערן און מאכט צו מיר: „טאטע, זאגט זי, דו ווייסט ניט וואס
איך וויין״... זאג איך: „איך ווייס גאנץ גוט. פארוואס זאל איך ניט
וויסן? דו וויינסט, זאג איך, ס׳טוט דיר באנג די היים... ביסט אט
דא, זאג איך, געבוירן געווארן און אויסגעוואקסן ― פארדריסט עס
דיך!... גלייב מיר, זאג איך, איך זאל ניט זיין טביה, איך זאל זיין
אן אנדערער, וואלט איך אליין אויך, זאג איך, געקושט אט די נאקעטע
ווענט מיט אט די ליידיקע פאליצעס... איך וואלט אליין אויך, זאג
איך, צוגעפאלן צו אט דער דאזיקער ערד!... עס טוט מיר באנג, זאג
איך, איטלעכס ברעקל גלייך מיט דיר. נארעלע! אפילו אט די קאץ, זאג
איך, זעסטו, אן זיצט זי דארט א פאריתומטע אפן פריפעטשיק? א שטומע צונג, א חיה, זאג איך, פונדעסטוועגן איז א רחמנות, זי בלייבט
אליין אן א בעל־הבית ― צער־בעלי־חיים״... „ס׳איז דא, מאל דיר,
זאגט זי, א גרעסערער רחמנות״... „דהיינו?״ „דהיינו, אט פארן מיר
אוועק, זאגט זי, און לאזן איבער דא איין מענטשן אליין, עלנט ווי
א שטיין״. פארשטיי איך ניט, וואס זי מיינט, און רוף מיך אן צו איר:
„וואס באלעבעטשעסטו, זאג איך? וואסערע פלאמען? וואס מענטש?
וואסער שטיין?״ מאכט זי צו מיר: „טאטע, איך רייד ניט פונעם וועג,
איך רייד, זאגט זי, פון אונדזער חוהן״... און ווי זי האט מיר אויסגערעדט דעם דאזיקן נאמען, איז שווער איך אייך, ווי מיט א הייסן אקרעפ, אדער מיט א שייט־האלץ איבערן קאפ! און איך פאל אן אף מיין
טאכטער און גיב איר אוועק א וויסטן סוף: „וואס עפעס פלוצים אינמיטן דרינען חוה, זאג איך? איך האב דאך אנגעזאגט, זאג איך, וויפל
מאל, אז חוה לא יזכר ולא יפקד!״... מיינט איר, אז זי שרעקט זיך
איבער? אבער גאר לא! טביהס טעכטער האבן אין זיך א כוח! „טאטע,
מאכט זי צו מיר, דו בייזער זיך נאר ניט אזוי שטארק און דערמאן זיך
בעסער, וואס דו אליין, זאגט זי, האסט געזאגט וויפל מאל, אז סע שטייט
געשריבן, אז א מענטש דארף האבן רחמנות אף א מענטשן, ווי א טאטע
אף א קינד״... איר הערט ווערטער? ווער איך מסתמא נאך מער אויפגעקאכט און גיב איר אוועקעט א גאב, ווי איר קומט: „פון רחמנות,
זאג איך, רעדסטו מיט מיר? ווו איז געווען, זאג איך, איר רחמנות, אז
איך בין געלעגן ווי א הונט פארן גלח, ימח שמו, אים געקושט די פיס,
און זי איז אפשר געווען, זאג איך, אין צווייטן חדר און אפשר געהערט
איטלעכס ווארט?... אדער ווו איז געווען, זאג איך, איר רחמנות, אז
די מאמע עליו השלום איז געלעגן, זאג איך, ניט פאר דיר געדאכט,
אט דא אף דער ערד מיט שווארצן איבערגעדעקט? ווו איז זי דעמאלט
געווען?... און די נעכט, וואס איך בין, זאג איך, ניט געשלאפן? און
דאס קרענקען, וואס האט מיך, זאג איך, געקרענקט די גאנצע צייט ביז
היינטיקן טאג נאך, אז איך דערמאן מיך, זאג איך, וואס זי האט מיר
אפגעטאן, אף וועמען זי האט אונדז אויסגעביטן ― ווו איז, זאג איך,
דער רחמנות אף מיר?״... און עס פארבאקט מיך באם הארצן און
איך קאן ניט ריידן מער... מיינט איר דאך אוודאי, אז טביהס טאכטער האט נישט געפונען, וואס מיר דערויף אפצוענטפערן? „דו אליין,
זאגט זי, זאגסט דאך, טאטע, אז דער מענטש, וואס האט חרטה, איז
אים אפילו גאט אליין אויך מוחל״... „חרטה? ― זאג איך. ― צו
שפעט! דאס צווייגעלע, זאג איך, וואס האט זיך איינמאל אפגעריסן פון
בוים, מוז, זאג איך, פארטריקנט ווערן! דאס בלעטל, זאג איך, וואס
איז אפגעפאלן, מוז פארפוילט ווערן, און מער, זאג איך, זאלסטו מיט
מיר ניט ריידן דערפון ― ע ד כ א ן  א ו מ ר י ם  ב ש ב ת
ה ג ד ו ל !״...
    
בקיצור, דערזען, אז מיט ווערטער קאן זי מיט מיר גארניט מאכן,
טביה איז ניט דער מענטש, וואס מע רעדט אים איבער, פאלט זי צו
מיר שוין גאר צו און הייבט מיך גאר אן צו קושן אין די הענט אריין
און מאכט צו מיר: „טאטע, זאגט זי, זאל איך שלעכטס האבן, זאל
איך שטארבן אט־א־דא אפן ארט, אויב דו וועסט זי איצטיקס מאל, זאגט
זי, אפשטויסן, ווי דו האסט זי אפגעשטויסן דעמאלט אין וואלד, אז זי
איז, זאגט זי, צוגעפאלן צו דיר, און דו האסט פארקערעוועט, זאגט זי,
דאס פערדל און ביסט אנטלאפן!״... „וואס פאר א פריטשעפע, זאג
איך, אף מיין קאפ? וואס פאר אן אנשיקעניש?! וואס האסטו זיך גענומען, זאג איך, אף מיין לעבן?!׳׳... לאזט זי מיך ניט אפעט, האלט
מיך צו בא די הענט און טענהט זיך אירס: „זאל איך שלעכטס האבן,
זאגט זי, זאל איך שטארבן, אויב דו וועסט איר ניט מוחל זיין, זאגט
זי, ווארעם זי איז דיר א טאכטער, זאגט זי, גלייך ווי איך!״... „וואס
ווילסטו, זאג איך, פון מיין לעבן? זי איז ניט מיין טאכטער מער! זי
איז שוין, זאג איך, לאנג געשטארבן!״... „ניין, זאגט זי, זי איז ניט
געשטארבן און זי אין שוין צוריק דיין טאכטער, זאגט זי, ווי געווען,
ווארעם פון דער ערשטער מינוט, זאגט זי, אז זי איז געוווירע געווארן,
אז מע שיקט אונדז ארויס, האט זי געזאגט צו זיך אליין, אז דאס שיקט
מען ארויס אונדז אלעמען, זי אויך, הייסט עס. דארט ווו מיר ― אזוי
האט מיר חוה אליין געזאגט ― דארט איז זי. אונדזער גלות ― דאס
איז איר גלות... א סימן, זאגט זי, האסטו, טאטע, אט איז אפילו דאס
פעקל אירס״... אזוי מאכט צו מיר מיין טאכטער, צייטל הייסט עס,
אין איין אטעם, ווי די עשרת בני המן אין דער מגילה, און לאזט מיך
אפילו ניט א ווארט ארויסריידן און טוט מיר א ווייז־אן אף עפעס
א פעקל אין א רויטער פאטשיילע איינגעוויקלט, און טאקע פאווטירנע
טוט זי אן עפן־אויף די טיר פון צווייטן אלקער און א רוף־אויס: „חוה!״
― ווי איר זעט מיך א יידן... און וואס זאל איך אייך זאגן, ליבער
פריינט? טאקע פונקט אזוי ווי בא אייך אין די ביכלעך ווערט באשריבן,
באווייזט זי זיך, חוה הייסט עס, פון אלקער ארויס ― א געזונטע, א גלאטע, א שיינע, ווי געווען, ניט געמינערט א האר, נאר דאס פנים אביסל
פארזארגט, די אויגן אביסל פארצויגן, און דעם קאפ האלט זי הויך, מיט
גדלות, בלייבט שטיין א וויילע, קוקט אף מיר, איך ― אף איר. דערנאך
ציט זי אויס צו מיר ביידע הענט, און נאר איין ווארט קאן זי ארויסריידן,
איין־און־איינציק ווארט, און שטיל:
    
― טא־טע...  . . . . . . . . . .
. . . . . . . . . . . . . . . . . . . . . . .
. . . . . . . . . . . . . . . . . . . . . . .
. . . . . . . . . . . . . . . . . . . . . . .
    
האט קיין פאריבל ניט, אז איך דערמאן מיך, שטעלן זיך מיר נאך
איצט טרערן אין די אויגן. נאר מיינט ניט פונדעסטוועגן, אז טביה האט
חלילה געלאזט א טרער, אדער ארויסבאוויזן, ווי זאגט איר, מיאכקי
לבבות ― בלאטע!... דאס הייסט, וואס איך האב געפילט בעת־מעשה
אינעווייניק אין הארצן ― דאס איז עפעס אנדערש. איר זייט דאך אליין
אויך א טאטע פון קינדער און איר ווייסט גלייך מיט מיר דעם פשט
פונעם פסוק „כרחם אב על בנים״ און דעם טעם פון דעם, בעת א קינד,
עס מעג זיך ווי פארזינדיקן, נאר אז סע קוקט אייך גלייך אין דער
נשמה אריין און זאגט אייך: „טאטע!״ ― אנו, זייט דעמאלט א בריה,
אדרבה, און טרייבט עס אפ!... און צוריק אבער, דער כוח־הדם ארבעט, און עס קומען מיר אקעגן באלד דאס שיינע שפיצל, וואס זי האט
מיר אפגעטאן... כוועדקע גאלאגאן, איינגעזונקען זאל ער ווערן... און
דער גלח, ימח שמו... און מיינע טרערן... און גאלדע עליו השלומס
טויט... ניין! זאגט שוין איר אליין, ווי קאן מען דאס פארגעסן, ווי
קאן מען דאס פארגעסן?... און ווידער צוריק ― סטייטש! פארט
א קינד... כרחם אב על בנים... ווי טאר א מענטש זיין אן אכזר, אז
גאט אליין זאגט אף זיך, אז ער איז אן אל ארך אפים!... ובפרט, זי
האט חרטה און וויל זיך אומקערן צוריק צו איר טאטן און צו איר גאט!...
וואס זאגט איר, פאניע שלום־עליכם? איר זייט דאך עפעס א ייד, וואס
קאטארי איר מאכט ביכלעך און איר גיט דער וועלט עצות ― זאגט שוין
איר אליין, וואס האט טביה באדארפט טאן? ארומנעמען זי, ווי אן אייגענע, קושן זי און האלדזן זי און זאגן איר, ווי מיר זאגן יום־כיפור צו
כל־נדרי:  ס ל ח ת י כ ד ב ר י ך ― קום צו מיר, דו ביסט מיין
קינד? צי אפשר פארקערעווען דעם דישל, אזוי ווי דעמאלט, און זאגן
איר:  ל ך ־ ל ך ― גיי דיר געזונטערהייט פון וואנען דו ביסט געקומען?... ניין, לאז זיך אייך דאכטן, למשל, עלעהיי איר זייט אף טביהס
ארט, און זאגט מיר בהן שלי, נאר אפנטלעך, ווי פאר אן אמתן גוטן
פריינט: וויאזוי וואלט  א י ר  זיך נוהג געווען?... און אויב איר
קאנט עס מיר ניט זאגן באלד, גיב איך אייך צייט אף צו באטראכטן
זיך... און דערווייל דארף מען גיין ― די אייניקלעך ווארטן שוין אף
מיר, קוקן ארויס אפן זיידן. איר דארפט וויסן, אז אייניקלעך זיינען נאך
טויזנט מאל טייערער און איינגעבאקענער פון קינדער.  ב נ י ם  ו ב נ י
ב נ י ם ― א קלייניקייט! זייט מיר געזונט און האט קיין פאריבל ניט,
איך האב אייך אנגעקלאפט א קאפ ― איר וועט שוין דערפאר האבן
וואס צו שרייבן... אז גאט וועט הייסן, וועלן מיר זיך נאך זען מסתמא.
א גוטן!
א פארשפעטיקטע מעשה פון טביה דעם מילכיקן,
דערציילט נאך פאר דער מלחמה, נאר איבער דעם
גלות און איבער דער מהומה האט זי ביז אהער ניט
געקאנט זען די ליכטיקע וועלט.
    
געשריבן אין די יארן 1914־1916.
    
― איר געדענקט דאך מסתמא, פאניע שלום־עליכם, ווי איך האב
אייך אנומלטן איינגעטייטשט די פרשה „לך־לך״ מיט אלע ל″ב פירושים,
דערציילט, וויאזוי עשו האט זיך פיין צערעכנט מיט זיין ברודער יעקב,
גוט באצאלט אים פאר דער בכורה, ארויסגעמשלחט מיך פונעם דארף
מיט האק און פאק, מיט קינדער און קינדס־קינדער און מיט די בעבעכעס, ווי עס באדארף צו זיין, געמאכט תל־עולם פון דער גאנצער כודאבע מיטן ביסל ארעמקייט, מיטן פערדל, להבדיל, פון וועלכן איך קאן
נאך עד־היום ניט ריידן אן טרערן אין די אויגן, ווי מיר זאגן תשעה־באב
אין די קינות: ע ל  א ל ה  א נ י  ב ו כ י ה ― עס האט פארדינט
מען זאל נאך דעם לאזן א טרער... מילא, בין איך אייך דאס מוחל.
ווארעם, צוריק שמועסנדיק, איז דאך ווידעראמאל די אייגענע מעשה:
מיט וואס בין איך דאס מער בן־יחיד בא דעם רבונו־של־עולם פון אלע
אנדערע אחינו בני ישראל, וואס פאניע טרייבט האלדז־און־נאקן פון די
הייליקע דערפער, קערט און רוימט און רייניקט און קארעניעט אויס מיטן
ווארצל ווו נאר ס׳איז פאראן א סימן פון א ייד, ווי מיר זאגן אין
„יעלה ויבוא״: ו י פ ק ד  ו י ז כ ר ― עס זאל קיין סליאד ניט
בלייבן? מיט וואס האב איך דא, משטיינס געזאגט, זיך איבערצונעמען
פאר גאט מער פון אלע ארויסגעטריבענע דארפישע יידן, וואס בלאנקען
זיך איצט ארום אף אלע וועגן מיט ווייב און קינדער, ווי די בלודנע שאף,
ווייסן ניט ווו א נאכט איבערצונעכטיקן, האבן ניט ווו א קאפ אנצושפארן, ציטערן יעדע מינוט, טאמער באווייזט זיך פון דער ווייטן
א קנעפל פון אן אוראטניק, אדער גלאט אזוי א שווארציאר, ווי מיר
זאגן אין מעביר סדרה זיין: י ש א ה׳  ע ל י ך  ג ו י ?... איי,
וואס? טביה איז נישט קיין עם־הארץ, ווי אנדערע דארפישע יידן, פארשטייט א קאפיטל תהילים, איז נישט פרעמד אין א מדרש און קאן אפ־דראפען, מיט גאטס הילף, א פרשה חומש מיט רש″י אויך? מילא בכן?
ווילט איר, אז עשו זאל דאס אפשאצן, ווי עס געהער צו זיין, און זאל
האבן דרך־ארץ פאר אזא יידן? אדער אפשר קומט מיר גאר א דאנק
דערפאר? כאטש אין תוך גערעדט, איז דא נישטא מיט וואס צו שעמען זיך, און קיין חסרון איז דאס אוודאי ניט, ― איך מיין טאקע דאס,
וואס מען איז, גאט צו דאנקען, א ייד מיט לייטן גלייך, מען איז ניט
בלינד אין די שווארצע פינטעלעך, מען איז באהבינט אין א פסוק און
מע ווייס, ווו איין און ווו אויס, ווי אין פרק שטייט געשריבן: ו ד ע  מ ה
ש ת ש י ב ― אז ווויל איז דעם וואס ווייס... איר מיינט אפשר, פאניע
שלום־עליכם, איך זאג דאס אייך גלאט אזוי, פונעם ארבל? אדער איך
וויל זיך דא אויספיינען פאר אייך, בארימען זיך אינמיטן דרינען מיט
מיין גרויס קענטשאפט און מיט מיין לומדות? האט קיין פאריבל ניט,
דאס קאן זאגן נאר אזעלכער, וואס קען ניט טביהן. טביה רעדט ניט
גלאט אזוי אין דער וועלט אריין, און קיין פוסטער בארימער, ווייסט
איר דאך, איז ער קיינמאל ניט געווען. טביה האט ליב צו דערציילן א זאך,
וואס טאקע  ב ע י נ י  ר א י ת י ― ער אליין האט דאס דורכגעמאכט,
מיט אים אליין האט זיך דאס געטראפן. זעצט אייך צו אט־א־דא אף
א וויילעטשקע, וועט איר הארכן א שיינס, וויאזוי עס קומט אמאל צוניץ
א מענטשן, אז מען איז ניט קיין פראסטער בשר ודגים און מע האט
א שטיקל באגריפיע אויך אין די עולמות העליונים און מע ווייס, ווען
און ווו און וויאזוי אריינצושרויפן א פסוק, כאטשבי פון אונדזער אלטן
תהילים.
    
בקיצור, דאס איז געווען, אויב איך האב קיין טעות ניט, שוין לאנג,
גאר לאנג, איך האב מורא, אויב נישט אין דער סאמע היץ פון  ב י מ י ם
ה ה ם ― פון פאניעס רעוואלוציעס מיט קאסנעטוציעס בעת כרוקעלע
האט זיך א לאז געטאן איבער יידישע שטעט און שטעטלעך מיט א פריי
געמיט און מיט אויפגעבונדענע הענט און גענומען מאכן א תכלית פון
יידישן האב־און־גוטס, ככתוב, ווי אין סידור שטייט געשריבן: ש ו ב ר
א ו י ב י ם  ו מ כ נ י ע  ז ד י ם  ― געבראכן פענצטער און געריסן
בעטגעוואנט... איך האב אייך שוין, דאכט זיך, אמאל געהאט געזאגט,
אז איך אליין ווער ניט נתפעל פון אזעלכע זאכן, און שרעקן שרעק איך
מיך אויך ניט איבער, ווארעם ס׳איז דאך א ממה־נפשך: איז דאס א באשערטע זאך, א גזירה מן השמים, דארף איך דאך ניט זיין קיין אויסנאם
פונעם כלל ישראל, ווי מיר זאגן אין פרק: כ ל י ש ר א ל  י ש ל ה ם
ח ל ק ?  אלא וואס דען? ס׳איז גלאט אן עפידעמיע, א מין אונטערגאנג, רחמנא ליצלן, א שטורעמווינט, וואס גייט פארביי, ― איז דאך
אוודאי ניטא וואס אראפצופאלן בא זיך! דער שטורעמווינט וועט זיך
איינשטילן, דער הימל וועט זיך אויסלייטערן און עס וועט זיין ח ד ש
י מ י נ ו  כ ק ד ם .  ווי זאגט דער גוי, להבדיל: „נע בולא או מיקיטע
הראשי אי נע בודע״...
    
און כך הוה ― אזוי איז געווען איצט אויך, אז ס׳איז געקומען צו
מיר די הראמאדע פון דארף, ווי איך האב אייך, דאכט זיך, שוין געהאט
דערציילט אמאל, און מיר אנגעזאגט די גוטע בשורה טובה, אז מען
איז דאס געקומען צו מיר טאן, וואס מע טוט מיט כל ישראל, דאס
הייסט, מקיים זיין די מצווה פון „בעי זשידאוו״. האב איך דאך מסתמא,
ראשית חכמה, אויסגעבטלט צו זייער קאפ אלע בייזע וויסטע חלומות,
גענומען טענהן און פרעגן קשיות, ווי טביה קאן: סטייטש, וויאזוי, און
פאר וואס, און פאר ווען, און וואס איז דאס גלאט פאר א שטייגער אנפאלן אף א מענטשן, זאג איך, אינמיטן העלן טאג און ארויסלאזן אים
די פעדערן פון די קישנס?...
    
מילא, טענות אהין, טענות אהער ― איך זע, ס׳איז ארויסגעווארפן
אלע מיינע רייד. כרוקעלע האט זיך איינגעשפארט. זיי מוזן, זאגן זיי,
יוצא זיין פאר נאטשאלסטווא. זיי האבן מורא, זאגן זיי, טאמער טראגט
אן דער רוח א קנעפל, א שווארציאר ― לאז ער זען, זאגן זיי, אז זיי
זיינען לייטן־גלייך, ניט דורכגעלאזט א יידן גלאט אזוי, אן א שום סימן
פון א פאגראם. וואס פאר א פנים, זאגן זיי, וועלן זיי האבן בא נא־טשאלסטווא?... על־כן, זאגן זיי, איז געבליבן בא הראמאדע, אז עפעס
טאן מיט מיר ― דאס מוזן זיי!...
    
האב איך מיך מיישב געווען סאמע אין דער לעצטער מינוט: „ווייסט
איר וואס, זאג איך זיי, וויבאלד אז הראמאדע האט אזוי געפסקנט, זאג
איך, איז דאך ניט שייך. וואס קאן זיין העכער פון הראמאדע? נאר
וואס דען, זאג איך, דאס ווייסט איר, זאג איך, אז ס׳איז פאראן א זאך,
וואס ס׳איז נאך העכער פון הראמאדע?״... זאגן זיי: „דהיינו, וואס
קאן נאך זיין העכער?״ זאג איך: „גאט. איך מיין ניט, זאג איך,
אלהינו ― נאש באג, אדער אלהיכם ― וואש באג. איך מיין, זאג איך,
א ל ה י נ ו  ו א ל ה י  א ב ו ת י נ ו  ― אונדזער אלעמענס גאט...
אט יענער, זאג איך, וואס האט באשאפן מיך און אייך, להבדיל, און
אייער גאנצע הראמאדע ― אט, זאג איך, וועמען איך מיין. איז בא אים,
זאג איך, דארף מען א טאפ טאן, אויב ער וויל, אויב ער הייסט, איר
זאלט מיר שלעכטס טאן. ווארעם עס קאן זיין, זאג איך, אז ער הייסט
טאקע אזוי, און עס קאן ווידער צוריק זיין, אז ער וויל עס בשום אופן
ואופן ניט. איי, וויאזוי קאנען מיר עס וויסן? וועלן מיר ווארפן, זאג
איך, גורל. אט, זאג איך, ליגט א תהילים פון גאט. איר ווייסט דאך,
זאג איך, וואס תהילים באדייט? בא אונדז הייסט עס תהילים, בא אייך
הייסט עס פסאלטיר. אט דער הייליקער פסאלטיר, זאג איך, וועט זיין
צווישן אונדז דער שופט, דער מיראוואי סודיא הייסט עס. ער, זאג איך,
וועט פסקענען, צי איר דארפט מיך שלאגן, צי ניט״...
    
קוקן זיי זיך איבער ציקאווע, און איוואן פאפערילע דער סטאראסטע גייט ארויס פון אינמיטן און רופט זיך אן צו מיר: „א שטייגער,
זאגט ער, וויאזוי וועט דאס דער הייליקער פסאלטיר פסקענען?״...
זאג איך: „אז דו וועסט מיר געבן, איוואנו, דיין הן שלי און טאקע דיין
האנט תקיעת־כף, אז הראמאדע וועט פאלגן אלץ, וואס דער תהילים וועט
פסקענען, וועל איך דיר, זאג איך, דעמאלט באווייזן״... נעמט איוואן
און ציט מיר אויס א יד און מאכט צו מיר: „גערעדט איז גערעדט״.
„אויב אזוי, זאג איך, איז גוט. איצט, זאג איך, וועל איך אויפמישן אין
תהילים א בלעטל, און דאס ערשטע ווארט, זאג איך, וואס ס׳וועט זיך
מיר ווארפן אין די אויגן, וועל איך אייך זאגן, און איר, זאג איך, וועט
אזוי גוט און פרום זיין דאס מיר נאכזאגן. איז אויב, זאג איך, עמעצער
פון אייך אט־דא וועט עס קאנען מיר נאכזאגן, איז א סימן, זאג איך,
אז גאט הייסט, איר זאלט טאן מיט טביהן, וואס איר ווילט, און אויב,
זאג איך, ניט, איז א סימן, אז גאט הייסט ניט... זייט איר מסכים?״
קוקט זיך איבער איוואן דער סטאראסטע מיט הראמאדע און מאכט צו
מיר: „לאדנא״. „אויב אזוי, זאג איך, און גיב אן עפן־אויף דאס תהילימל
פאר זיי, איז רעכט. אט, זאג איך, האט איר עס:  „ ו ח ל ק ל ק ו ת ״...
קאנט איר, זאג איך, זיך אונטערנעמען מיר נאכזאגן דאס ווארט „וחלק־לקות״?... קוקן זיי איינס אף דאס אנדערע און אלע אף מיר און הייסן
זיך איבערחזרן דאס ווארט נאכאמאל. זאג איך: „בא מיר האט איר
געפועלט כאטש דריי מאל, אויב איר ווילט: „וחלקלקות! וחלקלקות!
וחלקלקות!״... זאגן זיי: „ניין, טעוועל, דו זאג ניט: חאל־חאל־חאל!
דו, זאגן זיי, זאג אונדז מיט א מויל און מיט א טאלק און פאוואלינקע!״
זאג איך: „אויך געפועלט! איך וועל אייך, זאג איך, זאגן מיט א מויל,
און מיט א טאלק, און פאוואלינקע: ו־חלק־ל־קות! צופרידן?״...
    
האט זיך היטשקע פארטראכט א וויילע און האט זיך א נעם געטאן
צו דער ארבעט, איטלעכער אף זיין שטייגער: איינער האט א זאג געטאן: „היידאמאקי״. דער אנדערער: „לאמאקי״. באם דריטן איז שוין
גאר אויסגעקומען: „חייקאליא״. וואס איז אים עפעס געפעלן „חייקא־ליא״? נאך חיה־לאה נפתלי־גרשון דעם לומערס, וואס אין אנאטעווקע.
איך זע, ס׳איז א מעשה אן אן עק, רוף איך מיך אן צו זיי: „איר ווייסט,
זאג איך, קינדער? איך זע, אז די ארבעט, זאג איך, גייט בא אייך צו
שווערלעך. אפנים, זאג איך, אז „וחלקלקות״ איז ניט פאר אייער קאפ;
וועל איך אייך געבן, זאג איך, אן אנדער ווארט, אויך פון אונדזער
תהילים:  „ מ מ ע מ ק י ם ״...  „ מ מ ע מ ק י ם  ק ר א ת י ך  ״...
    
האט זיך דאך מסתמא ווידעראמאל אנגעהויבן די אייגענע חתונה:
בא איינעם איז דאס אויסגעקומען: „לאכאנקא קעראסינא״. באם צווייטן
― „קריווליאקא בוזינא״. דער דריטער האט גאר א שפיי געטאן: „טפו!
נעכיי טובי ליכא האדינא!״...
    
בקיצור, זיי האבן, אפנים געזען, אז מיט טביהן וועלן זיי זיך ניט
אויסטענהן, רופט זיך אן צו מיר דער סטאראסטע, איוואן פאפערילע
הייסט עס, בזה הלשון: „די מעשה, זאגט ער, דערפון איז אזוי. מיר
האבן צו דיר, טעוועל, אייגנטלעך, גארנישט ניט. דו ביסט טאקע א זשיד,
נאר ניט קיין שלעכטער מענטש. איינס צום אנדערן אבער געהער זיך
ניט אן ― שלאגן דארף מען דיך. הראמאדע האט אזוי געפסקנט ― פארפאלן. מיר וועלן דיר, זאגט ער, כאטש אויסהאקן א פאר פענצטער. און
פאר נויט, זאגט ער, קאנסטו אליין זיך אויסהאקן א פאר שויבן ― אבי
פארשטאפן זיי דאס מויל, כאפט זיי דער שווארציאר! טאמער, זאגט
ער, פארט דורך נאטשאלסטווא, לאזן זיי, זאגט ער, זען, אז מע האט
דיך ניט דורכגעלאזט. אניט, זאגט ער, וועט מען איבער דיר אונדז נאך
שטראפירן... און אצינדערט, זאגט ער, טעוועל, שטעל דעם סאמאוואר
און זיי אונדז מכבד מיט טיי, און, פארשטייט זיך, א האלב עמער בראנפן
פאר הראמאדע, וועלן מיר נעמען צו גלעזלעך און טרינקען פאר דיין
געזונט, ווארעם דו ביסט, זאגט ער, א קלוגער ייד, פון גאטס מענטשן״...
אט מיט די ווערטער און מיט דעם לשון, ווי איך דערצייל אייך, גאט זאל
מיר אזוי העלפן מיט אייך אינאיינעם בכל אשר אפנה!
    
נו, איצט פרעג איך אייך, פאניע שלום־עליכם, איר זייט דאך עפעס
א ייד, וואס קאטארי איר שרייבט ― איז שוין טביה גערעכט, וואס ער
זאגט, אז מיר האבן א שטארקן גאט און אז א מענטש, כל־זמן ער לעבט,
טאר בא זיך קיינמאל ניט אראפפאלן, ובפרט א ייד, ובפרט אזעלכער,
וואס איז ניט פרעמד פון א נ ש י  ש ל ו מ נ ו ― פון די שווארצע
פינטעלעך! ווארעם נאך אלעמען, הערט איר, קומט טאקע פארט אויס,
ווי מיר זאגן אלע טאג אין דאווענען: א ש ר י  י ו ש ב י ― אז ווויל
און אז גוט איז דעם, וואס קען. און ווי מיר זאלן זיך ניט קליגן און ווי
מיר זאלן ניט וועלן גיין מיט אייבער־הסברות, מוזן מיר מודה זיין, אז
מיר יידן זיינען פארט דאס בעסטע און דאס קליגסטע פאלק פון אלע
פעלקער, ווי דער נביא זאגט: מ י כ ע מ ך  י ש ר א ל  ג ו י  א ח ד
― ווי קאן זיך גלייכן א גוי צו א יידן? א גוי איז א גוי, און א ייד איז
פארט א ייד, ווי איר אליין זאגט אין אייערע מעשה־ביכלעך, אז א ייד
באדארף מען זיין געבוירן... א ש ר י ך  י ש ר א ל ― אז ווויל איז
צו מיר, וואס איך בין געבוירן געווארן א ייד, ווייס איך דעם טעם פון
גלות־יוון און פון ארומשלעפן זיך צווישן די פעלקער און פון  ו י ס ע ו
ו י ח נ ו ― ווו געטאגט, דארט ניט גענעכטיקט, ווארעם פון זינט מע
האט מיט מיר געלערנט די סדרה „לך־לך״, ― געדענקט איר, איך האב
אייך אמאל געהאט דערציילט וועגן דעם באריכות? ― האלט איך נאך
אלץ אין איין גיין, און איך ווייס ניט פון קיין מקום־מנוחה איך זאל
קאנען זאגן: „אט־א־דא, טביה, בלייבסטו זיצן״. טביה פרעגט ניט קיין
קשיות. מע האט אים געזאגט, ער זאל גיין ― גייט ער... אט האבן
מיר זיך היינט באגעגנט מיט אייך, פאניע שלום־עליכם, אט־דא, אף דער
באן. מארגן קאן עס אונדז פארטראגן קיין יעהופעץ. איבעראיאר קאן
עס אונדז פארשליידערן קיין אדעס, קיין ווארשע, אדער גאר קיין אמעריקע ― סיידן דער אייבערשטער זאל זיך ארומקוקן און זאגן: „ווייסט
איר וואס, קינדערלעך? איך וועל אייך גאר אראפברענגען משיחן!״...
הלוואי טוט ער אונדז דעם צו־להכעיס, דער אלטער רבונו־של־עולם!
דערווייל זייט מיר געזונט, פארט געזונטערהייט און לאזן גריסן אונדזערע יידעלעך און זאגט זיי דארטן, זיי זאלן זיך ניט זארגן:  א ו נ ־
ד ז ע ר  א ל ט ע ר  ג א ט  ל ע ב ט !...
   
 