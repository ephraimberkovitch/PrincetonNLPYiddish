

פון אונדזער עזבון: נחום אויסלענדער (1893־1962) 



 by באריס סאנדלער 
March 2, 2020March 6, 2020 Filed under:
ליטעראטור־עזבון
פערזענלעכקייטן 


דיכטער, פראזאיקער, קריטיקער, ליטעראטור־ און טעאטער־פארשער איז נחום אויסלענדער געבוירן געווארן אינעם שטעטל כאדארקאוו, וואלינער גובערניע, אוקראינע. זיך געלערנט אין א רוסישער גימנאזיע אין קיעוו און אדעס. אין די יארן 1911־1914 שטודירט ער מעדיצין אין בערלינער אוניווערסיטעט. זיין מעדיצינישן דיפלאם האט אויסלענדער באקומען שוין אין אדעס (1919). אין דער רויטער ארמיי האט ער געדינט ווי א דאקטער. זיין ערשט בוך עסייען „גרונט־שטריכן פון יידישן רעאליזם‟ האט אים געמאכט באקאנט אויפן פעלד פון יידישער קריטיק און ליטעראטור־פארשונג.
אין זיינע ווייטערדיקע ווערק האט אויסלענדער אנאליזירט די שאפונגען פון אשר שווארצמאן, דוד האפשטיין, שלום אש און אנדערע. אין די 1930ער יארן פובליקירט ער די ליטעראטור־היסטארישע ארבעטן „מענדעלע און זיינע מיטגייער‟, „דער יונגער שלום־עליכם און זיין ראמאן ׳סטעמפעניו׳‟; די קאפיטאלע פארשונג וועגן יידישן טעאטער צייכנט זיך אויס מיט א טיפן וויסנשאפטלעכן צוגאנג.
אנגעפירט מיט יידישע אקאדעמישע אפטיילונגען אין ווייסרוסלאנד און אוקראינע; רעדאגירט די וויכטיקע אויסגאבעס פון יידישע קלאסיקער, ווי אויך פון וויסנשאפטלעכע זשורנאלן, זאמלונגען, לערנביכער וכדומה. בעת דער צווייטער וועלט־מלחמה איז אויסלענדער געווען א מיטגליד פון דער היסטארישער קאמיסיע ביים יידישן אנטיפאשיסטישן קאמיטעט. אין די יארן 1936־1948 האט ער מיטגעארבעט מיטן קאבינעט פון יידישער שפראך, ליטעראטור און פאלקלאר ביי דער אוקראינישער וויסנשאפטלעכער אקאדעמיע. דאס לעצטע יאר פון זיין לעבן האט אויסלענדער אנגעפירט מיטן קריטישן אפטייל פונעם מאסקווער זשורנאל „סאוועטיש היימלאנד‟.
לייענט אן אויסצוג פון נחום אויסלענדערס פונדאמענטאלער ארבעט „יידישער טעאטער 1887־1917‟ (מלוכה־פארלאג, „דער עמעס‟, מאסקווע 1940).
אדעס אין אנהייב 20סטן יארהונדערט
פון שטעטל אין שטאט אריין
אין יאר 1903, ווען דער רעפערטואר פונעם פון דעם „יידיש־דייטשישן‟ טעאטער איז געווען פארפלייצט מיט א גאנצער מענגע שונד־שטיק געבראכטע פון אמעריקע, האט זיך פלוצעם באוויזן איינע א פיעסע, וואס איז געשאפן געווארן אין רוסלאנד און איז געווען זייער סימפטאמאטיש לויט איר אינהאלט. די פיעסע האט אויסגעלאכט דעם קליינשטעטלדיקן יידישן אקטיאר [1], זיין אפגעשטאנענקייט, זיינע נישטיקע באגריפן וועגן טעאטער, זיינע געשעפטמאכערישע געוווינטהייטן. די דאזיקע מאטיוון זיינען צו יענער צייט שוין נישט געווען אין גאנצן ניי. נאך פריער מיט א פאר יאר האט שלום־עליכם אין זיין „בערדיטשעווער טעאטער‟ דער ערשטער געווענדט די אויפמערקזאמקייט אויף דער פארגרעבטקייט און קולטורלאזיקייט פון דער יידישער אקטיארנשאפט.
די ניי־דערשינענע פיעסע איז געווען סימפטאמאטיש דערמיט, וואס איר אויטאר — אברהם קאמינסקי, — אליין אן אקטיאר, האט זיך סאלידאריזירט מיט שלום־עליכמען אין דער קריטיק פון די הפקרות און ווילדקייטן, וואס האבן געהערשט אין דער יידישער אקטיארן־סביבה. ס׳איז אבער געווען נאך איין מאמענט, וואס האט געמאכט קאמינסקיס פיעסע זייער סימפטאמאטיש. די פיעסע לאכט אויס די צייט, ווען די וואנדער־טרופעס פלעגן שפילן אויסשליסלעך אין די קליינע שטעטלעך. זי גיט איבער דא און דארט אנצוהערן, אז די דאזיקע צייט איז שוין פארביי, דאס געהערט שוין צו דער ווייטער פארגאנגענהייט און די קעגנווארט פון דעם יידישן טעאטער איז פארבונדן שוין נישט מיטן קליינעם שטעטל, נאר מיט דער גרויסער שטאט. אזא מיינונג אין אנהייב 1900טע יארן געווען שטארק פארשפרייט אין די אקטיארישע קרייזן, און מע מוז זאגן, אז זי האט געהאט אונטער זיך א געוויסן גרונט.
די יארן 1903־1904 — איז די צייט, ווען די וואנדער־טרופעס הייבן אן קריגן מער צוטריט צו די גרויסע שטעט און האבן שוין א מעגלעכקייט צו פארזאמען זיך דא א לענגערע צייט. דער פארבאט פונעם יידישן טעאטער האט שוין אנגעהויבן זיך צו וואקלען. אין דער אדער אין יענער שטאט פלעגט זיך פלוצעם לאזן הערן א „ווייכהארציקער‟ צארישער אדמיניסטראטאר, וואס האט געוואלט טרייבן „ליבעראלע‟ פאליטיק און האט דערלויבט דער יידישער וואנדער־טרופע אויף א לענגערע צייט זיך צו באזעצן אויך איין ארט. איז עס דער טרופע נישט געלונגען אין ווארשע, האט זיך עס דערפאר איינגעגעבן אין לאדזש, האט זיך עס נישט איינגעגעבן אין קיעוו, איז עס דערפאר געלונגען אין קאטערינאסלאוו, אין ווילנע. ס׳האט געמאכט אזא איינדרוק, אז ס׳איז שוין פארביי די צייט, ווען די וואנדער־טרופעס פלעגן, ווי אין די מייזלעכער, פארקריכן אין די קליינע שטעטלעך, כדי דארט זיך אויסצובאהאלטן פון דעם גרויזאמען טעאטער־פארבאט.
די „יידיש־דייטשישע‟ אקטיארן האבן אנגעהויבן זיך צופאסן צו די גרויסע שטעט. זיי האבן זיך דערביי געמוזט אפזאגן פון א סך פריערדיקע געוווינהייטן. מ׳האט שוין מער נישט געוואלט לאזן זיך פארגלייכן מיט די פארשייטע „בראדער־זינגער‟, וואס זיינען היינט דא, מארגן — דארטן. איצט וויל די וואנדער־טרופע אויסנעמען מיט איר סאלידקייט, מיט יענער געשטעלטקייט און איינגעפונדעוועטקייט, וואס דארף אימפאנירן דעם ניי־צוגעקומענעם בורזשואזן צושויער. אלץ, וואס דערמאנט אין דער קליינשטעטלדיקער פארגאנגענהייט פונעם פריערדיקן פעריאד, וויל מען איצט אפמעקן, פארגעסן. מע אריענטירט זיך אויף דער גרויסער שטאט און מע באמיט זיך וואס גיכער איבערצונעמען די מאנירן פון א גרויסשטאטישן טעאטער.
דער פראצעס פון אקלימאטיזירן זיך אין דער גרויסער שטאט האט געבראכט דעם אקטיאר גאנץ גרויסע שוועריקייטן; אויפבויען א טעאטער אין א גרויסער שטאט, נישט אויסשטעלנדיק אויפן בורזשואזן צושויער, איז געווען אוממעגלעך, אבער צוציען אט דעם צושויער און, דער עיקר, אים איינהאלטן, פארזיכערן זיך מיט זיין שטענדיקן באזוך — איז נישט געווען פון די גרינגע זאכן פאר דעם דעמאלטיקן „יידיש־דייטשישן‟ טעאטער. און דאס לאזן זיך אין דער יעטווידער גרעסערער שטאט, ווו עס טרעט אויף צו דער צייט א וועלכן־ס׳ניט־איז וואנדער־טרופע. באזונדערס כאראקטעריסטיש איז אין דער הינזיכט די טעטיקייט פון די וואנדער־טרופעס אין אדעס.
אין די ערשטע עטלעכע יאר פונעם 20סטן יארהונדערט (1900־1904) שפילט שוין דער „יידיש־דייטשישער‟ טעאטער אין אדעס כמעט אן שום איבעררייס. די וואנדער־טרופעס קומען אהער איינע נאך דער צווייטער. און כאטש זיי שפילן יעדע איינע פאר זיך, אן שום פרווו זיך צוזאמענריידן און צוזאמענארבעטן, זיינען זיי דאך לויטן תוך פון זייער שפיל אזוי ענלעך, אז דאס אדעסער פובליקום באטראכט איין טרופע ווי א פארזעצונג פון דער אנדערער.
קענטיק, אז אזוי האט עס באטראכט די אדעסער פרעסע, וואס האט ארויסגעוויזן א גאנץ גינסטיקע באציונג צום יידישן טעאטער. די שטאט אדעס האט אנהייב 20סטן יארהונדערט פארמאגט א רייכע פרעסע. זי האט געהאט דריי גרויסע צייטונגען אויף רוסיש: „אדעסקיי ליסטאק‟, „אדעסקיע נאוואסטי‟, „יוזשנאיע אבאזרעניע‟ (אדעסער בלעטל, אדעסער נייעס, דרום־איבערזיכט).
נישט געקוקט אויף פארשיידענע שאטירונגען אין זייער פאליטישער איינשטעלונג, זיינען אלע דריי צייטונגען אין דעם פעריאד ערב 1905 געווען געשטימט ליבעראל, אויף שריט און טריט פלעגן זיי ארויסווייזן זייער אויפמעקזאמקייט צו די אזוי גערופענע „יידיש ענינים‟ און באזונדערס אויפמערקזאם זיך באציען צום יידישן טעאטער. די צייטונגען האבן נאכגעשפירט נאך אלע נייע דערשיינונגען אויף דער יידישער בינע, געדרוקט פון טאג צו טאג רעצענזיעס. אויב אין „אדעסקיע נאוואסטי‟ האבן די דאזיקע רעצענזיעס נאך געטראגן מערסטנטייל דעם כאראקטער פון קליינע כראניק־נאטיצן, וואס פלעגן געדרוקט ווערן אנאנים, אן שום אונטערשריפט, האבן שוין די איבעריקע צוויי צייטונגען געדרוקט גרעסערע רעצענזיעס, געשריבן פון מער ווייניקער קוואליפיצירטע רעצענזענטן, וואס האבן סיסטעמאטיש — פון ספעקטאקל צו ספעקטאקל — באהאנדלט די טעטיקייט פונעם יידישן טעאטער.
אסתר־רחל קאמינסקי
פון די רעצענזיעס, וואס זיינען אין די יארן 1900־1902 געווען געדרוקט אין דער אדעסער פרעסע, האבן בדרך־כלל די אדעסער צייטונגען זיך באצויגן צו דער טעטיקייט פון די „יידיש־דייטשישע‟ טרופעס גאנץ קריטיש. די רעצענזענטן פארצייכענען, אז אין דער אדער יענער טרופע זיינען פאראן א פאר פיייקע אקטיארן, מע ווייזט אבער אן אויף דעם קליינעם באשטאנד פון די טרופעס, וואס קאנען זיך נישט פארמעסטן אויף עפעס גרעסערס און האלטן אין דעם פרט נישט אויס קיין פארגלייך מיט דעם אמאליקן פארנעם פון גאלדפאדענס טרופע. אין א רעצענזיע וועגן דער אויפפירונג פון גאלדפאדענס „כישופמאכערין‟ אין קאמינסקיס טרופע לייענען מיר, למשל:
„דאס איז איינע פון די פיעסעס, וואס מאכט דעם טעאטער שטענדיק געפאקט, אבער אויפפירן די פיעסע מיט א קליינינקער טרופע, וואס פארמאגט סך־הכל 3־4 גוטע ארטיסטן, איז אוממעגלעך‟.
די באהויפטונג, אז אין קאמינסקיס טרופע געפינט זיך אין יאר נישט מער ווי 3־4 גוטע ארטיסטן, איז געווען א גאנץ באגרינדעטע. נישט געקוקט דערויף, וואס די טרופע האט געציילט ביי די 15 אקטיארן, האבן די אדעסער רעצענזענטן מיט פולע רעכט געשריבן, אז די מערהייט אקטיארן „גייען נישט ארויס פון די ראמען פון מיטלמעסיקייט‟.
עס ווארפט זיך דערביי אין די אויגן א מערקווירדיקע דערשיינונג: אין דער טרופע, וואס שפילט אין דער צייט אין אדעס, געפינט זיך אסתר־רחל קאמינסקי. זי טרעט ארויס פון טאג צו טאג אין א נייער פיעסע, אבער דער דערפאלג אירער איז זייער און זייער באשיידן. וועגן איר שרייבט מען:
„די פרוי קאמינסקי איז אן ארטיסטין נישט אן טאלאנט, אבער אומזיסט קומט זי אן צו אלערליי ביליקע דראמאטישע עפעקטן, וואס רופן ארויס געוויין און היסטעריקעס ביי דעם ווייניק־איבערקלייבערישן פובליקום‟.
אין דער רעצענזיע וועגן „שולמית‟, צום ביישפיל, שרייבט מען שוין גאר אין א קאטעגארישן טאן:
„די פרוי קאמינסקי (אביגיל) האט דאס מאל דעם פובליקום נישט צופרידן געשטעלט‟.
נאך מער איידער מיט דער שפיל פון די אקטיארן איז די אדעסער פרעסע געווען אומצופרידן מיט דער רעזשי און דער בינע־אויסשטאטונג אין קאמינסקיס טרופע. אין יאר 1902 טרעפט זעלטן א רעצענזיע, וואס זאל נישט אנווייזן אויף דעם קלאגעדיקן צושטאנד פון דער בינע־אויסשטאטונג.
„די אויסשטאטונג איז נישט קיין באפרידנדיקע‟, — דאס איז דער לייטמאטיוו פון אלע רעצענזיעס, וואס ווערן געשריבן אין יאר 1902.
און דאך, ווען מע באקענט זיך מיט אלע מאטעריאלן פון יענער צייט, זעט מען, אז דער צושויער האט קלאר נישט געהאלטן ביים איינרייסן מיט דעם „יידיש־דייטשישן‟ טעאטער. ער האט פארקערט, פון צייט צו צייט דעמאנסטרירט זיין אקטיווע פאראינטערעסירטקייט אין דעם דאזיקן טעאטער. ער איז אפילו גרייט געווען צו שטיצן די אדער יענע טרופע. צוליב דעם איז אבער נייטיק געווען, אז די טרופע זאל וואס גיכער זיך „אויסלייטישן‟ לויט די פאדערונגען פון די קונסט־שטיצער, ס׳איז נייטיק געווען, אז די טרופע זאל וואס גיכער געפינען יענעם וועג, וואס זאל אויפהייבן דעם ניווא פון יידישן טעאטער. אט־א דעם וועג האט אנגעהויבן זוכן קאמינסקיס טרופע.

[1] — די פיעסע האט לכתחילה געהייסן „די יידישע אקטיארן אינעם קליינעם שטעטל‟. שפעטער מיט עטלעכע יאר האט דער מחבר א. קאמינסקי איבערגעמאכט דעם נאמען אויף „יידישע אקטיארן אויף דער רייזע‟ און אפגעדרוקט זי אינעם זשורנאל „ראמאן־צייטונג‟ פון יאר 1908.


Share this:TwitterFacebookPrintLike this:Like Loading...

Related
 


Tagged: literatureresearchYiddish 
Post navigation


Previous Post
לאפססוס־קאקטוס — 30 

Next Post
די געשיכטע פון יידן אין בעמען און מערן (9) 



