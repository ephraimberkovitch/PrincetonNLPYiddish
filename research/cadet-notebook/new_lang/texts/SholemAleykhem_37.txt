 
 אייזנבאן־געשיכטעס: 13: פונעם פריזיוו 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
פ ו נ ע ם  פ ר י ז י וו
    
— פון וואנען איך פאר? ― רופט זיך אן צו מיר א ייד א הויכער,
א דארער, א בארדיקער, מיט א פלוסן היטל; ער האט נאר־וואס אפגעדאוונט און לייגט־צונויף דעם טלית און תפילין.— פון וואנען איך
פאר? אז אך און וויי איז מיר, איך פאר פונעם פריזיוו פאר איך. דאס
איז מיינער טאקע א זון, אט דער יונגערמאן, וואס ליגט אט דא אויסגעצויגן אף דער באנק. דאס פאר איך מיט אים פון יעהופעץ פאר איך.
געווען בא אדוואקאטן זיך אן עצה האלטן, און אין איינוועגס בא פראפעסארן הארכן, וואס וועלן ז יי זאגן וואס? א פריזיוו האט מיר גאט צוגעשיקט. פיר מאל געשטאנען, און נאך נישט פארטיק. און דווקא א
בן־יחיד, איינאונאיינציקער הייסט דאס, א ריינער, אן אמתער, א כשרער
פערוויזראדניק... וואס קוקט איר מיך אן וואס? ס׳איז אייך פריקרע?
איר מעגט דאס הארכן מעגט איר עס.
    
די היסטאריע פון דער געשיכטע איז אזא מעשה: אליין בין איך
א מעזערעטשער פון מעזערעטש; א נולד בין איך, דאס הייסט א געבארענער, ווי מע זאגט, א מאזעפעווקער; א נכתב, א צוגעשריבענער הייסט
דאס, א וואראטיליווקער; דאס הייסט, אמאל בין איך, נישט היינט געדאכט, געזעסן אין וואראטיליווקע בין איך, נאר היינט זיץ איך אין
מעזערעטש. ווער איך בין און ווי אזוי איך הייס ― איז אייך קיין גרויסע
נפקא־מינה, דאכט מיר; נאר מיין זונס נאמען מוז איך אייך יא זאגן
ווארעם עס געהער זיך אן צום ענין, און שטארק! הייסן הייסט ער
איציק, דאס הייסט אברהם־יצחק, נאר רופן רופט מען אים אלטער; אזוי
האט זי אים א נאמען געגעבן, מיינע זאל געזונט זיין, מחמת ער איז
א ציטעריקער, איינאונאיינציקער איז ער, א בן־יחיד. דאס הייסט, מיר
האבן געהאט, א חוץ אים, נאך א יינגל האבן מיר געהאט, א יינגערן
פון אים מיט א יאר אדער אנדערהאלבן, אים צו לענגערע יאר; ער האט
געהייסן אייזיק האט ער געהייסן. באדארף זיך טרעפן אן אומגליק, מע
האט אים קינדווייז, אייזיקן הייסט דאס, איבערגעלאזט איינעם אליין
(איך בין, נישט היינט געדאכט, דעמאלט נאך געווען א וואראטיליווקער
בין איך נאך געווען, דאס הייסט, איך בין געזעסן אין וואראטיליווקע);
איז זיך מיישב דאס קינד, אייזיק הייסט דאס, און קריכט־צו גלייך אונטערן סאמאוואר און גיסט־אויס אף זיך א זודיקן סאמאוואר, נישט
פאר אייך געדאכט, און קאכט זיך אפ, אים צו לענגערע יאר, אף טויט
קאכט ער זיך אפ! פון דעמאלט אן איז ער, איציק, אברהם־יצחק הייסט
דאס ,געבליבן א בן־יחיד, און זי האט אים פארצויגן, מיינע זאל געזונט
זיין, געגעבן א נאמען אלטער.
    
וועט איר דאך פרעגן: סטייטש, א בן־יחיד, איינאונאיינציקער, וואס
געהער זיך אן מיט אים א פריזיוו, וואס? הערסטו, אט דאס איז דאך
דער גאנצער פארדראס! שא! אפשר מיינט איר, חס ושלום, אז ער איז
א געזונטער יונג, ווי עס גיט זיך אויס אמאל א קינד, וואס וואקסט אין
ראסקאש? האט איר אויך א טעות. איר וועט פאר אים קיין צוויי גראשן
נישט געבן; א פארזעעניש, א קראנקער! שייך צו זאגן א קראנקער? קיין
קראנקער, חלילה, איז ער נישט, נאר א געזונטער אוודאי נישט. אן
עבירה, ער שלאפט איצטער, וויל איך אים נישט וועקן; אט וועט ער
אויפשטיין, וועט איר זען א סנאסט פון א מענטשן, הויט און ביינער,
לאנג און שמאל, א פנימל ווי א פייג, גרוגרת דרבי צדוק, און א וווקס,
משטיינס געזאגט, אויסגעצויגן ווי א לולב, אינגאנצן געראטן אין איר,
אין מיינער, זאל געזונט זיין, אויך א הויכע און א מאגערע, אן איידעלע
הייסט דאס... היינט פרעג איך אייך: באדארף איך עפעס אין זינען האבן
א פריזיוו, אז דין און לאנג איז ער, טויגן טויג ער נישט, און א ווילגאטע
האט ער?
    
ס׳איז געקומען צום פריזיוו ― ווער מיר ווילגאטע? וואס מיר וויל־גאטע? עס הייבט זיך גארנישט אן! וואס איז די מעשה? די מעשה איז
א פשוטע מעשה. דאס אנדערע יינגל מיינס, אייזיק, דער וואס האט זיך
קינדווייז, נישט פאר אייך געדאכט, אפגעקאכט מיטן סאמאוואר, האט
מען פארגעסן, אפנים, אויסשטרייכן פון די מעטריקעס. בין איך דאך
אוועקגעלאפן צום קאזיאנעם רב, צום שוטה, מיט א גוואלד: „סטייטש,
גזלן, רוצח איינער, וואס האט איר געהאט צו מיר? למאי האט איר נישט
אויסגעמעקט מיין אייזיקן למאי?״ פרעגט ער מיך, דער טיפש: „ווער
איז געווען דער אייזיק?״ „וואס הייסט, זאג איך, אייזיקן ווייסט איר
נישט? מיין זון אייזיק, דער וואס האט איבערגעקערט אף זיך דעם סאמאוואר״, זאג איך. „וואסער סאמאוואר?״ ― מאכט ער. „גוט מארגן,
זאג איך, איר זייט א היגער? א גוטער קאפ אף אייך! אף אזא קאפ,
זאג איך, איז גוט קנאקן ניס... ווער געדענקט נישט, זאג איך, די מעשה
מיט מיין אייזיקן, וואס האט זיך אפגעקאכט מיטן סאמאוואר? איך פארשטיי נישט, זאג איך, וואס זייט איר דאס פאר א ראבינער בא אונדז
אין שטעטל, אז קיין שאלות, זאג איך, פאסקודעט איר נישט, דערויף
איז פאראן, זאג איך, א רב, זאל מאריך ימים זיין; איז, דאכט זיך, א
יושר, איר זאלט כאטש אכטונג געבן, זאג איך, אף די געשטארבענע
זאלט איר; אלא נישט ― צו וואס באדארף מען אייך מיט אייער טאקסע?״... צום סוף, הערט וואס ס׳לאזט זיך אויס. אומזיסט־אומנישט האב
איך אים אפגעזידלט, דעם שיינעם רב, ווארעם די מעשה מיטן סאמאוואר איז גאר געווען נישט דא אין מעזערעטש, ס׳איז גאר געווען בשעת
מיר זיינען, נישט היינט געדאכט, געזעסן אין וואראטיליווקע. איר פארשטייט א מעשה? ס׳איז מיר גאר ארויסגעפלויגן פון קאפ איז דאס מיר!
    
קיצור הדבר, וואס טויג אייך היסטאריעס ― זאכן ― מעשיות,
ביז איך האב מיך א ריר געטאן, פאפירן אהער, פאפירן אהין, האט
מיין אברהם־יצחק, איציק הייסט דאס, וואס מע רופט אים אלטער, אנגעוווירן די גאנצע ווילגאטע. נישטא קיין ווילגאטע! נישטא קיין ווילגאטע?
שלעכט! א גוואלד, א געפילדער, סטייטש, א בן־יחיד, איינאונאיינציקער,
א ריינער, אן אמתער, א כשרער פערוויזראדניק, און אן א שום ווילגאטע!
נאר גיי שריי חי וקיים ― פארפאלן!
    
האבן מיר דאך אבער א גרויסן גאט אף דער וועלט! גייט מיין
אלטער, איציק הייסט דאס, און שלעפט נישט ארויס דעם גרעסטן זשערעב, נומער 699? די פריסוטסטווע האט זיך דעמאלט געוויגט. דער פרינצעדאטל אליין האט אים געגעבן א זעץ אין פלייצע: „בראווא, איצקא,
מאלאדיעץ!״ די גאנצע שטאט האט מיר מקנא געווען: נומער זעקס־הונדערט־ניין־און־ניינציק! אט א גליק! מזל־טוב! מזל־טוב!... מיט מזל זאלט
איר לעבן! ― פונקט ווי איך וואלט דא אויסגענומען דאס גרויסע געווינס, די רי״ש אלפים!
    
נאר אונדזערע יידעלעך... ס׳איז געקומען צום פריאם ― אז מע
האט אנגעהויבן צו בראקעווען, בראקעוועט מען נאך! אלע זיינען געווארן מיט א מאל וויסטע פינצטערע קאליקעס; דער מיט אזא חסרון,
דער מיט אזא חסרון...
    
קיצור הדבר, וואס טויג אייך היסטאריעס ― זאכן ― מעשיות,
ס׳איז אנגעקומען צו מיין זונס נומער 699, און מיין איציק, אלטער
הייסט דאס, האט נעבעך געמוזט מיט זיין כבוד שטעלן זיך צום פריאם
מיט אלע שניידערס און מיט אלע שוסטערס, און עס איז געווארן בא
מיר אין שטוב א געוויין. שייך זאגן א געוויין? א יללה, חושך! מיין
ווייב, זאל געזונט זיין, לייגט־איין די וועלט, די שנור חלשט: סטייטש,
ווו איז דאס געהערט געווארן, א בן־יחיד, איינאונאיינציקער, א ריינער,
אן אמתער, א כשרער פערוויזראדניק ― און אן א פיצל ווילגאטע?! און
ער, מיין זון הייסט דאס, גארנישט, גלייך ווי נישט אים מיינט מען:
„וואס עס וועט זיין מיט כל ישראל, וועט זיין מיט רב ישראל״. ― אזוי
זאגט ער כלומרשט מיט א ווערטל, און דער פופיק בשעת מעשה ציטערט אים מסתמא גוט, וואס זאלט איר דא קלערן?
    
האבן מיר דאך אבער א גרויסן גאט אף דער וועלט! פירט מען
אריין מיין איציקן, מחילה, א נאקעטן, נעמט דער דאקטער באטראכטן
מיין איציקן, אלטערן הייסט דאס, אויסמעסטן אים אין דער לענג און
אין דער ברייט, טאפן, קוקן, מוטשען, אהער־אהין ― וואס, משטיינס
געזאגט, אז ער טויג ניט, דער הונט (דאס הייסט, טויגן טויג ער, נאר פאר
קיין סאלדאט טויג ער נישט): ער כאפט נישט סך־הכל קיין דריטהאלבן
ווערשקעס אין דער ברייט כאפט ער נישט! ניע גאדיען, א ווייסער בי־ליעט... ווידער א מאל א שמחה, א גדולה, מזל־טוב, מזל־טוב!... מיט
מזל זאלט איר לעבן!... צונויפגעקומען זיך די משפחה, געשטעלט משקה,
געטרונקען לחיים. דאנקען השם יתברך, געפטרט דעם פריזיוו!
    
נאר אונדזערע יידעלעך... מיינט איר דאך, אז עס האט זיך נישט
געפונען א שייגעץ, וואס איז א בעלן געווען מסרן אין דער גובערניע, אז
איר האב „געשמירט״? וואס טויג אייך, ס׳איז נישט אוועקגעגאנגען צוויי
חדשים פונעם פריזיוו, קומט מיר אן א פאפיר, אז מע בעט מיין איציקן,
אלטערן הייסט דאס, ער זאל זיך מטריח זיין אהינצוצו, אין דער גובערסקי
פריסוטסטווע, נאך א מאל, „נא וואספיטאניע״ הייסט דאס. ווי געפעלט אייך,
אשטייגער, די גוטע בשורה, הא? א שיינע חתונה! מיין ווייב, זאל געזונט זיין, לייגט־איין די וועלט, די שנור חלשט: סטייטש, סטייטש, צוויי
מאל צום פריזיוו, א בן־יחיד, איינאונאיינציקער, א ריינער, אן אמתער,
א כשרער פערוויזראדניק!
    
קיצור הדבר, וואס טויג אייך היסטאריעס — זאכן — מעשיות,
אז מע רופט אין דער גובערניע אריין, קאן מען קיין חזיר נישט זיין און
מע מוז פארן. געקומען אין דער גובערניע, הייב איך דאך מסתמא אן
ארומלויפן, אהין־אהער, טאמער זכות־אבות, א גוט ווארט ― גיי שריי
„אני שלמה״, דערצייל יענעם א מעשה, א בן־יחיד, איינאונאיינציקער,
און נישט קיין געזונטער דערצו, ― מאכט ער נאך דאס גרעסטע געלעכטער! און מיין זון? א שענערן לייגט מען אין קבר אריין. נישט מחמת
דער פריזיוו; ער הערט, זאגט ער, דעם פריזיוו הערט ער אין דער לינקער
פיאטע; אויב ס׳איז אים באשערט, זאגט ער, דינען וועט ער דינען; נאר
וואס דען? ער קאן נישט איבערטראגן אונדזערע יסורים קאן ער נישט,
דאס הייסט, די יסורים פון די ווייבער קאן ער נישט צוזען: א גובערסקי
פריסוטסטווע, א קשיא אף א מעשה, טאמער, איך ווייס? ס׳איז דאך
נאר א גורל, ווי זאגט איר, א לאטעריע איז דאך עס!
    
האבן מיר דאך אבער א גרויסן גאט אף דער וועלט! מע האט
אריינגעפירט מיין איציקן, אלטערן הייסט דאס, אין דער גובערסקי פריסוטסטווע, איך בעט איבער אייער כבוד, א נאקעטן, ווי די מאמע האט
אים געהאט, און מע האט אים גענומען ווידער א מאל פון מה־טובו,
באטראכטן אין דער לענג און אין דער ברייט, ווידער א מאל טאפן, קוקן,
מוטשען. וואס, משטיינס געזאגט? אז ער טויג נישט, דער הונט (דאס
הייסט, טויגן טויג ער, נאר פאר קיין סאלדאט טויג ער נישט). איינער
האט זיך אפילו געשטעלט אקעגן און געפרוווט א זאג טאן: „גאדיען״.
האט אים דער דאקטער אפגעהאקט: „ניע גאדיען!״ דער זאגט: „גאדיען״,
דער זאגט: „ניע גאדיען״. „גאדיען, ניע גאדיען״ ― אזוי לאנג, אזוי
ברייט, ביז דער גובערנאטאר אליין האט זיך מטריח געווען פונעם בענקל,
צוגעגאנגען, א קוק געטאן און געזאגט: „סאווערשענא ניע גאדיען״, דאס
הייסט ― ער טויג אף ניין־און־ניינציק כפרות... האב איך באלד אוועקגעקלאפט א דעפעש אהיים, געוויינטלעך פארשטעלט: „מזל־טוב! טאוואר
אקאנטשאטעלנע זאבראקאוואן״.
    
דארף זיך טרעפן אף מיין גליק, וועט איר הארכן א שיינס, אז מיין
דעפעש קומט־אן נישט צו מיר אהיים, נאר צו מיינעם א געשוועסטערקינד, מיין נאמען טאקע הייסט ער, א ייד א נגיד, און, איך בעט איבער
אייער כבוד, א גרויסער דבר־אחר. און ס׳איז קיין חידוש נישט ― ער
האנדלט מיט אקסן האנדלט ער. האט ער געהאט ארויסגעטריבן טאקע
אין דער אייגענער גובערניע א פארטיע אקסן און ארויסגעקוקט אף א
דעפעש, אז די אויגן זיינען אים שיער נישט ארויס. קאנט איר פארשטיין,
ווי אזוי אים איז געווארן אפן הארצן, אז מע האט אים אפגעגעבן מיין
דעפעש: „טאוואר אקאנטשאטעלנע זאבראקאוואן״... איך האב געמיינט,
ער וועט מיך אויפעסן א לעבעדיקן, אז איך בין געקומען אהיים. איר
פארשטייט א השגה פון א נגיד א דבר־אחר, וואס האנדלט מיט אקסן?
גענוג ער נעמט־איבער פרעמדע דעפעשן, איז ער נאך גערעכט!...
    
אצינד וועלן מיר זיך אומקערן נאכאמאל צוריק צו יענער צייט, ווען
איך בין נאך געווען, נישט היינט געדאכט, אין וואראטיליווקע, און מיין
איציק, אלטער הייסט דאס, איז נאך געווען א קליין קינד איז ער נאך.
ויהי היום טרעפט זיך א מעשה, עפעס א רעוויזיע אין שטאט, מע איז
ארומגעגאנגען פון שטוב צו שטוב און מע האט איבערגעשריבן איטלעכן
באזונדער, פון קליין ביז גרויס, ווי אזוי ער הייסט און וויפל ער איז
אלט, און וויפל קינדער האט ער, צי זכרים, צי נקבות, און ווי אזוי
רופט מען זיי?... אז ס׳איז געקומען צו מיין איציקן: ווי אזוי רופט מען
אים? זאגט מיין ווייב, זאל געזונט זיין: אלטער. איז זיך מיישב יענער,
מע זאגט אים אלטער — א שיינע ריינע כפרה; גייט ער און פארשרייבט:
„אלטער״.
    
אוודאי קומט מיר אן פונקט אין א יאר ארום נאכן פריזיוו א
נייע בשורה: מע זוכט מיין זון אלטערן, ער זאל זיך שטעלן מחילה צום
פריזיוו אין וואראטיליווקע! ― וואס סע האט זיך מיר געחלומט יענע
נאכט און היינטיקע נאכט און א גאנץ יאר! נא דיר אזא נייס! ברוך־הבא א ייד רב אלטער!
    
קיצור הדבר, וואס טויג אייך היסטאריעס ― זאכן ― מעשיות,
מע רופט מיין איציקן, אלטערן הייסט דאס, נאכאמאל צוס פריזיוו גאר
איבעראנייס! מיין ווייב, זאל געזונט זיין, לייגט־איין די וועלט, די שנור
חלשט. סטייטש, ווו איז דאס געהערט געווארן, מע זאל אויספארן די
גאנצע וועלט פון איין עק ביזן אנדערן עק, אז א בן־יחיד, איינאונאיינציקער, א ריינער, אן אמתער, א כשרער פערוויזראדניק זאל באדארפן
שטיין דריי מאל צום פריזיוו! נאר גיי רייד טערקיש, רייד טאטעריש ―
וואס טוט מען וואס? בין איך אוועקגעלאפן צו אונדזער „אבטשעסטווע״,
געמאכט א גוואלד, קוים געפועלט, צען יידן זאלן אפשווערן און חתמענען
זיך, אז זיי ווייסן פאזיטיוו, אז איציק איז אברהם־יצחק, און אברהם־יצחק איז אלטער, און אז אלטער און איציק און אברהם־יצחק זיינען
אלע איין פארשוין.
    
באקומען דאס פאפיר, בין איך אוועק מיטן פאפיר קיין וואראטי־ליווקע. געקומען קיין וואראטיליווקע ― א גאסט! וואס מאכט א ייד
רב יאסל? וואס טוט איר הי? וויל איך דאך מסתמא נישט אויסזאגן ―
צו וואס דארף איך עס? גלייכער אז א ייד ווייס ווינציקער. „גארנישט,
זאג איך, איך באדארף דא האבן צו א פריץ״... „מכח וואס?״... „מכח
פראסע, זאג איך, איך האב געהאנדלט, זאג איך, פראסע האב איך געהאנדלט, געגעבן אן אדערויף, נישטא נישט קיין פראסע, נישט קיין
אדערויף, פארפאלן, זאג איך, די קו מיטן שטריקל!״ און לאז מיך אוועק
גלייך אין דער פריסוטסטווע. איך קום אין דער פריסוטסטווע קום איך,
טרעף איך דארט א שרייבער פון די שרייבערס און דערלאנג אים דאס
פאפיר. איבערגעלייענט דאס פאפיר, ווערט ער מלא רציחה, דער שרייבער
הייסט דאס, און טוט מיר א שמיץ דאס פאפיר אין פנים אריין מיט א
מין פייער, מע זאל באהיט און באווארנט ווערן! סטופאיטיע ― גיין
זאלט איר, הייסט דאס, צו אלדי רוחות מיט אלע אייערע נעמען און
מיט אלע אייערע יידישע מאניפארגעס! „איר ווילט זיך, זאגט ער, אויסדרייען פונעם פריזיוו, זשידי מאשעניקי, זאגט ער, ווערט בא אייך פון
אברהם ― יצחק, און פון יצחק ― איציק, און פון איציק ― אלטער.
ניין, בא אונדז גייען נישט אן אזעלכע שטיקלעך, שאכער־מאכער!״...
„נו, קלער איך מיר, וויבאלד „שאכער־מאכער״, מיינט ער מסתמא א
קערבל״... און איך נעם־ארויס א מטבע און וויל אים אריינרוקן אין
האנט אריין, און רוף מיך אן צו אים שטילערהייט: „איזוויניטיע, וואשע
וויסאקע־פראוואזשיטעלסטווע!״... אז ער כאפט זיך נישט אויף מיט א
געשריי: „ווזיאטקי!?״... עס זיינען זיך צונויפגעלאפן נאך שרייבערס, און,
וואס טויג אייך, מע האט מיר געגעבן דעם וועג האט מען מיר... אזא־נ־אומגליק ― באדארף איך אנטרעפן גראד אף א „נקי־כפימניק״!... מאלט
אייך, עס רעדט זיך נאר אזוי, אז ער נעמט נישט ― צווישן יידן ווערט
מען נישט פארפאלן; איך האב געפונען א יידן, וואס דורך אים נעמט
ער... עס האט געהאלפן ווי א טויטן באנקעס ― און ס׳איז געבליבן,
אז איך האב נאך א זון, וואס ער הייסט אלטער. זאל ער מוחל זיין,
אלטער הייסט דאס, זיך שטעלן אין וואראטיליווקע צום פריזיוו זאל ער
זיך. א גוט פעקל!
    
ווי אזוי איך האב איבערגעלעבט דאס יאר ― בין איך שטארקער
פון אייזן בין איך! כאטש אז מע וויל שמועסן צוריק, וואס האב איך,
שוטה, מורא צו האבן? צען מאל פריזיוו, אז איך ווייס, אז ער טויג
נישט, דער הונט (שייך זאגן, טויג נישט? טויגן טויג ער, נאר פאר קיין
סאלדאט טויג ער נישט); ובפרט, אז מע האט אים שוין צוויי מאל
ארויסגעבראקעוועט האט מען אים. נאר צוריק בין איך זיך מיישב: א
פרעמדע שטאט, א פריסוטסטווע מיט „נקי־כפימניקעס״, א קשיא אף א
מעשה?...
    
האבן מיר דאך אבער א גרויסן גאט אף דער וועלט! מיין אלטער,
איציק הייסט דאס, האט ווידער א מאל געצויגן א זשערעב, ווידער א מאל
זיך געשטעלט צום פריאם, און גאט האט א נס געטאן, די וואראטיליווקער
פריסוטסטווע האט אויך געזאגט „ניע גאדיען״, און האט אים ארויסגעגעבן אויך א ווייסן בילעט. האבן מיר שוין, מיט גאטס הילף, צוויי
ווייסע בילעטן!
    
געקומען אהיים ― ששון ושמחה! געמאכט א סעודה, צונויפגערופן
כמעט די גאנצע שטאט, געהוליעט, געטאנצט ביז טאג. וועמען הער איך
אצינד? און ווער איז צו מיר גלייך? א קיסר!
    
אצינד וועלן מיר זיך אומקערן צוריק צו מיין אייזיקן, עליו־השלום,
דער וואס האט, אים צו לענגערע יאר, איבערגעקערט אף זיך דעם סאמאוואר נאך קינדווייז, ― וועט איר הערן א שיינס וועט איר הערן. איר
פארשטייט א מעשה? גיי זיי א נביא, אז דער שיינער רב דער קאזיאנער
פון וואראטיליווקע וועט אים פארגעסן אויסמעקן פון די מעטריקעס, דעם
געשטארבענעם הייסט דאס, און עס וועט זיך רעכענען אף מיר א חוב,
אז איך האב נאך ערגעץ א זון אייזיק, וואס באדארף זיך שטעלן היינטיקס יאר צום פריזיוו! נא דיר אזא מין באמבע! וואס איז דאס פאר
אן אומגליק אף מיר? ווער מיר אייזיק? אייזיק איז שוין לאנג אף דער
אמתער וועלט! אזוי טענה איך, האלט מיך אן עצה מיט אונדזער ראבינער: וואס טוט מען, וואס? זאגט ער: „ס׳איז נישט גוט!״ „פארוואס,
זאג איך, איז נישט גוט, פארוואס?״ „דערפאר, זאגט ער, ווייל איציק
און אייזיק איז איין נאמען״. „ווי אזוי, זאג איך, איז איציק און אייזיק
איין נאמען, חכם איינער?״ זאגט ער: „איציק איז יצחק, יצחק איז
איסאק, איסאק איז איזאק און איזאק איז אייזיק״... א גוטער משל!
    
קיצור־הדבר, וואס טויג אייך היסטאריעס ― זאכן ― מעשיות?
מע זוכט מיין אייזיקן, מע טרענט פון מיר די אדערן, איך זאל אים
שטעלן צום פריזיוו זאל איך אים! אין שטוב בא מיר איז געווארן א
נייער געוויין. שייך זאגן, א געוויין? חורבן־בית־המקדש. ערשטנס, האט
מיין ווייב, זאל לעבן, זיך דערמאנט אינעם געשטארבענעם, אויפגעוועקט
די אלטע ווונדן. „נעכיי וואלט ער, זאגט זי, בעסער לעבן און שטיין
איצטער צום פריזיוו, איידער, זאגט זי, ער זאל ליגן אין דער ערד און
די ביינער זיינע זאלן פוילן״... והשנית, האט זי מורא, טאמער חלילה
איז טאקע, לא יעלה ולא יבוא, ווי דער ראבינער זאגט, אז איציק איז
יצחק, יצחק איז איסאק, איסאק איז איזאק און איזאק איז אייזיק, איז
דאך טאקע נישט פריילעך!... אזוי זאגט זי, מיין ווייב זאל געזונט זיין,
און לייגט־איין די וועלט, און מיין שנור, געוויינטלעך, חלשט! א ווערטעלע אויסצוריידן ― א בן־יחיד, איינאונאיינציקער, א ריינער, אן
אמתער, א כשרער פערוויזראדניק, דריי מאל געשטעלט זיך צום פריזיוו,
צוויי ווייסע בילעטן ― און איז נאך נישט פארטיק!...
    
האב איך גענומען, הייסט דאס, די פיס אף די פלייצעס און בין
זיך דורכגעפארן קיין יעהופעץ בין איך זיך, אן עצה האלטן זיך מיט
א רעכטן אדוואקאט, און אגב האב איך טאקע מיטגענומען מיין זון,
איך זאל זיין מיט אים באם פראפעסאר, הערן וואס דער פראפעסאר וועט
זאגן, צי טויג ער, צי טויג ער נישט, כאטש איך ווייס אליין גאנץ גוט,
אז ער טויג נישט, דער הונט (שייך זאגן, ער טויג נישט? טויגן טויג ער,
נאר פאר קיין סאלדאט טויג ער נישט)... און אז איך וועל הערן וואס
דער אדוואקאט וועט מיר זאגן און וואס דער פראפעסאר וועט מיר זאגן,
וועל איך שוין דעמאלט קאנען שלאפן רויק, אויפהערן האבן צו טאן
מיטן פריזיוו... צום סוף, וואס לאזט זיך אויס? עס לאזט זיך אויס, אז
די אדוואקאטן מיט די פראפעסארן ווייסן אלע מער פון א טויטן ווייסן
זיי. אז דער זאגט אזוי, און דער זאגט אזוי; וואס איינער זאגט, דרינגט
דער אנדערער קאפויר. דול און משוגע צו ווערן! וועט איר הערן.
    
צום ערשטן אדוואקאט האב איך אנגעטראפן אף איינעם א גראבן
קאפ א שטומפיקן, און דווקא מיט א גרויסן שטערן און מיט א גלאטן
קאפ, א ליסינע, כאטש נעם קאטשע־אויס אף איר א בלאט לאקשן. ער
האט בשום אופן נישט געקאנט פארשטיין, דער חכם, ווער איז אלטער,
און ווער איז איציק, און ווער איז אברהם־יצחק, און ווער איז געווען
אייזיק? דערצייל איך אים דאך איבער נאכאמאל און נאכאמאל, אז אלטער און איציק און אברהם־יצחק ― דאס איז איין מענטש, און אייזיק
איז דער, וואס האט איבערגעקערט אף זיך דעם סאמאוואר, בשעת איך
בין נאך געווען א וואראטיליווקער, אין וואראטיליווקע הייסט עס... מיין
איך, אז איך בין שוין מיט אים פארטיק. צום סוף טוט ער מיך א פרעג
גאר איבעראנייס: „פאזוואלטי, שטייט נאר שטייט, ווער־זשע איז צווישן
זיי דער עלטערער, איציק, צי אלטער, צי אברהם־יצחק?״ „אט האסטו
דיר! ― מאך איך צו אים, ― איך האב אייך שוין, דאכט זיך, פופצן
מאל געזאגט האב איך אייך, אז איציק און אברהם־יצחק און אלטער
איז אלץ איין פארשוין, דאס הייסט, דער אמתער נאמען זיינער איז איציק,
דאס הייסט אברהם־יצחק, נאר רופן רופט מען אים אלטער, די מאמע
זיינע, זאג איך, האט אים אזוי פארצויגן, און אייזיק, זאג איך, איז דער,
וואס האט איבערגעקערט אף זיך דעם סאמאוואר, זאג איך, בשעת איך
בין נאך געווען א וואראטיליווקער, אין וואראטיליווקע הייסט עס״...
„ווען־זשע, מאכט ער, וואסער יאר הייסט דאס, איז געשטאנען אברהם־אלטער, מיין איך, יצחק־אייזיק, צום פריזיוו?״ „וואס בעלעבעטשעט ער?
— זאג איך. — וואס האט איר צונויפגעמישט קאשע מיט בארשט? דאס
ערשטע מאל אף מיין לעבן, זאג איך, טרעפט זיך מיר, אז א ייד זאל
טראגן אף זיך אזא גויישן קאפ, זאג איך! מע זאגט דאך אייך, אז יצחק
און אברהם־יצחק און איציק און אייזיק און אלטער — דאס איז אלץ
איין מענטש! איין מענטש!״ — „שאט, זאגט ער, שרייט ניט אזוי, וואס
שרייט איר?״... איר הארכט? ער איז נאך גערעכט!...
    
בקיצור, כ׳האב א שפיי געטאן און אוועקגעגאנגען צו אן אנדער אדוואקאט, און האב אנגעטראפן שוין דווקא אף א גמרא־קעפל האב איך אנגעטראפן, נאר אביסל שוין צו פיל איבערגעשפיצט. ער האט זיך געריבן
דעם שטערן און געלערנט דעם פשט, געדרייט, געמוטשעט די זאקאנעס,
געדרונגען, אז נא אסנאוואניע טאקאי טא סטאטיא האט די מעזערעטשער
פריסוטסטווע אים גאר ניט געטארט צושרייבן. נאר וואס דען? ס׳איז
פאראן א זאקאן, זאגט ער, אז וויבאלד די פריסוטסטווע האט אים יא
צוגעשריבן, דארף אים יענע פריסוטסטווע אויסשרייבן, „וויקליוטשאיען״
הייסט עס. און ווידער איז פאראן, זאגט ער, א זאקאן, אז די פריסוטסטווע
האט אים צוגעשריבן און יענע פריסוטסטווע האט אים ניט אויסגעשריבן,
,,וויקליוטשאיעט״ הייסט עס,  מ ו ז  זי אים אויסשרייבן, „וויקליוטשאיען״
הייסט עס. און ווידער איז פאראן א קאסאציע, אז וויבאלד יענע פריסוטסטווע וויל ניט אויסשרייבן, „וויקליוטשאיען״ הייסט עס... 
    
בקיצור, אזא זאקאן און אזא זאקאן, אזא קאסאציע און אזא קאסא־ציע ― ער האט מיר אנגעקאסאציעט א פולן קאפ האט ער מיר אנגעקא־סאציעט, און איך האב געמוזט גיין צו א דריטן האב איך געמוזט, און
האב אנגעטראפן אף א נייעם שלים־מזל, נאך גאר א יונג אדוואקאטל,
נאר־וואס פון דער נאדל ארויס, דאס הייסט, וואס האט ניט לאנג געענדיקט „יורי״, זייער א צוגעלאזט מענטשל אפילו, מיט א צינגעלע ווי א
גלעקל ― און סע קלינגט. ווייזן ווייזט אויס, אז ער לערנט זיך נאך ריידן
לערנט ער זיך, מחמת אז ער רעדט, זעט מען, אז ער האט הנאה האט ער,
ממש סע קומט אים צו א שטיק געזונט. ער האט זיך אזוי צערעדט, אזוי
צעפלאקערט, געהאלטן א גאנצע דרשה געהאלטן, אז איך האב געמוזט אים
איבערשלאגן אין מיטן און זאגן: ,,זייער פיין, זאג איך, איר זייט אוודאי
זייער גערעכט; נאר וואס טויג מיר, זאג איך, אייער וויינען, וואס איר
באוויינט מיך? איר גיט מיר בעסער אן עצה, זאג איך, מיט מיין זון וואס
טו איך, טאמער חלילה טוט מען אים א רוף טאמער?״
    
קיצור הדבר, וואס טויג אייך היסטאריעס ― זאכן ― מעשיות,
איך האב מיך דערשלאגן צום רעכטן, צום אמתן אדוואקאט. דאס איז,
פארשטייט איר מיך, שוין אן אדוואקאט פון די אלטע אדוואקאטן, אן
אדוואקאט, וואס פארשטייט אן ענין. איך האב אים אויסדערציילט די
גאנצע געשיכטע פון אלף ביז תיו, און ער איז געזעסן די גאנצע צייט
צוגעמאכט די אויגן און געהארכט. אויסגעהערט, מאכט ער צו מיר:
,,שוין? האט איר שוין געענדיקט? פארט אהיים, ס׳איז בלאטע, מער
ווי דריי הונדערט קערבלעך שטראף וועט איר נישט צאלן״. „אט דאס
איז גאר? ― זאג איך. ― ע! איך זאל וויסן, אז דא שמעקט נאר מיט
דריי הונדערט קערבלעך שטראף! איך האב מורא פאר מיין זון האב
איך מורא!״ „וואסער זון?״ „וואס הייסט, זאג איך, וואסער זון? מיין
אלטער, איציק הייסט דאס!״ „וואס געהער זיך דאס אן, זאגט ער, מיט
איציקן?״ „וואס הייסט, זאג איך, וואס סע געהער זיך אן? טאמער,
חלילה, שלעפט מען אים נאך א מאל טאמער?״ „ער האט דאך, זאגט
איר, א ווייסן בילעט״. „ער האט, זאג איך, צוויי ווייסע בילעטן!״ „נו,
אם כן, וואס־זשע ווילט איר?״ „וואס זאל איך וועלן? ווילן וויל איך
גארנישט; איך האב נאר מורא, זאג איך, אזוי ווי מע זוכט איצטער
אייזיקן, און אייזיק איז נישטא, און אזוי ווי אלטער, איציק הייסט עס,
שטייט פארשריבן אברהם־יצחק, און יצחק ― אזוי זאגט דער ראבינער
אונדזערער דער לעקיש ― איז איסאק, און איסאק איז איזאק, און איזאק
איז אייזיק, קאן מען חלילה זאגן אף מיין איציקן, אדער אברהם־יצחקן,
אלטערן הייסט דאס, אז ער איז דאס דער אייזיק!״ „נו, וואס־זשע איז,
מאכט ער; אדרבה, נאך גלייכער! אויב איציק איז אייזיק, וועט איר
פארשפארן צאלן שטראף אויך. ער האט דאך, זאגט איר, א ווייסן בילעט?״ „צוויי, זאג איך, ווייסע בילעטן! די בילעטן האט אבער איציק
נישט אייזיק״. „איר זאגט דאך, מאכט ער, אז איציק איז אייזיק?״ „ווער
זאגט דען, זאג איך, אז איציק איז אייזיק?״ „אט האט איר דאך נאר־וואס,
זאגט ער, געזאגט, אז איציק איז אייזיק!״ „איך זאג? ווי קאן איך, זאג
איך, זאגן אזא זאך, אז איציק איז גאר אלטער, און אייזיק איז דער
וואס האט איבערגעקערט אף זיך דעם סאמאוואר, בשעת איך בין נאך
געווען א וואראטיליווקער, אין וואראטיליווקע הייסט עס!״... ווערט ער
אנגעצונדן און הייסט מיר גיין: „סטופאיטיע, זאגט ער, ווי, זאגט ער,
נאדאיעדליווע, זאגט ער, יעווריי״, זאגט ער!... איר פארשטייט וואס דאס
הייסט? דאס הייסט: איך בין א נודניק. איר הערט?  א י ך   ב י ן  א  נ ו ד נ י ק!
א י ך!!!
  
ענדע געשיכטע נומער דרייצן.
  
געשריבן אין יאר 1902
מען טאר נישט זיין קיין גוטער!
    
― מע טאר נישט זיין קיין גוטער! — מאכט צו מיר א לייטישער
ייד מיט א גולקע אף דער נאז און נעמט בא מיר א פאפיראס אף צו
פאררייכערן. ― הערט איר, וואס איך זאג אייך? מע טאר נישט זיין
קיין גוטער! איבער מיין גוטסקייט, איבער מיין פאדלע ווייכן כאראקטער,
האב איך מיר אליין אנגעארבעט א חתונה, אויסגעהאדעוועט אן אומגליק בא זיך אין שטוב, צוויי אומגליקן! איר מעגט דאס הארכן!
    
גאט האט מיך געוואלט מזכה זיין מיט א מצווה, האט ער מיר
צוגעשיקט א יתומה מיט א יתום. דער אייבערשטער האט מיך געשטראפט, מיר נישט געגעבן קיין קינדער, האב איך מיר אליין גענומען;
גענומען פרעמדע קינדער, זיי געטאן גוטס, געמאכט פאר לייט, צאלן זיי
מיר איצטער מיט שטיינער.
    
קודם דארף מען אייך דערציילן פון דער יתומה, פון וואנען האט
זיך צו מיר גענומען א יתומה? איז אזוי די מעשה. מיין ווייב האט געהאט אמאל א שוועסטער, א יינגערע, פערל האט זי געהייסן. איז זי געווען, פערל הייסט דאס, וואס זאל איך אייך זאגן, איין פארשוין אין
דער וועלט. זיי זיינען אלע שיינע. דאס הייסט, מיין ווייב איז נאך היינט
אויך א שיינע יידענע. פאר זייער שיינקייט פלעגט מען זיי נעמען ווי זיי
שטייען און גייען, אפגילטן. בין איך אייך נישט אויסן.
    
אז זי האט חתונה געהאט, די שוועגערין מיינע, האט מען געזאגט,
אז זי האט געטראפן א שמאלץ־גרוב, א גליק, וואס טרעפט זיך איין מאל
אין הונדערט יאר, א גביריש קינד, וואס האט באדארפט ירשענען א
 
 