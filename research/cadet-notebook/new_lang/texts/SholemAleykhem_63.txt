 
 אין שטורעם: 1\. 4: יאשקא וואראנא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 קאפיטל ד.
    
 יאשקא וואראנא
    
אין די פאפירן שטייט ער פארשריבן „יאקאוו וולאדימיראוויטש
וואראנין, צוויי און דרייסיק יאר אלט״. דער אמתער נאמען זיינער איז:
„יאנקל ווארענער״, פון א קליין שטעטל אין גראדנער גובערניע. זיין
ביאגראפיע איז אינטערעסאנט, און מיר גיבן זי איבער אזוי קורץ, ווי
ווייט ס׳איז נאר מעגלעך.
    
... דער פאטער א מלמד... די מוטער א בעקערן... ביז פינף
יאר געליטן הונגער... פון פינף יאר געהאלפן ברענגען די קינדער עסן
אין חדר אריין, פארדינט א גראשן, געקויפט בא דער מוטער א בייגל אף
אנבייסן... פורים געטראגן שלח־מנות... זומער געגאנגען בארוועס
ביז דרייצן יאר... נאך דער בר־מצוה נישט געוואלט דאווענען...
געשלאגן פונעם פאטער, צעבראכן א האנט... אנטלאפן קיין גראדנא...
געשלאפן אינדרויסן... געלערנט פון א משוגענעם רוסיש און מאטעמאטיק... געגנבעט א גמרא אין שול, פארזעצט פאר א האלבן ברויט...
אנטלאפן קיין מיר אין דער ישיבה ... זיך פארשטעלט פאר א פרומען,
געדאוונט פון פרי ביז נאכט... געגעסן טעג... געגנבעט שטיקלעך
בולקע פונעם טיש... שבת געכאפט מיט א פאפיראס אין בית־הכסא...
געשלאגן... אנטלאפן קיין ביאליסטאק... געווארן א לערער... גענומען א גילדן א וואך פאר צוויי שעה אין טאג... געהונגערט... געווארן א חתן פאר א מיידל, טויב ווי די וואנט... גענומען פינף און
פופציק רובל נדן... געקויפט א פאר שטיוול (דאס ערשטע נייע פאר
שטיוול!)... אנטלאפן קיין ווילנא... אפגעגעבן עקזאמען אף זעקס
קלאסן... זיך באקאנט מיט בונדיסטן... געשריבן דראמעס אין
זשארגאן... געטראגן פארקויפן צו א פארלעגער... פארגעלייגט א
פרייז אף דער וואג: צוויי גילדן א פונט... די דראמעס צעריסן, אנגעשריבן א סאטירע אפן פארלעגער... באוויזן פאר די חברים... אלע
געווען אנטציקט ... אוועקגעשיקט אין א יידיש בלאט... פארפאלן
ווי אין וואסער... זיך פארליבט אין א מיידל... מיאוס אנטזאגט...
זיך געוואלט טרינקען אין ווילייקא... באקומען א ידיעה, אז דער
פאטער איז טויט, די מוטער הונגערט... זיך געגעבן דאס ווארט אויסשטודירן אדוואקאט... אריין אין אפטייק... אפגעווען צוויי יאר...
געשיקט דער מוטער געלט, א רובל א וואך... אף יום־טוב צוויי רובל...
דער אפטייקער זיך געטשעפעט, אז ער טיילט ארעמע מיידלעך פארפומען
אומזיסט... א אינטריגע פונעם אפטייקערס פרוי... אנטלאפן קיין
פעטערבורג... געוואלט שטודירן מעדיצין... שטארק געהונגערט...
געוואלט דערשלאגן זיך צום באראן גינזבורג... אויסגעשטאנען שעהנלאנג אפן פראסט... געצויגן די אויפמערקזאמקייט פון דער פאליציי...
ארעסטירט... געוואלט ארויסשיקן מיטן עטאפ קיין גראדנא... זיך
געשמדט... פארלארן די האפענונג אפן באראן גינזבורג... דער מוטער
קיין געלט נישט געקאנט מער שיקן... אליין אויך געהונגערט... זיך
געשטעלט אין ארסענאל פאר אן ארבעטער... געהערט לעקציעס אין
אוניווערזיטעט... זיך געריבן אף אלע פארזאמלונגען... זיך געקענט
מיט אלע סטודענטן און ארבעטער... די שמד פארבארגן... געווען
פארמישט אין א סקאנדאל מיט דינאמיט... שיער נישט באקאנט זיך
מיט סיביר... געגאנגען אף קאמפראמיס... אויסגעגעבן א פאר
חברים, גיך באפרייט געווארן... געוואלט הענגען זיך... באקומען אן
איינלאדונג, פארגעלייגט א שטעלע אלס שפיאן... מיט פרייד דערזען
דעם ערשטן הונדערטער... זיך פארליבט אין א גויע א וועשערן...
חתונה געהאט... האט צוויי קינדער... דינט געטריי... נאטשאלסטווע העכסט צופרידן... געקויפט אן אייגן הייזל... גייט אלעמאל
העכער... בא אייניקע ארבעטער פארדאכטעט... באקומט א גרוס
פונעם מלאך־המות... היט זיך די ביינער... געהאט די ערע א פאר
מאל צו ראפארטירן פערזענלעך פאר א הויכן נאטשאלניק... באקומען
א קאמאנדיראווקע קיין ווארשא... אויסגעפילט זיין מיסיאן אפן בעסטן
ארט... באקומען א שיינע מתנה מיט א שטענדיקן פאסטן אין פעטערבורג... וואלט געקאנט זיין פולשטענדיק צופרידן, ווען די ארבעטער
זאלן נישט שרעקן מיטן טויט...
    
עד כאן ביאגראפיע פון יאשקא וואראנא.
    
 * * *
    
יאשקא וואראנא האט געמוזט מודה זיין, אז אזא שווער שטיקל ארבעט, ווי די דאזיקע פארבארגענע „מאשא״ האט אים פארגעבן, האט
ער נאך נישט געהאט קיינמאל און אז ער וועט זי האבן צו געדענקען
ווייל ער וועט לעבן! א חשד האט ער געהאט אף א מיידל מיט קורצע
האר, וואס איז געגאנגען איינמאל פון א פארזאמלונג מיט א גאנצער
כאליאסטרע, שוין שפעט אין דער נאכט איז דאס געוועזן, זיך אפגעשטעלט אלע וויילע און דיסקוטירט (ס׳איז געווען אין יענע גליקלעכע
טעג, ווען דריי מענטשן האבן נאך געקאנט אין גאס ריידן פראנק און
פריי). אפגעזעגנט זיך מיט דער כאליאסטרע, האט דאס דאזיקע מיידל
גענומען א דראזשקע און געהייסן זיך פירן אף איינע פון די פינצטערע
געסלעך פון דער גרויסער שטאט פעטערבורג. זעלבסטפארשטענדלעך, אז
יאשא האט באלד אויך גענומען א דראזשקע און האט זיך אויך געהייסן
פירן אף דער זעלבער גאס, און אז דאס מיידל האט זיך אפגעשטעלט,
צעצאלט זיך, אראפגעקראכן, אנגעקלונגען און אריינגעגאנגען אין הויף
אריין, האט אונדזער אגענט אפגעווארט א וויילע, אנגעקלונגען צום
דווארניק, אריינגעגאנגען אין הויף אריין, באוויזן דעם דווארניק זיין
אגענט־צייכן און געהייסן זיך ווייזן די ביכער ווו עס ווערן אריינגעשריבן
אלע די, וואס וווינען אין הויף. יאשקא האט דורכגעבלעטערט אלע ביכער
עטלעכע מאל הין און צוריק און אפגעשטעלט זיך אפן נאמען מ ר י ם
ג י ט ל  ב א ש ע וו י ט ש... וווינט בא א ארשער מעשטשאנין משה
מאלקין...
    
― א??? מאלקין?... א קענטלעכער נאמען... בא אים וועל
איך שוין עפעס אויסגעפינען...
    
 קאפיטל ה.
    
 די קליינע קאמונע
    
 מאלקין איז געווען באקאנט דער פאליציי שוין פון לאנג ― דורך
זיין כלאפאטשען וועגן פראוואזשיטעלסטווא און דורך זיינע אפטע פראשעניעס מיט זיין דולן א קאפ. עס האט נישט געהאלפן קיין זאך, קיין
ארעסטירן, קיין ארויסשיקן מיטן עטאפ ― מאלקין האט זיך איינגע־
 
 