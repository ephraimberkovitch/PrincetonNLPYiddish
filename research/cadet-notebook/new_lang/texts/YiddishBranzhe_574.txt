

דער אנהייב פון יידישער עמיגראציע קיין דייטשלאנד 



 by באריס סאנדלער 
December 7, 2017January 9, 2018 Filed under:
געשיכטע
עסייען 


איתן פינקעלשטיין
קומענדיק קיין בערלין, האב איך זיך נישט געקליבן אנצוקניפן נאענטע באקאנטשאפטן. פאר וואס? איין קלייניקייט: נישט ווייניק פון מיינע פריינד און קרובים האבן דורכגעמאכט דאכאו, שטוטהאף און אפילו אוישוויץ. געציילטע פון זיי האבן זיך על־פי־נס געראטעוועט אין דער עוואקואציע, און מיין אייגענע משפחה איז גאנץ געבליבן בלויז צוליב דעם, וואס אין 1940 האבן די רויטארמייער, נאכן „באפרייען‟ ליטע ארומגערינגלט אונדזער הויז אין קאוונע, געגעבן די עלטערן א שעה צייט זיך צונויפנעמען, דערנאך פארשפארט אין די פראכט־וואגאנען און אפגעשיקט אין סיביר, צו וואלגערן ביימער אין טייגע…
דעריבער, ווען מיין שעף אין ישראל האט מיר צום ערשטן מאל פארגעלייגט צו פארן אין באן, איז מיין ערשטער געדאנק געווען: „בשום־אופן נישט!‟ כ׳האב דעמאלט געארבעט אין דער מיליטער־אינדוסטריע, זיך פארנומען מיט ערנסטע ענינים און זאגן גלאט אזוי, „כ׳וועל נישט פארן!‟ — האב איך נישט געקאנט. זיך צו פארענטפערן, בין איך אוועק צום גענעראל־דירעקטאר: „ביי מיר זיינען אומגעקומען הונדערט מענטשן — אלע קרובים… שיקט מיך וווהין איר ווילט, נאר נישט קיין דייטשלאנד!.. זאלן אהין פארן אנדערע מיטארבעטער…‟
דער גענעראל־דירעקטאר האט מיך שטיל אויסגעהערט, פארקאטשעט דעם ארבעל אויף זיין לינקער האנט און געוויזן זיין לאגער־נומער. „צוליב דעם, אז אזעלכע ציפערן זאל מען מער נישט לאזן אויף דער האנט, טוען מיר טאקע אונדזער ארבעט. די אמעריקאנער זיינען איצט בייז אויף אונדז, צוליב פאלארדן, מוזן מיר זיך צונויפרעדן מיט די דייטשן. דו מוזסט גובר זיין דיינע אמביציעס און פארן קיין דייטשלאנד. דו פירסט דאך אן מיט דעם פראיעקט, וועסטו דארפן מיט זיי זיך צונויפרעדן.‟ בין איך געפארן, א ברירה האב איך געהאט? פון דעסטוועגן, האב איך ביי זיך באשלאסן, אז קיין שום באקאנטשאפטן, שוין אפגערעדט פון פריינדשאפט, וועל איך מיט קיינעם נישט פירן. עס אינטערעסירט מיך נישט דארט גארנישט — נישט דאס לאנד, נישט די שטאט, נישט די מענטשן — נאר די ארבעט…
שטעלט זיך פאר — אזוי איז עס טאקע געווען. פון אין דער פרי אן בין איך געלאפן פון איין לאבאראטאריע צו אן אנדערער, זיך באקענט מיט דער דאקומענטאציע, פארהאנדלט מיט דער נאטשאלסטווע, אבער אויף די פארשלאגן צו פארברענגען פאר נאכט אין עפעס א פאב, האב איך שטענדיק געפונען א תירוץ זיך אפצוזאגן. די דייטשישע קאלעגן מיינע האבן קיין איבעריקע פראגעס נישט געשטעלט.
שפעטער, ווען איך האב אנגעהויבן ארבעטן אין אוניווערסיטעט, פלעג מיר פון צייט צו צייט אויסקומען צו פארן קיין דייטשלאנד. איז ווידער: אפגעהאלטן די לעקציע אדער אויפגעטראטן אויף א סעמינאר, בין איך גלייך געגאנגען צוריק אין האטעל אריין.
ווי עס זאל נישט זיין, איז עס פארט געווען א קורצע יאזדע — מאקסימום אויף א וואך, אבער איצט… איצט בין איך געזעסן אין א באקוועמען פאטעל אין א געראמער דירה, צוגעשטעלט פונעם אוניווערסיטעט, ווו כ׳האב געדארפט פירן מיינע לעקציעס במשך פונעם יאר. כ׳האב שוין געהאט מיין אייגענעם אפיס אויף דער קאטעדרע און א גרופע סטודענטן. דערצו האב איך געמוזט זיך באטייליקן „אינעם געזעלשאפטלעכן לעבן‟ פונעם אוניווערסיטעט.
בין איך זיך אזוי געזעסן אין מיין פאטעל, ארויסגעקוקט דורכן פענצטער אין דרויסן אויף דער קורפיורסטענדאם־גאס, פארפלייצט מיט מענטשן און אויטאס, און געטראכט, ווי אזוי אין אזא סיטואציע קאן מען זיך האלטן ביי מיין אלטן כלל: נישט דערנענטערן זיך, נישט באפריידן זיך, נישט אנצוקניפן קיין נאענטע באקאנטשאפטן?
מיינע מחשבות האט איבערגעריסן דער טעלעפאן.
— עס רעדט מיט אייך דער סעקרעטאר פון גראף פאן ל.. מיין באס וואלט געוואלט זיך טרעפן מיט אייך. מארגן אין דער פרי וועט ער אייך אנקלינגען. כ׳האף, איר ווייסט, אז דער גראף איז א מיטגליד פונעם קאמיטעט פון אינטערנאציאנאלע ענינים ביים בונדעסטאג…
דער נאמען פון פאן ל. איז מיר טאקע גוט באקאנט געווען. אין די סאוועטישע לערנביכער האט מען אזעלכע גראפן גערופן „אסטזייער באראנען‟; זיי האבן פארקנעכט די ארטיקע פויערים. אין דער אמתן האט זיך עס אנגעהויבן פון די דייטשישע קאלאניסטן אויף די באלטישע פעלדער, וועלכע זיינען געגאנגען דינען דעם רוסישן צאר נאך דעם, ווי רוסלאנד האט פארכאפט די בייבאלטישע לענדער. זיי זיינען געווען געטרייע דינער, אנגענומען די פראוואסלאוונע רעליגיע, און דער צארישער הויף, פון זיין זייט, פלעגט זיי מיט א ברייטער האנט צוטיילן אדלטיטלען, מאכן פאר באראנען און גראפן, שטעלן אויף הויכע מלוכישע פאסטנס.
אזוי האט אויך דער פאטער פון גראף ל., נאך גאר א יונגער מענטש, אויסגעקליבן פאר זיך א מיליטערישע קאריערע, געקעמפט מיט די יאפאנער, דערנאך אין דער ערשטער וועלט־מלחמה, און ס׳האט שוין געהאלטן ביים צוגשטעלן אים צום גענעראל־טשין, ווען דער קיסר ניקאליי דער צווייטער האט זיך אפגעזאגט פון זיין טראן. איין איבערקערעניש, א צווייטע… רוסלאנד איז געבליבן אויף הפקר.
דווקא אין אזא שוידערלעכער צייט האט דער כמעט גענעראל זיך דערמאנט, אז אין תוך איז ער דאך פון די בייבאלטישע דייטשן, און זיך געלאזט צוריק אין זיין פאטערלאנד. שוין אין דייטשלאנד האט אים זיין רוסישע פרוי געבוירן דריי זין. די צווייטע וועלט־מלחמה האט איבערגעלעבט נאר איין זון, דער מיזיניק. אין דער קרוינשטאט באן האט ער זיך אויסגעשולט און געווארן א געשעפטסמאן. צוליב א קאנפליקט מיט די יוניאנס, האט ער געמוזט שליסן זיין געשעפט און איז אוועק אין פאליטיק. זיין פארטייישע קאריערע האט פעסט אנגענומען כוח און גאר אין גיכן איז ער שוין געשטאנען אין שפיץ פון דער דריט־גרעסטער פארטיי אין לאנד, אריין אין בונדעסטאג און געווארן א מיניסטער.
אויף דעם פאסטן האט דער גראף געקעמפט פאר קאפיטאליסטן־רעכט, נאר דעם דאזיקן קאמף פארשפילט. פון דעסטוועגן, איז ער פארבליבן אין בונדעסטאג און זיך אפגעגעבן מיט לייב און נפש דער אידעע פון פאראייניקן אייראפע. אין דעם קאמף האט ער געווונען. אמת, צו דער צייט, ווען דער גראף ל. האט זיך מיט מיר געטראפן, איז ער שוין געווען מער א לעגענדע פון נעכטן, ווי אן אקטיווער היינטיקער פאליטיקער. און דאך האט מען אים צווישן די פאליטיקער געהאלטן פאר א גרויסן מבין מכוח רוסלאנד, א דאנק זיין משפחה־אפשטאם און זיין רעדן פריי רוסיש.
מיר האבן זיך געטראפן אין א טייערן איטאליענישן רעסטאראן.
— זעצט זיך צו, האט דער גראף מיר אנגעוויזן אויפן בענקל ביים טישל, — כ׳האב באשטעלט א פלעשל Gavi. איר טרינקט Gavi? איך אליין האב ליב די פראנצייזישע וויינער, פון די איטאליענישע טרינק איך נאר Gavi, נאר פון די טייערע. סיידן, ס׳האבן זיך היינט באוויזן א סך וואלוועלע וויינער, זיי זיינען אבער אלע פאלשע…
ניט־אקוראט צוגעקעמט, נאר גלאט אפגעגאלט, מיט א פליישיקער נאז און דינע ליפן, האט גראף באטראכט מיך מיט זיינע וואסערדיקע אויגן, וואס האבן ווינציק וואס אויסגעדריקט.
„אינטערעסאנט, פון וואנען האט ער זיך פון מיר דערוווסט און וואס וויל ער פון מיר?‟ — האב איך געטראכט.
דער קעלנער האט געבראכט שרוצים אין קנאבל־סאוס מיט סעכערלעך.
— פארזוכט. אייגנטלעך, האב איך אייך טאקע פארבעטן אהער איר זאלט פארזוכן דעם־א מאכל.
— צוליב דעם מאכל? — האב איך זיך פארחידושט.
דער גארף האט זיך צעלאכט:
— נישט נאר, פראפעסאר. כ׳וואלט געוואלט אויסהערן אייער מיינונג וועגן דעם, וואס עס קומט היינט פאר אין רוסלאנד: ווער איז גארבאטשאוו און וואס מיינט עס, „פערעסטרויקא‟? איז עס עפעס א נייער קונץ פון קרעמל זיך צו דערשלאגן הילף פון מערב, אדער פארט א קער צו דעמאקראטיע? אונדזערע פאליטאלאגן זיינען אנטציקט פון גארבאטשאוון, אבער איך וואלט געוואלט וויסן די מיינונג פון א מענטש פון דארטן.
כ׳פארשטיי שוין פון וואנען די פיס וואקסן: ס׳האט מיך ׳פארקויפט׳ דער אמעריקאנער סענאטאר ד־י, מיט וועלכן כ׳האב זיך באקענט נאך אין מיינע דעסידענטישע יארן אין מאסקווע און פיר מיט אים א פריינדשאפט נאך ביז היינט. דווקא ער האט מיר גאר נישט לאנג געהאט געקלונגען פון וואשינגטאן און געשטעלט די זעלבע פראגעס. אבער וואס קאן איך ענטפערן דעם גראף? ׳דארטן׳ בין איך געווען מיט יארן צוריק, אלע מיינע רוסישע קאנטאקטן האבן געהאט א שייכות מיט די דעסידענטן פון די 1960ער יארן — מיינע קאלעגן־געלערנטע אדער חברים פון מיין עלטער. אלע זיינען מיר געווען מענטשן פון פארגאנגענהייט, און יענע, וועלכע האבן זיך באוויזן לעצטנס אויף דער אויבערפלאך פון גארבאטשאווס „פערעסטרויקע‟, קען איך נישט, און קאן וועגן זיי גארנישט זאגן.
און דאך האט מיר איין זאך נישט געגעבן זיך אויסצודרייען פון אן ענטפער: כ׳האב נאך נישט פארגעסן, וואס עס מיינט, סאוועטישע ווירקלעכקייט און ווער זיינען זיי, די דארטיקע פארטיי־שישקעס. יא, גארבאטשאוו איז טאקע יינגער פון אנדערע, ער, ווי מע וויצלט זיך, האט ליב צו טראגן „א מערבדיק רעקל‟; מעגלעך, אז ער וויל אפילו אויפריכטיק אריינברענגען אין דער גרויער סאוועטישער ווירקלעכקייט געוויסע פארבן. אבער ווי קומען צו אים און צו זיין גאנצער קאמאנדע אזעלכע באגריפן ווי דעמאקראטיע און מארק־עקאנאמיע! זיי האבן אין דעם קיין אנונג נישט. שוין אפגערעדט, אז זיי ווייסן נישט וואסער מין רעפארמען מוז מען דורכפירן. צוריק גערעדט, אויב זיי וועלן עס יא פארשטיין, וועלן זיי באלד קומען צום אויספיר, אז אט די רעפארמען קאנען ברענגען צו זייער אייגענעם סוף, צום סוף פון דער גאנצער סאוועטישער סיסטעם. יורשים פון לענין און סטאלין געהערן נישט צו יענע פארשוינען, וואס גיבן אליין אפ זייער מאכט!
דער קראך פון דער בערלינער וואנט אין 1989
איך האב זיך באמיט רעדן קארעקט, אבער וואס ווייטער אלץ שווערער האט זיך עס מיר איינגעגעבן… דער גראף האט מיך נישט איבערגעשלאגן, נישט געשטעלט קיין פראגעס און ווען איך האב, סוף־כל־סוף, פארענדיקט, האט ער ווידער צעגאסן וויין אין די באקאלן און געזאגט: „לאמיר אויסטרינקען פאר דעם, איר זאלט נישט זיין גערעכט!‟
ווי עס זאל נישט זיין, פלעגן מיר ווייטער זיין אין פארבינדונג, אויפן טעלעפאן ארומגערעדט די נייעס, און ווען ס׳איז געשען, אז גארבאטשאוון האט מען באזייטיקט, האט דער גראף פארגעלייגט זיך ווידער צו טרעפן. איך האב זיך אפגעזאגט, פאררופנדיק זיך, אז כ׳האב קיין אנונג נישט, ווער באריס יעלצין איז. כ׳האב נאך דעמאלט צוגעגעבן: „ס׳איז נישטא, וואס ארומצורעדן — זיי האבן אלע איין פנים!‟
אן אמתן אינטערעס האט דער גראף ארויסגעוויזן, ווען אין די הויכע בערלינער פענצטער האט מען אנגעהויבן באהאנדלען די פראגע ארום די סאוועטישע יידן, וואס האבן געוואלט עמיגרירן קיין דייטשלאנד. דאס לעבן אינעם געקראכטן לאנד איז געווארן נאך שווערער ווי פריער, דער קרימינאל האט זיך צעגארטלט. ס׳האבן זיך פארשפרייט קלאנגען, אז היינט־מארגן וועלן אויסברעכן פאגראמען; די עמיגראציע־כוואליע קיין ישראל און אין די פאראייניקטע שטאטן האט דערמאנט יציאת־מצרים. ביסלעכווייז האט די עמיגראציע־כוואליע דערגרייכט אויך די ברעגן פון דייטשלאנד. פארגעקומען איז עס אזוי: מענטשן פלעגן קומען ווי טוריסטן און באלד האבן זיי אנגעהויבן צו פאדערן ביי די ארטיקע יידישע קהילות מע זאל זיי ארויסהעלפן צו באקומען דעם סטאטוס פון פליטים. אין אייניקע קהילות האט מען זיך צו זיי באצויגן מיט מיטגעפיל, אין אנדערע — גלייכגילטיק אויסגעהערט, און אין די דריטע פשוט אפגעשיקט. דערצו האבן זיך פארשפרייט מיאוסע קלאנגען וועגן שקר, כאבאר, פראבלעמען מיטן געזעץ — סיי מצד די „בעזשענצעס‟ און סיי מצד די קהילה־דרייער.
מיט דער פראגע האבן זיך אנגעהויבן פארנעמען די מענטשן פון דער רעגירונג.
— אונדזער קאנצלער איז אויסער זיך, — האט מיר עמאציאנעל דערקלערט אויפן טעלעפאן דער גראף, — ער חלומט ממש צו זען אין אונדזער לאנד נייע איינשטיינען, פרוידן און אפענהיימערס. אויך דער הויפט־ייד אין דייטשלאנד, הער ג. פאדערט אויפצושטעלן די פארמלחמהדיקע צאל יידן אין די קהילות. אויב זיין אויפריכטיק, ווייסן מיר נישט, ווער די מענטשן זיינען, ווי אזוי זיי אויפצונעמען און איינארדענען. די לאגע מיט די סאוועטישע דייטשן, געקומען פון קאזאכסטאן, רופט ביי א סך דעפוטאטן אין דער רעגירונג ארויס זארג; מיר האבן מורא פאר די מענטשן פון דארטן… פון דער צווייטער זייט, אויב ס׳וועלן טאקע דארט אויסברעכן פאגראמען און ס׳וועט זיך פארגיסן בלוט, וועלן מיר זיך עס נישט מוחל זיין — געקאנט ארויסהעלפן צו דער צייט און עס נישט געטאן! מיט איין ווארט, דער קאנצלער האט געשאפן א ראט, וואס וועט זיך אפגעבן מיט אט דער פראבלעם. איך בין דער פארזיצער פון דעם ראט און כ׳פארבעט אייך צו זיין מיט אונדז.
דאס לעבן אין אייראפע און מיין באקענען זיך מיטן מצב האט מיך אלץ מער איבערצייגט, אז דאס איצטיקע דייטשלאנד איז מער טאלעראנט, איידער אלע אנדערע אייראפעישע לענדער. פון דעסטוועגן, האב איך זיך נישט געקאנט דערלויבן צו געבן מיין הסכמה זיין א מיטגליד פון דעם ראט ביים קאנצלער. כ׳האב דעם גראף טאקע געזאגט בזה־הלשון: „ווי אן עקספערט — יא, ווי א גלייכער מיטגליד — ניין!‟
דער גראף האט מיך אויפגעהערט צורעדן, נאר געבעטן כ׳זאל אים צושטעלן א נאטיץ און אויסלייגן שריפטלעך מיין מיינונג ארום דער „יידישער עמיגראציע־פראגע‟.
א קראם פון רוסישע פראדוקטן אין דייטשלאנד
דעמאלט האב איך געהאלטן, אז בכלל איז די גאנצע עמיגראציע קיין דייטשלאנד — א טיפשות. נישט, חלילה, ווייל קיינער וועט קיין דייטשלאנד נישט וועלט קומען. פארקערט, די סאוועטישע יידן, ווי א סך אנדערע מענטשן אין דער וועלט מיינען, אז דייטשלאנד איז א גן־עדן־ווינקעלע. אן אנדער זאך איז, ווער וועט קומען אהער? יענע גרויסן פויגלען, וועלכע זיינען מסוגל אריבערצופליען דעם אקעאן, וועלן זיך לאזן קיין אמעריקע. יענע יידן, וועלכע האבן געליטן פון דער סאוועטישער מאכט, וועלן זיך דערמאנען אין זייער יידישקייט און עולה זיין קיין ישראל. ווער זשע בלייבט? קודם־כל, דער קאנטינגענט, וואס קוקט ארויס אויף א פעט ביינדל, געווארפן זיי פונעם מלוכישן טיש. אזוי אז דער ראש־הקהל אין דייטשלאנד, הער ג., דארף נישט האלטן קיין פייגעלעך אין בוזעם, קיין ריי זיך צו פארשרייבן אין דער קהילה וועט זיך נישט אויסשטעלן.
פון דער אנדערער זייט, קומט די צייט, ווען אויך דער „גן־עדן‟ הייבט אן אויסצוזען נישט אזוי גן־עדנדיק; צו די פול־געפאקטע קראמען דארף מען האבן געלט, מע דארף שווער ארבעטן. דערצו נישט אלע דייטשן האלטן זיך ביי א ליבעראלן קוקווינקל: עס טרעפן זיך גענוג נעא־נאציס, לינקע אנטיסעמיטן, און ס׳רוב איינוווינער אייבן נישט אן צו פארשטיין, וואס מיינט עס אזוינס, „יידישע עמיגראציע קיין דייטשלאנד‟. ס׳איז נאך פריש אין זכרון די צייט, ווען די ייד האט מען דערשטיקט אין די גאז־קאמערן און פארברענט אין די אויוונס!
אן אנדער זאך, — האב איך דערקלערט אין מיין נאטיץ צום ראט, — איז ארויסצוהעלפן די יידן אינעם געוועזענעם סאוועטן־פארבאנד; די אלע יידן, וועלכע האבן דורכגעמאכט די דייטשישע קאנצענטראציע־לאגערן, געטאס, געפאנגענשאפט — זיי דארף מען העלפן, ווי מע העלפט די חורבן־קרבנות אין די מערב־לענדער.
כל־זמן די ארבעט איבער מיין נאטיץ איז אנגעגאנגען ווייטער, בין איך כסדר געווען אין קאנטאקט מיטן גראף. ענדלעך, איז דער פארטיקער טעקסט געלייגט געווארן אויפן קאנצלערס טיש. נישט אלע זיינען מסכים געווען מיט אונדזער מיינונג: די שטימען אינעם ראט האבן זיך צעטיילט — האלב אויף האלב. דער קאנצלער איז געבליבן צעמישט, און ווי זיין שטייגער איז געווען, זיך געלאזט נאך אן עצה צום אמעריקאנער אמבאסאדאר. וואס טוט מע דא?
דער ענטפער איז געווען א קורצער:
— במשך פון צענדליקער יארן האבן מיר דורכגעשלאגן דעם וועג קיין ישראל, די סאוועטישע יידן זאלן קאנען אהין ארויספארן. איצט, ווען די טויערן זיינען שוין אפן, פארן זיי ערשט ארויס קיין אמעריקע. זיי האבן שוין גענוג גענאסן פון אונדזער ביודזשעט און מעדיצינישער פארזיכערונג. גענוג… איצט שליסט איר זיך צו.
דאס לערן־יאר אינעם אוניווערסיטעט האט זיך פארענדיקט, און איך האב זיך אומגעקערט אהיים קיין ישראל. עס זיינען אדורך עטלעכע יאר, און כ׳בין ווידער געקומען קיין דייטשלאנד. כ׳האב אנגעקלונגען דעם גראף ל. און אים פארגעלייגט זיך צו טרעפן אין דעם זעלבן איטאליענישן רעסטאראן.
דער גראף האט געבעטן מע זאל אים ברענגען א גלאז טיי. איך האב באשטעלט קאווע. אויף מיינע פרווון ארומצורעדן די ענינים אין רוסלאנד, האט ער א מאך געטאן מיט דער האנט, ווי איינער רעדט: נישטא וואס צו רעדן… ער האט אויך קיין חשק נישט געהאט זיך אריינלאזן אין א שמועס וועגן דער יידישער אימיגראציע אין דייטשלאנג.
— דער ראט האט דאך נישט געוואלט זיך צוהערן צו אונדזערע רעקאמענדאציעס, — האט ער זיך אנגערופן מיט פארדראס, — איצט איז שוין שפעט עפעס צו טאן. די אויסגאבעס זיינען פאנטאסטישע. ביי אונדז, אפילו צו באגראבן א מת אויפן צווינטער, קאסט א גאנצן מאיאנטיק… אבער צו גיין ארבעטן, איילן די מענטשן זיך נישט… די רעגירונג איז נישט צופרידן. כ׳מיין, מע וועט דאס קלייטל אין גיכן פארמאכן…
דער גראף האט גערעדט לאנגזאם, אן חשק. זיין פריערדיקע איינגעהאלטנקייט האט איצט מער דערמאנט א מין ווארטשען פון א זקן. כ׳האב גאר אין גיכן באמערקט, אז ער איז בלייך און מיד געווארן. כ׳האב זיך צוגעאיילט צו פארענדיקן אונדזער קורצע באגעגעניש, באגלייט אים צו דער טיר און אריינגעזעצט אין א טאקסי. מער האבן מיר זיך נישט געזען.
 
 

איתן פינקעלשטיין איז געבוירן געווארן אין 1942. א פיזיקער. אין די 1960ער יארן האט ער זיך אקטיוו באטייליקט אין דער ציוניסטישער און רעכטפארטיידיקונג־באוועגונג פון סאוועטן־פארבאנד. נאכן עולה זיין האט ער געארעבט אין דער ישראלדיקער אוויא־אינדוסטריע. אנגעשריבן און ארויסגעלאזט א צאל ביכער. מחבר פון א סך ארטיקלען. וווינט אין מינכן.

 

Share this:TwitterFacebookPrintLike this:Like Loading...

Related
 


Tagged: emigrationhistoryjews 
Post navigation


Previous Post
דעם פאעטס צד 

Next Post
נאטיצן פונעם רעדאקטאר — 3 



