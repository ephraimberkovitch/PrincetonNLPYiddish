 נישט לאנג צוריק האט דער אקטיאר און מוזיקער מייק בורשטין ארויסגעלאזט צוויי נייע אלבאמען: איינער אויף יידיש, וואס באשטייט פון מארק ווארשאווסקיס ווערק, און דער צווייטער – בורשטינס אריגינעלע לידער אויף ענגליש, מיטן נאמען The Colors Of My Life („די פארבן פון מיין לעבן‟). 15 לידער אינעם יידישן אלבאם האט בורשטין רעקארדירט צום סאמע ערשטן מאל און נעמען אריין נישט בלויז די שלאגערס ווי „אויפן פריפעטשיק‟, נאר אויך ווייניק באקאנטע לידער ווי „שרה און רבקה‟, „נעבן קלייזל‟ און „ציון‟. 
 ביידע אלבאמען קאן מען הערן דא . 
 אינעם ווידעא זינגט בורשטין ווארשאווסקיס באוווסט ליד וועגן דעם נאר־וואס פארגאנגענעם יום־טוב - שימחת־תורה. מע קאן זאגן, אז דאס ליד געהערט צו דער זעלבער חדר־קאטעגאריע, ווי „אויפן פריפעטשיק‟. דער מחבר שילדערט שימחת־תורה ווי א קינדערטאג, ווען יינגלעך פרייען זיך מיט דער תורה, „די בעסטע סחורה, אזוי האט דער רבי מיט אונדז געקנעלט‟. אן ענגלישע איבערזעצונג פונעם ליד קען מען געפינען דא . 
 דעם באוווסטן דערוואקסענעם אספעקט פונעם פארגאנגענעם יום־טוב - דהיינו, דעם פארשפרייטן מיזרח־אייראפעישן מינהג צו מאכן א היפשן לחיים – דערמאנט ווארשאווסקי אויך: „דבורה, גיב זשע נאך א גלעזל‟. 
 ס׳וואלט געווען אינטערעסאנט אויסצופארשן די געשיכטע פונעם דאזיקן לידל. ווארשאווסקי זאגט: „רענדלעך פאלן פון אלע זעק‟, זיכער מיינענדיק געלט, ווי מע זעט ווייטער פונעם קאנטעקסט. עס גייט אבער די רייד וועגן א יום־טוב, ווען על־פי הלכה טאר מען נישט געבן קיין צדקה. וואס האט דער פאעט געמיינט? אפשר, סימבאלישע מטבעות – אזוי ווי דאס חנוכה־געלט, וואס אין א סך קהילות מאכט מען למעשה פון שאקאלאד. ביי א טייל יידן איז טאקע אנגענומען דער מינהג צו באווארפן קליינע קינדער מיט קאנפעקטלעך, ווען מע גיט זיי אלע צוזאמען אן עליה; ס׳איז דאך דאס איינציקע מאל אינעם גאנצן יאר, ווען א יינגעלע, נאך פאר זיין בר־מיצווה, באטייליקט זיך אין דער קריאת־התורה, כמעט ווי א דערוואקסענער: טאקע א גרויסע קינדער־שימחה! 
 נאך א פרט: מארק ווארשאווסקי (1848 - 1907) איז געווען א ייד פון אדעס - א ווארעמע דרום־אוקראינישע פארטשטאט ביים שווארצן ים, ווו וויין איז אלעמאל געווען בנימצא. ממילא טרינקט מען אינעם ליד דווקא דעם ספעציעלן יום־טובדיקן וויין – להיפוך צו די צפונדיקע ליטוואקעס, וואס טרינקען שימחת־תורה בראנפן און ביי דער עליה מאכן א קידוש אויף א פולן כוס משקה. דער כשרער וויין איז אין ליטע און רייסן אמאל געווען א זעלטן לוקסוס־געטראנק. 
 צי דערמאנט ווארשאווסקי סתם אזוי א פרוי מיטן נאמען דבורה? צום באדויערן, האט זיך מיר נישט איינגעגעבן אויסצוגעפינען, ווי זיין ווייב האט געהייסן. מע ווייסט יא, אז ער איז געווען שלום־עליכמס א ידיד, און שלום־עליכמס פרוי איז טאקע געווען דבורה. 
