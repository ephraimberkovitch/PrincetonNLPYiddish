 
 מאטל פייסי דעם חזנס: 2\. 18: מיר מופן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר מופן
  
― א. ―
    
אין אמעריקע איז א מנהג ― מע מופט. דאס הייסט, מע פעקלט זיך
פון איין דירה אין דער אנדערער. פון איין ביזנעס אין דער אנדערער.
יעדער איינציקער מוז מופן. מופט ער נישט מיט זיין גוטן ווילן, מאכט
מען אים, ער זאל מופן. דאס הייסט, אז איר צאלט נישט קיין דירה־געלט
(דא הייסט עס „רענט״), גיט מען אן אף אייך און מע ווארפט אייך
ארויס. ווערט דאס אנגערופן, אז מע האט אייך ארויסגעמופט. דעריבער
טארט איר זיך נישט ווונדערן, אז מע טוט אייך א פרעג: „ווען מופט
איר?״ און אז מע פרעגט אייך, מוזט איר ענטפערן. פאר נישט וועלן
ענטפערן האט מיין ברודער אליהו געכאפט א פסק פון אונדזערן א קאס־טאמער, וואס גיט אונדז צו לייזן פאר מעטשעס (שוועבעלעך). דאס הייסט,
ער באקומט פון אונדזער סטענד אלע וואך א באקסל מעטשעס אן געלט.
דא גיט מען שוועבעלעך אומזיסט. מע דארף גארנישט ווארטן, ביז מע
וועט געבן. מע גייט צו און מע נעמט אליין.
  
― ב. ―
    
דער קאסטאמער, וואס איך דערצייל אייך, איז א מאדנער מענטש.
עס איז כדאי, איך זאל אייך אים אפמאלן. ווער ער איז און וואס ער
איז ― ווייסן מיר נישט. ווו ער וווינט און וואס זיינען זיינע ביזנעס ―
ווייסן מיר אויך נישט. קיין רייכער מאן, ווייזט אויס, איז ער נישט.
דאס זעט מען נאך זיין אויסגעריבענעם קאוט, וואס ער בייט אים קיינמאל
ניט איבער, נאך זיין אפגעבארעט קאפעליושל און נאך זיינע געלאטעטע
שיך. דערפאר איז ער אבער זייער אן אקוראטנער מענטש. ער קומט צו
אלע טאג אין דער זעלבער שעה און צו דער זעלבער מינוט. ער נעמט
דעם מארגן־פייפער, טוט אין אים א קוק אריין אף דער ערשטער און
אף דער לעצטער פיידזש, כאפט א קוק אויך אין דער מיט פונעם פייפער
און לייגט אים אוועק צוריק. קויפן האט ער נאך קיין איינציק מאל בא
אונדז נישט געקויפט קיין זאך. א חוץ, וואס ער נעמט אלע וואך א
באקסעלע מעטשעס אומזיסט. און א חוץ וואס ער לייענט אלע טאג דעם
מארגן־פייפער. האט דאס מיין ברודער אליהו מסתמא פארדראסן. איין
מאל א חכמה, צוויי מאל א חכמה. אבער נישט אלע טאג. איז זיך מיישב
אליהו איינמאל און טוט אים א זאג:
    
― עס קאסט א פעני...
    
דער קאסטאמער טוט זיך זיינס, דאס הייסט, ער לייענט די ערשטע
און די לעצטע פיידזש פונעם מארגן־פייפער. מיין ברודער העכערט
דאס קול:
    
־ עס קאסט א סענט!...
    
דער קאסטאמער טוט א קוק אין מיטן, לייגט צונויף דעם פייפער
און לייגט אים אוועק אפן זעלבן ארט, ווי ער איז געלעגן.
    
― ג. ―
  
. . . . . . . . . . . . . . . .
. . . . . . . . . . . . . . . .
. . . . . . . . . . . . . . . .
. . . . . . . . . . . . . . . .
. . . . . . . . . . . . . . . .
. . . . . . . . . . . . . . . .
. . . . . . . . . . . . . . . .
    
[אף דעם ארט ווערן איבערגעריסן מאטל פייסי דעם חזנס מעשיות
פון אמעריקע. „מיר מופן״ איז געווען די לעצטע זאך, די לעצטע שורות,
וואס שלום־עליכם האט געשריבן עטלעכע טעג פאר זיין אוועקגיין פון
אונדז, שוין ליגנדיק אף זיין טויטן־בעט. ער האט נאך אוועקגעשטעלט
א גרויסן געכתיבהטן אות „ג״, נאר נאכן גימל גייען אין מאנוסקריפט
ליידיקע ווייסע בלעטלעך, אזוי אז דער אומבאקאנטער „קאסטאמער״
אן א נאמען בלייבט אומבאקאנט, און די אלע ווייטערדיקע בילדער און
טיפן פונעם יידיש־אמעריקאנישן געטא־לעבן, וואס האבן גערעגט דעם
 שטענדיק־וואכנדיקן דמיון פון אונדזער גרויסן שילדערער אין זיינע לעצטע
 טעג, בלייבן פארשלאסן און פארזיגלט פאר דער יידישער ליטעראטור.
    
וועגן דעם דאזיקן לעצטן קאפיטל פון שלום־עליכמס שאפן (און
 אפשר אויך וועגן דעם פריעריקן פאר־לעצטן קאפיטל פון „מאטל פייסי
 דעם חזנס אין אמעריקא״) איז אונדז, זיינע הויז־מענטשן, אויסגעקומען
 צו הערן פון אים אליין. דינסטיק דעם 9־טן מיי, אין אוונט, דאס הייסט,
 פיר טעג פאר זיין טויט, האט מען מיך דורכן טעלעפאן אוועקגערופן פון
 מיין ארבעט און איבערגעגעבן, אז שלום־עליכם רופט מיך, איך זאל באלד
 קומען. פון די דאקטוירים האב איך געוווסט און בין געווען זיכער, אז
 דעם קראנקנס לאגע איז נ י ש ט ערנסט און אז עס דארף נאר נעמען
 עטלעכע טעג ביז ער וועט געזונט ווערן. און דאך האט מיך דעם גאנצן
 וועג, פון דער „איסט סייד״ ביז בראנקס, געדריקט א מאדנער שווערער
אנגסט. איך האב זיך בארויקט ערשט דעמאלט, ווען איך האב דערזען
דאס פענצטער פון שלום־עליכמס צימער, פון וועלכן עס האט זיך געגאסן
א שטילער רויקער שיין.
    
איך האב געטראפן שלום־עליכמען אפן בעט דווקא מונטער און
עטוואס אויפגעלעבט. מע האט אים געהאט איינגעגעבן נארונג אף א
קינסטלעכן אופן, ווייל די דאקטוירים האבן געגלויבט, אז דאס איז בא
אים א נערוועזע מאגן־קראנקייט. מיט עטלעכע שעה צוריק, נאכמיטאג,
בין איך געווען בא אים אין צימער, נאר איצט האט ער געזאגט, אז אים
דאכט זיך, אז ער האט מיך נישט געזען שוין עטלעכע טעג. מיט א
שוואכן שמייכל אפן אויסגעמוטשעטן געזיכט האט ער דערציילט, וואס
פאר א ווונדערלעכע ווירקונג די קינסטלעכע נארונג האט אף אים געמאכט ― עס האבן זיך אים ממש געעפנט די אויגן און ער זעט פאר
זיך די ליכטיקע וועלט. צווישן אנדערס האט ער מיך געפרעגט, צי מע
ווייס אין דער רעדאקציע פון דער „ווארהייט״ (ווו ער האט די לעצטע
צייט געשריבן), אז ער איז קראנק, און האט אונדז דערציילט, אז היינטיקע נאכט (דאס הייסט, די נאכט פון מאנטיק אקעגן דינסטיק) האט
ער געשריבן, נישט קוקנדיק אף די גרויסע יסורים, וואס האבן אים
נישט אפגעלאזט א מינוט נישט. „איך ליג אזוי און ליג א גאנצע נאכט,
― האט ער דערציילט, דערביי שווער געכאפט דעם אטעם ― שלאפן
קאן איך נישט, די געדאנקען טראגן... וואס זשע איז דער תכלית אזוי
צו ליגן? זאג איך צו דער מאמע: וואס וועל איך דא אויסליגן? ביז
טאג איז נאך ווייט... אמער, גיב אהער די פען און די פאפקע מיטן
פאפיר, וועל איך כאטש שרייבן. שרייבן איז מיר א סך גרינגער, ווארעם
סיי ווי סיי מוטשען די געדאנקען, לאזן נישט צו־רו... און אט אזוי
פאוואלינקע האב איך אנגעשריבן עטלעכע קאפיטלעך פון מאטלען״...
    
און די עטוואס מידע, הימל־קאלירטע אויגן, וואס האבן די לעצטע
טעג אפגעגעבן מיט א מאדנע בלויקייט, א ריינע, א ווייטע, ווי די בלויקייט פון הימל, האבן דערביי אויפגעשטראלט מיט א קינדיש־קינסטלע־רישער באגייסטערונג.
    
דאס זיינען געווען די לעצטע שורות פון שלום־עליכמס שאפן און
דאס זיינען געווען זיינע לעצטע ווערטער, וואס ער האט גערעדט וועגן
זיין שרייבן. אף מארגן איז זיין לאגע געווארן ערנסט, די דאקטוירים
האבן זיך פארלוירן, און דאס אומגליק איז אויסגעוואקסן נאענט, ווי א
כמארע...
    
דאס לעצטע מאנוסקריפט „מיר מופן״, כאטש ס׳איז געשריבן מיט
שלום־עליכמס כאראקטעריסטישער פיינער און קלארער האנטשריפט, איז
דאך צו דערקענען, אז ס׳איז געשריבן געווארן שוין נישט מיט א געזונטער לייכטער האנט. די אותיות זיינען עטוואס געצוקט און געקרימט,
גייען נישט אומעטום גלייך, נאר דא גרעסער און דא קלענער, און זיינען
שוין נישט אזוי פערלדיק און געטאקט, ווי דער בארימטער געטאקטער
פערל־כתב פון שלום־עליכם. עס איז אויך כמעט נישט צו באמערקן אין
דעם דאזיקן לעצטן כתב־יד קיין אויסגעמעקטע און פון־אויבן צוגעשריבענע שורות, אזוי ווי ס׳איז תמיד געווען די געוווינהייט פון שלום־עליכם שטארק צו באארבעטן און צו שלייפן זיינע ווערק. די עטלעכע
קליינע קאפיטלעך זיינען, אפנים, געשריבן געווארן פון דער ערשטער
האנט און האבן עטלעכע טעג געווארט אף זייער מייסטער, ער זאל זיי
באפוצן אף זיין שטייגער ― און האבן זיך נישט דערווארט...
  
אנמערקונג פון י. ד. בערקאוויטש.]
[דער ערשטער וואריאנט פון דעם קאפיטל „מזל־טוב, מיר זיינען שוין
    
 אין אמעריקע!״]
  
געשריבן אין יאר 1914.
 
 