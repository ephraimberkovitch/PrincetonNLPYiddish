 
 מעשיות פאר יידישע קינדער: ל″ג בעומר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
― אנו, קומט נאר אהער, קינדער, איך באדארף אייך עפעס זאגן
א נייס! ― אזוי רופט זיך אן צו אונדז א טאג פאר ל″ג־בעומר דער
רבי רב יודל מלאך־המוות, און מיר שטעלן אויף מויל און אויערן, וואס
וועט אונדז עפעס דער רבי זאגן פאר א „נייס״?
    
איך זע, ווייסע חברהניקעס, אז איר ווילט, איך זאל אייך דא אפמאלן מיין רבין, וואס פאר א פנים ער האט ― טו איך אייך צוליב;
נאר בתנאי, איר זאלט מיך ניט קוועטשן, פארוואס מען האט אים גערופן
מיטן נאמען „מלאך־המות״. א קלוג יינגעלע וועט זיך אליין שטויסן פאר
וואס: מחמת מיר האבן פאר אים מורא געהאט, ווי פאר א מלאך־המוות.
וועט איר דאך פרעגן: פ א ר וו א ס האבן מיר פאר אים מורא געהאט, ווי פאר א מלאך־המוות? מחמת ער פלעגט אונדז שמייסן מיט
אייזערנע ריטער ביז בלוט זאל גיין. אי, פארוואס האט ער אונדז געשמיסן מיט אייזערנע ריטער ביז בלוט זאל גיין , ― מסתמא האבן מיר
פארדינט; מיר האבן ניט געוואלט לערנען... למאי האבן מיר ניט געוואלט לערנען , מסתמא זיינען מיר געווען גרויסע שקצים... הקיצור,
ס׳איז דאך א מעשה אן א סוף ― מע האט אים גערופן „רב יודל מלאך־המוות״, און זייט זיכער, אז ער האט דעם נאמען פארדינט כשר, כאטש
אויסזען האט ער אויסגעזען דווקא ניט ווי א מלאך־המוות: א קליינס,
א נידעריקס, א טרוקנס, ווי א גרוגרת דרבי צדוק, ווי א פייג הייסט
דאס; דאס פנים טונקל־גרין־געלבלעך, ווי א פאראיאריקער לולב, און
געקנייטשט, ווי א מצה שמורה; די באקן איינגעפאלן; א בערדל קוים־קוים וואס סע שפראצט, אי דאס ― נאר ערטערווייז; א נאז, זעט איר,
גראד א היפשע; הייבט זיך אן דין און לאזט זיך אויס גראב, און אויסגעבויגן, ווי א שופר; און אין גארגל א קנאפ, וואס גליטשט זיך אראפ
און ארויף, גלייך ווי עס וואלט ארומגעלאפן דארטן אינעווייניק א מייזל...
    
― וואס פאר א טאג האבן מיר מארגן, ― פרעגט אונדז דער
רבי מיט א ניגון, בייגט איין דעם קאפ און מאכט צו איין אויגל.
    
― ל″ג―בעומ ־ ־ ר! ― שרייען מיר אויס אלע אין איין קול, ווי
די ציגעלעך, אז זיי שרייען: „מעעע!״...
    
― וואס איז ל″ג־בעומר? ― פרעגט ער אונדז ווייטער מיטן אייגענעם נוסח.
    
― דריי און דרייסיק טאג אין דער ספירה! ― ענטפערן מיר אים.
    
― וואס טוען חדר־יינגלעך ל″ג־בעומר?
    
― חדר־יינגלעך ל″ג־בעומר לייגן זיך צונויף אלע איניינעם און
מאכן א סעודה.
    
― וואס נאך טוט מען ל″ג―בעומר?
    
― מע נעמט די „פיילנבויגנס״ מיט די „ראדביקסלעך״ און מע
גייט געוואפנט מיט כלי־זין און מיט געזאנג ווייט־ווייט הינטערן שטאט
ארויס.
    
― אט אזוי ― רופט זיך אן דער רבי און עפנט אויף דאס אויגל
― אט אזוי האב איך אייך ליב! אט אזוי זייט איר וווילע יינגלעך!
און דערפאר לאז איך אייך אפ פריי כמעט אף אנדערטהאלבן מעת־לעת.
    
דערהערט דאס ווארט „פריי״ און נאך „אף אנדערטהאלבן מעת־לעת״, טוען מיר א שטיי אויף אלע פון די ערטער און ווילן זיך לאזן
לויפן אהיים; נאר איין קוק פונעם רבינס קליינע אייגעלעך איז גענוג,
אז מיר זאלן בלייבן צוגעקאוועט צו אונדזערע ערטער.
    
― אהא. ― רופט זיך אן דער רבי שוין גאר מיט אן אנדער נוסח.
― זע נאר, זע. שוין פארטיק אפן פידפאליק?! איר האט נאר דערהערט דאס ווארט „פריי״, האט איר שוין פארגעסן דעם עול פונעם חדר
און זייט שוין גרייט צו שפרינגען, ווי די ווילדע צאפקעלעך ― האץ־האץ־האץ! זאג איך אייך אן, טאמער חלילה... איר ווייסט דאך שוין
וואס איך מיין? לאם איך זען אף עמעצן פון אייך א ריס אף דער קאפאטע, אדער א דראפ אפן פנים, אדער אזוי עפעס א סימן פון שקאצעריי,
― מאך איך פון אייך...
    
דער רבי רב יודל נעמט ארויס דעם קאנטשיק פון דער גמרא „מסכת
מכות״ און מאכט צו אונדז אזוי:
    
― ווייסט איר וואס, קינדער? וואס טויג אונדז ווערטער? מוסר?
שטראפעריי? ― נארישקייטן! איר וועט דאך מיך  ג ע וו י ס  ניט פאלגן,
וועל איך דאך אייך נאכדעם  ג ע וו י ס דארפן שמייסן; אמער, לייגט
זיך שוין איינציקווייז אנידער, לאם איך אייך געבן לעת־עתה צו עטלעכע
שמיצלעך, אן אדערויף הייסט דאס... אי וואס? טאמער וועט דאס
זיין קארגלעך? האט קיין יסורים ניט: אם ירצה השם, נאך ל″ג־בעומר
וועל איך אייך, נישקשה, פארבעסערן... נו, חברה, מאכט זשע ניט,
איך בעט אייך, קיין לאנגע שהיות, הייבט אן שפיליען די הייזלעך, אן
עבירה די צייט, דער טאג שטייט ניט!...
    
און דער רבי באטראכט די ריטלעך פונעם קאנטשיק גאנץ רויק,
ווי מע באטראכט, א שטייגער, ערב שבת די פאדעם פון די ציצית אינעם
טלית־קטן; ער גלייכט זיי אויס, פרוווט זיך פריער מיט זיי אביסל אף
דער לופט; נאכדעם שטייט ער אויף, גייט צו צו דער לאנגער באנק,
נעמט א גוטן שמעק טאבעקע און איז אנגעברייט צו דער ארבעט...
מיר לאזן זיך לאנג ניט בעטן, ווי יצחק בשעת אברהם אבינו האט אים
געפירט צו דער עקדה. מיר שטייען אויף איינציקווייז און גייען צו צו
דער באנק, ציען אראפ די הייזלעך און לייגן זיך אנידער שטיל, אן ווערטער, דאס העמדעלע ארויף, מיטן פנים אראפ, ווי איינער רעדט: „נאט
אייך, רבי לעבן, דאס וואס איר האט געוואלט״...
    
― אט אזוי, יאסעלע, האב איך דיך ליב! ― מאכט צו מיר דער
רבי און שענקט מיר עטלעכע גרינגע שמיצלעך דערפאר, וואס איך האב
מיך געלייגט דער ערשטער. ― אט אזוי, קעצעלע: איינס... צוויי...
דריי... פיר... פינף... זעסטו? איא, אז דער רבי שמייסט אפ, ווערט
מען גאר אן אנדער מענטש?... אצינד, מאטעלע, ― מאכט ער צו מיין
ברודער מאטל ― קום נאר דו הער!... די „יאסעלעך״ מיט די „מא־טעלעך״ האב איך ליב דערפאר, וואס זיי לאזן זיך ניט לאנג בעטן. זיי,
אז מע זאגט „לייג זיך״, לייגן זיי זיך... שמואליקל, נשמה מיינע, ליג,
ליג, נארעלע, עס וועט לאנג ניט געדויערן, ניט מער זאל דער יידישער
גלות געדויערן!... און דו, לייבעניו, וואס געדויערט בא דיר אזוי לאנג
דאס צעשפיליען זיך? מאך עס בקיצור!... אברהמעלע, מיין טייערס,
דיר בין איך שולדיק א חוב נאך פון נעכטן. עס וועט שוין זיין בא אונדז
  
אינאיינעם איין רעכענונג... שימעלע! וואס מאכט עפעס די ציג, וואס
דו ביסט געפארן אף איר רייטנדיק? דו מיינסט, אז איך האב שוין פארגעסן?... הערשל דער קליינער! זאג הערשל דעם גרויסן, ער זאל זיך
מטריח זיין פארקאטשען דאס העמדל; נישקשה, דא זיינען גאלע מאנצבילן... קום נאר אהער, טאפעלע טוטאריטו! האב קיין פאראיבל ניט,
וואס איך בין דיך מכבד מיט „אחרון״; דער טאטע דיינער דער שמש
איז ניט געוווינט געווארן צו גרעסערע כיבודים...
    
אפגעשמיסן קאפלען אויך, גלייכט זיך דער רבי אויס די ביינער,
נעמט זיך מיטן גראבן פינגער באם גארגל, אפן חזנישן שטייגער, און
זינגט אויס מיטן ניגון, וואס מע רופט אויף א חתן, און ציקלט זיך
בשעת מעשה, פונקט ווי רב הערש־בער דער חזן:
    
― יע־מוד הח־תן יום־טוב ליפמאן ברב שלום־אייזיק מפ־טיר!...
נישקשה, שעם זיך ניט, רב ליפע, דו ביסט טאקע א בר־מצווה־יינגל,
און א חתן דערצו, מיט א זייגער און מיט א זילבערנער קאפערטע, נאר
פונדעסטוועגן, איינס צום אנדערן געהער זיך ניט אן ― לכבוד ל″ג־בעומר מעגסטו זיך מטריח זיין אנידערלייגן אט דא אפן בענקל. איך וועל
דיר חלילה קיין שלעכטס ניט טאן, איך וועל דיר נאר אפשמייסן, מער
גארניט!... איך בין דיר ערב, אז ביז דער חתונה וועט זיך פארהיילן...
ליפע, ליג גלייך, ליפע, מאך ניט קיין אנשטעלן, איך האב קיין כוח ניט
צו בארען זיך מיט אזא בחורעץ, ווי דו! אט אזוי, לאז אייך ווויל באקומען!... אצינד פארשפיליעט זיך גאנץ פיין, קינדערלעך, וואשט די
הענט און דאוונט אייך אפ מנחה און ― מארש אהיים. נאר שטיל, פיין,
שיין, אזוי ווי איך האב ליב... און, אם ירצה השם, איבערמארגן גאנץ
פרי זאלט איר מיר זיין אט דא אלע אפן ארט, נאר ווי עס געהער צו
זיין, פיינטשיק! איר הארכט, וואס מע רעדט צו אייך? לאם איך זען
אף עמעצן א שפרינקעלע! א האר!... א גוטע נאכט, גייט געזונט,
און האט אייך א פריילעכן יום־טוב!
  
ב.
    
אף מארגן האט גאט ארויסגעצויגן די זון פון איר פוטער־פאס און
האט אונדז געשענקט א שיינעם, א ליכטיקן, א פריילעכן זומער־טאג,
איינעם פון יענע שיינע ליכטיקע זומער־טעג, וואס אפילו אין דעם פינצטערן וויסטן כתרילעווקע, וואס ליגט באם טייך „שטונקיילא״, איז די
לופט שמעקנדיק, פריש, מחיה־נפשות. דער הימל איז לויטער בלוי. די
פייגעלעך זינגען. עס גלוסט זיך אין דרויסן ארויס, אף דער לופט. עס
ציט אהין, ווייט־ווייט פון דער בלאטיקער שטאט ארויס, דארט, ווו עס
שפראצט א גרעזעלע, און די ביימער זיינען באדעקט מיט גרינע בלעטעלעך, דארט, ווו גאטס פייגעלעך טאנצן און שפרינגען, פישטשען און
זינגען... אין יענעם פרימארגן האבן מיר זיך געכאפט, איך און מיין
ברודער מאטל, אויפשטיין וואס פריער, אפדאווענען וואס גיכער, נעמען
דעם אנבייסן מיט זיך ― און מארש צו ליפע שלום־אייזיקס! וואס עפעס
צו ליפע שלום־אייזיקס? ווייל, ערשטנס, איז ליפע שלום־אייזיקס דער
עלטסטער פון די תלמידים, א בר־מצווה־יינגל, און א חתן דערצו, מיט
א זייגער און מיט א זילבערנער קאפערטע; און, צווייטנס, איז דארט
פאראן א הויף א גרויסער, וואס דארט פלעגן מיר פארברענגען דעם אנדערן האלבן טאג פרייטיק, שפרינגען אף איין פוס, שפילן אין „קוציבאבע״, אין „עקאך און מקח״, אדער אין „קאמער־קאמער־הויז״, אדער
אין „באהעלטערלעך״, אדער אין „טרעפענישן״ ...
    
אז מיר זיינען געקומען, איך און מיין ברודער מאטל, צו ליפע שלום־אייזיקס, האבן מיר שוין דארטן געטראפן די גאנצע חברה (ארום און
ארום זיינען מיר געווען פיר און פערציק פארשוין, תלמידים פון צוויי
חדרים: פון „רב יודל מלאך־המוות״ און פון „רב אפרים תלין״).
    
― אט זיינען שוין די „יאסעלעך״ און די „מאטעלעך״ אויך דא!
ווייזט, וואס האט איר געבראכט? ― רופט זיך אן ליפע שלום־אייזיקס
און ער הייבט אן צונויפנעמען די מתנות, וואס יעדער האט געבראכט
צו דער סעודה, און אויסרופן אף א קול איטלעכן צום גראם:
    
― מענדל, מע מעג עסן פון דיין פענדל! אנו, ווייז וואס האסטו
דארטן? צוויי אייער־בייגל, א שטיק לעקעך, איין איי מיט זעקס גראשן.
    
― איציק־שפיציק, נאדל־טעשל! גיי אין קלייט, כאפ א פלעשל!
עפעס זע איך בא דיר, קיין עין־הרע ניט, א גאנצן אוצר: צוויי קיכלעך,
דריי אייער, א שטיק דארע קישקע, עטלעכע צוקער־לעקעכלעך מיט מאנדל־בייגעלעך, און האזענע ניסלעך עפעס גאר א גוזמא ― אהא! און נאך
צען גראשן דערצו! מאלאדיעץ! ...
    
― יענקעלע־בענקעלע־פלעשעלע ― בול־בול־בול! באווייז זיך ארויס
מיט דיין גוטס: א בולקע א גאנצע, א פערטל עוף, א גלעזל גענדזן־שמאלץ ― וואס איז דאס? א פלעשל מעד? הערסטו, ביסט דאך עפעס
גאר א מזיק, כ׳לעבן!...
    
― שמהלע־שטויסעלע, קלאפ אין שול! אלטע ווייבער שלאפן!
קום נאר אהער, האסט געבראכט בראנפן? ― האב איך דיך ליב, ווארעם
ווו האט איר געזען א „סעודה״ אן בראנפן?...
    
― אבי ― פאטער, קלמן ― טאטער, טאטער ― קלמן, שניאור ―
זלמן, זלמן ― שניאור, שלאף אין שלייער! באווייז, באווייז, שעם זיך
ניט! א האלב איי סך־הכל?... א שטיקל ברויט מיט האניק?... אויך
א מטבע! גיב אהער, נישקשה, עס מאכט ניט אויס! דערויף איז דאס
ל″ג־בעומר, א שותפותדיקע סעודה!...
    
― טאפעלע טוטאריטו! ווייז וואס האלטסטו דארטן? א טאפיטע
מיט א שטיטל בולטע מיט א טעפל טנאבל? וואס האט דיר די מאמע
אזוי ווינציט דעדעבן?... ― ליפע שלום־אייזיקס מאכט אים נאך, ווי
ער רעדט מיט דער „טוף״, און חברה קאטשען זיך פאר געלעכטער, און
קאפל אליין לאכט אויך.
    
― יואליק־בייליק האט דעם גרעסטן חלק! דו ביסט דאך עפעס
א נגידס א יינגל, בא דיר קער אוודאי זיין א גאנצער אוצר פון ביצים
און פון שמאלץ, פון וויין און פון בראנפן און פון כל־טוב! איא, איך
האב געטראפן? צוויי בולקעס, א גאנצע האלבע געבראטענע קאטשקע,
אהא! א צענדליק אייער, און טיי און צוקער. היינט ניסלעך, מיט באקסערן, מיט ראזשינקעס מיט מאנדלען, און פאמעראנצן, און א לימענע
אויך ― ניט געדאכט זאלסטו ווערן! קום אהער, לאם איך דיר כאטש
זאגן א דאנק!
    
יואליק דעם נגידס גייט צו, די הענט אין די קעשענעס, מיט גרויס
גדלות, און ליפע שלום־אייזיקס דערלאנגט אים א שנעל אין נעזל אריין,
צווישן עולם ווערט א געלעכטער.
    
― אצינד, קינדער, זעצט זיך אויס אלע אט א דא, צווישן די קלעצער, ― זאגט ליפע שלום־אייזיקס, ― לאמיר זיך אקארשט נעמען צו
דער סעודה. בראקט און עסט און „לאז אייך ווויל באקומען״, ווי דער
רבי זאגט, אז ער שמייסט אונדז אפ... ווער האט א גלעזל? גיב אהער,
לאמיר טרינקען לחיים! לחיים, מלך! אז מע טרינקט, איז מען פריילעך! לחיים, נוח! פון פלעשל ציט מען כוח! קום אהער, ניסל, נעם
בראנפן אביסל! לחיים, שעפסל! מאך א שנעפסל! לחיים, אברהם־משה!
דו האסט דאך ליב א כוסה א גרויסע! לחיים, טאפעלע! דאט זאל דעבן
דעזונט מיט דליט מיט אלדאס דוטס! טרינט אויס דאס דאנצע דלעזל,
אניט ריס איך דיר אריין אין דארדל מיט דוואלד, וועסטו ערדער מאכן!...
    
אלע לאכן, און קאפל אליין לאכט אויך.
    
― קינדער! זאגט, וווהין גייען מיר היינטיקס יאר? ― טוט א פרעג
ליפע שלום־אייזיקס נאך דער סעודה.
    
עס ווערט א געשריי, א געפילדער. איטלעכער זאגט זיין מיינונג,
וווהין מע זאל גיין.
    
― אף יענער זייט בית־עולם! ― זאגט מלך דער אלמנהס.
    
― אף דער ליוואדע! ― מאכט נוח דעם שוחטס.
    
― צו דער ציגעלניע! ― שרייט אויס אברהם־משה דעם וויינערס
אף א הילכיק קול.
    
― צו דער ציגעלניע! צו דער ציגעלניע! ― העלפן אים אונטער
עטלעכע קולות מיטאמאל.
    
― דארט איז פאראן הינט, איר האט שוין פארגעסן? ― רופט
זיך אן ניסל, א יינגל א בלייכס מיט אן איבערגעשראקענעם קוק.
    
― ווער הארכט זיי? ווער האט מורא פאר הינט? ― זאגט יואליק
דעם נגידס מיט שטארקייט.
    
― דו אליין האסט מורא פאר א הונט אימת־מוות! ― האקט אים
איבער דוודל־צעהאקטע־ליפ.
    
― ניט פאר א הונט, אפילו פאר א קאץ!... ― כאפט אונטער
שעפסל, א יינגל מיט אן אפגעבריטער באק, און צווישן חברה ווערט
א געלעכטער.
    
יואליק דעם נגידס ווערט אנגעצונדן, למאי מע לאכט פון אים,
גייט ער צו צו שעפסלען מיט דער אפגעבריטער באק און טראגט אים
אונטער א פייג גלייך אונטער דער נאז; כאפט ער א זעץ פון דוודל־צע־האקטע־ליפ אין זייט אריין; ענטפערט ער צוריק; הייבט ער אן כאפן
פעטש פון אלע זייטן... אין אן אנדער צייט וואלט זיך קיינער ניט
איינגעשטעלט ארויסטרעטן פראנק און פריי קעגן א נגידס א יינגל, נאר
ל″ג־בעומר מאכט ניט אויס, ל″ג־בעומר איז מען פריי...
    
― שאט! ― רופט זיך אן ליפע שלום־אייזיקס. ― גענוג אייך
קריגן זיך! ווייסט איר וווהין מיר זאלן גיין היינטיקן ל″ג־בעומר?
    
― וווהין? וווהין?
    
― קיין גאלאגאנאווקע!
    
― קיין גאלאגאנאווקע! קיין גאלאגאנאווקע! ― שרייען אלע אין
איין קול, און אפילו קוקאריקו העלפט קוויטשען אף זיין דין קולכל:
דאלאדאנאווטע! דאלאדאנאווטע!״...
    
און ס׳איז געבליבן, אז מיר גייען קיין גאלאגאנאווקע.
  
ג.
    
גאלאגאנאווקע איז א דערפל, ניט ווייט פון כתרילעווקע. אז איר
פארט צו אונדז קיין כתרילעווקע, מוזט איר פריער דורכפארן דאס דאזיקע דערפל; אז איר פארט דורך דאס דאזיקע דערפל, מוזט איר באגעגענען א גאנצע טיטשקע מיט קליינע שקאצימלעך מיט גרויסע היטלען,
וואס לויפן אייך נאך נאכן וואגן, ווארפן שטיינדלעך, הייצן אן די הינט,
מאכן משוגענע העוויות און זינגען בשעת מעשה עפעס א פאסקודנע לידל:
    
 זשיד, זשיד, פארכאוויק!
    
 זאהוביוו טשערעוויק!
    
 א יא שאוו,
    
 טאי נאשאוו,
    
 טאי פידניאוו,
    
 טאי פישאוו... ! *
    
און כאטש די דאזיקע ווערטער האבן ניט קיין טעם און קיין ריח,
פונדעסטוועגן פארדריסט דאס אייך גאנץ גוט; און ניט אזוי די ווערטער, ווי דאס געלעכטערל זייערס; און ניט אזוי דאס געלעכטערל, ווי
די שטיינדלעך, וואס זיי ווארפן; און ניט אזוי די שטיינדלעך, ווי די
הינט, וואס זיי רייצן אן אף אייך...
    
― וואס וועלן מיר אבער טאן, ― פרעגט איינער פון אונדז ―
טאמער חלילה פאלן אן אף אונדז די שקאצימלעך?
    
― וואס הארכן מיר שקאצימלעך, ― זאגט ליפע שלום־אייזיקס ―
אז מיר זיינען, קיין עין־הרע, פיר־און־פערציק פארשוין, אנגעוואפנט
――――
    
* ייד, ייד, פארך, האסט פארלארן א שוך! בין איך געגאנגען, און האב אים
געפונען, און האב אים אויפגעהויבן, און בין מיר אוועקגעגאנגען.
מיט כלי־זיין, מיט „פיילן־בויגנס״, מיט „ראדביקסלעך״ און גלאט מיט
שטעקלעך? אדרבה, לאזן זיי זיך פרווון אנפאלן אף אונדז!
    
― מיר וועלן זיי באווייזן ווער מיר זיינען! ― זאגט יואליק דעם
נגידס, וואס האט גאר פארגעסן, אז מע האט אים נארוואס אויסגעלאכט
און „אנגעבוכעט״.
    
― מיר וועלן זיין די „בני־ישראל״, און זיי וועלן זיין די „פלשתים״!
― פאלט מיין ברודער מאטל אף א המצאה, און דאס געפעלט אלעמען.
    
― איר זאלט  מ י ך  וועלן פאלגן, ― לייגט פאר חיים, א גמרא־יינגל פון רב אפרים תלינס חדר ― וואלטן מיר זיך באדארפט איינטיילן
אין צוויי מחנות: איין מחנה וועט הייסן „ י ה ו ד ה ״ און די אנדערע ―
„ א פ ר י ם ״. לאז ליפע שלום־אייזיקס זיין דער פירער פון דער „מחנה
יהודה״, דאס הייסט, פון „יודל מלאך־המוותעס״ חדר, און מענדל לאשעק
וועט זיין דער פירער פון דער „מחנה אפרים״, דאס הייסט, פון „אפרים
תלינס״ חדר.
    
― גערעכט, ווי איך בין א ייד! ― העלפן אים אונטער עטלעכע
מיטאמאל. ― יעקב אבינו, בשעת ער איז געגאנגען מלחמה האלטן מיט
עשוון, האט אויך אזוי געטאן; ער האט זיך געטראכט: טאמער פאלט
אן דער שונא און צעשלאגט איין מחנה, וועט די אנדערע מחנה מאכן
א פליטה...
    
― קיינער, קיינער וועט ניט מאכן קיין פליטה! ― זאגט ליפע
שלום־אייזיקס. ― מיר וועלן שלאגן די „פלשתים״ עד חרמה ― מאכן
פון זיי א תל! קינדער, נעמט די כלי־זיין און קומט אף די פלשתים!
    
― לאמיר זינגען עפעס א לידל, קינדער!
    
― א לידל! א לידל!
    
― וואסער א לידל זאלן מיר זינגען?
    
 ראז, דווא, דרי, טשעטירע! פאידעם, פאידעם נא קוואטירע!
    
 אכטער, באכטער, קאלישקא! וואסיעם דענגי ראבאשקא!
    
― פע, פע! א יידיש ליד! א יידיש!...
    
און נוח דעם שוחטס ציט אויס מיט א ניגון אף זיין שיין קולכל:
    
 אמר ד׳ ליעקב ―
    
 סקאזאל פאן־באג דא יעקב:
    
 אל תירא, עבדי יעקב!
    
 ניע פוגאיסיא, בארין יעקב!
    
און מיר אלע כאפן אונטער פריילעך אף רוסיש:
    
 ניעט, ניעט, ניטשאווא,
    
 ניע באימסיא ניקאווא,
    
 טאלקא באגא אדנאווא!...
  
ד.
    
― ווו נעמט מען איצטער עטלעכע פלשתים? ― רופט זיך אן
יואליק דעם נגידס און ציט־אן דעם פיילנבויגן.
    
― איך וואלט זיך אן זיי נוקם געווען! ― מאכט יאנקל און שטעלט
אן דאס ראדביקסל.
    
― געמאכט פון זיי א תל! ― רופט זיך אן חיים און צעלאזט זיך
מיט א שטעקל.
    
― צעריסן אף צווייען! ― זאגט אברהם־משה און באווייזט מיט
די הענט, ווי אזוי ער וואלט צעריסן א פלשתי אף צווייען.
    
― שאט, קינדער! ― רופט זיך אן איינער. ― אן פארט אונדז
אקעגן א „פלשתי״ מיט א פאר אקסן!
    
דאס איז זיך געפארן פון דארף אין שטאט אריין א גוי מיט א
גרויס שמויסן היטל, זיך געזעסן גאנץ רויק אין וואגן, געפיפקעט א
ליולקע, געדרייט מיט דער בייטש און אונטערגעטריבן די אקסן: „היי,
היי, סאב סאלאוויי!״
    
― קינדער! ציט אן די פיילנבויגנס! ― קאמאנדעוועט ליפע
שלום־אייזיקס צו דער „מחנה יהודה״.
    
― קינדער! צילט אייך מיט די ראדביקסלעך גלייך אפן „פלשתי״!
― קאמאנדעוועט מענדל־לאשעק צו דער „מחנה אפרים״.
    
מיר ציען אן אונדזערע פיילנבויגנס און צילן זיך מיט די ראד־ביקסלעך, און נח דעם שוחטס ציט־אויס מיט א ניגון:
    
 בחר ד׳ ביעקב ―
    
 אזבראל פאן־באג ביעקב;
    
 אל תירא, עבדי יעקב ―
    
 ניע פוגאסיא, בארין יעקב ―
    
און מיר כאפן אונטער אף רוסיש:
    
 ניעט, ניעט, ניטשאווא,
    
 ניע באימסא ניקאווא,
    
 טאלקא באגא אדנאווא!...
    
דער „פלשתי״ האט זיך, אפנים, שטארק איבערגעשראקן פאר אונדזערע „צוויי מחנות״. ער האט אראפגענומען דאס היטל, האט זיך
איבערגעצלמט דריי מאל, אויסגעשפיגן און האט זיך אנגערופן צו אונדז
מיט א גראב קול:
    
― ווי טשאהא, זשידעניאטא, נעכריסטי פראקליאטעיע? * ― און
האט אונדז געמאכט א רעכטן „מי־שברך״ און האט געוואלט אראפ פונעם
וואגן מיט דער בייטש און זיך שטעלן מיט אונדז מלחמה האלטן.
    
― ווייסט איר וואס, לאמיר דעם דאזיקן פלשתי לאזן צורו! ―
זאגט יואליק דעם נגידס. ― וואס האט ער אונדז געטאן? מיר גייען
דאך מלחמה האלטן מיט די קליינע „פלשתימלעך״ ...
    
― גערעכט, ווי איך בין א ייד, גערעכט! ― שרייען מיר אויס
אלע מיט א שימחה, און גורטן אן אונדזערע לענדן, און לאזן זיך לויפן,
ווי די גיבורים, אלץ מיט דעם אייגענעם ניגון:
    
 גאל ד׳ את יעקב ―
    
 ספאסאל פאן־באג את יעקב;
    
 אל תירא, עבדי יעקב―
    
 ניע פוגאסיא, בארין יעקב!...
    
און מיר אלע כאפן אונטער אף רוסיש:
    
 ניעט, ניעט, ניטשאווא,
    
 ניע באימסא ניקאווא,
    
 טאלקא באגא אדנאווא!...
    
― אצינד, קינדער, לאמיר זיך צוזעצן אביסעלע אפרוען! ―
קאמאנדעווען אונדזערע ביידע קאמאנדירן, ליפע שלום־אייזיקס און מענדל־לאשעק, און מיר פארקאטשען די קאפאטקעלעך און זעצן זיך אויס אלע
אין פעלד, אפן גרינעם גראז, און ציען זיך אויס אף דער ערד, און קוקן
  
―――――――――――
    
*) וואס טוט איר דא יידעלעך, נישט קיין געטויפטע, פארשאלטענע?
ארויף, אין ריינעם בלויען הימל אריין, ווו עס שווימען שטיקלעך וואלקנס,
ווייסע ווי זילבער און דינע ווי רויך, ווו א לאנגע שורה פייגעלעך שוועבן
שטילערהייט, טוקן זיך אין טיפן הימל און ווערן פארשווונדן.
    
― ווו זיינען, א שטייגער, אהינגעקומען די פייגעלעך? ― טוט א
פרעג איין יינגל באם אנדערן און קוקט אין הימל אריין.
    
― זיי האבן זיך אפגעשטעלט אפן שפיץ בארג פון די בערג „אררט״,
― ענטפערט אים דאס אנדערע יינגל, גלייך ווי ער וואלט דאס געוווסט
פאר געוויס.
    
― וואס עפעס אררט? ― טוט אים יענער א פרעג נייגעריק.
    
― ווייל אררט איז דער העכסטער פון אלע בערג! ― ענטפערט
אים יענער, ווי א מענטש, וואס ווייס אלצדינג אף דער וועלט.
    
איך ליג און הער זיך צו צו די דאזיקע רייד פון די צוויי יינגלעך,
און איך פארשטיי נישט, ווי קומט אהער אררט? אררט איז דאך אין
ארץ־ישראל, און מיר זיינען אין חוץ־לארץ! נאר באלד צוריק פארענטפער איך מיר אליין די קשיא מיט א נייער קשיא: למאי די פלשתים?
די פלשתים זיינען דאך אויך דארטן, פונדעסטוועגן גייען מיר דאך אף
די פלשתים!...
    
יענע צוויי באריידעוודיקע חברה־לייט הערן נישט אויף צו ריידן
צווישן זיך. איינער פרעגט, דער אנדערער ענטפערט.
    
― וואס וועט זיין נאכדעם, אשטייגער, אז מיר וועלן, אם ירצה
השם, אייננעמען די פלשתים?
    
― וואס האסטו געוואלט, זאל זיין?
    
― איך מיין, וואס וועלן מיר טאן מיט זייער לאנד?
    
― וואס האסטו געוואלט, זאלן מיר טאן?
    
― איך מיין, צי מיר זאלן דאס לאנד „פארוויסטן״, די שטעט
„פארברענען״ און זייערע ווייבער מיט זייערע קליינע קינדער „שלאגן
צום שארפן שווערד״?
    
― למאי זאלן מיר ברענען שטעט? און וואס האסטו צו די קליינע
קינדער נעבעך?
    
― ס׳טייטש, סע שטייט דאך אבער אזוי געשריבן אין פסוק!
    
― א משל! יענץ איז געווען אמאל, און דאס איז היינט! עס
וועט זיין גענוג פון זייערטוועגן, אז מיר וועלן אף זיי ארויפלייגן מס,
זיי זאלן אונדז צאלן צינז...
    
דער שמועס פון די צוויי ווייסע־חברהניקעס, די ווייכע ווארעמע לופט,
דער בלויער הימל, דאס גרינע גראז און דער ריח פון דער ערד ווארפן־אן
אף אונדז עפעס א מין זיסקייט, א דרעמל, וואס צעגייט זיך אין אלע
אברים. מיר וואלטן אזוי געלעגן א גאנצן טאג, עס זאל זיך נישט געווען
אויפכאפן איינער מיט א געשריי:
    
― פלשתים! פלשתים!...
  
ה.
    
אז מיר האבן זיך אויפגעכאפט אף די פיס, האבן מיר דערזען פאר
זיך א טשערעדע פון שעפעלעך, און עטלעכע יונגע פאסטוכער מיט גרויסע
בולאוועס זיינען געשטאנען, אונדז באטראכט און איבערגעשמועסט זיך
איינער מיטן אנדערן אף זייער לשון:
    
― שא צע טאקע, הריציו?
    
― מאבוט, נעטשיסטא?
    
― ני, צע זשידעניאטא איז קאסרילאווצי.
    
― נעכריסטי סאבאטשי!
    
―טאי שטשע סלאמאקאמי, דיוויס!
    
― דאוואי, כלאפצי, טרעשטשאטי!
    
― סאבאק נאצקאוואטי!
    
― דערזשי, כלאפצי!
    
― היי, כלאפצי, כלאפצי!... *
    
― וואס שווייגט איר, קינדער? ― רופן זיך אן צו אונדז אונדזערע
צוויי קאמאנדירן, און מיר שטעלן אן די פיילנבויגנס מיט די ראדביקסלעך,
און נח זינגט:
  
――――――
    
*) וואס איז דאס, הריצע?
    
*) אפנים, רוחלעך?
    
*) ניין, ס׳איז כתרילעווקער יידעלעך.
    
*) יידן ― כלבים
    
*) און נאך מיט שטעקלעך, זע!
    
*) נעמט, חברה, קלאפט זיי!
    
*) די הינט אנרייצן!
    
*) האלט חברה!
    
*) עי, חברה! חברה!.
    
 דרך כוכב מיעקב ―
    
 אל תירא, עבדי יעקב ―
    
 ווזאשלא זוויעזדא אין יעקב;
    
 ניע פוגאסיא, בארין יעקב!
    
 און מיר כאפן־אונטער אף א קול:
    
 ניעט, ניעט, ניטשאווא,
    
 ניע באימסיא ניקאווא,
    
 טאלקא באגא אדנאווא!
    
און די מלחמה פון די „בני־ישראל״ מיט די „פלשתים״ האט זיך
אנגעהויבן.
  
. . . . . . . . . . . . . . .
    
קוועטשט מיך נישט, יידישע קינדער, איך זאל אייך דערציילן, ווי אזוי
איז געגאנגען די מלחמה צווישן די „בני־ישראל״ און צווישן די „פלש־תים״! פרעגט מיך נישט, ווער פון זיי האט גובר געווען? למאי זאלט
איר מיר אנטאן יסורים?... איך קאן אייך נאר עדות זאגן, אז די
„קינדער פון ישראל״ האבן זיך געשטארקט, ווי די לייבן, געלאפן ווי די
הירשן, און געשלאגן זיך מיט מסירות־נפש, ווי די אמתע גיבורים, אזוי
אז אפילו „טאפעלע טוטאריטו״ איז געשפרונגען אין פייער אריין, ווי
א מזיק, און האט געקוויטשעט אף זיין דין קולכל:
    
― טינדער! טלאפט זיי! הארדעט זיי! זיי זאלן אונדז דע־דענטען!...
    
נאר, אוי וויי, וואס האבן נעבעך געקאנט טאן די „בני־ישראל״, אז
עס האבן זיך אריינגעמישט די כלבים, די הינט פון די „פלשתים״, און
האבן אנגעמאכט א שרעקלעכע מהומה, א טומל אין אונדזערע צוויי
מחנות, און די „בני־ישראל״ האבן געמוזט אנטלויפן צוריק מיט בזיונות
(פריער פון אלע איז געלאפן יואליק דעם נגידס פייל אויסן בויגן!) נישט
אזוי פאר די „פלשתים״, ווי פאר זייערע הינט, וואס האבן אונדז נאכגעיאגט ביז אין שטאט אריין... אוי וויי, פון אונדזערע צוויי מחנות
איז געווארן איין מחנה! מיר האבן שוין מער נישט געזונגען קיין „אל
תירא עבדי יעקב, ניע פוגאסיא בארין יעקב״... ניין! מיר האבן שוין
געזונגען אן אנדער לידל. מיר האבן געשריגן:
    
― גוואלד, רבונו של עולם! הושענא!... שמע ישראל!!!...
  
ו.
    
געקומען אהיים זיינען מיר שוין שפעטלעך, ארום מנחה־צייט, און
האבן זיך אריינגעגנבעט, איך און מיין ברודער מאטל, איינציקווייז, און
האבן זיך באזעצט אין א ווינקעלע שטיל, ווי די טייבעלעך, מע זאל חלילה
נישט דערזען אף אונדז קיין סימנים, די צעפליקטע קאפאטקעלעך. באדארף אבער דער גוטער יאר אנטראגן א גאסט, אונדזערע א מומע רייזל
פון יאמפעלע. א גדולה, זי האט זיך נישט געזען מיט אונדז שוין אנדערהאלבן יאר!
    
― יאסל! מאטל! ― רופט אונדז די מאמע. ― די מומע רייזל
איז געקומען!
    
מיר רירן זיך נישט פון די ערטער.
    
― ווו זייט איר ערגעץ? ― שרייט די מאמע. ― וואס האט איר
זיך באגראבן דארטן?
    
מיר שווייגן שטיל.
    
גייט צו די מאמע, דערזעט אונדז און טוט א פלעסק מיט די הענט:
    
― א דונער איז מיר! א שלאק איז מיר! ירחמיאל, ווו ביסטו?
קום נאר אהער, וועסטו זען א שיינס!
    
גייט צו דער טאטע, א ייד א קראנקער, פון זינט איך געדענק אים
הוסט ער, בלייבט שטיין, באטראכט אונדז ביידן פון קאפ ביז פיס, און
עס הייבט זיך אן א חתונה ― מיר זאלן אים זאגן: ווו זיינען מיר געווען? וואס האבן מיר געטאן? און מיט וועמען האבן מיר זיך געשלאגן?
מיר שטייען ביידע, איך און מיין ברודער מאטל, און קוקן אראפ אף דער
ערד און טראכטן זיך: „הלוואי וואלט זיך איצטער געעפנט א קבר,
וואלטן מיר פטור געווארן פון אלע צרות!״... און דער טאטע הערט
נישט אויף צו פרעגן:
    
― נו, זאגט שוין: ווו זייט איר געווען? וואס האט איר געטאן?
מיט וועמען האט איר זיך געשלאגן?
    
און די מאמע שטייט בא דער זייט און טאטשעט אים:
    
― אויך מיר א טאטע! ער זאל דאס זאגן א קרום ווארט! בא
לייטן א טאטע לייגט אנידער און פיצקעט אן, א קינד זאל וויסן דאס
אנדערע מאל! סע זאל פילן! סע זאל געדענקען! ...
    
דער טאטע אבער שלאגט אונדז נישט. ער שלאגט אונדז קיינמאל
נישט. ער נעמט אונדז נאר מיט ווערטער. ער הערט אונדז נישט אויף
צו פרעגן: וואס וועט זיין פון אונדז דער תכלית? ער עסט זיך אפ דאס
הארץ. ער פארהוסט זיך און זאגט, אז מיר זיינען אים מקצר ימים...
וויינען מיר שטילערהייט, און זאגן זאגן מיר נישט א ווארט נישט.
    
― ווארט! ווארט! ― זאגט צו אונדז די מאמע. ― לאמיר נאר
דערלעבן מארגן, אם ירצה השם, איך וועל אייך שוין צושטעלן א בענקעלע
באם רבין!...
    
* * *
    
אף מארגן נאך ל″ג־בעומר, אז מיר זיינען געקומען אין חדר אריין,
האבן מיר שוין געטראפן די מאמע אין חדר מיט נאך עטלעכע מאמעס,
וואס זיינען געקומען אונדז צושטעלן בענקעלעך צום רבין. און דער רבי,
רב יודל מלאך־המוות, האט זיך דווקא נישט געלאזט לאנג בעטן און האט
אונדז מקיים פסק געווען אלעמען פון זיין ברייטער האנט, אזוי ווי ער
האט אונדז צוגעזאגט, חלילה נישט דורכגעלאזט קיינעם. און אז ס׳איז
געקומען צו ליפא שלום־אייזיקס, האט ער מיט אים לאנג־לאנג געראנגלט
זיך, געבארעט. ליפא, א בר־מצווה־יינגל און א חתן מיט א זייגער און
מיט א זילבערנער קופערטע, האט נישט געוואלט בשום אופן זיך לייגן
פאר די ווייבער ― און ליפא האט אויסגעפירט זיינס: די ווייבער זיינען
זיך צעגאנגען, און דער רבי האט אים אריינגעצימבלט אריבער פופציק.
    
פון דעמאלט אן האבן מיר זיך געגעבן דאס ווארט, און אייך, קינדער, זאג איך אויך אן דאס אייגענע, אז איר זאלט קיינמאל, קיינמאל
נישט מלחמה האלטן מיט די „פלשתים״!...
    
 געשריבן אין יאר 1901.
    
 א.
    
ערב שבועות האב איך אויסגעבעטן בא דער מאמען עליה השלום,
איך זאל מיר אליין גיין הינטער דער שטאט, אנרייסן און ברענגען אהיים
גרינס אף שבועות.
    
און די מאמע האט מיך געלאזט איינעם אליין גיין הינטער דער
שטאט, אנרייסן און ברענגען אהיים גרינס אף שבועות. לאז זי האבן
דערפאר א ליכטיקן גן־עדן.
    
אן אמתע נסיעה קאן מען אנרופן נאר די נסיעה, וואס א מענטש
מאכט איינער אליין, אן חברים, אן שום איבערשלאג. איך בין איינער
אליין, א פריי פייגעלע, אין דער גרויסער ברייטער וועלט; איבער מיר
איז די גרויסע בלויע יארמעלקע, וואס מע רופט זי „הימל״; מיר איינעם
אליין לייכט די שיינע ליכטיקע טאג־מלכה, וואס מען רופט זי „זון״;
פון מיינעטוועגן אליין האבן זיך עס צונויפגעקליבן דא, אין פרייען פעלד,
די אלע זינגערס, מיט אלע פייפערס, מיט אלע שפרינגערס, און נאר
צוליב מיר אליין האט זיך צענומען די שמעקנדיקע רויז, צעשפרייט דער
לאנגער, דער געלער „סאנישניק״, צעצוויקלט און צעשפרענקלט דאס
גאנצע ברייטע פעלד מיט אלע אנטיקלעך פון דער מילדער נאטור. קיינער
קוועטשט מיך נישט, קיינער שטערט מיר נישט, קיינער זעט מיך נישט,
א חוץ גאט, און איך קאן מיר טאן וואס איך וויל: וויל איך ― זינג איך
מיר א שיינעם „כבקרת״. וויל איך ― שריי איך משוגענערווייז און רייס
זיך אפן האלדז. וויל איך ― לייג איך צונויף די האנט, ווי א שופר, און
בלאז מיר א „תקיעה גדולה״ און שפיל מיר א „טרובאטש״. וויל איך
― טו איך מיך נאר א וואלגער, ווי איך שטיי און גיי, אפן גרינעם
 
 