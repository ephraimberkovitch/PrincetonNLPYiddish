 
 מאנאלאגן: אן עצה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― שוין פון א טאג דריי, אז עס גייט צו דיר א יונגערמאן אלע
אינדערפרי און באטאג און אויפדערנאכט, און טרעפט דיך ניט אין דער
היים. ער דארף דיך, זאגט ער, זייער נייטיק זען!
    
אזוי האט מען מיר אנגעזאגט א בשורה, בשעת איך בין געקומען
איינמאל צו פארן פון וועג אהיים.
    
― מסתמא א מחבר מיט א „ווערק״! ― אזוי האב איך מיר געטראכט און האב מיך אוועקגעזעצט צום טיש, און נאר גענומען זיך צו
דער ארבעט ― אהא, מע קלינגט שוין! עס עפנט זיך די טיר און עמעצער דארטן פארקעט זיך, טוט אויס די קאלאשן, הוסט, שנייצט די נאז ―
אלע סימנים פון א מחבר. איך וואלט שוין וועלן זען דעם פארשוין!
גאט האט געהאלפן, ער איז אריין. אפגעמאכט צו מיר א גאנץ פיינעם
„בואי־בשלום״, דאס הייסט, אפגעטראטן אף א פאר טריט צוריק, געמאכט
א מין רעוועראנס, געריבן בשעת מעשה א האנט אן א האנט, האט ער
זיך מיר פארגעשטעלט און אנגערופן א נאמען פון דער הגדה, איינעם
פון די נעמען, וואס אט האט איר דאס געהערט, און אט האט איר דאס
פארגעסן ― אוועקגעפלויגן.
    
― זיצט! מיט וואס קאן איך אייך דינען?
    
― איך בין געקומען צו אייך מכה זייער א נייטיקער זאך. דאס
הייסט, פאר מיר איז די זאך נייטיק, זייער נייטיק ממש, קאן מען זאגן,
נוגע אין לעבן אריין, און נאר איר, אזוי מיין איך, וועט דאס פארשטיין.
איר שרייבט אזוי פיל, אז איך מיין, אז איר באדארפט וויסן אלצדינג
און איר באדארפט זיין א מבין אף אלצדינג. אזוי מיין איך. דאס הייסט,
ניט איך מיין, נאר איך בין איבערצייגט, אז ס׳איז אזוי.
    
איך באטראכט מיין פארשוין: א טיפ פון א קליינשטעטלדיקן
משכיל, א מחבר. א יונגערמאן מיט א בלאס פנים, מיט גרויסע שווארצע
רחמנות־אויגן, דאס הייסט, אזעלכע אויגן, וואס בעטן זיך: „האט רחמנות
אף אן עלנטע, א פארבלאנדזשעטע נשמה״. איך האב נישט ליב אזעלכע
אויגן. פאר אזעלכע אויגן האב איך מורא: קיינמאל לאכן זיי נישט ― איך
האב פיינט אזעלכע אויגן.
    
― „אנו, ווייזט, וואס האט איר דארטן? ― מאך איך צו אים, לייג־אוועק די פען, שפאר מיך אן אפן בענקל און ווארט, אז אט באלד נעמט
ער זיך צום בוזעם און שלעפט ארויס א היפש פעקל כתבים, געוויס א
ראמאן אין דריי טיילן, לאנג ווי דער יידישער גלות, אדער א דראמע אין
פיר אקטן, וואס די פארשוינען הייסן: מערדערזאן, ערליכמאן, פרומהארץ,
ביטערצווייג, וכדומה אזעלכע נעמען, וואס פון זיי אליין זעט איר שוין
ארויס, מיט וועמען איר האט צו טאן... און אפשר איז דאס גאר נייע
לידער פון ציון?
    
 „אהין אף די בערג טוט אים ציען,
    
 דארט ווו דער אדלער טוט פליען,
    
 דארט ווו דער איילבערט טוט בליען,
    
 דארט ווו די נביאים האבן געטאן ריען,
    
 און פאר גאט געטאן קניען...״
    
מיר זיינען קענטלעך די דאזיקע לידלעך, די דאזיקע גראמען, וואס
קריכן פונעם האלדז, שעמערירן אין די אויגן, זשומען אין די אויערן און
לאזן איבער אין הארצן נאך זיך א ווילדע פוסטקייט, א מאדנע וויסטעניש אף דער נשמה.
    
שטעלט אייך אבער פאר ― איצטיקס מאל האב איך דווקא נישט
געטראפן: דער יונגערמאן האט זיך  נ י ט  גענומען צו דער בוזעם־קעשענע, נ י ט ארויסגעשלעפט קיין פעקל כתבים,  נ י ט אין זינען
געהאט אפילו לייענען מיר א ראמאן, א דראמע, אדער נייע לידער פון
ציון. ער האט נאר צו־רעכט געמאכט דעם קאלנער פון העמד, אויסגעהוסט זיך פריער און א זאג געטאן צו מיר:
    
― איך בין געקומען צו אייך אהער, הייסט דאס, נישט מער ווי אויסדערציילן אייך מיין ביטער הארץ און זיך אן עצה האלטן מיט אייך.
אזא מענטש, ווי איר באדארף מיך פארשטיין. איר שרייבט אזוי פיל, אז
איר מוזט וויסן אלצדינג, און נאר איר קאנט מיר געבן די רעכטע עצה.
און גלייבט מיר, וואס איר וועט מיר זאגן, דאס וועל איך טאן. איך גיב
אייך מיין ערנווארט! האט קיין פאראיבל נישט, אפשר נעם איך צו בא
אייך צייט?
    
― נישקשה, עס מאכט נישט אויס. דערציילט, דערציילט! ― מאך
איך צו אים און פיל, ווי א שטיין איז מיר אראפ פונעם הארצן. און דער
יונגערמאן רוקט זיך צו צום טיש און הייבט־אן צו דערציילן זיין ביטער
הארץ פריער פאוואלינקע, געלאסן, און וואס ווייטער מיט אלץ מער היץ.
    
― אליין בין איך, דארפט איר וויסן, א יונגערמאן, ווי איר זעט
מיך, פון א קליין שטעטל. דאס הייסט, דאס שטעטל איז גארניט אזא
קליין שטעטל, און דווקא א היפש שטעטל, א שטאט קאן מען זאגן, נאר
קעגן אייער שטאט הייסט דאס א שטעטל. דאס דאזיקע שטעטל, אזוי
מיין איך, קענט איר דווקא זייער גוט, נאר איך וויל דאס אייך נישט
פורש בשמו זיין, מחמת א קשיא אף אייך, איר קאנט דאס נאך באשרייבן, פאסט דאס מיר ניט איבער א סך טעמים... מיט וואס איך פארנעם זיך ווילט איר וויסן? המ... איך פארנעם זיך... הייסט דאס, טאן טו
איך לעת־עתה גארנישט ניט, זיץ נאך, הייסט דאס, אף קעסט בא שווער
און שוויגער, דאס הייסט, נישט אף קעסט, נאר אינאיינעם זיצן מיר, אף
אלעם גרייטן, מחמת זי איז, דארפט איך וויסן, א בת־יחידה, אן איין־און־איינציקע הייסט דאס, מער נישטא בא זיי קיין קינדער, אחוץ די
איינע טאכטער, און זיי קאנען, נישקשה, באשטיין אונדז אויסהאלטן נאך
צען יאר, מחמת זיי זיינען דארפט איר וויסן, פארמעגלעכע לייט, מע
קאן אף זיי זאגן נגידים, און וועדליק בא אונדז ― הייסן זיי גרויסע
נגידים, גבירים אדירים, ווארעם רייכער פון זיי איז שוין בא אונדז
נישטא. מיין שווער באדארפט איר געוויס קענען. אזוי מיין איך. איך וויל
אייך נישט פורש בשמו זיין, סע פאסט נישט. ער איז א ייד, דארפט איר
וויסן, וואס האט ליב זיך לאזן הערן אף דער וועלט, מע זאל אים קענען. למשל, אף באברויסקער נשרפים האט ער געגעבן די שענסטע נדבה,
אף קעשענעוו האט ער געשענקט מער פון אלעמען. אין שטאט גופא בא
אונדז גיט ער אפילו ווינציק־וואס, נאר אין דער פרעמד האט ער ליב
זיך אויסשטעלן פיין, אלע זאלן וויסן. ער איז, פארשטייט איר מיך,
גאר קיין נאר נישט. ער ווייס גאנץ גוט, אז דא, אין שטאט, האט מען
סיי ווי סיי פאר אים דרך־ארץ ― פאר וועמען באדארף ער זיך דא
אויספיינען? איז ער זיך מיישב און שטעלט זיי גאר א פייג. ער איז א
מענטש, וואס קאטארי ער קאן נישט געבן. ער זאגט אליין, אז ער קאן
ניט געבן. אז מע קומט צו אים נאך א נדבה, ווערט ער טויט און זאגט:
„שוין? איר זייט שוין געקומען נעמען? נאט אייך די שליסעלעך און
גייט אייך אליין צו דער שאפע און נעמט אייך וויפל איר דארפט״...
מיינט איר דאך מסתמא, אז אט נעמט ער ארויס די שליסעלעך? האט איר
במחילה א טעות! די שליסעלעך פון דער שאפע ליגן בא אים סך־הכל
פארשלאסן אין א טישקעסטל, און אחוץ דעם ליגט דאס שליסעלע פון
טישקעסטל אויך ערגעץ באגראבן. אט אזא מענטש איז ער, דער שווער
מיינער. און וואס זאלט איר קלערן? אוודאי, ווי דער מענטש פארדינט,
אזא נאמען האט ער. צווישן אונדז ריידנדיק, הייסט ער טאקע בא אונדז
אין שטעטל „דער דבר־אחר״... געוויינטלעך, הינטער די אויגן; אין די
אויגן חנפעט מען אים אזוי, אז סע שלאגט צום הארצן. און ער איז זיך
מיישב און נעמט דאס אן דווקא פאר גוט געלט, גלעט זיך דאס בייכל
און לעבט זיך אפ א גוטן טאג. סטייטש געלעבט! לעבן צו לעבן איז ניט
גלייך! בארעכנט אייך נאר אליין: א מענטש טוט נישט קיין האנט אין
קאלט וואסער, שיין געזעסן, פיין געגעסן, גוט געשלאפן ― וואס ווילט
איר נאך? נאכן שלאפן הייסט מען איינשפאנען דאס פאיעטאנדל און
מע פארט־ארויס א ביסל אפן שפאציר איבער דער בלאטע. און קומט
פארנאכט, נייט מען זיך צונויף מענטשן פון שטאט, דער מיט אזא
פיזמון, דער מיט אזא מין רכילות, א נעכטיקן טאג, און מע בארעדט די
גאנצע שטאט, און מע לעצעוועט־אפ פון דער גאנצער וועלט. נאכדעם
דערלאנגט מען דעם גרויסן סאמאוואר און מע זעצט זיך אוועק מיט
שמואל־אבא דעם שוחט שפילן אין דאמינעס. שמואל־אבא דער שוחט,
דארפט איר וויסן, איז א יונגערמאן טאקע מיט פאהלעך, נאר א היינטוועלטיקער שוין, מיט א ווייסן קאלנער, מיט אויסגעפוצטע שטיוועלעך,
און אנטלויפט נישט פאר קיין יונגע ווייבלעך, און האט א פיין העלדזל,
קאן שיין זינגען, און שרייבט אויס א בלאט, און שפילט זייער גוט אין
שאך און אין דאמינעס. און אז זיי זעצן זיך שפילן אין דאמינעס, קאנען
זיי אוועק שפילן אט אזוי א גאנצע נאכט, און דו זיץ און קוק און גענעץ.
דאס מויל ווערט שיעור ניט צעריסן! נעם־זשע, דו שוטה, שטיי אויף
און גיי דיר אוועק צו זיך אין חדרל און זעץ זיך איבער א בוך, צי איבער א בלאט צייטונג? איז ניין! פאר וואס? סע פאסט נישט. סע זיצט
א פרעמדער מענטש ― ווי אזוי הייבט מען זיך אויף און מען נעמט און
מע גייט־אוועק אין מיטן דרינען? פאר אזא מעשה, דארפט איך וויסן,
ווערט דער שווער ברוגז. דאס הייסט, זאגן זאגט ער גארנישט, נאר ער
בלאזט זיך אן, ווי אן אינדיק, און ענטפערט נישט, כאטש רייד צו אים
צעזעצטערהייט! און אף אים קוקנדיק ― אויך די שוויגער! און וויבאלד
שווער און שוויגער זיינען נישט שווה־בשווה מיטן איידעם, קוקט שוין ז י
אויך צו אלדי שווארצע יאר ― פארט א בת־יחידה, איין־און־איינציקע
בא טאטע־מאמע, וואס זיי זיינען, זאגט זי, בא איר דאס חיות מיט דער
נשמה, און זי בא זיי ― דאס אויג אין קאפ, מיט סכנת־נפשות, אזוי אז
טאמער מאכט זיך, זי ווערט עפעס נישט מיט אלעמען, איז באלד דער
דאקטער, באלד קערט זיך איבער די וועלט! נו, איז שוין עפעס א חידוש,
וואס אזא נפש, ווי זי, נעמט זיך איבער און מיינט, אז די גאנצע וועלט
איז באשאפן געווארן נאר פון אירעטוועגן? און דערצו, דארפט איך
וויסן, איז זי נאך נישט איבעריק קלוג אויך. דאס הייסט, אזוי פיל, אז איר
וועט מיט איר ריידן, איז זי, דאכט זיך, נישט קיין נאר, גאר קיין נאר
נישט, מע קאן זאגן א קלוגע, א גאנץ קלוגע, א חרוצה, א מאנצבילשער
קאפ אף איר! נאר וואס דען? אט דאס, וואס זי איז צעבאלעוועט, צעפעסטעט, א ווילדע ציג. טאג ווי נאכט אדער כא־כא־כא, אדער גאר א ווארף
געטאן זיך אין בעט אריין און צעוויינט זיך, ווי א קליין קינד... „וואס איז
דיך? וואס פעלט דיר? וואס וויינסטו? וואס ווילסטו?״ ― ענטפערט די
וואנט?... מילא. וואלט דאס נאך אויך געווען א האלבע צרה. א ווייב
אז זי וויינט, וויינט זי אזוי לאנג, ביז זי וויינט זיך איבער! איז אבער
דער חסרון ― די שוויגער. ווערט געוואר די שוויגער, קומט זי צו לויפן
אין איין אימפעט מיטן טערקישן שאל אף די פלייצעס, ברעכט די הענט
און לייענט מיט א נוסח פון תחינות, און א קול האט זי, דארפט איך
וויסן, פון א מאנצביל: „וואס איז דיר, טאכטער־לעב? ווידער ער? אט
דער רוצח, דער גזלן, דער מערדער? ווינד איז מיר! וואס ארט דאס אים,
אשטייגער, וואס איך האב נאר איין אויג אין שטערן? דער בויך האט אים
וויי געטאן? צי ער האט בלוט פארגאסן?״... שיט, שיט מיט רייד, ווי
פון א זאק! עס ווייזט זיך מיר אויס, אז זי וועט אייביק אזוי שיטן, קיינמאל נישט אויפהערן, און עס זיגעט מיך באם הארצן, עס נאגט די נשמה,
און עס נעמט מיך אן א חשק נעמען איר טערקישן שאל, צעקנייטשן מיט
די הענט, צעטרעטן מיט די פיס און צערייסן אף שטיק־שטיקלעך! כאטש,
אייגנטלעך, אז מע וויל שמועסן צוריק, וואס האב איך צו איר שאל?
א שאל ווי אלע טערקישע שאלן, וואס מע ברענגט זיי צו פירן פון בראד.
אייך באדארף זיין באקאנט די דאזיקע טערקישע שאלן: געמאלטע, מיט
רויטע, געלע, גרינע, ווייסע, שווארצע קעסטעלעך, מיט שפרענקעלעך באשפרענקלט און מיט פרענדזעלעך באפרענדזלט...
    
― זייט־זשע מוחל, יונגערמאן! ― האק איך אים איבער סאמע אין
מיטן. ― דאכט זיך, איר האט געזאגט, איר ווילט זיך עפעס אן עצה
האלטן מיט מיר מכה אן ענין?...
    
― האט קיין פאראיבל נישט, ― מאכט ער און כאפט איבער דעם
אטעם, ― אפשר נעם איך צו בא אייך צייט? נאר דאס איז נייטיק געווען,
פארשטייט איר מיך, טאקע צום ענין, איר זאלט ווערן אביסל באקאנט
מיט דער שטוב און מיט די מענטשן, און אז איר וועט ווערן באקאנט
מיט דער שטוב און מיט די מענטשן, וועט איר ערשט דעמאלט פארשטיין די לאגע מיינע... איז וויבאלד זי ווערט, חלילה, נישט מיט אלעמען, מיינע הייסט דאס, הייבט אן די שוויגער ווארטשען, און דער שווער
הייסט איינשפאנען דאס פאיעטאנדל און שיקט אוועק נאכן דאקטער,
דעם נייעם דאקטער, ― אזוי טאקע רופט מען אים בא אונדז „דער נייער
דאקטער״, ― איך וויל אייך נישט פורש־בשמו זיין, כאפט אים דער
וואטענמאכער!... און אט־א־דא הייבט זיך ערשט אן די רעכטע חתונה,
וואס וועגן דעם טאקע האב איך אייך געוואלט דערציילן און זיך מיט
אייך אן עצה האלטן.
    
מיין פארשוין שטעלט זיך אפ אף א מינוט, ווישט זיך אויס דאס
פארשוויצטע פנים, רוקט זיך צו צו מיר מיטן בענקל א ביסל נענטער און
גרייט זיך צו דערציילן ווייטער, נעמט בשעת מעשה אין האנט אריין
א זאך, אף צו האלטן, מחמת ס׳איז פאראן מענטשן, וואס אז זיי ריידן,
מוזן זיי עפעס האלטן אין דער האנט, אנדערש קאנען זיי נישט דערציילן
קיין מעשה. בא מיר אפן שרייבטיש שטייען אויסגעשטעלט פארשיידענע
זאכלעך, ראריטעטן, צאצקעס, און צווישן זיי אויך א קליין וועלאסיפעדל,
א ציגאר שניידער. דאס דאזיקע וועלאסיפעדל האט אזוי נושא־חן געווען באם עולם, אז איטלעכער, ווער עס קומט אריין צו מיר, איז קודם כל
נעמט ער זיך צום וועלאסיפעדל. אויך דעם דאזיקן פארשוין מיינעם איז
דאס וועלאסיפעדל, אפנים, שטארק געפעלן. פריער האט ער דאס בשעת
דערציילן באטראכט, נאכדעם גענומען אין האנט, נאכדעם געפרוווט דרייען
די רעדלעך ― הכלל, ער האט דאס וועלאסיפעדל שוין מער פון די הענט
ניט ארויסגעלאזט, און אזוי האט ער אנגעהויבן צו דערציילן ווייטער:
― אלזא, „דער נייער דאקטער״. דאקטוירים, דארפט איר וויסן, איז
פאראן בא אונדז אין שטעטל, אזוי ווי די הינט: פאראן דאקטוירים
קריסטן, און פאראן יידישע דאקטוירים, און דאקטוירימלעך; פאראן
אויך דאקטוירים ציוניסטן, דאס הייסט אזעלכע, וואס פארנעמען זיך מיט
ציוניזם. נאר דער דאקטער, וואס איך דערצייל אייך, איז נאך גאר א יונגער דאקטער, טאקע א היימישער, א שניידערס א זון, דאס הייסט, דער
פאטער זיינער איז געווען אמאל א שניידער ― היינט איז ער שוין
אויס שניידער, ווארעם ווי שטייט אים אן זיין א שניידער, אז ער האט
א זון א דאקטער? מיין איך פארקערט: ווי שטייט אן דעם זון דעם דאקטער צו האבן א טאטן א שניידער, און נאך אזא מין שניידער, וואס איז
צווישן שניידערס א שניידער? דהיינו: אליין איז דאס א יידל, דארפט איר
וויסן, א קליינס, מיט א וואטאווער קאפאטע און מיט א קאסאקע אויגל
און מיט אן איינגעבויגענעם פינגער, און א קול האט דאס, ווי א גרעגער,
און סע גייט־ארום טאג ווי נאכט און סע גרעגערט: „מיין דאקטער האט
דאס נעכטן געהאט א פראקטיקע, אי א פראקטיקע! אי א פראקטיקע! מיין
דאקטער, אז ער וויל, קאן ער! מיין דאקטער!״... ער פארהאקט איטלעכן
באזונדער דעם קאפ מיט זיין דאקטער! און דערצו איז נאך דער דאקטער,
צו די צרות, דארפט איר וויסן, א ווייבערשער דאקטער, דאס הייסט,
אן אקושאר, ― איז ווו ערגעץ א סוד, פויקט ער אויס, דער קאסאקע
שניידער, איבער דער גאנצער שטאט. אז אך און וויי איז שוין יענעם
ווייבל אדער יענעם מיידל, וואס פאלט־אריין אין מויל אריין... עס האט
זיך אנומלטן געטראפן בא אונדז א מעשה, א מיידל איז געווען בא
אונדז...
    
― זייט־זשע מוחל, יונגערמאן! האק איך אים איבער נאך א מאל
אין מיטן די רייד ― דאכט זיך, איר האט ,געוואלט מיט מיר זיך עפעס
אן עצה האלטן?
    
― האט קיין פאראיבל נישט, אפשר נעם איך צו בא אייך צייט?
נאר איך האב אייך אנגעהויבן מיטן דאקטער, ווייל ער איז אינגאנצן דער
מלאך־המוות טאקע! ווען נישט ער, וואלט דאך מיר געווען גוט ווי די וועלט.
ווארעם וואס פעלט מיר, איך בעט אייך? אז א ווייבל האב איך, דארפט
איר וויסן, א פארשוין, א יפת־תואר קאן מען זאגן, און קיין קינדער,
דארפט איר וויסן, האבן מיר נאך ניט, און א בת־יחידה איז זי, איין און
איינציקע, איבער הונדערט און צוואנציק יאר איז דאס אינגאנצן אירס,
מיינס הייסט דאס, און כבוד האב איך אויך, ניט צו פארזינדיקן, וועדליק
א נגידס אן איידעם, ניט זשעדנע, דאנקען גאט, נישט קיין אויבן־אן,
נישט קיין מפטיר שבת און יום־טוב, נישט קיין כיבוד, אז סע מאכט
זיך ערגעץ א ברית; אויך מיטן אתרוג, צו די הושענות, בין איך דער
ערשטער נאכן שווער: פריער דער חזן, געוויינטלעך, נאכדעם דער רב,
נאכדעם דער שווער, נאכדעם איך, נאכדעם ערשט דער איבעריקער עולם.
און אפילו אין מרחץ, להבדיל, אז איך טו מיך אויס און קום־אריין,
מאכט דער בעדער א טארעראם: „לאזט נאר, יידן, מאכט א ווארע, דעם
נגידס איידעם גייט!״ איך שווער אייך בנאמנות, אז סע איז מיר פריקרע, איך האב עס פיינט. שייך זאגן פיינט? חניפה האט איטלעכער ליב,
און פון כבוד זאגט זיך קיינער נישט אפעט, נאר וואס דען? ס׳איז שוין
צופיל, ובפרט, אז איך ווייס, אז איך האב עס כלל נישט פארדינט. וואס
איז? באשר דער שווער איז א נגיד? לאזן זיי אים חנפענען, לאזן זיי
אים לעקן, זייט מיר מוהל, צעזעצטערהייט, וואס קער זיך דאס אן מיט
מיר? ווילדע מענטשן, זאג איך אייך, נאך גאר ווילדע מענטשן, און איך
באדארף זיצן מיט זיי, ווי אין געפענקעניש, ווארעם צונויפגיין זיך מיט
אבי וועמען לאזט מען מיך נישט; ווי פאסט דאס פארן נגידס איידעם?
ריידן מיטן שווער ― איז נישטא מיט וועמען. ער איז, דארפט איר וויסן,
א פראסטער נפש, זייער א פראסטער נפש, א גרויסער עם־הארץ, זאל
ער מיר מוחל זיין, ― ווי ער הערט נישט, אזוי זאל אים נישט שאטן,
און זי ― א ווילדע ציג, א בת־יחידה, ווי איך האב אייך געזאגט; אט
לאכט זי, און אט וויינט זי, אט איז כא־כא־כא, און אט טוט זי זיך א
ווארף אין בעט אריין, און מע שיקט נאכן נייעם דאקטער. און דער נייער
דאקטער ― פארכאפט זאל ער ווערן! דערמאן איך זיך אן אים, ווערט מיר
מיאוס ומאוס דאס לעבן מיינס! איר מעגט מיר זיכער גלייבן, סע מאכט
זיך אמאל א צייט, אז סע ווילט זיך מיר אדער כאפן א מעסער און
שטעכן זיך, אדער אוועקלויפן צום טייך און טרינקען זיך ― אזוי ווייט
איז מיר נימאס דער דאזיקער דאקטער!
    
און דער יונגערמאן פארטראכט זיך, ווערט טרויעריק.
    
― וואס־זשע, איר זייט זי, הייסט דאס, חושד? ― זאג איך צום
יונגנמאן, און היט זיך מיט אן איבעריק ווארט.
    
― חס־ושלום! ― מאכט ער צו מיר און כאפט זיך אויף, ווי אן
אפגעבריטער, און רוקט זיך צו צו מיר נאך נענטער. ― וואס איז שייך
זאגן, איך בין זי חושד? א יידישע טאכטער! א כשר קינד!... איך רייד
פון אים רייד איך, פון שיינעם דאקטער, ברענען זאל ער. און נישט אזוי
נאך דער דאקטער, ווי דאס שיינע פאטערל זיינס, דאס קאסאקע שניידערל
מיט דער וואטאווער קאפאטע, פארשרפהט זאל ער ווערן! ער גייט ארום
טאג ווי נאכט און גרעגערט און פויקט איבער דער גאנצער שטאט. איר
מיינט, דאס גרעגערן האט עפעס א ממשות? בלאטע, גאלע גארנישט!
עס האט א צונג, און סע רעדט! עס וואלט מיך געארט, מאלט אייך, ווי דער
פאראיאריקער שניי. איז אבער דער חסרון, וואס א מענטש האט אויערן, און אויערן האבן ליב הארכן, און אז מע הארכט זיך גוט צו, דערהערט מען אזעלכעס, וואס מע וואלט דאס נישט געוואלט הארכן. ובפרט
נאך בא אונדז אין שטאט ― א שטאט, דארפט איר וויסן, פון גאלע
רכילותניקעס מיט לשון־הרעניקעס מיט לאנגע צינגער, וואס האבן א שם
אף דער וועלט! נעמט מען אריין בא אונדז א מענטשן אין מויל אריין,
מעג ער זיך שוין אפגעזעגענען! פאר מיר אין די אויגן, מאלט אייך,
היט מען זיך, נאר הינטער די אויגן האב איך עטלעכע מאל געהערט
אזעלכע ווערטער, אז איך האב מיך אנגעהויבן צוקוקן, שטארק צוקוקן,
כאפן ווערטער, טאפן רייד, און ― למאי זאל איך זאגן? ― איך האב
נישט ארויסגעזען גארנישט, לחלוטין גארנישט, בלתי איין זאך האב איך
ארויסגעזען, וואס אז ער קומט צו גיין, ווערט זי גאר אן אנדער מענטש,
מיט אן אנדער פנים, מיט אנדערע אויגן. דאס הייסט, דער מענטש איז
דער זעלבער מענטש, מיטן זעלביקן פנים, מיט די זעלביקע אויגן; נאר
דער קוק איז אן אנדערער. איר פארשטייט? ס׳איז גאר אן אנדער קוק
מיט אן אנדער גלאנץ! איר מיינט, איך בין נישט קיין בעלן געווען אפשר
א פרעג טאן זי: „זאג מיר נאר, וואס איז די מעשה, נשמה מיינע, וואס
אז ער קומט צו גיין, ווערסטו גאר אן אנדער מענטש?״ טרעפט, וואס זי
האט מיר דערויף געענטפערט? זי האט זיך צעלאכט מיט אזא מין
כא־כא־כא, אז איך האב געמיינט, איך וועל מיך באגראבן א לעבעדיקער!
און טאקע באלד נאכן גרויסן געלעכטער האט זי זיך אריינגעווארפן אין
בעט אריין מיט אזא מין יללה, אז ס׳איז געקומען צו לויפן די שוויגער
מיטן טערקישן שאל און האט זי גענומען מינטערן, און בשעת מעשה
האט זי אויסגעלייענט איר ביסל תחינות, און דער שווער האט געכאפט
דאס פאיעטאנדל און געשיקט נאכן דאקטער, טאקע מיך אליין; און אז
דער דאקטער איז געקומען, איז איר די רגע געווארן גרינגער, ס׳איז איר
אריין די פארב אין פנים, און די אויגן האבן איר אנגעהויבן גלאנצן, ווי
בריליאנטן אקעגן דער זון... און שטעלט אייך פאר די שיינע לאגע מיינע:
אז איך באדארף צו אים אריינקומען אין שטוב אריין, איז, מעגט איר מיר
זיכער גלייבן, גלייך ווי אף יענער וועלט. אין גיהנום אריינצוגיין באדארף
זיין א סך מער ניחא! היינט אנקוקן דאס פנים זיינס, אן איידל פנימל!
רויט ווי א צוויק, אזש בלוילעך, און יעדער פרישטש, יעדער פרישטש,
באזעצט מיט פרישטשעס! און האט א טבע שמייכלען ― שמייכלט, ווי
א פגר אומגעוואשן. צי מע דארף, צי מע דארף נישט ― ער שמייכלט!
שטענדיק געשמייכלט, און צו איטלעכן באזונדער איז ער צוגעלאזט. און
ווער שמועסט, צו מיר? צו מיר איז ער תמיד צוקער־זיס און ווייך, כאטש
לייג אים צו צו א מכה. זיין גוטסקייט צו מיר האט נישט קיין שיעור און
קיין ערך! אנומלטן בין איך געווען נישט אין בעסטן געזונט, געהאט די
היינטמאדישע קרענק, די אינפלוענצע, וואלט איר באדארפט זען, ווי דער
מענטש האט זיך דאס אוועקגעלייגט פאר מיר, עס איז מיר אזש געווען
איבער דער טבע! און מערקווערדיק! וואס מער ער איז צו מיר גוט, אזוי
מער (גאט זאל מיך נישט שטראפן) האב איך אים פיינט, אנקוקן קאן
איך אים נישט, ובפרט דעמאלט, ווען ער זיצט בא אונדז און זיי קוקן
זיך דורך מיט איר!... מיר דאכט זיך, אז ווען איך קאן אים אננעמען פארן
קארק און ארויסווארפן אין דרויסן ארויס, וואלט מיר צוגעקומען א
שטיק געזונט! איך קאן נישט אריבערטראגן זיין קוקן, וואס ער קוקט
אף איר, מיט זיין שמייכלען, וואס ער שמייכלט צו איר. און איך האב
מיר געגעבן דאס ווארט: איין מאל פאר אלע מאל ― אן עק לאז דאס
 האבן! ביז וואנען איז דער שיעור צו ליידן בזיונות? די גאנצע שטאט,
 דארפט איר וויסן, האט שוין מיט מיר צו טאן! קיין אנדער עצה איז
פאר מיר נישט פאראן ― נאר א גט! קיין אנדער מבוא זע איך גאר נישט!
 אי, וואס? א תכלית? א שווער א גביר? א בת־יחידה? איבער הונדערט
 יאר אינגאנצן אירס, מיינס הייסט דאס? א שיינע ריינע כפרה! עלעהיי,
 וואס האב איך געטאן פריער? וואס טוען א סך אנדערע יונגעלייט?
 נישטא קיין אנדער פלאן! ווי זאגט איר? איא, נישטא קיין אנדער פלאן,
 אחוץ גטן זיך?...
    
דא האט מיין פארשוין ווידער א מאל איבערגעכאפט דעם אטעם,
 אויסגעווישט דאס פנים און געווארט אף מיר, וואס וועל איך זאגן.
    
― איך ווייס? איך מיין אויך אזוי, אז ס׳איז נישטא פאר אייך
קיין אנדער פלאן, אחוץ גטן זיך. ובפרט, אז איך זע נישט ארויס, אז
די ליבע בא אייך זאל זיין אזוי פלאקערדיק, און קיין קינדער, הער איך,
האט איר במילא נישט, און די שטאט רעדט, ― היינט צו וואס נוצט
אייך דער גאנצער מיסחר?
    
די גאנצע צייט, וואס איך האב גערעדט, האט מיין פארשוין געדרייט
די רעדעלעך פונעם וועלאסיפעדל און געקוקט אף מיר מיט זיינע
שווארצע טיפע רחמנות־אויגן, און אז איך האב אויסגעלאזט, האט ער
זיך צוגערוקט צו מיר נאך נענטער און אנגעהויבן מיט א זיפץ:
    
― איר זאגט: ליב האבן... וואס איז שייך צו זאגן? פיינט האב איך
זי נישט. פאר וואס זאל איך זי פיינט האבן? איך האב זי בפירוש ליב
― ניין, טאקע שטארק ליב!... און וואס איר זאגט, די שטאט רעדט? לאז
זי ריידן פון פייער און פון וואסער! מיך ברענט נאר אף אים, א פייער
ברענט אין מיר! אף אים און אף איר! וואס איז אף איר אזא גדולה,
אז זי דערזעט אים? פאר וואס, זאגט מיר, איך בעט אייך, ווערט זי
נישט רויט און פריילעך, אז זי דערזעט מיך? מיט וואס בין איך ערגער
פון אים? דערמיט, וואס ער איז א דאקטער און איך נישט? מע זאל מיך
געווען לערנען, אזוי ווי אים, וואלט איך אפשר אויך געווען א דאקטער,
און אפשר נאך א גרעסערער דאקטער ווי ער! איר מעגט מיר גלייבן
בנאמנות, אז אין די קליינע אותיות, ווי איך זעט מיך, וועלן מיר זיך
נאך אויסגלייכן מיט אים, און אף לשון־קודש וועל איך אים נאך אפשר
פארשטעקן אין גארטל אויך! בין איך מיך אבער מיישב ווידער צוריק:
וואס האב איך, אייגנטלעך, אף איר אזעלכעס דערזען, וואס איך זאל
איר געבן א גט? אי, דער נייער דאקטער? וואס וואלט איך געטאן,
ס׳זאל זיין אפן ארט פון דעם נייעם דאקטער אן אנדער שווארץ יאר?
און ווו שטייט דאס געשריבן, אז א ווייבל טאר נישט זיין באקאנט מיט א
דאקטער? האט איר אייך איין מאל אוועק. והשנית, וואס וועט זיין פון
מיר דער תכלית, ווען, למשל, איך גט זיך מיט איר אפ? אז אליין, דארפט
איר וויסן, בין איך א יינגל א יתום, אן עלנטער, אן א קרוב, אן א גוטן
פריינט ― גיי ווער צוריק אן ארעם־בחור און האב חתונה, הייב אן נאך
א מאל, הייסט דאס, אלף־בית! און פון וואנען ווייס איך, אז איך וועל
מאכן בעסער? טאמער פאל איך אריין נאך אין א ערגערן גיהנום? ווי די
מעשה איז, דא ווייס איך שוין מיין צרה, און בין פארט, ווי זאגט ער,
קראנפרינץ, דעם נגידס איידעם, איבער הונדערט יאר איז דאס פארט
אירס, מיינס הייסט דאס... איר פארשטייט? וואס וועל איך גיין מאכן
קאמבינאציעס, שפעגעלירן? ס׳איז דאך נישט מער ווי א שפיל, א לאטעריע. וואס? נישט אזוי? וואס זאגט איר? ס׳איז נישט קיין שפיל?
נישט קיין לאטעריע?
    
― איך מיין, זאג איך, אויך אזוי: ס׳איז א שפיל, א לאטעריע.
אוודאי איז בעסער שלום, איידער גטן זיך.
    
איך בין זיך מחיה, וואס עס האט זיך אזוי געמאכט, אז מיין עצה
קומט אויס מער אף שלום, איידער אף גט. און איך מיין, אז איך בין
שוין מיט אים פארטיק. צום סוף כאפט ער דאס וועלאסיפעדל און רוקט
זיך צו צו מיר גאנץ נאענט און רעדט מיר גלייך אין פנים אריין:
    
― שלום? איר זייט אפשר גערעכט. איך דערמאן מיך אבער אן
א י ם , פארכאפט זאל ער ווערן, אן דעם דאקטער, הייסט דאס, מיטן
פרישטשעוואטן פנים! דער טאטע זיינער, דער קאסאקע שניידער, דארפט
איר וויסן, גייט ארום סיי ווי סיי און פויקט איבערן שטאט, אז דעם
נגידס טעכטערל האלט בא גטן זיך. איר פארשטייט א נידעריקייט פון א
פאלגע? נעכיי־בי וואלט ער כאטש ניט געפויקט! איז וויבאלד מע רעדט
שוין דערפון אין שטאט, היינט וואס האב איך דא אנצוווערן? ווי זאגט
מען: דאס שארבן וועט שוין שארכנדיקער ניט ווערן. כל־זמן עס איז נאך
געווען בסוד, איז גארניט, א קניפ אין באק ― די פארב זאל שטיין.
אבער איצט, אז אלע ריידן שוין וועגן גט, איז שוין פון מיר אליין, דאכט
מיר, א גראבקייט, וואס איך האלט זיך. עס איז שוין קיין אנדער ברירה
נישט פאראן, אחוץ גט. הא? וואס זאגט איר? נישט אזוי?
    
― איך מיין, זאג איך, אויך אזוי. וויבאלד אלע ווייסן שוין און אלע
ריידן שוין וועגן גט, איז דאס פון אייך שוין גראבלעך, און איר האט
שוין טאקע קיין אנדער ברירה ניט, אחוץ גט.
    
― האלט איר, הייסט דאס ― מאכט ער צו מיר און רוקט זיך צו
מיטן בענקל כמעט אף מיר ־ האלט איר, הייסט דאס, אז איך באדארף
איר דורכויס געבן גט? באקלערט נאר די זאך אקוראט. למשל, איר
זייט א רב, און איך קום צו אייך מיט מיין ווייב זיך גטן, און איר טוט
מיך א פרעג: „זאג מיר, יונגערמאן, פארוואס גטסטו זיך מיט דיין ווייב?״
וואס קאן איך אייך דערויף ענטפערן, זי קוקט אפן דאקטער, און דער
דאקטער קוקט אף איך. נו? האט דאס א טעם? פרעג איך אייך! זאל איך
זיי גיין פארשטעלן די אויגן? און וואס פאר א פנים וועל איך דעמאלט
האבן פאר דער וועלט? אדרבה, זאגט שוין איר אליין! גענומען און
אפגעגט א ווייבל א יפת־תואר, א בת־יחידה, א נגידס א קינד, איבער הונדערט יאר אינגאנצן אירס, מיינס הייסט דאס... וואס? וואס וועט זאגן די
וועלט? משוגע! הא? וואס? אפשר ניט אזוי? איא, פריש און געזונט און
משוגע?
    
― איך זאג אויך אזוי: פריש און געזונט און משוגע.
    
דא האט מיין פארשוין זיך צוגערוקט צו מיר שוין אזוי נאענט, אז
אונדזערע ביידנס פיס זיינען אויסגעקומען אינאיינעם, ווי צונויפגעפלאכטן, און אפן ארט פונעם וועלאסיפעדל, וואס ער האט דאס געפטרט,
האט ער צוגערוקט צו זיך דאס טינטערל מיינס. ער האט א זיפץ געטאן
און ווידער געדרשנט:
    
― אייך איז גרינג צו זאגן אף יענעם: פריש און געזונט און
משוגע! איך וואלט א בעלן געווען וויסן, וואס וואלט  א י ר  געטאן,
למשל, ווען עס טרעפט זיך מיט א יי ך אזא מעשה? דאס הייסט, ווען
א י ר האט א שווער א גראבן יונג, א שוויגער מיט א טערקישן שאל,
וואס זי האלט אין איין ווארטשען, און א ווייב, וואס זאל זיין געזונט און
שטארק און זאל זיך כסדר דאקטערן, און די שטאט זאל אף א יי ך
טייטן מיט די פינגער: „אט גייט ער, דער יונגערמאן פון דער ציג!״
מיר דאכט, אז איר וואלט אין מיטן האלבע נאכט זיך אויפגעכאפט,
אפגעגט און אנטלאפן, ווו דער שווארצער פעפער וואקסט. וואס, אפשר
נישט אזוי?
    
― איך מיין, זאג איך, אויך אזוי, אז איך וואלט אין מיטן האלבע
נאכט זיך אויפגעכאפט, אפגעגט און אנטלאפן, ווו דער שווארצער פעפער
וואקסט.
    
― אוודאי איז אייך גרינג צו זאגן ― מאכט ער ― אויפגעכאפט,
אפגעגט און אנטלאפן, ווו דער שווארצער פעפער וואקסט! גלאט גערעדט „אנטלאפן״! וואס אנטלאפן? ווער אנטלאפן? וווהין אנטלאפן?
אין דער ערד אריין?... און דאס, וואס זי איז א בת־יחידה... איין־און־איינציקע... איבער הונדערט יאר אינגאנצן אירס, מיינס הייסט דאס?...
דאס איז גארניט?.. און גלאט, וואס האב איך צו איר? וו א ס ה א ב
א י ך צ ו א י ר?... ניין, זאגט מיר: וואס האב איך צו איר?...
    
― איך מיין, זאג איך, אויך אזוי: וואס האט איר צו איר?
    
― סטייטש, זאגט ער, נו, און דער דאקטער? דעם דאקטער האט
איר פארגעסן?! כל־זמן איך זע דעם דאזיקן מלאך־המות פאר די אויגן,
קאן איך זי נישט זען, קאן איך אף איר פנים נישט קוקן!
    
― וויבאלד אזוי, זאג איך, מוזט איר זיך גטן.
    
― וואס־זשע, זאגט ער, וועט זיין דער תכלית? וואס קאן אזא יונגערמאן, ווי איך, טאן בא היינטיקע ביטערע צייטן? אדרבה, זאגט איר!
זייט א ייד א חכם!
    
― דארף מען זיך, זאג איך, ניט גטן!
    
― ניט גטן? נו, און דער דאקטער? כל־זמן...
    
― דארף מען זיך גטן! ― זאג איך און וויל מאכן אן עק
    
― גטן? וואס־זשע איז פאר א תכלית? סטייטש...
    
― איז ניט גטן!
    
― נו, און דער דאקטער?...
    
איך ווייס ניט, וואס מיט מיר איז אזעלכעס געשען. עס האט מיר
א זעץ געטאן דאס גאנצע בלוט אין קאפ אריין, ס׳איז מיר פינצטער
געווארן אין די אויגן. איך האב אנגעכאפט מיין פארשוין פארן גארגל,
אים צוגעקוועטשט צו דער וואנט און נישט מיט מיין קול געשריען:
    
― גטן זי זאלסטו, ממזר! גטן זי! גטן זי! גטן זי!!!
  
. . . . . . . . . . . . . . . . . . . .
. . . . . . . . . . . . . . . . . . . .
    
אף אונדזער ביידנס געשריי האט זיך צונויפגעלאפן מיין גאנץ הויזגעזינט. וואס איז? וואס איז דא געשען? ― גארניט! גארניט! דערזען
מיין טויט פנים אין שפיגל, האב איך זיך אליין ניט דערקענט. און בא
מיין פארשוין האב איך נאכדעם עטלעכע מאל געמוזט בעטן מחילה, אים
געקוועטשט די האנט, אנגעזאגט טויזנט מאל, ער זאל פארגעסן וואס
צווישן אונדז איז פארגעקומען... „עס מאכט זיך אמאל, האב איך אים
געזאגט, אז א מענטש גייט־ארויס פון די כלים״. מיין יונגערמאן איז געווען אביסל מבולבל, ווי צעמישט, מודה געווען, אז א מענטש איז ניט
בא זיך אין די הענט, עס מאכט זיך, אז א מענטש גייט־ארויס פון די
כלים.. און מיט דעם זעלבן „בואי־בשלום״, וואס ער איז אריינגעקומען
צו מיר, איז ער ארויסגעגאנגען פון מיר: דאס זעלבע בויגן זיך, די
זעלבע עטלעכע טריט צוריק, די זעלבע רעוועראנסן, דאס זעלבע רייבן
מיט די הענט.
    
― האט קיין פאראיבל נישט, טאמער האב איך בא אייך צוגענומען צייט, און א דאנק פאר דער עצה... א גרויסן דאנק אייך... און
זייט געזונט!
    
― ניטא פאר וואס... פארט געזונט.
  
געשריבן אין יאר 1904
    
― איך וויל אייך בעטן, הער דאקטער, איין זאך: איר זאלט מיר
 אויסהערן. דאס הייסט, נישט דאס שלאפקייט מיינס זאלט איר אויס־
 הערן. ― פונעם שלאפקייט וועלן מיר שמועסן שפעטער. איך וועל אייך
 שוין אליין אויפקלערן, אין וואס עס באשטייט מיין שלאפקייט. ווילן וויל
 איך, איר זאלט אויסהערן מיך אליין, ווארעם ניט א יעדער דאקטער האט
 ליב אויסהערן דעם חולה. ניט א יעדער דאקטער לאזט זיך ריידן. דאק־
 טוירים האבן א טבע: זיי לאזן זיך נישט ריידן. זיי ווייסן נאר טאפן דעם
 דופק, קוקן אפן זייגער, פארשרייבן א רעצעפט און נעמען פארן וויזיט.
 אף אייך האב איך געהערט זאגן, אז איר זייט נ י ט פון די דאקטוירים.
 איר זייט נאך, זאגט מען, א יונגער דאקטער, און זייט נאך ניט אזוי
 להוט, פארברענט נאכן קערבל, ווי אנדערע דאקטוירים. בין איך דערפאר,
 הייסט דאס, טאקע געקומען צו אייך, זיך מיט אייך אן עצה האלטן מכה
מיין מאגן. איך בין, ווי איר זעט מיך, א מענטש מיט א מאגן. על־פי
חכמת הדאקטאריע קומט אפילו אויס, אז י ע ד ע ר מענטש מוז האבן
א מאגן. נאר ווען איז דאס גערעדט געווארן? אז דער מאגן איז א מאגן;
אבער אז דער מאגן איז קיין מאגן ניט, היינט צו וואס טויג דאס לעבן?
וועט איר דאך מיר ענטפערן מסתמא מיטן פסוק: בעל־כרחך אתה חי?
ווייס איך עס אן אייך. פאר דעם „בעל־כרחך״ האב איך נאך אין חדר
געכאפט שמיץ. איך שמועס פון דעם, וואס א מענטש כל־זמן ער לעבט,
ווילט זיך אים ניט שטארבן. כאטש דעם אמת דארף איך אייך זאגן, אז
איך אליין האב פארן טויט כלל קיין מורא נישט. ווארעם, ערשטנס, האב
איך שוין אריבערגעשפאנט ששים, והשנית, בין איך אזא מענטש, וואס
קאטארי לעבן און שטארבן איז בא מיר גלאט אלץ איין יום־טוב. דאס
הייסט, לעבן איז אוודאי גלייכער ווי שטארבן, ווארעם ווער וויל דאס
שטארבן? ובפרט א ייד? ובפרט א טאטע פון עלף קינדער, זאלן גע־
 
 