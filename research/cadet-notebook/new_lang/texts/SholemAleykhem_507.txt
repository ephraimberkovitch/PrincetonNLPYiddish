 
 מאטל פייסי דעם חזנס: 1\. 14: מיר זיינען שוין אין בראד! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר זיינען שוין אין בראד!
  
― א. ―
    
ווייסט איר, ווו מיר שפארן אן? אזש אין בראד! איך מיין, אז
מיר זיינען שוין נאענט צו אמעריקע. א שיינע שטאט אט דאס בראד!
ס׳איז גארניט די שטאט, די גאסן, די מענטשן, וואס בא אונדז. אפילו
די יידן זיינען דא ניט די יידן, וואס בא אונדז. דאס הייסט, די יידן
זיינען די אייגענע יידן, וואס בא אונדז. און אויב איר ווילט, זיינען זיי
נאך מער יידן, ווי אונדזערע יידן. די פאות א סך לענגערע, ווי בא אונדזערע. די קאפאטעס בא זיי זיינען כמעט ביז דער ערד. זיי טראגן מאדנע קאפעליושלעך, גארטעלעך, מיט שיך און זאקן, און די ווייבער ―
פאריקן. נאר דאס לשון זייערס ― אוי, דאס לשון! דייטש רופט מען
דאס. ס׳איז גארניט דאס, וואס בא אונדז. דאס הייסט, די ווערטער זיינען די אייגענע ווערטער, וואס בא אונדז, נאר מיט פתחן. למשל: „וואס״
איז „וואס״, „דאס״ איז „דאס״, „שלאפן״ איז „שלאפן״, „ברויט״ איז
„ברייט״, „פלייש״ איז „פלייש״, „מאיר״ איז „מייער״, א „בהמה״ איז
„בעהיימע״, א „שייגעץ״ איז „שייגעץ״, „מילך״ איז „מעלך״, „ליכט״
איז „לעכט״, א „ייד״ איז א „יאיד״, א „יידענע״ ― א „יאידענע״,
„קינד״ איז „קונד״, א „טינטערל״ איז א „טונטירל״, א „ציבעלע״ איז
א „צייבעלע״, א „סירניקל״ ― א „שוויבעלע״. היינט דאס ריידן זייערס!
אז זיי ריידן, זינגען זיי. עס קומט אויס גלייך, ווי זיי וואלטן שטענדיק
מעביר געווען די סדרה. מיר האבן באלד געכאפט דעם שניט. דער ערשטער איז געווען אונדזער חבר פיניע. ער האט אנגעהויבן ריידן דייטש
כמעט פונעם ערשטן טאג, וואס מיר זיינען געקומען. אים איז געווען
גרינגער, ווייל דייטש האט ער געלערנט נאך אינדערהיים. מייז ברודער
אליהו זאגט, אז כאטש ער האט קיין דייטש קיינמאל ניט געלערנט, פונדעסטוועגן פארשטייט ער נישט ווינציקער פון אים. איך הער מיך צו,
ווי מע רעדט אף דייטש, און לערן מיך. אין א פרעמד לאנד מוז מען
קענען די שפראך. אזוי זאגט פיניע. זיין ווייב טייבל רעדט שוין אויך
האלב דייטש, האלב יידיש. מיין שוועגערן ברכה, אליהוס ווייב, וואלט
אפשר אויך וועלן ריידן דייטש, קאן זי נעבעך ניט. א גראבער קאפ בא
איר! זעט איר, די מאמע וויל ניט הערן פון קיין דייטש. זי וועט, זאגט
זי, ריידן אזוי ווי זי האט גערעדט אינדערהיים. ברעכן זיך די צונג צוליב די דייטשן איז זי ניט מחויב. זי איז גאר אף זיי ברוגז. זי האט
געמיינט, אז די דייטשן זיינען ערלעכע מענטשן. צום סוף, איז זי געוואר
געווארן, אז זיי זיינען אויך ניט קיין גרויסע צדיקים. אנומלט איז זי
געווען אין מארק, האט מען זי אפגענארט אף דער וואג. זי האט געזאגט,
מע זאל איר געבן א פונט, און געגעבן האט מען איר ― זי ווייס אליין
ניט וויפל.
    
אזוי דערציילט די מאמע און לאזט אויס, אז צווישן די דייטשן
זיינען, אפנים, אויך דא גנבים. דערהערט מיין שוועגערן ברכה, כאפט
זי זיך אויף און פייערט און מאכט מיט די הענט:
    
― גנבים זאגט איר, שוויגער? א גנב אף א גנב! איין גנב גרעסער פונעם אנדערן! מע דארף זיך פאר זיי היטן ערגער ווי בא אונדז!
בא אונדז ווייס מען כאטש, אז א גוי איז א גנב.
    
― בא אונדז, נארעלע, ווייס דער גוי אליין, אז ער איז א גנב.
    
אזוי זאגט די מאמע און דערציילט א מעשה מיט כימקען. ס׳איז
געווען בא אונדז א שיקסע כימקע. דער טאטע, עליו השלום, האט נאך
דעמאלט געלעבט. איז די כימקע געווען זייער א וווילע שיקסע, נאר א
ביסל א גנבטע. אז אלע זיינען אוועקגעגאנגען פון שטוב, פלעגט זי נישט
וועלן בלייבן אליין. זי האט מורא געהאט פאר זיך אליין, זי זאל עפעס
נישט אוועקגנבענען...
  
― ב. ―
    
אלצדינג איז בא די דייטשן אנדערש. אפילו דאס געלט איז אויך
נישט, ווי בא אונדז. דא ווייס מען נישט פון קאפיקעס, גריוונעס, צוואנציקער, פערציקער. דא ווייס מען נאר גרייצערס. אלצדינג פארקויפט זיך
דא אפן גרייצער. פאר אונדזערן א רובל גיט מען אייך אן א שיעור
גרייצערס. מיין מאמע געפינט, אז ס׳איז נישט קיין געלט. ס׳איז קנעפלעך. מיין ברודער אליהו זאגט, אז זיי צעגייען זיך עפעס אונטער די
פינגער, אזוי ווי שניי. אלע טאג זעצט ער זיך אוועק אין א ווינקעלע,
און טרענט אויף די קעשענע, און נעמט ארויס א רובל, און פארנייט די
קעשענע צוריק. אף מארגן טרענט ער ווידער אויף די קעשענע, נעמט
ארויס א רובל און פארנייט צוריק. אט אזוי אלע טאג. און די טעג גייען
אוועק, און אונדזערע פעקלעך מיט אונדזער בעטגעוואנט זיינען נאך
אלץ נישטא. די יידענע, וואס האט מיט אונדז געגנבעט די גרענעץ, האט
אונדז, אפנים, אנגעטאן א רעכטן ספאדיק. א חוץ וואס מען איז אונדז
באפאלן אין וואלד, טאקע אירע שומרים אליין, וועלן מיר נאך אפשר
בלייבן אן זאכן. די מאמע הערט נישט אויף צו ברעכן די הענט און צו
וויינען אף די זאכן. „דאס בעטגעוואנט! די קישנס! ווי אזוי וועלן מיר
זיך רירן קיין אמעריקע אן בעטגעוואנט, אן קישנס?״... פיניע פאלט
אלעמאל אף אן אנדער פלאן. ער וועט גיין, זאגט ער, מיט א „זאיאוולע־ניע״ דורך דער באן, מיט א „פראשעניע״ צום „נאטשאלניק״ פון דער
גרענעץ. ער וועט זיך אריבערכאפן אהין צו דער יידענע און וועט איר
מאכן א פינצטערן סוף. ער וועט זי פרעגן: היתכן?!... ס׳איז אבער
קאלטע פריפארקעס! עס וועט ניט העלפן קיין „זאיאוולעניעס״ מיט קיין
„פראשעניעס״. אריבערכאפן זיך צו דער יידענע וועט אים טייבל נישט
לאזן, ס׳איז בלאטע, מע זאל איר אנשיטן די שטוב מיט גאלד. אזוי האט
זי געזאגט בפירוש. עס ליגט איר נאך אין טעם דאס „גנבענען די גרענעץ״. מיר אלע געדענקען נאך דעם טעם פון דער גרענעץ. מיר דערציילן
איטלעכן די מעשה, ווי אזוי מיר האבן געגנבעט די גרענעץ, ווי אזוי די
יידענע האט אונדז געגעבן ערלים אף אריבערצופעקלען אונדז, ווי אזוי
די ערלים האבן אונדז געפירט און פארפירט אין א וואלד און געוואלט
אונדז קוילען. א גליק, וואס מיין שוועגערן ברכה האט א טבע פון חלשן
און וואס מייז מאמע האט געמאכט א גוואלד. האבן דערהערט די סאלדאטן און האבן אנגעהויבן שיסן. זיינען זיך די ערלים צעלאפן, און מיר
זיינען גענעזן געווארן. אזוי דערציילט די מאמע. מיין ברודער אליהו
דערציילט די אייגענע מעשה, נאר א ביסל אנדערש. שלאגט אים ברכה
איבער און דערציילט טאקע דאס אייגענע, נאר א ביסל אנדערש. זאגט
אונדזער חבר פיניעס ווייב, טייבל, אז ברכה געדענקט נישט אקוראט,
ווארעם ברכה האט געחלשט. און טייבל וויל אנהייבן דערציילן די מעשה
פון אנהייב אן, האקט איר פיניע איבער און זאגט, אז זי ווייס גארנישט.
אט וועט ער דערציילן נאכאמאל פון אנהייב ביזן סוף. אלע טאג און
איטלעכן באזונדער דערציילן מיר די מעשה, ווי אזוי מיר האבן געגנבעט
די גרענעץ. אלע די, וואס הערן, שאקלען מיט די קעפ, שמוצערן מיט די
ליפן. זיי זאגן, אז מיר זיינען גליקלעכע! מיר דארפן בענטשן גומל!
  
― ג ―
    
אף דער זייט גרענעץ איז אונדז גוט, בעסער ווי אינדערהיים. טאן
טוען מיר נישט קיין האנט אין קאלט וואסער. אדער מיר זיצן אף דער
אכסניה, אדער מיר גייען אפן שפאציר, אנקוקן בראד. א שיינע שטאט.
איך ווייס נישט, וואס מיין שוועגערן ברכה האט צו דער שטאט. אלע
טאג געפינט זי אן אנדערן חסרון אף דער שטאט. דאס געפעלט איר נישט
― ס׳איז בלאטיק. דאס זאגט זי ― סע שטינקט, ערגער ווי בא אונדז.
איינמאל באנאכט כאפט זי זיך אויף מיט א געוואלד: מע האט זי באפאלן. מיר זיינען אלע אראפ פון די געלעגערס:
    
― ווער האט דיך באפאלן? גזלנים?
    
― וואסערע גזלנים? וואנצן!...
    
אינדערפרי דערציילן מיר דעם בעל־הבית פון דער אכסניה, ווייס
ער ניט מיט וואס מען עסט דאס. גיט אים פיניע צו פארשטיין אף דייטש,
וואס דאס איז. זאגט ער, אז בא זיי ווייס מען נישט דערפון. אין זייער
דייטשעס לאנד זעט מען דאס נישט. דאס האבן מיר, זאגט ער, מסתמא
געבראכט מיט זיך פון דער היים... אי, איז ברכה געווען אין כעס! זי
האט פיינט, זאגט זי, דעם יידן, ערגער ווי א משומד! איך ווייס נישט,
פארוואס. דאכט זיך, זייער א פיינער מענטש. אז ער רעדט, האלט ער
א ביסל דאס מויל אף א זייט און שמייכלט. היינט האט ער ליב געבן
עצות. וווהין מיר זאלן גיין, בא וועמען מיר זאלן קויפן און בא וועמען
נישט. און אז מיר גייען עפעס קויפן, גייט ער מיט. און קויפן קויפן מיר,
צום מיינסטן, מלבושים. מיר האבן אנגעהויבן צו ביסלעך אויסקליידן
זיך. אונדזער חבר פיניע זאגט, אז ס׳איז ניט שיין, וואס מיר גייען, ווי
די שלעפערס. אין א פרעמדער שטאט דארף מען, זאגט ער, ארויסגיין
ווי מענטשן. ובפרט דא, אין אויסלאנד, ווו עס איז האלב אומזיסט. דאס
איז דאך באוווסט אף דער גאנצער וועלט. קודם כל האט ער זיך געקויפט
א קאפעליושל, ווי מע טראגט בא די דייטשן, און א פידזשאק א קורצן
ביז די קני מיט א נייעם שניפס. אנקוקן פיניען אין זיינע דייטשע
מלבושים דארף מען זיין שטארקער פון אייזן. לאנג און דין איז ער. א
נידעריקע ראיה האט ער. און אז ער גייט, שפרינגט ער. היינט די נאז?
די מאמע זאגט, אז ער האט א פנים פון חוזק. מיין ברודער אליהו געפינט, אז ער זעט אויס ווי א „וויינגער״ אדער ווי א „קאטערינשטשיק״.
פיניע זאגט, אז ער ווייס נישט וואס איז שענער: צי א „וויינגער״, צי
א „קאטערינשטשיק״, צי גאר א „שלעפער״? דאס מיינט ער טאקע אונדז.
מיין ברודער אליהו זאגט, אז ער זאל וועלן, קאן ער זיך אויך אויסקליידן
ווי א דייטש. ס׳איז אבער נישט קיין גרויסע קונץ, זאגט ער, אויסברענגען
געלט, טרענצלען קערבלעך. מע דארף, זאגט ער, דאס קערבל היטן קיין
אמעריקע... זאגט אים פיניע: אין אמעריקע דארפן מיר קיין געלט
נישט. דארטן, זאגט ער, זיינען מיר אליין געלט! ער רעדט איבער אונדז
אזוי לאנג, ביז מיין ברודער אליהו קויפט זיך אויך א קאפעליוש מיט
א פידזשאק, און מיר אויך א קאפעליושל מיט א דעקל. מיר גייען אלע
דריי איבער די גאסן און ריידן דייטש. איך בין זיכער, אז אלע מיינען,
אז מיר זיינען דייטשן. איין חסרון נאר, וואס אונדז גייען נאך די ווייבער.
איך מיין טאקע די מאמע, מיין שוועגערן ברכה און פיניעס ווייב טייבל.
זיי טרעטן נישט אפ פון אונדז אף קיין וויילע. די מאמע האט מורא, איך
זאל צווישן די דייטשן נישט פארבלאנדזשעט ווערן, און יענע גייען גלאט
נאך, ווי די קעלבלעך. וואס האבן זיי מורא ― ווייס איך נישט. מחמת
מיר דרייען זיך ארום זאלבעזעקסט, קוקט די גאנצע וועלט אף אונדז.
וואס האבן זיי נישט געזען?
    
― די גרעסטע נאראנים אין דער וועלט זיינען דייטשן. ― אזוי
זאגט מיין ברודער אליהו. א סימן, וואס איר זאלט נישט זאגן, גלייבן
זיי אייך אף נאמנות.
    
― אחוץ געלט. געלט איז בא זיי טייערער, ווי בא אונדז! א
„גרייצער״ איז בא זיי די נשמה. פאר א „קרוין״ וועלן זיי אייך פארקויפן דעם טאטן, און פאר א „גולדן״ ― גאט אליין!
    
אזוי זאגט ברכה, און טייבל האלט זי אונטער. אלע דריי ווייבער,
ווי איך האב אייך שוין געזאגט, זיינען עפעס נישט צופרידן מיט די
דייטשן. איך ווייס נישט, פארוואס. מיר זיינען זיי דווקא געפעלן. ווען
נישט אמעריקע, וואלט איך דא געוואלט זיין אייביק און אייביק. ווו
האט איר אזעלכע הייזער, ווי דא? היינט די מענטשן? אזעלכע גוטע
מענטשן! אלצדינג פארקויפן זיי אייך! אפילו די בהמות זיינען נישט
די בהמות, וואס בא אונדז. שכל, קאן זיין, האבן זיי נישט מער ווי אונדזערע, נאר זיי זעען אויס לייטישער. אלצדינג האט דא אן אנדער פנים.
און רעדט מיט די ווייבער, זאגן זיי, אז בא אונדז איז בעסער. קיין זאך
געפעלט זיי נישט, אפילו די אכסניה אויך נישט. און נישט אזוי די
אכסניה, ווי די בעלי־בתים. זיי רייסן די הויט, זאגט ברכה. פאר א גלעזל
ווארעם וואסער הייסן זיי זיך באצאלן. א ביסל זאלץ וועלן זיי אייך נישט
געבן אומזיסט. אז מיר וועלן נישט אפפארן פונדאנען באצייטנס, וועלן
מיר דארפן גיין איבער די הייזער.
    
אזוי זאגט מיין שוועגערן ברכה. נאר וואס מיין שוועגערן ברכה
קאן זאגן! למאי זי זאגט אף מיין ברודער אליהו, אז ער איז א יידענע?
און אף אונדזער חבר פיניע זאגט זי, אז ער איז כל־בו, וואס אין דער
קארט. אן אנדערע אף טייבלס ארט וואלט איר געגעבן א וויסטן פעטשאטעק. טייבל איז אבער, ווי די מאמע זאגט, א מענטש אן א גאל. זי
שווייגט איר אפ. אלע שווייגן איר אפ. איך אויך. אף מיר איז זי גזלן.
מיך רופט זי דער „ווישקראבעק״, אדער „מאטל מיט די פיסקעס״. איך
האב זיך אויסגעהאדעוועט, זאגט זי, אין וועג א פאר גוטע פיסקעס. מיך
הייבט דאס אפילו נישט אן צו ארן. נאר די מאמע וויל נישט ליידן, למאי
זי רעדט פון מיינע פיסקעס. הייבט אן די מאמע וויינען. און מיין ברודער
אליהו האט פיינט, אז די מאמע וויינט. ער זאגט, אז זי מאכט זיך קאליע
די אויגן, און מיט קאליעדיקע אויגן לאזט אמעריקע נישט אריין.
  
― ד ―
    
איך קאן אייך איבערגעבן א נייס. מיר האבן א גרוס פון אונדזערע
זאכן. די יידענע, וואס האט מיט אונדז געגנבעט די גרענעץ, האט מען
איינגעזעצט אין טורמע. אונדזער חבר פיניע קוועלט. ער זאגט, אז ס׳איז
א גרויסע מצווה. זאגט די מאמע: „ס׳טייטש, און מיינע זאכן?״ זאגט
פיניע: „נו, און מיינע זאכן?״... אצינד ווייסן מיר שוין פאר געוויס,
אז אונדזערע זאכן זיינען פארפאלן. וואס טוט מען? מע דארף פארן
ווייטער. א ברירה האבן מיר? מיין ברודער אליהו גייט ארום אן א קאפ.
די מאמע רעדט אים אויס דאס הארץ. זי זאגט אים: וואס וואלטן מיר
געטאן, נארעלע, ווען מע זאל געווען צונעמען בא אונדז דאס געלט, וואס
מיר האבן אפגעלייזט פאר דער האלבער דירה, און נאך קוילען אויך?
אונדזער חבר פיניע גיט אפ דער מאמען דעם גערעכט. ער זאגט, אז א ייד
דארף שטענדיק זאגן: „גם זו לטובה״. ברכה לייגט אויך צו א קנייטל.
זי זאגט, אז נישט אומזיסט האט זי אים א נאמען געגעבן „יידענע״. מיר
גרייטן זיך אין וועג אריין. מיר צעפרעגן זיך בא מענטשן, ווי אזוי פארט
מען קיין אמעריקע? מענטשן הערן אויס און געבן אונדז עצות. איטלעכער אן אנדער עצה. איינער זאגט: אף פאריז. דער אנדערער ― אף
לאנדאן. א דריטער דרינגט, אז אף אנטווערפן איז נענטער. מע פארדולט
אונדז אזוי דעם קאפ, אז מיר ווייסן שוין אליין נישט, וואס צו טאן.
פאר פאריז האט די מאמע מורא. א צו גרויסער טומל, זאגט מען. אנט־ווערפן געפעלט נישט ברכהן. עפעס אנטווערפן ― א מאדנער נאמען.
זי האט אזעלכן נישט געהערט. עס בלייבט לאנדאן. פיניע זאגט, אז
לאנדאן איז דאס בעסטע. ער האט געלייענט וויפל מאל אין דער געאגראפיע (אזא בוך), אז לאנדאן איז א שארפע שטאט. היינט קומט
ארויס פון דארטן משה מאנטעפיארע, און רויטשילד, זאגט ער, איז
אויך פון לאנדאן.
    
― רויטשילד איז גאר פון פאריז!
    
אזוי זאגט מיין ברודער אליהו. דאס איז דאך בא זיי א כלל. וואס
איינער זאגט, זאגט דער אנדערער פארקערט. אז דער זאגט: טאג, זאגט
יענער: נאכט. דאס הייסט, מע זאל זיך קריגן ― דאס נישט, נאר מע
שפארט זיך. זיי קאנען זיך אמאל אזוי אוועקשפארן א שעה כסדר, ביז
מע צענעמט זיי. אנומלט האבן זיי זיך צעאמפערט איבער א דייטש
ווארט: „כריין״. איינער האט געזאגט, אז כריין איז אף דייטש: „כראן״.
דער אנדערער האט געדרונגען, אז כריין דארף מען זאגן אף דייטש:
„כראן״. א שעה צוויי האט מען זיך אוועקגעריסן, ביז ס׳איז געבליבן,
מע זאל קויפן א ווערצל כריין און מע זאל דאס ווייזן דעם בעל־הבית
פון דער אכסניה. געבראכט דאס ווערצל כריין, פרעגט מען אים: „רב
דייטש! מיר האבן צו אייך א בקשה, נאר איר זאלט אונדז זאגן דעם
ריינעם אמת. ווי אזוי הייסט בא אייך אף אייער לשון אט די דאזיקע
פרי ― „כראן״, אדער „כראן״?״ רופט זיך אפ דער בעל־הבית: „אף
אונדזער דייטשער שפראכע הייסט דיעזע פרוכט נישט „כראן״ און נישט
„כראן״, נאר „מערעטיך״... נאט אייך אזא משוגעת! קירע־דייטש
איז א גוטער צו־להכעיסניק. ער קאן אייך אמאל געבן א זאג א ווארט,
זאל זיין וואס צו הערן. למשל, נעמט, אשטייגער, א זייגערל. דאכט זיך,
וואס קאן שוין זיין מער פשוט פון א זייגערל? הייסט דאס בא קירע־דייטש נישט א זייגערל, נאר „א האר״. און א האר איז בא אים „א האר״.
א האר איז בא אים א „הער״. אהער איז בא אים „היר־היר״. אז מע
זאגט קירע־דייטש, זאל מען גלייבן!
  
― ה. ―
    
האט קיין פאראיבל נישט, איך האב מיך פאררעדט וועגן די נארישע
דייטשן מיט זייער משוגענער שפראך, און האב פארגעסן, אז מיר פארן
קיין אמעריקע. דאס הייסט, נישט גלייך קיין אמעריקע ― דערווייל פארן
מיר קיין לאנדאן. און נישט גלייך קיין לאנדאן, נאר קיין לעמבערג. דארט,
אין לעמבערג, איז פאראן, זאגט מען, א קאמיטעט פאר עמיגראנטן.
אפשר וועלן מיר קאנען דורכן קאמיטעט עפעס באהילפיק ווערן. מיט
וואס זיינען מיר ערגער פון אלע אנדערע עמיגראנטן? ובפרט, מיר האבן
נאך געהאט אזא שאדן ― אונדזערע אלע פעקלעך מיט אונדזער גאנצן
בעטגעוואנט. די מאמע גרייט זיך שוין, ווי אזוי זי זאל זיי זאגן, ווי אזוי
זי זאל פאר זיי וויינען. מיין ברודער אליהו בעט זיך בא איר: „נאר נישט
געוויינט! מע דארף אינזינען האבן די אויגן. אן אויגן לאזט אמעריקע
נישט אריין״...
    
אזוי זאגט מיין ברודער אליהו און גייט אריין צום בעל־הבית זיך
צעצאלן פאר דער אכסניה. אין עטלעכע מינוט ארום קומט אריין מיין
ברודער אליהו א טויטער. וואס איז? דער בעל־הבית האט אים אוועקגעלייגט א חשבון, איז אים, זאגט ער, פינצטער געווארן אין די אויגן.
פאר אלצדינג רעכנט ער אונדז געלט. פאר לייכטער אף ליכט־בענטשן
רעכנט ער זעקס לייכטער ― זעקס גרייצערס. פאר הבדלה ― פיר גרייצערס. וואסער הבדלה? ער, דער בעל־אכסניה, האט געמאכט הבדלה
און מיר האבן געהערט, קומט אים פיר גרייצערס. פרעגן מיר אים: „וואס
עפעס פיר?״ ― זאגט ער: „ווילט איר פינף, לאז זיין פינף״. היינט
רעכנט ער אונדז עפעס א מין זאך מיטן נאמען „קאמיסיאן״. וואס איז
דאס פאר א שלאק? דאס קומט אים, זאגט ער, פאר דער טרחה, וואס
ער איז געגאנגען מיט אונדז קויפן מלבושים.
דערהערט אזא מעשה, כאפט זיך אויף מיין שוועגערן ברכה מיט
א פלעסק אין די הענט.
    
― שוויגער! וואס האב איך אייך געזאגט? זיינען די דייטשן
נישט ערגער ווי די נאכט־גזלנים אין וואלד? זיינען אונדזערע רוסישע
כוליגאנעס נישט קיין צדיקים אקעגן זיי? מיר זיינען דען אין בראד?
מיר זיינען דאך אין סדום!!!...
    
דאס פארגלייכן אים מיט די רוסישע כוליגאנעס, ווייזט אויס, האט
דעם בעל־הבית נישט אזוי פארדראסן, ווי דאס פארגלייכן בראד מיט
סדום. ער איז געווארן אנגעצונדן! ער האט אונדז געזאגט, אז ס׳איז
זייער רעכט, וואס די רוסישע „כוליגאנעס״ מאכן אף אונדז פאגראמען.
ער געפינט, אז ס׳איז נאך ווינציק, וואס מע טוט אונדז. ווען ער זאל זיין,
זאגט ער, דער רוסישער „קייזער״, וואלט ער „געהייסן״, מע זאל אונדז
אלעמען „אויסקיילן״ ביז „איינעם״!
    
מיר דאכט, איך האב אייך שוין געזאגט, אז אונדזער חבר פיניע איז
א היציקער פארשוין. ביז מע רירט אים נישט שטארק אן, קאן ער אייך
שווייגן און שווייגן. נאר טאמער דערלאנגט מען אים מיט אזא ווארט,
וואס ער האט פיינט, איז חיות נישט זיכער! פיניע האט זיך אויפגעכאפט,
אויסגעצויגן זיך ווי לאנג ער איז, צוגעגאנגען גלייך צום בעל־הבית פון
דער סטאנציע און האט אים אויסגעשריען אפן קול גלייך אין פנים אריין:
    
― קירע־דאאאייטש!!!... א רוח אין דיין טאאאטן אריין!
    
אמת, דער „קירע־דייטש״ האט אונדזער חבר פיניען געקאסט טייער.
דער בעל־הבית האט אים פארן „קירע־דייטש״ אויפגעווארפן צוויי שווערע,
געשמאקע פעטש, אז פונקען זיינען געפלויגן. עס האט אבער געהאט דעם
זיבעטן חן. גאנץ בראד האט זיך צונויפגעלאפן. ס׳איז געווען „ליהודים״.
איך האב ליב, אז ס׳איז פריילעך.
    
דעם זעלבן טאג זיינען מיר אנטלאפן קיין לעמבערג.
קראקע מיט לעמבערג
  
― א. ―
    
לעמבערג, זעט איר, איז שוין גארנישט דאס, וואס בראד. ערשטנס,
די שטאט אליין. ריין, ברייט, ציכטיק, שיין ― פארנעמט אן אויג! דאס
הייסט, ס׳איז פאראן אין לעמבערג אויך אזעלכע גאסן, ווי אין בראד,
וואס אז מע גייט אין מיטן זומער, דארף מען אנטאן טיפע קאלאשן און
פארשטעלן די נאז. דערפאר אבער איז פאראן אין מיטן שטאט א גארטן,
וואס אלע מעגן דארטן גיין שפאצירן, אפילו ציגן. א פרייע מדינה. שבת
גייען יידן מיט שטריימלעך פראנק און פריי אף אלע גאסן, און קיינער
זאגט זיי נישט א ווארט. היינט די מענטשן? גאלד און זילבער! מיין
מאמע זאגט, אז פון בראד ביז לעמבערג איז אזא חילוק, ווי פון טאג צו
נאכט. מיין ברודער אליהו זאגט, אז עס טוט אים באנג, וואס בא דער
גרענעץ שטייט פריער בראד און נאכדעם לעמבערג. עס וואלט באדארפט,
זאגט ער, זיין פארקערט. גיט אים אונדזער חבר פיניע צו פארשטיין, אז
דערפאר איז לעמבערג בעסער פון בראד, ווייל עס שטייט ווייטער פון
דער גרענעץ און נענטער צו אמעריקע. זאגט אים אליהו: „א פאלג מיך
א גאנג! ווו איז לעמבערג און ווו איז אמעריקע!״ זאגט אים פיניע, אז
וואס ס׳איז שייך צו שטעט, מעג ער זיך נאך דערוויילע לערנען בא אים,
ווארעם ער האט געלערנט געאגראפיע. זאגט אים מיין ברודער אליהו:
„אז דו האסט געלערנט געאגראפיע, זאג זשע מיר, ווו איז דער קאמיטעט?״ ― „וואסער קאמיטעט?״ ― „דער עמיגראנטן־קאמיטעט!״ ―
„א סמיכות־הפרשה! וואס געהער זיך עס אן מיט געאגראפיע?״ ―
„דער וואס ווייס געאגראפיע, דער דארף וויסן אלצדינג״.
 
 