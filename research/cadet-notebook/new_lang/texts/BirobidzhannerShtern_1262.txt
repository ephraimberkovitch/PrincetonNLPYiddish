
 
 דא ניט לאנג האב איך באקומען א בליצבריוול פון מארגאריטא אנשינא פון מאסקווע. 
 זי האט מיר מיטגעטיילט, אז אין מאסקווע, ווו זי וווינט, איז ארויס פון דרוק א בוך פון איר טאטן בנימין בראנד און אז זי האט געשיקט אין ביראבידזשאן עטלעכע עקזעמפליארן.&nbsp; און שוין אין גיכן זיינען שיינע נייע ביכער אויף יידיש געלעגן אויף מיין טיש אין דער רעדאקציע פון ״ביראבידזשאנער שטערן״ – אין דער סאמע צייטונג, ווו אין 1936 – 1937 יארן האט געארבעט מארגאריטאס פאטער, דאן א יונגער זשורנאליסט, א טאלאנטפולער מחבר בנימין בראנד. 
 דאס בוך איז געווארן פאר מיר א ווונדערלעכע מתנה, א ווארעמער גרוס פון פארגאנגענעם. אגב טאקע אזוי רופט עס זיך אן – ״פון פארגאנגענעם״. דער מחבר &nbsp;דערציילט אונדז וועגן זיין משפחה, וועגן זיך אליין… אויפן ערשטן קוק – די געוויינלעכע מעמוארן … אבער, ווי ס׳איז כאראקטעריסטיש אט־דעם ליטעראטור־זשאנער, איז דאס בוך נישט נאר א משפחה־כראניק. די זכרונות פון בנימין בראנד זיינען א וויכטיקער היסטארישער דאקומענט, דערין פון דער געשיכטע פון בירא־בידזשאן. 
 
 ״מיין טאטע איז געלונגען אפצוהיטן און איבערצוגעבן זיין קינדערשע שפירונג פון לעבן און צייט, וואס ער האט דעמלט געהאט, לאנג פאר אלע מאטערנישן און אנטוישונגען, – שרייבט מארגאריטא אין הקדמה. – ער האט אפגעהיט דעם ליכטיקן אנדענק פון יידישע שרייבער, מיטגלידער פון יידישן אנטיפאשיסטישן קאמיטעט, וואסערע נעמען זיינען כמעט פארגעסן היינט. פשוטע מענטשן – פריינט, באקאנטע – זיינען אין מיין טאטנס זכרונות גוטהארציק און לייטיש. דאס זיינען געווען מיין טאטנס מעלות, און ער האט תמיד באטראכט זיין עבר דורך דער פריזמע פון זיינע אייגענע מעלות״. 
 בנימין וואלפאוויטש בראנד איז געבוירן געווארן דעם 30 נאוועמבער 1918 אין פוילן, אין דער שטאט פלאצק. אין 1928 איז די משפחה אריבערגעפארן קיין ראטן־פארבאנד, קיין כארקאוו. בנימין האט זיך געלערנט אין יידישן זשורנאליסטישן טעכניקום, איז געווען אין ברען פון אויסערגעוויינטלעך רייכן יידישן ליטערארישן לעבן פון דער צייט. אין 1936 איז ער אוועקגעפארן קיין ביראבידזשאן, האט געארבעט ווי א קארעספאנדענט פון דער צייטונג ״ביראבידזשאנער שטערן״. אין 1937 יאר, נאכן ארעסט פון זיין טאטן, און זיין אפזאג אים אנצורופן שונא פונעם פאלק, האט מען אים אויסגעשלאסן פון קאמסאמאל און ארויסגעטריבן פון דער רעדאקציע. נאכן פארענדיקן דעם מעדיצינישן אינסטיטוט האט מען אים געשיקט קיין מאלדאוויע. אין 1947 גערופן אין ארמיי, ווו ער האט געדינט 20 יאר. צען פון זיי – אלס דאקטער־דערמאטאלאג אין שפיטאל ביי עסקאדריליע אין ווייטן מיזרח, שפעטער – אלס דערמאטאלאג אין מיליטער־שפיטאל אין דער שטאט קאמישין (אויף דער וואלגע). נאך דער דעמאביליזאציע איז ער מיט זיין ווייב און צוויי קינדער אריבערגעפארן קיין אדעס. בנימין בראנד איז געשטארבן דעם 11 יאנואר 1991. 
 
 ווען איך האב געלייענט דאס בוך, האב איך געהאט אזא געפיל, אז איך זיץ לעבן דעם מחבר און הער זיין פאמעלעכע דערציילונג, זיין שטילן קול. איך האב אים מיטגעפיל, איך האב מיט אים דורכגעלעבט די גליקלעכע און שווארצע טעג… אפט מאל האב איך זיך געכאפט ביים געדאנק, אז איך אליין וויל עפעס דערציילן דעם אויטאר. למשל, וועגן דעם, אז די טאכטער פונעם זשורנאליסט ראפאיל קארדאנסקי, וועמען ער האט &nbsp;דערמאנט אין זיין בוך, האט מיט א פאר יאר צוריק אנגעשריבן ספעציעל פאר ״ביראבידזשאנער שטערן״ די זכרונות וועגן איר טאטן. 
 אדער וועגן דעם, אז דא ניט לאנג האט דער זון פון באריס גיימאנען, איליא גיימאן, פובליקירט זיינע זיכרונות וועגן דעם טאטן, וועגן ביראבידזשאן, וועגן ״ביראבידזשאנער שטערן״… 
 
 ״מע גרייט צום דרוק די רוסישע איבערזעצונג״ – לייענען מיר אויפן טאוול פונעם בוך. מארגאריטא האט צוגעזאגט צו שיקן אונדז אויך די רוסישע אויסגאבע. אגב, אין 2016 יאר האט מען פארעפנטלעכט אינעם אינטערנעץ־זשורנאל ״מיר זיינען דא״ בראנדס זכרונות ״צוויי באגעגענישן מיט דוד בערגעלסאנען״ (אויף רוסיש האט זיי איבערגעזעצט זיסי ווייצמאן). 
 
 ״אוונטן מיט בערגעלסאנען״ – איז איינע פון די קאפיטלען פונעם בוך ״פון פארגאנגענעם״. בנימין בראנד, נישט געקוקט אויף דעם, וואס ער האט געביטן די ספערע פון זיין טעטיקייט, האט נישט אויפגעהערט שרייבן. זיינע ווערק קען מען זען אויף די זייטלעך פון ״ביראבידזשאנער שטערן״ פון די אכציקער יארן. גראד אין ״בש״ האט ער צום ערשטן מאל פובליקירט אייניקע זכרונות, וועלכע זיינען אין א סך יארן ארום אריינגעגאנגען אינעם בוך ״פון פארגאנגענעם״. אזוי האט בראנדס טאכטער מארגאריטא אנשינא פארבונדן די פעדעם פון דער צייט. 
 פאר מיר איז געווען באזונדערס אינטערעסאנט צו לייענען וועגן דעם ביראבידזשאנער פעריאד פון בראנדס לעבן, וועגן זיין ארבעט אין ״ביראבידזשאנער שטערן״. מיט וואס האט געלעבט די רעדאקציע אינעם שרעקלעכן 1937? וואס האבן איבערגעלעבט די מיטארבעטער פון ״בש״ ? אויף די און א סך אנדערע פראגעס געפינען מיר ענטפערס אינעם בוך. 
 מיר פובליקירן די פראגמענטן פונעם קאפיטל וועגן בראנדס אנקומען קיין ביראבידזשאן 
 ביראבידזשאן 
 נאר איך האב זיך ניט צעשיידט מיט מיין טרוים פארן אין דער יידישער אווטאנאמער געגנט, אריינגעצויגן אין דעם ענין הענעך קויפמאנען, אזוי אז נאכן ענדיקן דעם טעכניקום איז ביי אונדז קיין אויסוועג ניט פארבליבן און מיר האבן זיך צוזאמען א לאז געטאן אין ווייטן וועג אריין. וועגן אונדזער פרייוויליקער איבערוואנדערונג האט געשריבן ״דער שטערן״, באגלייטנדיק די מיטיילונג מיט אונדזער געמיינזאמען פארטרעט. 
 ארויסגעפארן פון כארקאוו זיינען מיר דעם ערשטן סענטיאבער 1936 יאר… מיטן וועג האבן מיר זיך אפגעשטעלט אויף עטלעכע טעג אין מאסקווע… 
 פון מאסקווע ביז ביראבידזשאן זיינען מיר געפארן אין אלגעמיינעם וואגאן אויף די אייבערשטע פאלקעס גאנצע צוועלף מעת־לעת… 
 אנגעקומען אין ביראבידזשאן זיינען מיר אין דער טיפער נאכט. דער נייער וואקזאל איז נאך ניט געווען פארטיק, אזוי אז מיר זיינען אריינגעקומען אין אן איינשטאקיקן ענגן סטאנצעי־לאקאל, קוים וואס באלויכטן און פול אנגעשטאפט מיט פאסאזשירן, מיינסטנס יידן און קארייער. דאס איז געווען די סטאנציע ״טיכאנקאיא״. דער ערשטער אנדרוק איז ניט געווען קיין פויגלדיקער, נאר מיר זיינען געווען צופרידן דערמיט, וואס מיר זיינען שוין אויפן ארט… 
 נאך דעם ווי מיר האבן איבערגעלאזט אונדזערע קלומקעס אין איבערוואנדער־פונקט, וואס אנטקעגן דעם וואקזאל, זיינען מיר גלייך אוועק אין רעדאקציע ״ביראבידזשאנער שטערן״, וווהין אייגנטלעך מיר זיינען אנגעקומען אויף ארבעט. דער לאקאל פון רעדאקציע האט זיך געפונען אויך אין דער נאענט פון וואקזאל אויפן ערשטן שטאק פון שטאט־סאוועט און פארנומען בלויז דריי ניט קיין גרויסע צימערן. דער רעדאקטאר פון דער צייטונג בוזי גאלדענבערג האט אונדז אויפגענומען ביז גאר פריינטלעך, ווי אלטע גוטע באקאנטע נאך פון כארקאוו, ווו ער האט רעדאגירט דעם ״שטערן״. ער אליין איז אריבערגעפארן קיין ביראבידזשאן מיט עטלעכע חדשים פריער, נאכן טויט פון זיין פארגייער הענעך קאזאקעוויטש. 
 ב. גאלדענבערג האט אונדז פארגעשטעלט דעם קאלעקטיוו פון רעדאקציע, געזאגט א פאר ווארעמע ווערטער און באשטימט אונדז אלס ליטערארישע מיטארבעטער. אלע אין רעדאקציע און אלץ איז אונדז געפעלן. דאס איינציקע, וואס האט אונדז פארזארגט, – מיר האבן ניט געהאט ווו צו וווינען. נאר מיר זיינען געווען ניט די איינציקע. מיר זיינען אנגעקומען אהער אין סאמע ברען פון דער איבערוואנדערונג קיין ביראבידזשאן, און דער ארעמער וווינונגס־פאנד אין שטאט איז ניט אין כוח געווען באפרידיקן&nbsp; די באדערפענישן פון די נייע עולים.&nbsp; דער זעלבער בוזי גאלדענבערג האט ניט געהאט זיין באזונדערן וווין־צימער. צוזאמען מיט די שרייבער י. ראבין, קליטעניק, נאטע וויינהויז האט ער געוווינט אין צוזאמענוווינונג – אלע אן פאמיליעס, – אפווארטנדיק זייער ריי אויף א דירה. אגב, איז דארטן ביי זיי אין גרויסן צימער געווען שטענדיק פריילעך – ווי ביי ״כאלאסטיאקעס״… 
 מיך מיט הענעך האט אונדזער רעדאקטאר באשטימט אריינזעצן אין א קליינעם צימער, וועלכער האט זיך געפונען אין קאנטאר פון רויטן קרייץ… 
 מיך און הענעכן האבן זיך אריינגעלאזט אין דער ארבעט פון רעדאקציע מיט לייב און לעבן. מיר האבן געזוכט נייע פארמען פון שרייבן אין צייטונג, אנשטאט די אלטע איינגעשטעלטע טראפארעטן. דאס האבן אלע זיך באמערקט און וועזנטלעך אפגעשאצט. איך געדענק, ווי די דיכטערין ליובא וואסערמאן איז אריין א צופרידענע אין רעדאקציע און געמאלדן, אז אלע זאלן הערן, אז ענדלעך האט אין צייטונג זיך באוויזן א פרישער שטראם. איר איז שטארק געפעלן מיין באריכט וועגן א פארזאמלונג אין א קארייישן קאלווירט, אין וועלכן איך האב זיך באמיט אין דער פארם פון א פארצייכענונג באשרייבן די פארזאמלונג און אויף א לעבעדיקן אויפן איבערגעבן די ארויסטרעטונגען פון די בייוועזנדע. די נאטיצן אין צייטונג האב איך אונטערגעשריבן מיט א פסעוודאנים ב. בין. מיט דעם האב איך זיך אליין ארום געשטרעבט איבערצויגן, אז מיינע קארעספאנדענצן – דאס איז ניט דאס וויכטיקסטע אין מיין שעפערישער ארבעט. און ניט מיט דעם וויל איך זיך אויסטיילן. מיין לייבלעכע זאך – דאס איז קינסטלערישע ליטעראטור: פראזע, דערציילונגען, וועלכע איך האב מיט שטאלץ אונטערגעשריבן מיט מיין פולן נאמען… בוזי גאלדענבערג איז צופרידן געווען מיט אונדז. און איבערהויפט האט אים אימפאנירט אונדזער דראנג ארומצופארן אין די סאמע טויבע ווינקלעך פון דער געגנט, וווהין עס איז אויסגעקומען כמעט מיט כוח ארויסצוטרייבן די מיטארבעטער פון עלטערן דור… 
 ווי איך האב באמערקט, איז די אטמאספער אין רעדאקציע געווען זייער א גינסטיקע און א פריינטלעכע. דאס איז געווען דער פארדינסט פון בוזי גאלדענבערגן – א זעלטענעם חכם און ערודיט, א געבוירענער רעדאקטאר, וועלכער האט יעדן איינעם פון אונדז געלערנט זשורנאליסטיק. זיין געהילף – דער פאראנטווארטלעכער סעקרעטאר נחום פרידמאן (…) איז געווען אן אומפארבייטלעכער מענטש אין רעדאקציע, וועלכער האט אויף זיינע פלייצעס געשלעפט די צייטונג. 
 יעדן טאג אויף די רעכט פון א פרייגעדונגענעם האט זיך אין רעדאקציע באוויזן עמנואל קאזאקעוויטש. ער האט געארבעט אלס איבערזעצער. א זון פון א ניט לאנג פארשטארבענעם רעדאקטאר הענעך קאזאקעוויטש. דירעקטאר פונעם ארטיקן טעאטער, א פאעט, אן אומדערמידלעכער וויצלינג, א כחמה־זאגער, האט ער בא זיינע דריי־און־צוואנציק יאר אומעטום זיך געפילט, ווי א בן־יחיד ביי זיך אין דער היים, וועמען אלץ איז דערלויבט, און ער פלעגט ניט זעלטן ארויסגעבן יינגלשע שטיקלעך ניט פון בעסטן מוסטער… 
 צוזאמען מיט עמע קאזאקעוויטשן און בוזי גאלדענבערגן האב איך אנטיילגענומען אינעם איבערגעזעצטן פאר דער צייטונג א גרויסן ליד פונעם קאזאכישן פאעט דזשאמבול. די איבערזעצונג&nbsp; האבן מיר אונטערגעחסמעט ״עמ. בינגאלד ( דאס הייסט&nbsp; — עמע, בנימין, גאלדענבערג)… 
 אין רעדאקציע האט אויך געארבעט דער שרייבער סאלוואדאר בארזשעס – א קליינער, א ביסל געהויקערטער, מיט שיטערע האר אויפן קאפ, א נערוועזער. זיין אמתער נאמען איז געווען סאול באראדין, און דעם פסעוודאנים האט ער געבראכט פון ריא־דע־זשאניירא, ווו ער האט געלעבט א היפשע צייט… בארזשעסן האב איך געקענט נאך פון כארקאוו… 
 פון די רעדאקציע־מיטארבעטער האבן מיר זיך נאך&nbsp; פארגעדענקט קארדאנסקי, קיזער, פערעצמאן… 
 פרילינג 1937 איז געקומען צו פארן קיין ביראבידזשאן באריס היימאן, מיט וועמען מיר זיינען געווען גוט באקאנט פון כארקאוו. נאך הענעך קויפמאנס אפגיין אין ארמיי זיינען מיר זיך מיט באריסן נאענט צונויפגעגאנגען, כאטש ער איז געווען עלטער פון מיר אויף גאנצע זעקס יאר און איז שוין געווען א טאטע פון צוויי זין. מיר פלעגן צוזאמען שרייבן מאטעריאלן פאר דער צייטונג, צוזאמען פארברענגען און ניט זעלטן פלעג ער נעכטיקן ביי מיר אין שטיבל, ווו מיר זיינען געלעגן אויפן בעטל, ווי קארטן־יינגלעך… 
 דער ארויסלאזער אין רעדאקציע סאניע ראזענפעלד – א שיינער באשיידענער בחור, שטענדיק אויסגעשמירט אין טיפאגראפיע־פארבן – און די מאשיניסטקע פרומע, וועלכע האט אין פאך ניט געהאט צו זיך קיין גלייכן, האבן געשלאסן אונדזער ניט גרויסן קאלעקטיוו. 
 זייער אפט פלעגן אריינקומען אין רעדאקציע די שרייבער ראבין, קליטעניק, וויינהויז, דאבין, מילער, אלעווסקי, ראבינקאוו, פאליקמאן, ליובא וואסערמאן, דער אווטאר פונעם פילם ״גליקזוכער״ קאבלענץ – א ווייסרוס לויט דעם אפשטאם, וועלכער איז געווען ממש פארליבט אין ווייטן מיזרח. יעדער פון זיי האט געבראכט מיט זיך אין רעדאקציע א שטיקל נייס, א חכמה, דיסקוטירט איבער א נייער דערציילונג אדער ליד… 
 דאס איז געווען אין זיבן־און־דרייסיקסטן יאר, בעת דוד בערגעלסאן האט געמאלדן פאר דער וועלט, אז ער באזעצט זיך אויף שטענדיק אין ביראבידזשאן. די דאזיקע ידיעה איז אויפגענומען געווארן מיט גרויס באפרידיקונג פון זיינע פארערער, און אין איינעם א טאג קומט אן צו אונדז אין רעדאקציע א טעלעגראם פון מאסקווע אויף&nbsp; בערגעלסאנס נאמען פון אליין לעאן פייכטוואנגערן, וועלכער האט דאן פארבראכט אין דער סאוועטישער הויפט־שטאט. אין דער דאזיקער טעלעגראם האט פייכטוואנגער באגריסט זיין קאלעגע מיטן באשלוס זיך באזעצן אין ביראבידזשאן. 
 איך אלס סאמע יינגסטער און פלינקסטער האב א כאפ געטאן די דעפעשע און אוועקגעלאפן אין האטעל צו בערגעלסאנען, איבערגעפולט מיט שטאלצקייט, וואס אין מיינע הענט גלעט א טעלעגראם פון איין וועלטבארימטן שרייבער צום צווייטן… בערגעלסאן האט מיט נייגער איבערגעלייענט די טעלעגראם און ניט אן זעלבסטצופרידנקייט זיך אנגערופן צו מיר: 
 –&nbsp;&nbsp;&nbsp;&nbsp; הא, וואס זאגט איר ?… בערגעלסאנען פארגעסט מען ניט… א גרויסן דאנק אייך, יונגערמאן, פאר דער טירחה. אט לאז איך זיך שוין אוועק אנשרייבן מיין פריינט. 
 אוי, ווי מיר האט זיך ניט&nbsp;געוואלט פארלאזן דעם צימער אין האטעל, נאר איך האב פארשטאנען, אז בערגעלסאנען איז אצינד ניט צו מיר, און איז געזעגנט מיטן שרייבער… 
 