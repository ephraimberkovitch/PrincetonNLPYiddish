 סיימאן סטאר, אן אויסטראלישער קאמפאזיטאר, דזשעז־באסגיטאריסט און מוזיק־פראדוצענט, וואס שפילט אן אנפירנדיקע ראלע אין דער קאפעליע, „ייד!״ , האט לעצטנס ארויסגעלאזט א נייע קאמפאזיציע צו באגלייטן ה. לייוויקס ליד, „אייביק״. 
 סטאר האט לכתחילה קאמפאנירט דאס ליד אין 2019 ווי א טייל פון א פראגראם ארגאניזירט דורך דער מעלבורנער „קדימה״־ביבליאטעק. בשעת דער פאנדעמיע האט ער פארבעטן אנדערע מעלבורנער זינגער און מוזיקער ווידער צו רעקארדירן דאס ליד. דעם נייעם נוסח, מיטן זינגער ארי ווייניג, האט מען ארויסגעלאזט מיט א חודש צוריק. 
 אין דער רעקארדירונג שפילן אכט מוזיקער אויף א טוץ אינסטרומענטן. סטאר אליין שפילט באס, טשעלא, טרומייט, וואלדהארן און זינגט דערצו. דער רעזולטאט איז א פולער קלאנג, וואס איז ביי געוויסע מאמענטן ענלעך צו א דזשעז־סאלאיסט און ביי אנדערע מאמענטן — צו א גאנצן ארקעסטער. 
 סטאר, וואס האט זיך פאראינטערעסירט אין יידישע לידער נאכן זיך אומקערן אין אויסטראליע נאך זעקס יאר אין ישראל, גיט איבער אין זיין אריינפיר צום ליד, אז לייוויקס טעקסט האט אים גערירט ביז טרערן. ער האט געשטרעבט צו שאפן א קאמפאזיציע וואס זאל „אפשפיגלען די איבערלעבונגען באשריבן אינעם ליד און דאס אומדערמידלעכע באדערפעניש צום ווידערשטאנד ניט געקוקט אויף די אלע שטרויכלונגען. איך האב געוואלט אז דאס ליד זאל זיין טרויעריק אבער ניט האבן צו פיל פון א שווערן געמיט.״ 
