 
 פונעם יאריד: מאיר־וועלוול בעל־עגלה מיט זיינע „סוסים״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מאיר־וועלוול בעל־עגלה מיט זיינע „סוסים״
  
דער פעטער ניסל ― מיט ווייסע־חברהניקעס א ווייסער חברהניק ― מאיר־וועלוולס
    
בויד מיט די דריי סוסים: „מאודריק״, „טענצער״ און די „יחסנטע״. ― דער
    
 בעל־עגלה דערציילט זיין ביאגראפיע.
    
סוף זומער (אין דרויסן איז נאך געווען רעכט ווארעם, נאר געשמעקט האט שוין מיט ראש־חודש אלול) איז אנגעקומען א בויד מיט
דריי פערד פון דער גרויסער שטאט, פון פערעיאסלאוו. צוגעפארן צום
פעטער ניסלס שטוב, האט דער בעל־עגלה, א בארעדעוודיקער ייד מיטן
נאמען מאיר־וועלוול, זיך צעשפיליעט און ארויסבאקומען ערגעץ פון א
ווייטער קעשענע א בריוול, געשריבן פון נחום וועוויקס צו זיין ברודער
ניסל ראבינאוויטש. אין בריוול איז געשטאנען, אז מע שיקט נאך די
קינדער, ערשטנס, א פור, צווייטנס, דריי פאר שטיוועלעך, און, דריטנס,
עסנווארג: קיכלעך, הארטע אייער און בארן ― דאס איז „צידה לדרך״
אף צוויי טעג. און חוץ לזה, עקסטרע פון דער באבע מינדע, א ווארעמע
קאלדרע מיט אן אלטן שאל אף איינצוהילן די קינדער, טאמער ווערט
חלילה קאלט, אדער עס גייט א רעגן. דעם בעל־עגלה האט מען אנגעזאגט,
אז ער זאל, למען השם, אויפזעצן די קינדער אפן אנדערן טאג אינדערפרי
באלד נאכן דאוונען, און אז נעכטיקן זאל ער מיט זיי אין בארישפאליע,
וועלן זיי קאנען קומען, אם ירצה השם, אפן אנדערן טאג ארום מנחה־צייט אהיים, קיין פערעיאסלאוו.
    
ווו נעמט מען פארב אף צו באשרייבן די שמחה פון נחום וועוויקס
קינדער, אז מע האט זיי איבערגעגעבן דעם אינהאלט פון דעם דאזיקן
בריוו טאקע אינאיינעם מיט דריי פאר שטיוועלעך? אף וואס זאל מען
זיך פריער פרייען: אף די נייע שטיוועלעך? אדער אף דעם, וואס מע וועט
צוויי טעג נאכאנאנד פארן אין א בויד מיט דריי פערד, צי אף דעם,
וואס מע וועט איבערמארגן אף דער נאכט שוין זיין אין דער גרויסער
שטאט, אין פערעיאסלאוו?
    
― קומט אהער, שקצים, עכברושים, ווייסע חברהניקעס, זעצט אייך
קארשט אוועקעט און מעסט־אן אט די שטיוועלעך! ― אזוי האט געקאמאנדעוועט דער פעטער ניסל, געשענקט אלע דריי צו שנעל, וועמען אין
נאז אריין און וועמען אין אן אויער.
    
דער פעטער ניסל האט ליב געהאט קינדער: אייגענע, פרעמדע ―
אלץ איינס, און דעריבער איז באקומען פון אים א שנעל געווען ניט קיין
שטראף, נאר א פארגעניגן, עס האט געמעגט אפילו שמארצן דערנאך
א האלבע שעה כסדר. פון דעם, וואס מע האט ליב, איז א פאטש אויך
א מתנה. און ליב האבן אים די קינדער געהאט דערפאר שוין אליין, וואס
ער איז געווען כמעט דער איינציקער אין דער משפחה, וואס האט קיינמאל קיינעם ניט געשטראפט, קיין מוסר נישט געזאגט און נישט אכטונג
געגעבן, ווי אנדערע, מע זאל לערנען אדער דאוונען. אדרבה, מיט קינדער
קונדסים איז ער אליין אויך געווען א קונדס, ליב געהאט א לאך צו טאן
און א שטיף טאן, אינאיינעם מיט זיי אריינלאזן א רעכטע פארציע שמעק־טאבעקע אין נאז אריין אן אלטן יידן, וואס איז אנטשלאפן געווארן, זיצנדיק אין בית־המדרש, און ווינטשעווען אים נאכדעם „צו געזונט״, אז יענער האט זיך אויפגעכאפט מיט א ניסעריי און מיט א הוסטעריי. און ווער
שמועסט שמחת־תורה ― דעמאלט איז ער געווען מער ווייסער־חברהניק
פון אלע ווייסע־חברהניקעס; ער אליין האט אנגעטרונקען גדליה דעם
שכור מיט בראנפן און געהאלפן די קינדער, זיי זאלן בינדן גדליהן הענט
און פיס, ווי א באראן, פארשליסן אים אין קאמער און דארטן צוקרעמפעווען זיין האנט דורך א לאנגן שטריק צום סוואלעק מיט א גלאק, אזוי,
אז ער וועט זיך אויסניכטערן און וועט וועלן אויפשטיין, זאל ער ניט
ווילנדיק אנהייבן קלינגען, ווי אף א שרפה, און די גאנצע שטאט זאל זיך
צונויפלויפן מיט א ליארעם און א געפילדער: „וועד ברענט?״...
    
פון דעם איז צו פארשטיין, ווי שווער ס׳איז געווען מיט אזא פעטער
זיך צעשיידן! באם געזעגענען זיך האט ער די חברה געטרייסט מיט ווערטער און מיט א זעץ אין די פלייצעס: „נישקשה, ניטשעווא, מירן זיך נאר
זען!  א י ך  וו ע ל  ד א  א ו י ך  ל א נ ג  נ י ש ט  פ א ר ־
ב ל יי ב ן! ״... אזוי ווי דאס הארץ האט אים געזאגט ― ווי דער לעזער ווייס שוין פון די פריערדיקע באשרייבונגען.
    
אנגעטאן די נייע שטיוועלעך און געפילט זיך אין זיי מחיהדיק גוט,
ווי אויסגעוואקסן, האבן חברה קודם־כל באקאנט זיך מיט דער בויד, מיט
אלע דריי פערדלעך און מיטן בעל־עגלה, וואס וועט זיי פירן פון דאנען
אין דער גרויסער שטאט אריין.
    
די בויד ― א בויד ווי אלע בוידן, אויבן מיט א גרויען געלאטעטן
דעקטוך, גוט אויסגעבעט מיט היי און מיט ראגאזשעס, דאכט זיך, ווייך,
דארף זיין א תענוג צו זיצן. דעם „תענוג״ זיינען חברה געוווירע געווארן
נאכדעם, אפן אנדערן טאג פון דער נסיעה, אז זיי האבן שוין נישט געפילט איין ביין א גאנצן. דאס איז די בויד. און די פערדלעך ― זיי
פארדינען באשריבן צו ווערן כאטש אין קורצע ווערטער, נאר יעדעס
פערדל באזונדער, ווארעם די דריי פערדלעך (בא מאיר־וועלוול בעל־עגלה
האבן זיי געהייסן „סוסים״) האבן זיך אזוי אנגעקערט איינס מיט דאס
אנדערע, אזוי ווי עס קערט זיך אן, למשל, א שטרויענער דאך מיט א
פדיון־הבן. דאס איז געווען א יי ד י ש ע  ט ר א י ק ע.
    
מיר הייבן אן פונעם מיטלסטן, פונעם „קארענאי״. בא מאיר־וועלוול
דעם בעל־עגלה האט ער געהייסן מיטן נאמען „מאודריק״. פארוואס
„מאודריק״? ווייסט מען ניט. אפשר דערפאר, ווייל מאודריק נעמט זיך
פונעם ווארט מאודריי, און מאודריי איז די טייטש  ח כ ם ,  כאטש
קיין גרויסער חכם, דארף מען זאגן דעם אמת, איז דער דאזיקער מאודריק
נישט געווען. ער איז נאר געווען אנגעשטאפט מיט יארן ― דאס יא. דאס
האט מען געקאנט ארויסזען פון זיין אלטער מארדע מיט די רירנדיקע
אויגן און פון זיין אויסגעטריפעטן עק און פון די הויכע ביינער, וואס
האבן ארויסגעסטארטשעט פון זיין אמאליקן ברייטן הינטן און פונדעסטוועגן, נישט קוקנדיק אף זיין עלטער, איז דער גאנצער וואגן מיט דער
גאנצער משא געלעגן כמעט נאר אף אים, מחמת יענע, די צוויי „פריס־טיאזשנע״, האבן זיך נאר  ג ע מ א כ ט ווי זיי שלעפן.
    
די דאזיקע צוויי „סוסים״ האבן אויך געהאט נעמען. איינעם האט
מען גערופן מיטן נאמען „טענצער״, ווייל דער גאנג זיינער איז געווען
מיט א טענצל. ער האט געהאלטן אין איין טאנצן. אלע פיר פיס האבן בא
אים געטאנצט, נאר יעדער פוס האט געטאנצט באזונדער. זיי האבן זיך
נישט אויפגערעדט. און דערפאר איז פון זיין טאנצן קיין גוטס נישט
ארויסגעקומען. ער האט נאר געשטערט מאודריקן ― איז איינס; און ווידער האט ער אזוי געטרייסלט דעם וואגן, אז ס׳האט ארויסגעטרייסלט
די נשמה. מאלט אייך, מאיר־וועלוול האט זיך מיט אים אפגערעכנט:
„וועסט בא מיר טאנצן!״ ― האט ער אים געזאגט און איינגעטייטשט א
מאל מיט דער בייטש און א מאל מיטן שטעקל פון דער בייטש. דעם
גאנצן וועג האט ער אים געהאלטן אין איין שלאגן, געלערנט מיט אים
בלק. דאס האט אבער ווינציק־וואס געהאלפן. טענצער איז ניט נתפעל
געווארן און ניט אויפגעהערט צו טאנצן. אדרבה, אז מע האט אים גוט
דערלאנגט, איז נאך געווען ערגער: ער האט אפגעענטפערט מיט ביידע
הינטערשטע פיס, ווי איינער רעדט: „אז דו ווילסט, נא דיר!״... אין
וווקס איז ער געווען א קליינער, א סך קלענער פון מאודריקן, נאר א
מארדע האט ער געהאט א סך א קליגערע פון מאודריקן. גאר קיין ערך
ניט. ס׳איז מעגלעך, אז מאיר־וועלוול האט ניט מגזם געווען דערמיט, וואס
ער האט זיך בארימט, אז טענצער איז געווען אמאל גאר פון די „געהויבענע סוסים״, נאר ווייל ער איז פון א גוט אויג געכאפט געווארן אף
די רגלים און מע האט מיט אים גארנישט געקאנט מאכן, איז ער אריינגעפאלן צו אים אין די הענט אריין און ער לערנט מיט אים פון דעמאלט
אן בלק.
    
דערפאר האט מאיר־וועלוול דעם דריטן סוס געלאזט צורו, זעלטן, פון
יוצא וועגן, דערלאנגט א שמיצל. געווען איז דאס א שקאפקע, א נידעריקע
און א גראבע, מיט מאכנאטע פיס, און געהייסן האט זי בא אים די
„יחסנטע״, דערפאר, וואס זי קומט ארויס פון א גרויסן יחוס: זי איז געווען אמאל ― אזוי האט דערציילט מאיר־וועלוול, פארנדיק אין וועג, ―
א גלחס א פערד. ווי קומט זי צו אים? איז דערינען א גאנצע מעשה,
וואס מע קאן זי ניט איבערדערציילן מיט אלע פישטשעווקעס: ערשטנס,
איז דאס שוין זייער לאנג ― ווי קאן מען זיך אנגעדענקען? און, צווייטנס,
האט זיך די מעשה נאך דעמאלט בא מאיר־וועלוולען ניט געקלעפט אקוראט. עס געדענקט זיך נאר, אז די יחסנטע איז געווען, ווי מאיר־וועלוול
דערציילט מיט א שמייכל, א געגנבעטע. דאס הייסט, נישט ער, חלילה,
האט זי געגנבעט; געגנבעט האבן אנדערע, נאר ער האט זי אוועקגעקויפט בחצי־חנם, און בעת ער האט זי געקויפט, האט ער ניט אנגעהויבן
צו וויסן, ער זאל אזוי ניט וויסן פון קיין צער און פון קיין דלות, אז זי
איז א געגנבעטע, ווארעם ווען ער זאל וויסן, אז זי איז א געגנבעטע, און
נאך בא א גלח דערצו, וואלט ער זיך ניט צוגערירט צו איר, מע זאל אים
אפגילטן (דערביי מאכט שוין מאיר־וועלוול אן ערנסטע מינע), טאקע ממש
אפגילטן! נישט מחמת ער איז אזא צדיק אין א פעלץ און האט מורא
זיך צורירן צו א געגנבעט פערד. וואס גייט אים אן, אז יענער איז א
גנב? ביסטו א גנב, וועט מען דיך שמייסן אף יענער וועלט. נאר ער
וואלט זי נישט געקויפט איבער אז אנדער זאך. ער האט פיינט פאליציע,
אזוי ווי חזיר. ער וויל נישט האבן קיין שום „דאטשיניעניעס״ מיט פאליציי! והראיה, ער האט אמאל געהאט אף זיך א פעקל, אן אומגליק, א
בלבול. שונאים בעלי־עגלות האבן אים אונטערגעשטעלט א פיסל, יאנקל
בולגאטש, א רוח אין זיין קוטשמע!...
    
און דא גייט־אוועק בא מאיר־וועלוולען א זייטיקע מעשה, און נאך
א מעשה, און נאך א מעשה, און פון די אלע מעשיות האט מען געקענט
שטארק חושך זיין, אז מאיר־וועלוול האט שטארקע „דאטשיניעניעס״ מיט
פערד־גנבים און מיט פאליציע...
    
דערפאר האט ער אבער געהאט א מעלה ― ער איז געווען, ווי מיר
האבן שוין אויבן געזאגט, א בארעדעוודיקער און האט מיט זיינע ניין מאס
רייד זייער גוט אונטערגעהאלטן די יונגע פארשוינדלעך דעם גאנצן וועג
פון וואראנקא קיין בארישפאליע און פון בארישפאליע קיין פערעיאסלאוו
― דאס מויל האט זיך אים ניט צוגעמאכט אף קיין מינוט אפילו. אלצדינג זיינען פון אים די קינדער געוווירע געווארן, פון זינט ער איז געווען
א יינגל א שמייסער בא יאנקל בולגאטש, און דערנאך, ווי אזוי ער האט
חתונה געהאט און אליין געווארן פאר זיך א בעל־עגלה, האט אים יאנקל
בולגאטש גערודפט, געגראבן, נאר ער האט אים אין דער ערד! און פון
 זיין ווייב האט ער דערציילט, ווי אזוי זי איז געווען אמאל א מיידל, און
 דווקא א שיינע, א קראסאוויצע! און ווי אזוי ער איז געווען נאך איר
 די כפרה! שיר־שיר ניט איינגענומען א מיתה־משונה ― אזא קראסא־
 וויצע איז דאס געווען! היינט, ווען ער ווערט צוריק א בחור, וואלט
 ער אפילו ניט געוואלט קוקן אף איר, נאר דעמאלט איז ער נאך געווען
 א „יאט״...
    
דאס ווארט „יאט״ האבן חברה נישט רעכט פארשטאנען; נאר אז
מאיר־וועלוול האט גענומען דערציילן אין זיין ווייטערדיקער ביאגראפיע,
ווי אזוי זיין ווייב האט אים קארגער א יאר נאך דער חתונה געבוירן
א יאטל, און שפעטער מיט א יאר נאך א יאטל, און נאך א יאטל, און נאך
א יאטל ― האבן זיך חברה אנגעשטויסן וואס דאס איז.
    
געענדיקט דערציילן זיין אייגענע געשיכטע, איז מאיר־וועלוול בעל־עגלה אריבער צו דער געשיכטע פון יאנקל בולגאטש און פון אנדערע
בעלי־עגלות, אנגערופן אלעמען בא די נעמען און באקאנט געמאכט, וויפל
און וואסערע פערד יעדער האט, ווער עס האט פערד, טאקע „סוסים״,
און ווער עס האט „פגירות, נבלות, פעל״.
    
פון בעלי־עגלות איז מאיר־וועלוול אריבער אף פערד־הענדלער און
אף ציגיינערס און אף גנבים און אף „נביאים״. דער חילוק פון א גנב
ביז א נביא איז דער ― אזוי האט מאיר־וועלוול געגעבן צו פארשטיין:
― וואס דער גנב פירט־ארויס דעם סוס פון שטאל, און דער „נביא״
― דער טרעפט און ווייזט־אן, ווו דער סוס געפינט זיך. דעריבער מוז
מען מיט די נביאים שלאגן בלאט נאך מער ווי מיט די גנבים... ניין,
די קינדער וועלן דאס אין צוויי יאר נישט געוווירע ווערן, וואס זיי זיינען
געוווירע געווארן פון מאיר־וועלוול בעל־עגלה אין די צוויי טעג פון זייער
נסיעה.
    
אצינד, אז מיר זיינען שוין באקאנט מיטן בעל־עגלה, מיט זיין בויד
און מיט זיינע דריי סוסים, מעגן מיר זיך אומקערן אף א קורצער וויילע
צוריק קיין וואראנקא און דערציילן, ווי אזוי דער העלד פון דער דאזיקער
ביאגראפיע האט זיך אפגעזעגנט מיט זיין שטעטעלע, איידער ער האט
דאס פארלאזן אף שטענדיק.
זיי געזונט, וואראנקא!
  
דער העלד געזעגנט זיך אפ מיט זיין שטעטעלע ― ער שווערט וועגן אוצר. ―
    
ער איז גרייט אוועקצושענקען גערגעלען זיינע אלטע שיך. ― א נארישער
    
 אינצידענט מיט „פרומע די מויד״.
    
 וויפל דאס שטעטל האט זיך ניט צוגעגעסן, וויפל די מענטשן זיינען
 ניט נמאס געווארן, און וויפל פיניעלע שימעלעס האט אין זיין צייט
 ניט געמאכט עס צו קליינגעלט, האט וואראנקא פארן אוועקפאר פון נחום
 וועוויקס קינדער אין דער גרויסער שטאט אריין צוריק באקומען בא זיי
 אין די אויגן דעם אמאליקן חן מיטן אמאליקן גלאנץ, און עס האט באמת
 הארצעדיק באנג געטאן מיט דעם זיך צו שיידן.
    
גלייך ווי מיט עפעס א לעבעדיקער זאך, גלייך ווי מיט א ליבן און גע־
 טרייען חבר ― אזוי האט זיך שלום נחום וועוויקס געזעגנט מיטן שטעטל,
 אנגעהויבן פון דעם הויף מיטן גארטן און מיט איטלעכס ביימעלע, וואס
 האבן שוין איצטער געהערט צו אן אנדערן, און אויסגעלאזט מיטן בארג,
 וואס אף יענער זייט בית־המדרש, און מיט דער „לעוואדע״, וואס אף
 יענער זייט שטאט, ― די ערטער, ווו ער האט פארבראכט מיט זיינע
בעסטע חברים, רעכענענדיק פון דעם ערשטן, פון שמואליק דעם יתום,
ביזן לעצטן ― ביז גערגעלע־גנב.
    
גאנץ באזונדער האט ער זיך אפגעשטעלט אף יענעם ארט, ווו עס איז
געלעגן, וועדליק שמואליק האט געוווסט כמעט פאר געוויס, באהאלטן דער
אוצר; ווי א פארכשופטער איז ער געשטאנען איינער אליין אין א הייליקער שטילקייט, און א גאנצע רייע פון מחשבות האבן זיך דורכגעטראגן
אין זיין קאפ: וואס וועט זיין מיטן דאזיקן אוצר, טאמער חס ושלום געפינט אים א גוי, ניט קיין ייד?... און צי איז דאס מעגלעך, אז א גוי זאל
אים געפינען? ― דאס קאן וויסן נאר אזא מענטש, ווי זיין חבר שמואליק... ווו קאן זיין איצטער שמואליק? צי וועט ער זיך באגעגענען אמאל
מיט שמואליקן? און וואס וועט זיין, אויב זיי וועלן זיך באגעגענען? ―
אז זיי וועלן זיך באגעגענען ערגעץ־ווו, איז דאס ערשטע וועלן זיי מסתמא
ביידע קומען צו פארן אהער אף א קורצע צייט, ביידע אינאיינעם, באקוקן נאך אמאל די אלע ערטער, ווו זיי האבן אינאיינעם פארבראכט
זייערע בעסטע יינגלשע יארן. און דערנאך וועלן זיי זיך א נעם טאן צום
אוצר אף אלע כלים: פריער וועט איינער פאסטן תעניתים, דערנאך דער
אנדערער, און אז זיי וועלן פארטיק ווערן מיט די תעניתים און מיטן
תהלים־זאגן, וועלן זיי נעמען זוכן דעם אוצר. און אז זיי וועלן
 
 