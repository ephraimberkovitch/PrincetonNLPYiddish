
 סאטאקא קאמאשידא איז באקאנט די לייענערס פון ״ביראבידזשאנער שטערן״ מיט עטלעכע ארטיקלען, ווו די צייטונג האט וועגן איר דערציילט, און אויך מיט איר אויטאר־רובריק ״דאס אומבאקאנטע יאפאן״. סאטאקא איז א יידיש־לערערין אין טאקיא־אוניווערסיטעט און אן עכטע יידישיסטקע, וואס אינטערעסירט זיך מיט א סך אספעקטן פון דער יידישער שפראך און קולטור. 
 איר איצטיקער פראיעקט אין שייכות מיט דער יידישער שפראך איז דאס איבערזעצן אויף יאפאניש יצחק רודאשעווסקיס ״טאגבוך פון ווילנער געטא״. סאטאקא וויל, אז וואס מער יאפאנער זאלן זיך דערוויסן וועגן דעם חורבן, און אדאנק דער איבערזעצונג וועלן זיי אוודאי האבן אזא מעגלעכקייט. 
 יצחק רודאשעווסקי איז געבוירן געווארן אין ווילנע אין 1927 און איז אומגעקומען (מע האט אים דערשאסן) אין אקטאבער 1943 אין ווילנער געטא. ער האט געפירט זיין טאגבוך פון יוני 1941 ביז אפריל 1943. 
 יצחקס קוזינע האט אפגעפונען דאס טאגבוך אין יולי 1944 אין דער מאלינע פון איר אומגעקומענער משפחה. זי האט עס איבערגעגעבן אברהם סוצקעווערן און שמערקע קאטשערגינסקין. זיי האבן אריבערגעשיקט דאס טאגבוך קיין ניו־יארק, אין ייווא, ווו דער־א וויכטיקער דאקומענט געפינט זיך איצט. אברהם סוצקעווער האט ארויסגעגעבן א פארקירצטן נוסח פונעם טאגבוך אין זיין ליטערארישן זשורנאל ״די גאלדענע קייט״ אין 1953. אין 1973 האט מען איבערגעזעצט דאס בוך אויף ענגליש, און אין 2016 — אויף פראנצייזיש, אויפן סמך פונעם כתב־יד. 
 אין 2018 האט די יידישע קהילה פון ליטע ארויסגעגעבן דאס טאגבוך אויף ליטוויש און יידיש. דער איבערזעצער פונעם בוך איז געווען מינדאוגאס קוועטקאוסקאס, א באקאנטער ליטעראטור־פארשער, וואס האט אין 2013 שוין געהאט איבערגעזעצט אויף ליטוויש אברהם סוצקעווערס זאמלונג פון פאעטישער פראזע „גרינער אקוואריום״. 
 סאטאקא קאמאשידא ארבעט איבער דעם טעקסט פון 2018. זי האלט שטארק פון דעם, אז אט די וויכטיקע און הייליקע ארבעט וועט געבן די יאפאנער א צוטריט צום ניצול־געבליבענעם עדות פון דעם חורבן. 
 
 ניקאליי באראדולין 
 