
 &nbsp; אין דער ישראלדיקער ביכער־סעריע ״ביבליאטעק פון דער היינטצייטיקער יידישער ליטעראטור״ איז דערשינען דער ערשטער באנד פונעם ״לעקסיקאן פון דער יידישער ליטעראטור אין ארץ־ישראל״. 
 
 וועלוול טשערנין 
 דער לעקסיקאן שליסט אין זיך איין ביא־ביבליאגראפישע אנגאבן וועגן אלע יידישע און יידיש־העברעישע מחברים, וועלכע האבן געלעבט אין דעם לאנד זינט דער תקופה פון דער טערקישער הערשונג און ביז היינט. דער צווייטער באנד וועט, ווי עס טיילן מיט די רעדאקטארן פון דער סעריע, דערשיינען אין אנהייב פונעם קומענדיקן יאר .עס גייט א רייד וועגן א ממשותדיקער ביא־ביבליאגראפישער ארבעט, וועלכע איז געמאכט געווארן דורך די צונויפשטעלער: דאקטאר וועלוול טשערנין, מיכאל פעלזענבאום און פראפעסאר דוב־בער קערלער. דער דרוק פונעם בוך האט פינאנסיעל געשטיצט די ישראלדיקע נאציאנאלע אינסטאנץ פאר יידישער קולטור. 
 אינעם ביראבידזשאנער קאנטעקסט איז כדאי אפצומערקן, אז צווישן די פערזענלעכקייטן, 
 מיכאל פעלזענבאום 
 אינפארמאציס וועגן וועלכע זיינען איינגעשלאסן אין דעם נייעם לעקסיקאן, זיינען פאראן אויך ליטעראטן פארבונדענע מיט דער יידישער אויטאנאמער געגנט. למשל, אינעם ערשטן באנד זיינען פאראן אינפארמאציע וועגן דעם פראזאיקער טביה גען (1912 – 2003), וועלכער האט געארבעט אין 1934 – 1936 אין רעדאקציע פון ״ביראבידזשאנער שטערן״, און וועגן דעם דיכטער חיים מאלטינסקי (1910 – 1986), וועלכער האט רעדאגירט אין 1947 – 1948 דעם אלמאנאך ״ביראבידזשאן״; און אינעם צווייטן באנד וועלן זיין אינפארמאציעס וועגן דעם דיכטער מאקס ריאנט (1923 – 2012), וועלכער האט געוווינט אינעם ביראבידזשאנער יידישן נאציאנאלן ראיאן, וואס איז שפעטער געווארן די יידישע אויטאנאמע געגנט זינט 1931 ביז 1970, און וועגן דעם פראזאיקער און ליטעראטור־פארשער בערל קאטלערמאן (געב. אין 1971), וועלכער איז אויסגעוואקסן אין ביראבידזשאן און האט אנגעהויבן זיין קאריערע אין ״ביראבידזשאנער שטערן״. 
 דער לעקסיקאן איז שוין דאס 19טע בוך, וואס דערשיינט אין דער סעריע ״ביבליאטעק פון דער היינטצייטיקער יידישער ליטעראטור. די סעריע איז געגרינדעט געווארן דורך וועלוול טשערנין און מיכאל פעלזענבאום אין 2015. 
 אין איר זיינען ביז איצט דערשינען די ערשטע לידער־זאמלונגען פון ישראל נעקראסאוו (פעטערבורג) ״אפגעברענטע שטעט״ און מארעק טושעוויצקי (קראקע) ״פון ביידע זייטן שפיגל״, דאס ערשטע יידישע לידער־זאמלונג פון פעליקס חיימאוויטש (מינסק) ״רעדן מיט עכא״ (פאר דעם האט דער דיכטער ארויסגעגעבן עטלעכע לידער־זאמלונגען אויף ווייסרוסיש), דאס ערשטע יידישע לידער־זאמלוננג פון זיסי ווייצמאנען (1946 – 2020) ״א פריילעכער רעגן״ (פריער האט דער דאזיקער ענג פארבונדענער מיט ביראבידזשאן דיכטער פארעפנטלעכט זיינע לידער אויף מאמע־לשון נאר אין פעריאדיק, און זיין איינציק בוך איז דערשינען אין רוסישער איבערזעצונג פון לעאניד שקאלניקן). 
 דוב־בער קערלער 
 אז מע רעדט וועגן פאעטישע ״פאטשאנטקעס״, קאן מען דערמאנען אויך די זאמלונג פון ירמיהו־אהרן טאוב (וואשינגטאן) ״א מויז צווישן וואקלדיקע וואלקן־קראצערס״. דאס איז זיין ערשטע ריין יידישע לידער־זאמלונג. פריער האט דער דיכטער פארעפנטלעכט עטלעכע זאמלונגען אויף ענגליש און איין – אויף יידיש פאראלעל מיט ענגליש. 
 אין דער סעריע זיינען דערשינען אויך לידער־זאמלונגען פון באריס קארלאוו (בלומינגטאן — ירושלים) ״אנגעצויגענע סטרונע״ און וועלוול טשערנין (כפר־אלדד) ״ביים ראנד פון שטורעם״. באזונדערס דארף מען אפמערקן די אוניקאלע אנטאלאגיע פון יידישע פאעטן געבוירענע נאכן חורבן ״א רינג״, אין וועלכער עס זיינען איינגעשלאסן געווארן ווערק פון 20 מחברים פון פארשיידענע לענדער. 
 די סעריע האט פארגעשטעלט ״פאטשאנטקעס״ אויך אין פראזע. דאס איז, קודם־כל די ערשטע 
 מאַרעק טושעוויצקי 
 זאמלונג נאוועלן פונעם דערמאנטן שוין געוועזענעם ביראבידזשאנער בערל קאטלערמאן (נווה־צוף) ״דער סוד פון ווייסע בערן״. די זאמלונג דערציילונגען פון עופרה אליגון (1921 – 2012) ״א דאמע מיט בלומען״, וואס איז דערשינען נאך איר פטירה, איז געווען דאס ערשטע יידישע בוך פון דער דאזיקער באוווסטער העברעישער שרייבערין און זשורנאליסטקע, וועלכע האט נאר פון צייט צו צייט געשריבן באזונדערע ווערק אויף איר מאמע־לשון. חוץ דעם, זיינען אין דער סעריע ארויס פראזע־זאמלונגען פון צבי כנר (1929– 2009) ״דער קלאון אין אוישוויץ״, מיכאל פעלזענבאום (ראמלע) ״ביאגראפיע פון א סענטימענטאלער לבנה״) און גענאדי עסטרייך (ניו־יארק) ״פון מיין און ניט נאר פון מיין לעבן״), ווי אויך אן אנטאלאגיע פון דער היינטצייטיקער ישראלדיקער דערציילונג אויף יידיש ״הערט א מעשה״ (דוב־בער קערלער האט פארעפנטלעכט אינעם לעצטן באנד פונעם אלמאנאך ״ביראבידזשאן״ אן ארטיקל געווידמעט דער ביראבידזשאנער טעמע אין דער דאזיקער אנטאלאגיע). צו דער פראזע קאן מען אויך משייך זיין דאס בוך פון קאבי ווייצנערן (1951 – 2018) ״ביי אונדז אין מאנהעטן״, וואס שליסט אין זיך איין צוויי פיעסן. 
 זיסי ווייצמאן 
 און לסוף זיינען אין דער סעריע ארויס אויך זאמלונגען ארטיקלען וועגן דער יידישער ליטעראטור־, טעאטער־ און מאלעריי־געשיכטע, ווי אויך ליטעראטור־קריטיק. דאס זיינען ביכער פון מיכאל קרוטיקאוו (ען־ארבאר) ״צווישן שורות״ און הלל קאזאווסקי (ירושלים) ״ווערטער און בילדער״. 
 מיטן ארויסגעבן דעם צווייטן באנד פונעם ״לעקסיקאן פון דער יידישער ליטעראטור אין ארץ־ישראל״ וועט די צאל ארויסגעגעבענע אין דער סעריע ״ביבליאטעק פון דער היינטצייטיקער יידישער ליטעראטור״ ביכער דערגרייכן 20. עס בלייבט נאר וויטשן זאל עס אויך ווייטער גיין ניט ערגער. 
 
 וו. פיריאטינסקי 
 