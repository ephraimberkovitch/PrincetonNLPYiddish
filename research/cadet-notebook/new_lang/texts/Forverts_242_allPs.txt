 אחוץ די געוויינטלעכע קלאסן פאר סטודענטן, וועט די פאריזער יידיש־זומער־פראגראם היייאר אנבאטן א סך לעקציעס, ווארשטאטן און אנדערע אונטערנעמונגען, וואס וועלן זיין אפן פארן ברייטן עולם. 
 די דאזיקע עפנטלעכע אונטערנעמונגען וועלן פארקומען צווישן דעם 9טן און 27סטן אויגוסט און יעדער איינער קען זיך באטייליקן, אבי מע רעגיסטרירט זיך און צאלט אין פארויס. א טייל פון דער זומער־פראגראם קומט פאר טאקע אין פאריז גופא, אבער ס׳רוב לעקציעס און ווארשטאטן וועלן זיין אנליין און זיין צוטריטלעך פאר אלעמען. 
 אזוי ווי די פראגראם קומט פאר אין פאריז, וועלן עטלעכע לעקציעס זיין אויף פראנצייזיש: ד״ר יצחק ניבארסקי וועט רעדן וועגן דער געשיכטע פון דער מאדערנער יידישער ליטעאטור ביז דער ערשטער וועלט־מלחמה (דינסטיק דעם 10טן). ד״ר ארנא ביקאר וועט רעדן וועגן דער געשיכטע פון דער יידישער שפראך (מיטוואך דעם 11טן). און זשיל ראזיע וועט רעדן וועגן די ליטערארישע גרופעס „יונג־יידיש״ און „כאליאסטרע״ (מאנטיק דעם 16טן). 
 עס וועלן אויך זיין צוויי לעקציעס אויף ענגליש פון ד״ר קאראלינע שימאניאק. זי וועט רעדן איין מאל וועגן דער געשיכטע פון דער יידישער ליטעראטור נאך 1914 (דינסטיק דעם 10טן), און א צווייט מאל וועגן די ווערק פון דער שרייבערין דבורה פאגעל (דינסטיק דעם 17טן). 
 ס׳רוב לעקציעס וועלן אבער זיין אויף יידיש: ניבארסקי וועט רעדן וועגן די יידישע שרייבערס, וואס האבן געוווינט אין פאריז (שבת־צו־נאכטס דעם 14טן). טל חבר־כיבאווסקי וועט האלטן איין לעצקציע וועגן דער געשיכטע פון דער יידישער טיפאגראפיע (מיטוואך דעם 18טן) און א צווייטע וועגן די אמעריקאנער טעלעוויזיע־פראגראמען, ווו מע קען הערן א יידיש ווארט (שבת־צו־נאכסטן דעם 21סטן). 
 רייזע טורנער וועט אנפירן מיט א ווארשטאט וועגן פארשונג־רעסורסטן אויף יידיש (דעם 14טן, 21סטן און 23סטן). ד״ר ארנא ביקאר וועט לערנען א ווארשטאט וועגן אלטיידיש (דאנערשטיק דעם 12טן). און ד״ר נאטאליא קריניצקא וועט געבן א ווירטועלן טור פון פאריז. 
 עס וועלן זיין א צאל מוזיקאלישע ווארשטאטן: וועגן קלעזמער־מוזיק מיט מארט דעראזיער (מיטוואך דעם 11טן אויגוסט); א זינגעריי מיט שורה ליפאווסקי (מיטוואך דעם 18טן); און א ניגונים־ווארשטאט מיט אלאן בערן (מיטוואך דעם 25סטן). 
 דערצו וועלן אויך זיין פארשיידענע אוונט־אקטיוויטעטן, וואס וועלן זיין אפן פאר דרויסנדיקע, למשל: אן אוונט פון שפילערייען (פרייטיק־צו־נאכטס דעם 13טן); אן אוונט פון זייער גיכע שמועסן (ד״ה speed־shmuesing — פרייטיק־צו־נאכטס דעם 20סטן); און א פאעזיע־אוונט אנגעפירט פון ד״ר שרון בר־כוכבא (פרייטיק־צו־נאכטס דעם 27סטן). 
 מע קען זיך רעגיסטרירן און געפינען נאך אינפארמאציע וועגן דער פראגראם דא . 
