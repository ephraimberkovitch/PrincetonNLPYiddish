
 
 דעם 10טן נאוועמבער איז אין תל־אביב פארגעקומען א ליטערארישער אוונט לכבוד דעם באוווסטן יידישן פראזאיקער יחיאל שרייבמאן, וועלכער איז געבוירן געווארן אין 1913 אינעם בעסאראבער שטעטל ראשקעוו און געשטארבן אין 2005 אין קעשענעוו. דער אוונט איז ארגאניזירט געווארן בשותפות דורכן תל־אביבער אינסטיטוט פאר רומענישער קולטור (דער שרייבער האט אנגעהויבן זיין ליטערארישע קאריערע אינעם פעריאד, ווען בעסאראביע איז געווען אין באשטאנד פון רומעניע), דער אמבאסאדע פון דער רעפובליק מאלדאווע אין מדינת־ישׂראל און דעם יידישיסטישן קולטור־צענטער ״לייוויק־הויז ״. 
 דעם אוונט האבן דערעפנט מיט קורצע גרוס־רעדעס דער אמבאסאדאר פון דער רעפובליק מאלדאווע אין מדינת־ישראל אלעקס רויטמאן און דער דירעקטאר פונעם אינסטינטוט פאר רומענישער קולטור מארטין סאלאמאן. דער פארוואלטער פונעם ״לייוויק־הויז״ דניאל גלאי איז ארויסגעטראטן מיט א רעפעראט אויף דער טעמע ״די חשיבות פון יחיאל שרייבמאן אלס שרייבער און דערציער פונעם יונגן דור יידישע שרייבער״.דערנאך איז דעמאנסטרירט געווארן א דאקומענטאלער פילם וועגן יחיאל שרייבמאנען, וועלכן עס האט פילמירט זיינער א תלמיד דער ניו־יארקער פראזאיקער באריס סאנדלער. אן אנדערער יחיאל שרייבמאנס תלמיד, דער דיכטער משה לעמסטער, וואס לעבט איצט אין ישראל, האט זיך געטיילט מיט זיינע זכרונות וועגן אים. און עס האבן אויף דעם אוונט אוודאי געקלונגען אויסצוגן פון יחיאל שרייבמאנס ווערק – סיי אינעם יידישן אריגינאל סיי אין העברעישע און רומענישע איבערזעצונגען. 
 אזוי ווי ישראל איז שוין פאקטיש ארויס פון די באגרענעצונגען ארויסגערופענע דורך דער מגפה פונעם קאראנא־ווירוס איז דער ליטעראטור־אוונט לכבוד יחיאל שרייבמאן געגאנגען אין א געוויינלעכן, ״פיזישן״ פארמאט. דערביי איז ער אבער טראנסלירט געווארן אינעם פייסבוק. 
 
 וו. פיריאטינסקי 
 