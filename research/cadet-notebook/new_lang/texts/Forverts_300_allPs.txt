 יידיש איז א וועלטשפראך וואס מען רעדט אויף פינעף קאנטינענטן, פון אייראפע ביז אויסטראליע, אבער אומעטום געפינט זיך יידיש אויף די ראנדן פונעם קולטורעלן הויפטשטראם. 
 פונקט אזוי איז די יידישע ליטערעטור א וועלט־ליטעראטור וואס פארבלייבט אינעם שאטן פון גרעסערע, מער אנגעשטעלטע ליטעראטורן. יידישע שרייבער פון מענדעלע מוכר־ספרים אן האבן געזוכט אופנים ווי אזוי צו פארפעסטיקן זייער ארט אין דער געשיכטע. כדי צו פארבלייבן אין דער יידישער ליטעראטור־געשיכטע האט זיך מענדעלע גענומען פאר איבערזעצן זיינע יידישע ווערק אויף העברעיש. ער האט געהאט ספקות צי יידיש וועט האבן א לאנגן קיום, אבער האט געגלייבט, אז העברעיש ווי די שפראך פונעם תנ״ך וועט קיין מאל ניט גיין לאיבוד, כל־זמן עס לעבט דאס יידישע פאלק. 
 דער ערשטער הצלחהדיקער יידישער מחבר מיט אלוועלטלעכע אמביציעס איז געווען שלום אש. אין די ערשטע יארן פונעם צוואנציקסטן יארהונדערט האט אש זיך קונה־שם געווען אין רוסלאנד צוליב זיין פיעסע „גאט פון נקמה‟, וואס מען האט מיט דערפאלג אויפגעפירט אויף דער רוסישער בינע, ווי אויך זיין פראזע־ווערק „דאס שטעטל‟, וואס מען האט איבערגעזעצט אויף רוסיש. 
 אש איז געווען גוט באקאנט מיט די סאמע בארימטע רוסישע קולטורעלע פיגורן ווי דעם שרייבער מאקסים גארקי און דעם טעאטער־רעזשיסער קאנסטאנטין סטאניסלאווסקי. ער איז אויך געווען אן אריינגייער אין די גבירישע סאלאנען פון פעטערבורג. פאר דער ערשטער וועלט־מלחמה איז אשעס נאמען באקאנט געווארן אויך אין דייטשלאנד און עסטרייך. 
 ווען אש איז אוועק קיין אמעריקע האט ער אויסגענומען אי ביי יידישע גבירים אי ביי יידישע רעדאקטארן. דעמאלט האט זיך אנגעהויבן זיין מיטארבעט מיטן פארווערטס. אין 1920 איז אויף ענגליש ארויס זיין ראמאן „אנקל מאזעס‟. אבער א סך מער דערפאלג האט ער געהאט מיט דער פובליקאציע פון דער טרילאגיע וועגן דער רוסישער רעוואלוציע, „פארן מבול‟, אנהייב 1930ער יארן. צו יענער צייט האט אש געוווינט אין פראנקרייך, אבער דאס בוך איז ארויס אויף יידיש אין פוילן און אמעריקע. אין אמעריקע איז דאס מסתמא געווען דער ערשטער יידישער ראמאן אין אן ענגלישער איבערזעצונג, וואס האט זוכה געווען א רעצענזיע אויף דער ערשטער זייט פונעם „ניו־יארק־טיימס בוק רעוויו‟. דער דאזיקער דערפאלג האט פארפעסטיקט אשעס רעפוטאציע ווי דער בארימטסטער יידישער שרייבער פון זיין צייט. 
 אין „פארן מבול‟ האט אש געשילדערט די מפלה פון דער רוסישער אימפעריע בעת דער ערשטער וועלט־מלחמה און דער אקטאבער־רעוואלוציע. ווי א קעגנזאץ צו די קאלטע אפיקורסישע פעטערבורגער גבירים האט ער געשילדערט די היימישע יידישלעכע ווארשע. אשעס קריטיק פון דער רוסישער רעוואלוציע האט זיך אויך גוט אריינגעפאסט אינעם אמעריקאנער אנטיקאמוניסטישן הויפטשטראם. אין דעם „תהילים־ייד‟ האט אש געמאלט א געשטאלט פון א צדיק, וואס איז געווען גאנץ ענלעך אויף קריסטלעכע הייליקע. זאריט פארסך־הכלט: „אשעס אויפגאבע, ווי ער האט זי געזען, איז געווען צו אנטפלעקן דעם יידישן סוד אינעם אלוועלטלעכן תוך‟. 
 ווייט ניט אלע יידישע קריטיקער זיינען געווען צופרידן מיט אשעס ליטערארישער סטראטעגיע. א סקאנדאל האט אויסגעבראכן נאך דער פובליקאציע פון דער ענגלישער איבערזעצונג פון „דער מאן פון נצרת‟, וואס מען האט אויף דער יידישער גאס אויפגענומען ווי א מין קריסטלעכע פראפאגאנדע. זאריט באהאנדלט ניט דעם דאזיקן ראמאן, וואס איז א בולטער ביישפיל פון א שפאלטונג צווישן יידישקייט און אלוועלטלעכקייט. ווי א קעגנזאץ צו אשעס ליטערארישער סטראטעגיע באטראכט זאריט דעם דיכטער יעקב גלאטשטיין, וועלכער איז געווען אויסן אפצוהיטן די אייגנארטיקייט פון יידיש. 
 דער דריטער העלד פון זאריטס בוך איז יצחק באשעוויס. זאריט האלט, אז דער שורש פון באשעוויסעס דערפאלג און פאפולערקייט אין אמעריקע איז זיין סטיל, וואס זאריט רופט „שדים־רעאליזם‟. באשעוויס שאפט א וועלט, וואס איז באוווינט מיט געשפענסטער פון דער אמאליקער פויליש־יידישער וועלט. אזוי ארום שאפט ער פאר זיך אן אוניקאלע פאזיציע אין דער אמעריקאנער ליטעראטור. ער שטעלט זיך פאר ווי דער איינציקער פארבליבענער שומר פון דער פארגאנגענער עקזאטישער וועלט, און דווקא דאס מאכט אים אזוי פאפולער ביי דער ברייטער לייענערשאפט. 
 אש, גלאטשטיין און באשעוויס זיינען די נייע „דריי קלאסיקער‟ פון זאריטס קאנאן פון דער אמעריקאנער יידישער ליטעראטור. חוץ זיי, באטראכט ער אויך סאל בעלאו, די יידישע דיכטערין אנא מארגאלין און די אמעריקאנער שרייבערין גרייס פעלי. אלע זעקס מחברים האבן געשאפן פאר זיך אן אייגענע סטראטעגיע פאר אריינקריצן זייער יידישקייט אין דער גלאבאלער וועלט־ליטערארישער „אינסטיטוציע‟. דער באגריף פון „וועלט־ליטעראטור‟ איז העכער ווי צוויי הונדערט יאר אלט, אבער ער איז ווידער געווארן פאפולער צווישן די היינטיקע אמערינאקער ליטעראטור־פארשער. די אויפגאבע פון די פארשער פון דער יידישער ליטעראטור איז צו געפינען פאר איר א פאסיקן ארט אין אט דער דאזיקער אינסטיטוציע, בייגלייך מיט די ליטעראטורן פון אנדערע פעלקער, בפרט אזעלכע, וואס זיינען עד־היום געשטאנען אינעם שאטן פון דער הערשנדיקער מערבדיקער קולטור. 
 זאריטס בוך באטראכט די יידישע ליטערארישע ירושה אונטער א נייעם מעטאדאלאגישן קוקווינקל און איז א וויכטיקער בייטראג אינעם דאזיקן פארשערישן אויפטו. עד־היום אבער בלייבט דער דאזיקער אויפטו צוגעבונדן צו דעם מעטאדאלאגישן גערעם פון דער אמעריקאנער ליטעראטור־פארשונג. אבער די „אלוועלטלעכקייט‟ פון דער יידישער ליטעראטור וואקסט טאקע ניט פון אמעריקע נאר פון מזרח־אייראפע. כדי בעסער צו פארשטיין די „אלוועלטלעכקייט‟ פון אש, באשעוויס, און אפילו גלאטשטיין, דארף מען זיך קודם־כל טיף אריינקוקן אין זייערע פוילישע און רוסישע ווארצלען און זייער קאמפליצירטע און סתירותדיקע באציונגען מיט דער אלטער היים. 
