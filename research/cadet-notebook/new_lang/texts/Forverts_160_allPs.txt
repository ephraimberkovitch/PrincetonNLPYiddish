 ווען די משפחה איז ערשט געקומען קיין אמעריקע, האט מינדל גערעדט בלויז יידיש, אבער ווען זי איז שוין געווען זיבן יאר אלט, האט זי אליין געקענט פארן מיטן סאבוויי פון דער שול צו איר טאטע־מאמעס בעקעריי. זי האט שפעטער געפרעגט ביי איר טאטן, הלמאי זיי האבן ניט געהאט קיין מורא צו לאזן אזא קליין מיידל פארן אליין איבער דער שטאט? האט דער טאטע געענטפערט: „מינדעלע, זיי ניט קיין נארעלע. אין בערגען־בעלזען, ווען דו ביסט געווען א יאר מיט א האלב אלט, ביסטו שוין געווען א דערוואקסענע. ביסט שוין דעמאלט געווען זעלבשטענדיק.‟ 
 אויפצווואקסן אין אזא משפחה איז ניט געווען לייכט פאר א יונג מיידל: „מיינע עלטערן האבן געהארעוועט לאנגע שעהען אין דער בעקעריי, זעקס טעג א וואך. זיי זיינען תמיד געווען אין איילעניש, איך האב זיי כמעט קיין מאל ניט געזען זיך צוזעצן און זיך אפרוען.‟ ביי דער מאמען, האט מינדל רעפרעזענטירט די גאנצע וועלט: „איך האב געדארפט שפילן די ראלעס פון איר מאמע, איר שוועסטער, איר חברטע, איר דערפאלג.‟ 
 אזא איז געווען דער שווערער פסיכאלאגישער עול, וואס עס האט געדארפט טראגן דאס ערשטע קינד ביי די עלטערן, וועלכע האבן איבערגעלעבט דעם חורבן. די דאזיקע דערפארונג האט אויסגעפורעמט איר כאראקטער. „איך ווער ניט מיד בשעתן ארבעטן. איך ווער ניט מיד ווען איך טו עפעס, אבער דערנאך — צעפאל איך זיך אויף שטיקער‟. דער חורבן איז פארבליבן פאר איר „דער שווארצע לאך, אין וועלכן איך בין געבוירן געווארן.‟ 
 ווייזעלס קונסט האט ניט קיין דירעקט בילדעריש שייכות מיטן חורבן. זי ארבעט לרוב אינעם סטיל פון אבסטראקטן עקספרעסיאניזם, וואס איז געווארן הויפטשטראמיק אין דער אמעריקאנער קונסט זינט די 1950ער יארן. די פילפארביקע לייוונטן אירע טראגן אין זיך שפורן פון אינטענסיוון שעפערישן מי. צומאל הייבט זי אן איר ארבעט מיטן אנשרייבן איינצלנע ווערטער אויפן לייוונט, און שפעטער ווערן די דאזיקע ווערטער באמאלט דורך שיכטן פון פארשיידענע פארבן. בולט אין ווייזעלס פאליטרע איז בלוי ווי, למשל, אין איר בילד, Memory, Like Lace, is Full of Holes (דער זכרון, ווי קרוזשעווע, איז פול מיט לעכער). דער דאזיקער קאליר ווערט אפט מאל אסאציירט מיט רוחניות, אבער ביי ווייזעל טראגט בלוי אויך אן אינטימען פערזענלעכן זין: דאס איז געווען איר מאמעס באליבטסטער קאליר. 
 מינדל ווייזעלס בוך, „דערנאך: דאס התחייבות פון שיינקייט‟, איז א געמיש פון זכרונות, טאגביכער, רייזע־נאטיצן און חקירות וועגן דער קונסט און איר עפנטלעכער ראלע. דאס ווארט „דערנאך‟ אינעם טיטל פונעם בוך מיינט אוודאי „נאכן חורבן‟, כאטש קיין עכטע חורבן–געשיכטעס זיינען אינעם בוך ניטא. די קשיא, וואס ווייזעל שטעלט פאר זיך און פאר דער וועלט, איז א ברייטע: „ווער בין איך? ווי אזוי קען איך געפינען די מאס פון שלום, פון זינען אליין און פון דער שיינקייט אין דער וועלט?‟ דאס בוך איז א פרווו צו באהאנדלען די דאזיקע פראגעס פון צוויי שטאנדפונקטן, דעם פערזענלעכן און דעם עסטעטישן. זי קומט ניט צו קיין גרייטע קלארע ענטפערס. אנשטאט דעם לאזט זי דעם לייענער נאכגיין איר געדאנקענגאנג דורך ווערטער און בילדער. 
 היינט צו טאג, ווען דער דור, וואס האט איבערגעלעבט דעם חורבן גייט לעולמו, קומען זייערע קינדער ארויס פונעם שאטן פון זייערע עלטערנס ליידן. אבער וואס קענען זיי טאן, פרעגט ווייזעל. „וואס פאר א מין טענות קענען מיר האבן? מיר האבן ניט געהונגערט אין אוישוויץ. אין די אויגן פון אונדזערע עלטערן האט אונדז גאר ניט געפעלט. מיר זיינען א גאנצער דור וואס האט געקוקט אין אונדזערע עלטערנס פנימער כדי צו זען ווי זיי האבן געליטן. אונדזער ערשטע שפראך איז געווען אונדזער עלטערנס פנימער.‟ ווייזעלס אבסטראקטער סטיל איז גוט צוגעפאסט פאר דער באהאנדלונג פון אזוינע קשיות. אבסטראקטע בילדער לאזן זיך אויסטייטשן אויף פארשיידענע אופנים. זיי טראגן אין זיך די טיפקייט פון דעם קינסטלערס געפילן אבער ווייזן ניט קיין קאנקרעטע פיגוראטיווע געשטאלטן. 
 מינדל ווייזעל איז א הצלחהדיקע קינסטלערין. זי האט באקומען א דערמוטיקונג פון אזא חשובן כלל־טוער ווי אלי וויזעל (ער איז געווען איר טאטנס א לאנדסמאן פון טראנסילוואניע). עס זענען שוין פארגעקומען א היפשע צאל אויסשטעלונגען פון אירע ווערק, און א סך פון זיי געפינען זיך אין פריוואטע זאמלונגען און עפנטלעכע מוזייען. אירע ברייטע אבסטראקטע פארביקע לייוונטן רעדן דירעקט צו דעם צוקוקערס כוח–הדמיון, אן שום פארמיטלונג פון ווערטער אדער פיגורן. 
