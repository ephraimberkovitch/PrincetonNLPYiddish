 
 מאטל פייסי דעם חזנס: די וואסערשטוב 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
[דער ערשטער וואריאנט פון דעם קאפיטל „מזל־טוב, מיר זיינען שוין
    
 אין אמעריקע!״]
  
געשריבן אין יאר 1914.
― א. ―
    
א מוראדיק גרויסע שטוב, אזוי גרויס כמעט ווי בא אונדז צען
שטיבער, אדער אפשר נאך מער.
    
און ווייס איז זי, די שטוב, ווייס ווי מילך, מיט קלייניטשקע פענצטערלעך א סך. די פענצטערלעך זיינען קיילעכיק, פון ריינעם קרישטאל
און מיט רויטן באצוויקלט.
    
און קוימענס האט די שטוב צוויי גרויסע, הויכע, ברייטע, שווארצע
קוימענס, וואס פייפן אזוי שטארק, אז פון איין פייף א גוטן קאנט איר
פאלן חלשות.
    
און שטיין שטייט די שטוב אפן וואסער. א וואסערשטוב.
    
דאס הייסט, נישט זי שטייט, נאר זי גייט. גיך־גיך גייט זי ―
זי לויפט כמעט. זי שניידט די כוואליעס אף צווייען און גליטשט זיך,
גליטשט זיך אפן וואסער. זי הייבט זיך ארויף און אראפ, ארויף און
אראפ ― און מיר פארן, מיר פארן קיין אמעריקע!
    
נישט מיר אליין פארן קיין אמעריקע ― מיט אונדז פארן נאך א
סך, א סך יידן און ווייבער, מיט קינדער און אן קינדער.
    
און אלע אין איין שטאט אריין. איך ווייס אפילו, ווי אזוי זי הייסט.
„נעיארק״ הייסט די שטאט. א גרויסע שטאט! נאך גרעסער פון ווין.
און א יידישע שטאט. א שטאט פון סאמע יידן. און ריידן רעדט מען
דארט, ווי מע רעדט בא אונדז. ווי אלע מענטשן ריידן.
    
מע רעדט אף יידיש.
    
― דאנקען און לויבן יאשקע דעם טויבן! מע׳ט פארשפארן זיך
ברעכן די צונג, ווי מע האט זיך געבראכן אין בראד, אין קראקע מיט
לעמבעריג, אין ווין און אין אנטווערפן און אינעם שיינעם לאנדאן, וואס
וואלט שוין לאנג געמעגט ברענען אפן פייער, ובפרט איצט, אז מיר
זיינען שוין דארט נישטא.
    
אזוי זאגט ברכה, מיין ברודער אליהוס ווייב, וואס האט שוין לאנג
געווארפן אן אום־חן אף אלע שטעט, און מער ווי אלץ ― אף לאנדאן.
  
― ב. ―
    
איצט ווייס איך פאר געוויס, אז מיר פארן קיין אמעריקע. אפילו
ברכה, מיין ברודער אליהוס ווייב, איז מודה, אז מיר פארן קיין אמעריקע.
ביז אהער האט זי אלץ נישט געוואלט גלויבן: „מיר פארן און פארן
― און שטייען אף איין ארט״.
    
נאר איר מיינט, אז איצט איז זי שוין צופרידן? ווער ― וואס!
ברכה איז קיינמאל נישט צופרידן. זי וויל נאר וויסן איין זאך: ווער
איז דער שלים־מזל, וואס האט דאס אויסגעטראכט אט די דאזיקע מדינה?
    
― עס וואלט אים געמעגט ― זאגט זי ― ארויסווארפן און פיניען
אריינווארפן!
    
דאס מיינט זי אונדזער חבר פיניען, וואס פארט מיט אונדז קיין
אמעריקע.
    
וואס האט זי צו אים? ווייל ער איז, זאגט זי, דער גאנצער חייב.
ווען נישט ער, וואלטן מיר איצטער, זאגט זי, געזעסן אינדערהיים, ווי
אלע יידן, און וואלטן זיך נישט געשלעפט איבער ימים און מדבריות
און וויסטענישן.
    
ער, פיניע הייסט עס, האט ארויפגעפירט, זאגט זי, מיין ברודער
אליהו אף א גליטש ― מיר זאלן פארקויפן אונדזער האלבע שטוב און
פארן קיין „מאלעריקע״.
  
― ג. ―
    
„מאלעריקע״ ― אזוי רופט דאס אן מיין שוועגערן ברכה אלעמאל,
ווען זי איז אין כעס.
    
און אין כעס איז זי אפט. כמעט נישטא דער טאג, וואס ברכה זאל
נישט זיין אין כעס.
    
א גליק, וואס מיין ברודער אליהו הערט זי, ווי דעם קאטער, און
אונדזער חבר פיניע ― דער לאכט זיך גאר אויס פון איר באבע. איר
געדענקט דאך מסתמא אונדזער חבר פיניע? אים אז מע דערעסט זיך
שטארק, מאכט ער אייך באלד אף יענעם א לידל ― און טו אים עפעס!
    
אנומלטן האט ער געמאכט אף איר, טאקע אף מיין שוועגערן, הייסט
עס, א לידל ― איז זי שיער נישט צעזעצט געווארן פאר בזיון.
    
אט אזוי הייבט זיך אן דאס לידל:
    
 איך האב א חבר מוהרר אליהו ―
    
 באשערט א מענטשן א הצלחה! ―
    
 האט ער א ווייב ― ביז דער סטעליע
    
 א שלאק פורעניות מרת ברכה,
    
 קיין עין־הרע נישט, א גראבע,
    
 און א ברייטע, אן אסאבע...
    
ווייטער געדענק איך נישט. איך געדענק נאר, אז ברכה איז אזש
געווען בלוי פאר כעס. דעם כעס האט זי אויסגעלאזט צו מיין ברודער
אליהו.
    
דערנאך האט זי זיך געוואלט נוקם זיין אין מיר. האט זיך די מאמע
אנגענומען מיין קריוודע. האט איר ברכה געזאגט א גראב ווארט, אויסגעווארפן דעם טאטן דעם חזן. האט זיך די מאמע צעוויינט. האט זיך
אליהו צעשריגן אף איר, אז זי מאכט אונדז אומגליקלעך. מיר זיינען
נאך נישט פארטיק, זאגט ער! ווארעם אז מיר וועלן אריינקומען קיין
אמעריקע בשלום, וועלן מיר ערשט דעמאלט באדארפן, זאגט ער, נאך
א מאל באווייזן, אז מיר האבן, זאגט ער, געזונטע אויגן.
    
נאר איך האב מיך א ביסל פאררעדט און האב שיער פארגעסן, אז
איך האב אייך נאך גארנישט דערציילט וועגן דער וואסערשטוב.
  
― ד. ―
    
אך, ווי שיין דאס איז! אך, ווי גרויס! און אך, ווי גוט מיר איז!
    
א קייסער, זאגט מען, איז גוט. מיר ― איז בעסער. דא בין א י ך
בעל־הבית.
    
איך און דער קאפיטאן. א מענטש א גבור. גאלדענע קנעפ מיט
גאלדענע „פאלעטן״, און וואנצעס מוראדיקע, גראבע, גרעבער ווי בערד.
אין מיטן אויסגעגאלט. אויגן ― מחיהדיקע. זיי שמייכלען בא אים שטענדיק. אפילו דעמאלט, ווען ער בייזערט זיך. א דימענט פון א קאפיטאן!
איך האב אים ליב ― סכנות! איך האב אים אפגעמאלט מיט א בלייערל
אף א שטיקל פאפיר, ווי ער שטייט און גייט. אפילו מיט די וואנצעס.
נאר איך האב עס צעריסן ― אליהו זאל נישט דערזען. ער האט פיינט
מענטשעלעך.
    
אליהו זאגט, אז א קאפיטאן דארף קענען שווימען, ווי א פיש. און
אונדזער חבר פיניע לאכט פון אים. פיניע זאגט, אז א קאפיטאן דארף
נישט קענען שווימען. שווימען דארפן נאר מאטראסן. א קאפיטאן, זאגט
פיניע, באדארף נאך זיין קלאר אין דער געאגראפיע, ווי א ייד אין אשרי.
אים דארף זיין, זאגט ער, קלאר דער ים, אזוי ווי אונדז די יבשה. ער
איז מחויב, זאגט ער, צו וויסן, וויפל דער ים האלט אין דער לענג און
אין דער ברייט און אין דער טיף. זאגט אים מיין ברודער אליהו: „מילא,
די לענג און די ברייט ― קאן מען נאך ווי עס איז אויסמעסטן מיט אן
ארשין. וואס וועסטו אבער טאן מיט דער טיף?״ זאגט אים פיניע:
„ביסט א בהמה!״ זאגט אים אליהו: „ביסט אליין א פערד. למאי
זידלסטו זיך?״ זאגט אים פיניע: „ווי אזוי זאל איך דיך נישט זידלען,
אז דו הייבסט נישט אן צו וויסן, זאגט ער, וואס אף דער וועלט טוט
זיך. אט נעם, זאגט ער, למשל, די שטערן אין הימל. נו, ווייס מען נישט
וויפל שטערן ס׳איז פאראן? און מע קאן דען ניט, זאגט ער, אויסרעכענען אלע בא די נעמען?״ זאגט אים אליהו: „איכל דיר זאגן דעם
אמת ― איך בין אפן הימל נאך קיינמאל נישט געווען, און אפן ים
פאר איך און זע ארויס, אז ער האט קיין גרונט נישט״. זאגט אים פיניע:
„נארעלע, נישט נאר א גרונט, מע קאן דיר אויסרעכענען אפילו וויפל
טראפן וואסער געפינט זיך אין ים ארום און ארום״. פרעגט אים אליהו
שוין מיט א געלעכטער: „כ׳וואלט געוואלט וויסן, ווי אזוי דו וועסט
עס אויסרעכענען? סיידן אפשר דיין פעטער דער זייגערמאכער וועט
דיר אונטערהעלפן״...
    
פארדריסט עס שוין פיניען, נאר ער מאכט זיך נישט וויסנדיק. פאר
אים שטעלט זיך איין זיין ווייב טייבל. איר קענט זי. איך האב שוין
וויפל מאל גערעדט פון איר. איך האב זי ליב. זי איז א קלייניטשקע
און א שטילינקע. נאר זי האט א טבע ― טאמער רירט מען אן איר
פיניען, איז חושך! האט זי אפגעשפילט מיין ברודער אליהון א וויוואט!
    
זי האט אים נישט געזאגט גארנישט. זי האט אים נאר א פרעג
געגעבן: „מיט וואס איז א בייגל־בעקער שענער פון א זייגערמאכער?״
    
דאס איז געווען א שטאך אונדז אלעמען אף אונדזער מחותן יונה
דעם בעקער.
    
אוודאי האט דאס אנגערירט ברכהן מער ווי אונדז אלעמען. יונה
דער בעקער ― דאס איז דאך איר טאטע, וועט זי שווייגן? א גליק,
וואס די מאמע איז דערביי געזעסן, האט זי זיי קוים־קוים צענומען!
    
נאר איך האב מיך שוין ווידער פאררעדט און פארגעסן, אז מיר
האלטן בא דער וואסערשטוב.
    
 ― ה. ―
    
גוט איז נאר אונדז! מיר און דעם קאפיטאן. מיר ביידע האבן צו
שאפן דא אף אלצדינג. ער, דער קאפיטאן, הייסט עס, דארט אויבן בא
די קוימענס, און איך, מאטל פייסי דעם חזנס זונדל, דא אפן צווישנדעק.
    
אף אונדז ביידן שטייט די גאנצע וואסערשטוב. די שטוב מיט אירע
אלע קליינע שטיבעלעך מיט דער גאנצער מאשינעריע, וואס קלאפט און
טראסקעט און הוידעט און פייפט און קרעכצט.
    
איטלעכער האט זיך זיין ארבעט. דער קאפיטאן אויבן טוט גארנישט.
ער שטייט נאר און רעדט דורך א רער צו די מאטראסן. און די מאטראסן
― אנגעטאן אין לאמפאסנדיקע לייבלעך מיט קיילעכיקע היטעלעך ―
פיניען מיט דער נשמה. וואס מע הייסט זיי, דאס טוען זיי. מע הייסט זיי
לויפן אהער ― לויפן זיי אהער. מע הייסט זיי לויפן אהין ― לויפן
זיי אהין. מע זאל זיי הייסן שפרינגען אין וואסער ― וואלטן זיי אויך
געשפרונגען אין וואסער.
    
איר האט באדארפט זען זייער ארבעט גאר אין אנהייב, באם ברעג,
איידער די וואסערשטוב האט גערירט פון ארט. וויי־וויי! ווי די רוחות,
ווי די מלאכי־חבלה ― אזוי האבן זיי געארבעט.
    
קודם כל האבן מיר באדארפט דורכלאזן די זאכן. אלעמענס פעקלעך,
אלעמענס קאסטנס און אלעמענס בעטגעוואנט. „באגאזש״ ווערט עס אנגערופן. אפשר צען טויזנט שטיק באגאזש. און אפשר מער.
    
און דאס אלצדינג האט מען באדארפט ארויפפעקלען ארויף אפן
שיף. א גוטע ארבעט! איר מיינט, מיט די הענט? חס וחלילה! ווו
וועט איר נעמען אזויפיל הענט? ס׳איז פאראן א בעסערע עצה.
    
אן העלפאנט האט איר אמאל געזען? אן העלפאנט מיט א לאנגן
שנאבל? נו, איז פאראן אזא מאשין, א גרויסע מאשין, וואס כאפט דעם
אנבליק פון א העלפאנט מיט א לאנגן שנאבל. אט הייבט זיך אויף דער
שנאבל, דרייט זיך כלומרשט שלעפעריק אף א זייט, לאזט זיך אראפ פאוואלינקע, פאוואלינקע. און אז ער לאזט זיך אראפ אף דער ערד, טוט
ער מיטאמאל א כאפ־אויף צען־צוואנציק־דרייסיק קאסטנס און קעסטלעך,
דרייט זיך אויס צוריק ארויף און לאזט זיי אראפ אפן שיף.
    
דערנאך נאכאמאל זיך אויפגעהויבן, נאכאמאל זיך אויסגעדרייט,
א כאפ די קאסטנס מיט די קעסטלעך, און ווידער אפן שיף.
    
אט אזוי האבן מיר ביסלעכווייז אריבערגעפעקלט דעם גאנצן באגאזש. מיר ביידע, איך און דער קאפיטאן, זיינען נישט אפגעטראטן ביזן
סוף.
    
דערנאך האט זיך ערשט אנגעהויבן בא אונדז די רעכטע ארבעט.
גיי ריר אזא מאכינע פונעם ארט! אי־אי, וואס מיר האבן צעארבעט!
דער קאפיטאן איז נישט אפגעטראטן פונעם טרייבל. די מאטראסן זיינען
ארומגעלאפן ווי די משוגעים. און איך בין אפן צווישנדעק. די הענט
האלט איך אין די קעשענעס און גיב אכטונג אף דער ארבעט, ווי די
וואסערשטוב רירט וואס ווייטער אלץ שטארקער און אלץ גיכער. און
איך קוק אראפ אין ים אריין, און איך מיין, אז מיין ברודער אליהו איז
גערעכט:
    
דער ים האט נישט קיין גרונט!
  
― ו. ―
    
זינט איך לעב האב איך נאך קיינמאל נישט געזען אזויפיל מענטשן,
איך מיין, אזויפיל יידן, ווי דא, בא אונדז אין וואסערשטוב, אפן צווישנדעק.
    
― קיין עין־הרע! קיין בייז אויג! ― זאגט די מאמע און טרערן
שטייען איר אין די אויגן.
    
א סך פון זיי האבן מיך דערקענט. און א סך האב איך דערקענט.
איך וואלט געמעגט שווערן, אז איך האב זיי געזען ― איך געדענק שוין
נישט ווו: צי אין קראקע, צי אין לעמבעריג? צי אין ווין בא דעם
„אליאנץ״, צי אין אנטווערפן בא דער „עזרה״? מע באדארף א פרעג
טאן בא דער מאמע. זי קער וויסן. נאר איך וועל נאך צייט האבן שפעטער.
דערווייל דארף מען פארן. האב איך מיך אוועקגעזעצט אף אן אייזערנער
טומבע רייטנדיק און קוק גאר אין הימל אריין.
    
איך ווייס נישט, צי איז דאס הימל, צי איז דאס וואסער? אט איז
עס, דאכט זיך, הימל, און אט איז דאס וואסער, און אט איז דאס שוין
ווידער הימל. און די וואסערשטוב מיט אלע מענטשן און מיט אלע זאכן
הייבט זיך ארויף און אראפ, ארויף און אראפ, און מיר פארן, מיר פארן
― קיין אמעריקע!
    
האב איך אבער פיינט זיצן ליידיק. שטיי איך אויף און לאז מיך
באטראכטן די וואסערשטוב פון אלע זייטן. זע איך מענטשן, אין רויטע
זשילעטן אנגעטאן און מיט גאלדענע קנעפ.
    
די דאזיקע מענטשן זיינען געשטעלט געווארן אף צו באדינען אונדז.
זיי הייסן דא א מאדנעם נאמען. „סטיו־ווארטס״ רופט מען זיי. און זייער
עובדה איז: זיי טראגן ארום אין גרויסע בעקנס כלערליי מינים עסנווארג און פלעשלעך מיט משקה און סיפאנעס מיט זעלצערוואסער און
מיט לימענאדע.
    
איך האב ליב לימענאדע דאס חיות! אין לאנדאן האב איך מיך
באקענט מיט דער דאזיקער משקה. דארטן רופט מען דאס „לעמאנעייד״.
האט זיי מיין שוועגערן ברכה אויסגעלאכט מיט זייער לשון. אז פייף איז
בא זיי פינף, א קאפיקע איז א פעני, טיימעס איז צייט און לימענאדע
איז גאר „לעמאנעייד״ ― מעג עס ניט ברענען אפן פייער?
    
אזוי זאגט ברכה. און איך זאג: לאז זיין לימענאדע, לאז זיין
לעמאנעייד, אבי ס׳איז גוט. ס׳איז זיס און סע שטשיפלט בא דער צונג.
    
איין חסרון האט עס ― מע באדארף דערפאר צאלן. און צאלן איז
מיין ברודער אליהו (ער איז דאך דער קאסירער) קיין בעלן ניט. ער זאגט,
אז א שיפסקארטע איז שוין מיט אלעמען, מיט עסן און מיט טרינקען
און מיט אלצדינג.
    
אך, וואס פאר עסן, וואס פאר א טרינקען מע גיט אונדז דא! דריי
מאל א טאג. פיר מאל א טאג. פינף מאל א טאג. עס האט גאר קיין
שיעור נישט. און צום מיינסטן עסן מיר דא „פעטעיטעס״.
    
איך זע אבער, איר ווייסט נישט, וואס הייסט עס „פעטעיטעס״.
וואס איז דאס? און מיט וואס עסט מען דאס?
    
עסן עסט מען דאס מיט ברויט און מיט געבראטענעם הערינג, און
א טעם האט דאס פון קארטאפלעס.
    
דאס הייסט, ס׳איז טאקע אונדזערע קארטאפלעס, נאר דא הייסט
עס „פעטעיטעס״.
    
מיין שוועגערן ברכה זאגט אפילו, זי זאל האבן די ברכות, וואס
אונדזערע קארטאפלעס זיינען בעסער און זיסער און געשמאקער. נאר
ווער הארכט זי, וואס זי זאגט? אפנים, ס׳איז דען פאראן א זאך אף
דער וועלט, וואס זאל איר געפעלן?
    
איך האב מורא, אז זי וועט קומען קיין אמעריקע, זאל איר אמעריקע
חלילה אויך נישט געפעלן.
    
וואס דארפט איר מער ― אז אפילו די וואסערשטוב, וואס מיר
פארן אף איר, זאגט זי אף איר אויך א חסרון. איך זאל האבן די ברכות,
זאגט זי, וואס בא אונדזער לייזערן אין בויד איז בעסער! דארטן, זאגט
זי, אז מע פארט, פארט מען. און דא שלעפט מען זיך און מע שלעפט
זיך און סע נודעט ארויס די נשמה. דער מאמעס מילך, זאגט זי, האב
איך זיי שוין אוועקגעגעבן!...
  
― ז. ―
    
דאס מיינט זי די קרענק, וואס מיר האבן געקרענקט דעם ערשטן
טאג פון אונדזער נסיעה אפן ים. ס׳איז געווען א שטורעמווינט און
ס׳האט געווארפן אונדזער וואסערשטוב העכער הייזער. איז אונדז אלעמען
געווארן נישט גוט אף צו חלשן. א סך האבן טאקע געחלשט. ערגער ווי
געחלשט. געווען כמעט ווי געשטארבענע. טייבל, פיניעס ווייב, האט מען
געראטעוועט מיט הייסע האנטיכער. די מאמע האט געבעטן אף זיך דעם
טויט. מיין ברודער אליהו איז געלעגן מיטן פנים אראפ און געוויינט,
ווי א קליין קינד. ברכה, זיין ווייב, האט אזש אויפגעהערט צו שילטן זיך.
ס׳איז איר פארגאנגען אזעלכעס, אז זי האט שוין גאר פארגעסן, וווהין
זי פארט און ווו זי איז אין דער וועלט. די גרינע גאל האט זי אוועקגעגעבן!...
    
נאר איין פיניע האט זיך געהאלטן ווי א קאזאק. ער איז ארומגעלאפן, די הענט אין די קעשענעס. געקוקט דורך די ברילן ארויף. איין
הויז אראפ, איין הויז פארקאטשעט. דאס האלדזטיכל איז פארפארן ווייס
איך וווהין. ער האט ארומגעשפאנט הין און צוריק איבערן צווישנדעק
און האט געמאכט חוזק פון דער גאנצער וועלט, גערעדט, געשאטן מיט
ווערטער: בהמות! פערד! אקסן! ווייסן נישט, אז ס׳איז דא א „זאקאן פריראדע״! אז וויבאלד עס ווארפט מיך אהער ― דארף איך מיך
נעמען אהין. און אז עס ווארפט מיך אהין ― דארף איך מיר נעמען אהער.
דאס איז דאך א זאקאן פריראדע!...
    
א מחיה אנצוקוקן אונדזער חבר פיניען בעת ער קאכט זיך. איך זאל
נישט מורא האבן פאר מיין ברודער אליהו, און ס׳זאל מיר אזוי נישט
וויי טאן דער קאפ, וואלט איך אים אראפגעכאפט מיטן בלייערל אף פאפיר מיט די הויזן און מיט די ברילן, ווי ער שפאנט ארום און שרייט
„זאקאן פריראדע״. עס וואלט מיר צוגעקומען א שטיק געזונט.
    
פיניע האט אזוי לאנג געטענהט „זאקאן פריראדע״, ביז ער האט געמוזט אפטרעטן אף א זייט. אנגעבויגן זיך און באוויזן דעם אייגענעם
„זאקאן פריראדע״, וואס אלע...
    
דערנאך, אז ס׳איז געווארן שטילער, אויס שטורעמווינט, און די זון
האט זיך באוויזן ― האבן אלע אויפגעלעבט. און פיניע אויך בתוכם.
    
ער האט שוין מער נישט גערעדט פון „זאקאן פריראדע״.
  
― ח. ―
    
אבי איך האב געמיינט, אז נאר בא אונדז אין צווישנדעק איז א
וועלט. צום סוף לאזט זיך אויס, אז אחוץ אונדז, עמיגראנטן, פארן אף
דער וואסערשטוב נאך א סך, א סך מענטשן.
    
צום מיינסטן פריצים, שררות, אפיצירן, גענעראלן.
    
און רייכע יידן. מיליאנשטשיקעס!
    
פון זייערטוועגן איז פאראן בא אונדז אין וואסערשטוב באזונדערע
שטיבלעך. „קעבקעס״ הייסן דא די דאזיקע שטיבלעך. איטלעכער אין א
באזונדער שטיבעלע.
    
א רחמנות ― זיי קאנען נישט זיצן אלע איניינעם, ווי מיר, עמיגראנטן, אפן צווישנדעק. זיי, אז זיי ווילן זיך זען איינס מיט דאס אנדערע,
מוזן זיי ארויסקריכן פון זייערע נארעס און ארויפדראפען זיך העט־העט
אף טרעפ ארויף. און דארט איז פאראן אזא זאל, ווו מע גייט זיך צונויף
אלע מיליאנשטשיקעס אינאיינעם און מע רעדט און מע שמועסט און מע
עסט.
    
איך וואלט א בעלן געווען וויסן, וואס עסן זיי? אויך „פעטעיטעס״
מיט געבראטענעם הערינג?
    
איך וואלט גלאט א בעלן געווען א קוק טאן, וואס טוט זיך דארטן.
איך בין דארטן נאך נישט געווען, נאר איך וועל זיין, איך וועל געוויס
זיין.
    
איך וואלט שוין לאנג געווען דארטן ― לאזט מען מיך נישט.
    
אביסל לאזט נישט די מאמע ― זי האט בא מיר גענומען א האנט
תקיעת־כף באלד ווי מיר זיינען ארויף אפן שיף, אז איך וועל נישט אפטרעטן פון איר אף א האר. און אביסל לאזט מיך נישט מיין ברודער
אליהו. ער האט מיר צוגעזאגט, אז טאמער וועל איך זיך דערוועגן ערגעץ
גיין אן זיין וויסן, בלייב איך אן אן אויער. דאס הייסט, איין אויער וועט
ער מיר אפרייסן, דעם אנדערן וועט ער מיר איבערלאזן.
    
מאלט אייך, עס רעדט זיך נאר אזוי! וויפל מאל האט ער מיר
צוגעזאגט, נאך אין לעמבעריג און אין ווין און אין אנטווערפן און אין
לאנדאן, אז ער מאכט מיך פאר א קאליקע? דאס זאגט ער נאר אזוי
בעת ער איז אין כעס. דעמאלט פלעגט ער זיין כמעט כסדר אין כעס.
איצט שוין נישט. איצט איז ער מיטאמאל געווארן ווייך, ווי פוטער. איך
ווייס אפילו פארוואס. ער האט אלץ מורא געהאט פאר דער מאמעס אויגן.
טאמער לאזט מען זי נישט ארויף אפן שיף ― וועלן מיר נישט קאנען
פארן קיין אמעריקע.
    
האט גאט געטאן א נס ― מען האט דער מאמען דורכגעלאזט. מע
האט איר אפילו קיין קוק נישט געטאן אין די אויגן אריין. פארקערט ―
מע האט זי נאך אונטערגעשטופט, זי זאל שוין גיכער ארויפגיין אפן שיף
מיט אירע פעקלעך. פאר פרייד האט זי זיך דערנאכדעם אזש צעוויינט.
האט איר מיין ברודער אליהו נאכדעם פירגעהאלטן: נו? וואס האב איך
דיר געזאגט? האסטו באדארפט פארגיסן אזויפיל טרערן?
    
ענטפערט אים די מאמע און ווישט זיך די אויגן:
    
― פונוואנען ווייסטו, אז דאס האבן נישט געמאכט מיינע טרערן?
    
און זי וויינט שוין ווידער!
    
ווערט מיין ברודער אליהו אויסער זיך. ער בייסט זיך די פינגער
און רעדט צו איר שטיל, און מער אף לשון־קודש, בכדי די מאטראסן מיט
די „סטיו־ווארטס״ זאלן נישט פארשטיין:
    
― וויש אויס די עינים, ווארעם איידער מיר הלכענען אריין אין
דער מדינה, קאן מען אונדז נאך דריי מאל זאגן השיבנו נאזאד...
    
קאן דאך אבער ברכה קיין עוולה נישט ליידן. זאגט זי צו אים:
    
― בייס דיר אפ די צונג!
    
זאגט איר אליהו:
    
― פרה אדומה.
    
פרעגט אים ברכה:
    
― וואס הייסט דאס?
    
מישט זיך שוין אריין אונדזער חבר פיניע און פארטייטשט איר די
ווערטער „פרה אדומה״:
    
― אז דער מאן איז א פרא אדם, איז דאס ווייב א פרה אדומה.
    
ענטפערט אים ברכה:
    
― מע דארף נישט האבן קיין גרעסערן פרא אדם, ווי דו ביסט.
    
פארדריסט עס פיניעס ווייב, טייבלען, און זי טוט א זאג גלאט אזוי
אין דער וועלט אריין:
    
― גאט האט נישט געהאט וואס צו טאן, איז ער געגאנגען און
האט דעם גאנצן שכל מיט דער גאנצער חכמה אוועקגעשענקט צו יונה
דעם בעקער מיט זיינע קינדער.
    
מאלט אייך, טייבל וואלט זיך ניט גענארט פון מיין שוועגערן ברכה
פאר אזא שטאכווארט. האט זיך געטראפן א נס. וועט איר הערן, וואס
אין א וואסערשטוב קאן זיך פארלויפן.
  
― ט. ―
    
אזוי ווי מיר זיצן און שמועסן זיך אויס, וואקסט אויס, ווי פונעם
ים ארויס ― טרעפט ווער? ― נחמן דער סטאלער.
    
איר דארפט אים געדענקען. דאס איז דאך טאקע דער נחמן מיטן
רויטן נאגל פון לאק, וואס האט געהאט אוועקגעקויפט בא אונדז אמאל
די גלעזערנע שאפע, בעת דער טאטע, עליו השלום, איז געלעגן קראנק
און ס׳איז נישט געווען, מיט וואס אים צו ראטעווען.
    
נחמן איז געקומען דעמאלט מיט זיינע צוויי בנים, קאפל און מענדל,
ארויסגעטראגן די שאפע און צעבראכן דאס גלאז.
    
דערזען א באקאנטן יידן, פון איין שטאט, האבן מיר זיך אלע
א לאז געגעבן צו אים:
    
― רב נחמן! ס׳איז איר?
    
― ווער דען?
    
― איר אויך דא?
    
― פאר וואס ניט?
    
― אויך קיין אמעריקע?
    
― איך בין דען קיין ייד ניט?
    
― וווהין ― קיין נעיארק?
    
― וווהין דען?
    
און ס׳איז אוועק בא זיי א שמועס פון דער היים און פון דער נסיעה,
און פון דער געגנבעטער גרענעץ, און פונעם קאמיטעט, און פונעם אויגן־דאקטער, און דער עיקר פון אונדזער שטאט און פון אירע מענטשן ―
טויזנטער, טויזנטער באקאנטע. וואס מאכט דער? וואס מאכט יענער?
ווער איז געבליבן אין דער היים און ווער איז ארויסגעפארן קיין אמעריקע?
    
לאזט זיך אויס, אז ארויסגעפארן זיינען אהין כמעט אלע. אך, ווי
פריילעך עס דארף איצט זיין אין אמעריקע! מיר׳ן קומען צו פארן, וועלן
מיר טרעפן טויזנטער באקאנטע ― די גאנצע שטאט! און אונדזער
שכנטע פעסיע די גראבע, מיט איר מאן משה דעם איינבינדער, מיט איר
גאנצער כאליאסטרע, און מיין חבר הערשל, אט דער, וואס מען רופט
אים „ושתי״. אלע וועלן אונדז פארן אקעגן. אלע וועלן אונדז אפגעבן
שלום־עליכם. ס׳וועט אונדז זיין גוט און ווויל און פריילעך.
    
ווי דערלעבט מען דאס שוין! וויפל דארף עס נאך געדויערן? וויפל
טעג דארפן מיר נאך זיין דא, אין דער וואסערשטוב?
    
וועמען פרעגט מען? מיין ברודער אליהון ― האט ער פיינט, אז
מע דולט אים מיט אזעלכע זאכן. ער קאן אייך אראפלאזן א פאטש,
אז איר זאלט זיך באוואשן!
    
פרעגן בא אונדזער חבר פיניען? ― האט ער א טבע: אדער ער
ענטפערט אייך מיט א שנעל אין ליפ, אדער מיט א ווערטל:
    
― אז דו וועסט אלצדינג וויסן, וועסטו גיך אלט ווערן.
    
אדער:
    
― מ׳עט אזוי לאנג פארן און פארן, ביז מ׳עט קומען צו פארן.
    
אדער:
    
― זיץ רויק. מ׳עט דיר שיקן זאגן דורכן שילאטן־שמש.
    
אדער גאר:
    
― וויש אפ די נאז...
    
איכל בעסער פרעגן בא דער מאמען.
    
גיי איך צו דער מאמען ― וויינט זי! וואס איז די מעשה? ―
נחמן דער סטאלער האט איר דערציילט, אז יענטל איז געשטארבן.
    
דאס איז אונדזערע א שכנה, און טאקע א שטיקל אייגענע, מחותנע־שאפט.
    
אונדזער מחותן יונה דער בעקער האט געהאט א שוועסטער, איטע־מייטע. זי איז שוין לאנג אף דער אמתער וועלט. איז דאס אירע א שנור,
א געוועזענע שנור. זי האט מיט איר מאן געהאט געגט זיך און נאך
אמאל חתונה געהאט, דווקא פאר אן אלמן, און דווקא גוט געטראפן,
אן קינדער. דארף זיך טרעפן אן אומגליק: זי צינדט אן א לעמפל,
פלאצט דאס גלעזל. כאפט דער רוח דאס גלעזל. ניין! שרעקט זי זיך
איבער און לאזט ארויס דאס לעמפל. גיסט זיך אויס דער קארעסין.
צינדט זיך אן אף איר דאס קליידל און הייבט אן ברענען. נעם זשע און
ווארף אראפ דאס קליידל ― ניין! לויפט זי ארויס אין דרויסן און מאכט
א גוואלד, צעלאזט זיך דאס קליידל און עס צעבלאזט זיך דאס פייער
נאך שטארקער. וויל מען זי ראטעווען ― לאזט זי זיך ניט. לויפט און
שרייט: „יידן, ראטעוועט!״ ברענט זי ווי א ליכט. געווארן שווארץ,
ווי א האלעוועשקע. דריי טעג מיט דריי נעכט געמוטשעט זיך און ערשט
אפן פערטן טאג געשטארבן.
  
― י. ―
    
― ברוך דיין אמת! ווער בעט אייך איר זאלט דערציילן אזעלכע
מעשיות, בכדי מיין מאמע זאל האבן וואס צו באוויינען און אויסוויינען
דאס לעצטע ביסל אויגן?
    
אזוי זאגט מיין ברודער אליהו און פאלט־אן אפן סטאלער.
    
פארענטפערט זיך דער סטאלער, אז ערשטנס, וועלן מיר אלע שטארבן. קיינער וועט זיך פונעם מלאך־המות ניט אויסדרייען, ניט אויסקויפן
און ניט אויסבאהאלטן זיך. און וועמען דער טויט איז באשערט, וועט
ער אים אפילו אין אמעריקע אויך טרעפן, ווי מיר האבן געזאגט היינטיקן ראש־השנה אינעם ונתנה־תוקף: מי באש ומי במים...
    
שלאגט אים איבער מיין ברודער אליהו:
    
― איר זייט דען געווארן א מגיד, וואס איר האט זיך אוועקגעשטעלט זאגן מוסר? איר זייט, דאכט זיך, געווען אמאל א ייד א סטא־לער.
    
― געווען אין דער היים א סטאלער, און מיט סטאלעריי וועל איך
זיך פארנעמען אין אמעריקע.
    
― וואס זשע האט איר זיך דערמאנט פלוצים אינעם ונתנה־תוקף?
    
― וואס הייסט? ס׳איז דאך עפעס היינט עשרת־ימי־תשובה אף
דער גאנצער וועלט!...
    
שאט! איך האב גאר פארגעסן, אז מיר האבן זיך אויפגעזעצט אפן
שיף באלד נאך ראש־השנה, און אז מיר האבן איצט עשרת־ימי־תשובה!
אויב אזוי, האבן מיר דאך באלד יום־כפור.
    
נישט שוין זשע וועלן מיר האלטן יום־כפור אט דא, אין דער וואסער־שטוב? אט דא וועלן מיר שלאגן כפרות? אט דא וועלן מיר זיך פארפאסטן און אפפאסטן? אט דא וועלן מיר דאווענען? זיך שלאגן על־חטא? און ווו וועלן מיר נעמען א חזן? אן עמוד? א ספר־תורה? און
א שופר אפן לעצטן בלאז? און חלש־טראפנס? און נאך און נאך א סך
אזעלכע זאכן, וואס מע קאן זיך אן דעם יום־כפור נישט באגיין?
    
אין וואסערשטוב יום־כפור?
    
יום־כפור אפן וואסער?!...
   
 