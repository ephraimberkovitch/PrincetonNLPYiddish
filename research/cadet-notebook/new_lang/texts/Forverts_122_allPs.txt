 דעם 9טן נאוועמבער וועט אין ייווא פארקומען א קאנצערט פון צען יידישע לידער פונעם קאמפאזיטאר, אלכסנדר קריין, געזונגען פון לוסי פיץ גיבאן, באגלייט אויף דער פיאנע פון רייען מאק׳עוווי מאק׳קאלא. 
 קריין איז געבוירן געווארן אין 1883, אין ניזשני־נאווגאראד – א גרויסע שטאט אינעם צענטראלן טייל פון רוסלאנד. זיין טאטע, אברהם קריין — א ייד פונעם שטעטעלע, וועגער, אויף דער גרענעץ צווישן ליטע און לעטלאנד (אויף ליטוויש – Vegeriai), איז געווען א פראפעסיאנעלער פידלער און א זאמלער פון יידישער פאלק־מוזיק און חזנישער נגינה, וועלכער האט אנגעפירט מיט אן אייגענער כלי־זמר־קאפעליע. 
 די שטאט ניזשני־נאווגאראד, ווו אלכנסדר קריין איז דערצויגן געווארן, געפינט זיך ווייט פונעם תחום־המושב. אין א גרויסער מאס איז די ארטיקע יידישע באפעלקערונג באשטאנען פון געוועזענע מיליטער־לייט, גרויסע סוחרים, דאקטוירים, אינזשענירן און אנדערע געבילדעטע מענטשן, אפט אסימילירטע. 
 פון זיין טאטן האט דער צוקונפטיקער קאמפאזיטאר געירשנט די ליבשאפט צו דער טראדיציאנעלער יידישער מוזיק. ביי 13 יאר האט ער זיך אנגעשלאסן אין דער מאסקווער קאנסערוואטאריע. שפעטער איז ער געווארן אן אקטיווער מיטגליד אין דער רוסלענדישער געזעלשאפט פון יידישער פאלקס־מוזיק. 
 אין קריינס אייגענע ווערק שפירן זיך סיי אלטע יידישע טענער, סיי נאוואטארישע און מאדערניסטישע. באזונדערס האט אויף אים משפיע געווען דער רוסישער קאמפאזיטאר אלעקסאנדר סקריאבין , זיינער א מיטצייטלער, ווי אויך די קונסט־פערספעקטיוו פון פראנצייזישע אימפרעסיאניסטן. 
 אנהייבנדיק פון 1909 האט קריין געשאפן א גאנצע ריי מוזיקאלישע קאמפאזיציעס אויף יידישע טעמעס. מיט זיין מוזיק האט מען באגלייט פארשטעלונגען ביי די טעאטערס „הבימה‟ און „גאסעט‟, ווי למשל – י. ל. פרצס „ביינאכט אויפן אלטן מארק‟ און שלום אשס „שבתי צבי‟. 
 אין פארגלייך מיט א סך אנדערע בארימטע יידישע מוזיקער, וואס זענען אוועק פון רוסלאנד, האט קריין אויפגענומען די רעוואלוציע מיט ענטוזיאזם און דווקא געשריבן מוזיק מיט א קאמוניסטישן טעם, פריידיקנדיק די נייע רעוואלוציאנערע ארבעטער־קולטור. זיינע „צען יידישע לידער פאר שטימע און פיאנא‟ האט ער געשאפן אין 1937; די נאטן זענען פארעפנטלעכט געווארן אין מאסקווע, אינעם יאר 1940, באגלייט מיטן אריגינעלן יידישן טעקסט און דער רוסישער איבערזעצונג פונעם פאעט און דראמאטורג, יאראסלאוו ראדיאנאוו. 
