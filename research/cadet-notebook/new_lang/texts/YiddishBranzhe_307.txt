

יאנטשע־שווייג 



 by באריס סאנדלער 
April 1, 2019May 2, 2019 Filed under:
ליטעראטור
פראזע 

משה לעמסטער
א מתנה פאר לייבל רויטמאן
כל ישראל ערבים זה בזה
חז״ל
די דאזיקע געשיכטע, וואס איך גיי אייך דערציילן, איז פארגעקומען אין די ווייטע, מיטלעלטער־יארן, נאך אין 16טן יארהונדערט. כאטש דעם אמת געזאגט, וואלט עס געקאנט געשען אויך אין די שפעטערדיקע צייטן, אפילו אין 21סטן יארהונדערט.
אין א יידיש שטעטל אין מערב־אוקראינע… מאלער: ש. יודאווין
אין א יידיש שטעטל אין מערב־אוקראינע, האט א מיידל געבוירן א יינגעלע. קיין מאן האט זי ניט געהאט און ווער ס׳איז געווען דער טאטע פונעם קינד האט קיינער ניט געוווסט. בייזע מיילער האבן געזאגט, אז ס׳קאן גאר זיין, ס׳איז געווען אן אוקראינער שייגעץ. נאר גיי ווייס… און ווייל די מאמע פונעם קינד איז געווען א יידישקע, האט מען עס געמלעט. קיין בראנפן אויפן ברית האט מען ניט געטרונקען און קיין כוסות האבן ניט געקלונגען. די בר־מיצווה זיינע האט מען ניט אפגעמערקט. וואס יא, ער האט באקומען דעם נאמען יונתן, וואס מיינט, געגעבן פון גאט, נאר פון קליינערהייט אן האט מען אים גערופן — יאנטשע. און אזוי איז עס שוין פארבליבן אויף זיין גאנץ לעבן — יאנטשע!
די מאמע האט אים פיינט באקומען, ווען ער איז נאך געווען ביי איר אין בויך. אויב ער פלעגט א דריגע טאן מיט א פיסל, פלעגט זי זיך א פאטשט טאן אין בויך. ביז יאנטשע איז נעבעך געבוירן געווארן האט ער אריינגעכאפט ניט ווייניק פעטש. ארויסגעקומען איז ער צו דער גרויסער וועלט אין א קאלטן אסיען־טאג, ווען ס׳האט געליאפעט אין דרויסן א מבול־רעגן. ארויסגעקומען שא־שטיל, אן געוויינטלעכע קוויטשערייען, אן א געוויין, גלייך ווי ער וואלט מורא געהאט, אז פארן וויינען זיינעם וועט ער באלט באקומען פעטש.
יאנטשע האט ניט געוויינט אויך שפעטער, ווען עס פלעגן נאס ווערן ביי אים די ווינדעלעך, אדער ווען ער איז געווען הונגעריק צי קראנק. נאר סיי ווי סיי פלעגט ער כאפן ניט ווייניק אומזיסטע פעטש, אבער וויינען פלעג ער ניט, געשוויגן… און כאטש יאנטשע איז נאך געווען א קינד, האט ער א בליק געהאט ווי א דערוואקסענער בחור. די אויגן זיינע האבן גלייך ווי געזאגט: „איך ווייס, וואס עס הייסט לעבן, וואס עס הייסן ליידן…‟ — און ווען מע וואלט זיך גוט איינגעקוקט אין די טיפענישן פון זיין בליק, וואלט מען דארט געזען, אויפן סאמע דנא, צוויי טליענדיקע פונקען, וועלכע האבן זיך אנגעצונדן, אפשר נאך דעמאלט, ווען ער איז געווען ביי זיין מאמען אין בויך.
צו דרייצן יאר איז פון טיפוס געשטארבן די מאמע. ער איז געבליבן א קיילעכדיקער יתום. סע האט אים גענומען צו זיך א שכנה, וועלכע האט געהאט זיבן קינדער און זיך גענייטיק אין הילף. ערשט דא האבן זיך אנגעהויבן יאנטשעס מאטערנישן. זי פלעג אים קארגן א ביסן… געבן עסן דאס, וואס עס פלעג בלייבן אין די טעלערס נאך אירע קינדער. אפט מאל — א פארשימלט שטיקל ברויט, א ביינדל, א לעפל קאלטע קאשע… און זיצן פלעגט ער ניט ביים טיש, נאר אין א ווינקעלע לעבן דער אריינגאנג־טיר. קליידער האט ער געטראגן נאך אירע קינדער; קליידער, וועלכע מע האט זיי געדארפט שוין ארויסווארפן — צעריסענע און צעפליקטע.
דאס פארדארטע לייב זיינס האט ארויסגעקוקט דורך צענדליקער לעכער פון זיינע הויזן, העמדער, רעקלעך… און די זיבן קינדער פלעגן זיך איזדיעווקען איבער אים מיט ווילדער פאנטאזיע און אויסטראכטעניש. ווינטער, אין די גרעסטע פרעסט, האט ער א בארוועסער געהאקט האלץ אין הויף. די קלעצער זענען געווען דיק, די האק שטומפיק, און ער אליין — נאך צו יונג און שוואך פאר אזא ארבעט. נאר יאנטשע האט געשוויגן, מורא געהאט, אז ער וועט באקומען פעטש פון דער שכנה, פון די קינדער אירע; אז מע וועט אים ארויסטרייבן פון דער שטוב… שוין אפגערעדט פון גיין אין חדר, תלמוד־תורה פון האבן א חבר.
ווען יאנטשע איז אלט געווארן זעכצן יאר, האט אים די שכנה געשיקט ארבעטן ביי די יידן אין שטעטל; גיין פון שטוב צו שטוב צו פארדינען א גראשן. און אויב ער פלעגט שוין קריגן ביי עמעצן עפעס אן ארבעט, האט מען אים נישט תמיד באצאלט, און אויב מע האט אים יא באצאלט, האט דעם אפצאל ביי אים צוגענומען די שכנה.
איין מאל, ווען יאנטשע איז געקומען דאס דריטע מאל צו א בכבודיקן ייד נאכן געלט פאר דער ארבעט, איז יענער אין כעס געווארן, און האט אנגערייצט אויף יאנטשען זיינע הינט, וועלכע האבן דעם יתום שיער ניט צעריסן אויף שטיקלעך… און אזוי האט דאס גאנצע שטעטל יידן אים באליידיקט, געמאכט חוזק, חוכא־וטלולא. נאר ער האט געשוויגן. ניט געקלאגט זיך, געהאט מורא, אז ער וועט כאפן פעטש, אז מע וועט אים ארויסטרייבן פונעם שטעטל. בלויז טיף אין די אויגן זיינע האבן זיך נאך העלער צעברענט די פונקען…
א צען מייל פון זיין שטעטל איז געווען אן אנדער יידיש שטעטל, וווהין יאנטשע פלעגט זיך פון צייט צו צייט אריינכאפן. געמיינט, געהאפט, אז דארט וווינען וווילע, מער מענטשלעכע יידן… נאר, ניין! — די זעלבע, ווי וויין פון איין פעסל. געפאדערט פון אים האט מען גוטע ארבעט, אבער בדרך־כלל ניט געצאלט, צי געווארפן אים, ווי א נדבה, א פאר קאפיקעס, א שטיקל ברויט. שוין דא, אין דעם צווייטן שטעטל, האט איינער א פארמעגלעכער ייד, ווען יאנטשע איז צו אים געקומען אפצונעמען דאס געלט פאר דעם, וואס ער האט עטלעכע טעג גערייניקט די טואלעטן און דעם מיסטגרוב, האט דער גביר, געהייסן דעם פריקאזטשיק זיינעם אפרעכענען זיך מיט אים, ניט זשאלעווען קיין פעטש. האט יענער געגעבן יאנטשען א זעץ אין מויל אריין, אז יאנטשע איז געבליבן אן די פאדערשטע ציין. זינט דעמאלט האט ער געמוזט נעבעך ביים עסן איינטונקען דאס שטיקל דאר ברויט אין וואסער… אבער יאנטשע האט געשוויגן, ווי זיין שטייגער איז. זיך ניט געקלאגט.
קיין נאר איז יאנטשע ניט געווען. עפעס האט ער געהערט וועגן גאט, וועגן תורה, וועגן רחמים… ער האט געטראכט, פאר וואס זשע האט דאס אלץ קיין שום שייכות ניט צו אים, צו זיין לעבן. קיין פראגעס צו גאט האט ער ניט געשטעלט, מורא געהאט, אז אויך פון אים, פונעם אייבערשטן, קאן ער כאפן פעטש. די צוויי יידישע שטעטלעך, כאטש זיי האבן געהאט נעמען, פלעגט ער רופן סדום־ועמורה. א סך מאל האט יאנטשע גענעכטיקט אין דרויסן אונטער א בוים, אונטער א פלויט, אונטער א טיר — סיי זומער און סיי ווינטער… טאקע אין א קאלטער ווינטערנאכט איז יאנטשע פארפרוירן געווארן, שלאפנדיק אונטער דער וואנט פון דער שטעטלדיקער שיל, ערב פורים; נאר די פונקען אין די אויגן האבן נאך לאנג געטליעט, ניט פארלאשן געווארן… די, וואס האבן אים געפונען אין דער פרי, האבן געמיינט, אז ס׳איז פארפרוירן געווארן א זקן, נאר אין דער אמתן איז יאנטשע אלט געווען א 30 יאר…
וואס זשע האט זיך געטאן אין הימל, אויף יענער וועלט? ווען אזא פארמאטערטע נשמה, וואס האט דאס גאנצע לעבן זיינס געשוויגן, ניט געקלאגט זיך, ניט געהאט קיין טענות צו גאט איז ניפטר געווארן? גארנישט! שא־שטיל. ס׳האט ניט געדונערט און ניט געבליצט. ס׳האט ניט געשאלט דער גרויסער שופר.
ווען יאנטשע איז אנגעקומען אין די הויכע הימלען, האט אים קיינער ניט באגעגנט,
ניט אברהם אבינו, ניט משה רבנו, ניט די גרויסע מלאכים: מיכאל, גבריאל, רפאל. אפילו די פשוטע מלאכים זענען אים ניט געפלויגן אנטקעגן… ער האט זיך באוויזן אין א מין ווארטזאל, ווו עס זענען געווען א סך קאבינקעלעך און דער ניי־געקומענער עולם איז געזעסן אויף בענק. יעדערן פון זיי האט מען צוגערופן צו די קאבינקעלעך.
יאנטשע זעצט זיך אויך אנידער אויף א ברייטער באנק און נעמט זיך ווארטן. וויפל ער האט געווארט קאן מען ניט וויסן, ווייל דארט, אין הימל, זענען ניט פאראן טאג און נאכט, און קיין צייט בכלל ניט — נאר אייביקייט. סוף־כל־סוף, איז אים נימאס געווארן צו זיצן. אלע, וואס זענען ארום אים געזעסן, זענען שוין דורכגעגאנגען די פראצעדור, און אויך די, וואס זענען שפעטער, נאך אים געקומען… נאר ער, יאנטשע, זיצט, גלייך ווי ער וואלט דא ניט געווען.
ווען יאנטשע איז אנגעקומען אין די הויכע הימלען…
און ארום און ארום שטייט א רויש, א טומל, ווי זונטיק אויף א יריד. מענטשן, מלאכים, פארשיידענע הימל־לייט איילן זיך אהין און אהער, טוען, ווייזט אויס, זייער וויכטיקע ארבעטן. מלאכים־אדוואקאטן, צוזאמען מיט זייערע קליענטן־מענטשן, גייען צום הימל־מישפט. פלוצעם דערזעט יאנטשע דעם באקאנטן פון זיין שטעטל, וועלכער האט א מאל אנגערייצט אויף אים די בייזע הינט. עס האבן אים באגלייט עטלעכע אדוואקאטלעך, וועלכע האבן דערקלערט דעם יידן, ווי אזוי ער זאל זיך פירן ביים מישפט. שפעטער, ווען דער באקאנטער יאנטשעס איז ארויס פונעם מישפט, האט זיין פנים געשיינט. מע האט געקאנט פארשטיין, אז ער איז ארויס זייער צופרידן מיטן הימלישן אורטייל. און יאנטשע איז נאך אלץ געזעסן און האט נאך אלץ געווארט…
דערזען עפעס א מלאך, גייט ער צו אים צו און זאגט, אז ער ווארט שוין א סך צייט און מע רופט אים ניט. דער מלאך האט זיך פארווונדערט, ווייל ער האט געוווסט, אז אלץ ארבעט דא, ווי א זייגער — געקומען, פאררעגיסטרירט זיך און — צום מישפט. ביידע, דער מלאך און יאנטשע, זענען צוגעגאנגען צו א פריי קאבינקעלע. דער מלאך דערציילט דעם אנגעשטעלטן וועגן יאנטשען. יענער פרעגט יאנטשען: „ווי הייסט איר?‟
— יאנטשע, יונתן פון שטעטל…
דער אנגעשטעלטער פונעם קאבינקעלע נעמט זיך בלעטערן א גראבן בוך. בלעטערט אהין, בלעטערט צוריק, נאך א מאל פון ס׳ניי. נישטא אזא מענטש אין זיין גראסבוך. גלייך ווי ער, יאנטשע, וואלט גאר ניט געלעבט אויף דער וועלט. ווי קאן דאס זיין? ווי קאן גאר פאסירן אזא זאך? מע רופט צונויף א גאנצע אסיפה פון הימל־ביוראקראטן, הימל־סטריאפטשעס, פון הימל־טשינאווניקעס. מע הייבט אן זוכן אין די ביכער פון לעבן, אין די ביכער פון טויט, מע זוכט אויפן ערשטן הימל, אויפן צווייטן… אויפן זיבעטן… נישטא! עס קומט אויס, אז אזא מענטש האט אין גאנצן ניט געלעבט אויף דער וועלט און איז ניט ניפטר געווארן. אבער אט שטייט ער דאך פאר זיי! וואס טוט מען מיט אים. מע קאן אים ניט פירן צום מישפט, ווייל מע ווייסט ניט, ווער דער יאנטשע איז געווען — אפשר א צדיק און אפשר גאר א רוצח, צי א גזלן, צי אן ערלעכער ייד?.. ווי אזוי קאן מען עס וויסן, אז וועגן זיין לעבן איז קיין סימן ניטא אין דער הימל־בוכהאלטעריע. ניטא קיין ברירה, מע דארף גיין צו אים, צום בעל־הבית, נאר ער קאן לייזן דעם פלאנטער מיט יאנטשען.
ס׳האט נאך גענומען א גוט ביסל צייט ביז א מלאך, צוזאמען מיט יאנטשען, האבן דערגרייכט צום העכסטן קאבינעט. און אט זיצט שוין יאנטשע אליין פאר אים. דער בעל־הבית האט שוין אלץ געוווסט וועגן דעם ענין „יאנטשע‟. זאגט ער צו אונדזער יאנטשען: „ס׳איז דערלאזט געווארן א טעות. ס׳טרעפט זיך אזוינס ביי אונדז אין די הימלען אויך. האב איך באשטימט, אז איר וועט ווידער געבוירן ווערן אויף דער וועלט; און ווייל דאס איז אונדזער פעלער, אונדזער זינד, קאנט איר אויסקלייבן, ווו און ביי וועמען איר ווילט געבוירן ווערן‟.
פרעגט יאנטשע: „איך מעג געבוירן ווערן ניט אין קיין יידישער משפחה?‟
— יא, זאגט דער בעל־הבית.
— צי מעג איך געבוירן ווערן אין אן אוקראינישער, שליאכטיטשער פאמיליע, און די מאמע מיינע זאל זיין א קאזאטשקע?
דער בעל־הבית האט זיך א ביסל פארטראכט און איבערגעפרעגט יאנטשען:
— איר זענט זיכער?
— אוודאי בין איך זיכער!
דער בעל־הבית האט טיף איינגעאטעמט און געזאגט צו יאנטשען:
— נו, גוט… זאל זיין אזוי, ווי איר ווילט.
אויפן צווייטן טאג איז אין אן אוקראינישער שטאט, פון מערב־אוקראינע, אין א אוקראינישער פאמיליע פון א שליאכטיטש און א קאזאטשקע געבוירן געווארן א יינגעלע, א קאזאק. א נאמען האט מען אים געגעבן, וואס אויף אוקראיניש מיינט דאס זעלבע וואס יונתן: „געגעבן פון גאט‟ — באגדאן. באגדאן כמעלניצקי…

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
אזיאטישער טאגבוך (4) (אנהייב: דעצעמבער־, יאנואר־, פעברואר־נומערן) 

Next Post
„אקסימאראנען‟ פון סאוועטישער ווירקלעכקייט 



