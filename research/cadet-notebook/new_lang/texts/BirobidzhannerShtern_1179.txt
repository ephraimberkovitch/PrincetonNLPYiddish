
 ס׳איז וויכטיק מע זאל זיך אנטאן א כוח זיך צו באקענען מיט זייערע ווערק און אוודאי מיט זייערע קרוינווערק. סיי צוליב דעם גרויסן ווערט פון זייערע שאפונגען, סיי ווי א מין קדיש איבער זייער שוידערלעכן, דערשיטערנדיקן גורל. 
 אויפן צוועלפטן טאג נאך תשעה־באב תשי»ב, דעם 12טן אויגוסט ,1952 האבן סטאלינס הענקער אויספילנדיק זיין פארארדערונג דערשאסן 14 פון די פארמשפעטע פירער און טוער פון דעם סאוועטישן אנטיפאשיסטישן קאמיטעט. פינף פון זיי זיינען געווען צווישן די וויכטיקסטע און די גרעסטע יידישע שרייבער – דער פראזאיקער דוד בערגעלסאן און די דיכטער (לויט זייער עלטער) איציק פעפער, דוד האפשטיין, פרץ מארקיש און לייב קוויטקא. צוזאמען מיט זיי איז אויך דערשאסן געווארן דער גרויסער יידישער אקטיאר בנימין זוסקין. דער יידיש־יידישער קאפקא – פנחס קאהאנאוויטש – מער באקאנט מיט זיין פען־נאמען דער נסתר – איז אומגעקומען אין לאגער מיט קנאפע צוויי יאר פריער, און שפעטער אין 1953 איז אין לאגער אומגעקומען אויך דער באליבטער ליטעראטור־קריטיקער, פארשער און דערציער – יחזקאל דאברושן. פריער נאך – ניט אויסהאלטנדיק די פארפייניקונגען בעת די אויספארשונגען אין טורמע – זיינען אומגעקומען דער ליטעראטור־פארשער יצחק נוסינאוו און דער שפראכפארשער עליע ספיוואק. דער יינגסטער צווישן די אומגעבראכטע דעם 12טן אויגוסט איז געווען איציק פעפער. דעם עלטסטן פון זיי – דוד בערגעלסאן – האט מען אומגעברענגט אויף זיין 68סטן געבוירנטאג. 
 א לענגערע צייט האט מען גארניט געוווסט וועגן זייער גורל בפרט ניט אין דער פרייער וועלט. זינט מע האט זיך סוף־כל־סוף דערוווסט דעם שוידערלעכן אמת האט מען אין 
 פרץ מארקיש 
 א סך יידישע קולטורקרייזן איבער דער וועלט גענומען אפמערקן די דאטע «12ער אויגוסט» מיט פארשידענע טרויער־אקאדעמיעס און פובליקאציעס. מיט דער צייט איז איינגעפירט געווארן צו דערמאנען און באערן אויך די אנדערע יידישע שרייבער און קולטור־טוער וואס זיינען געפאלן ווי קרבנות פון דער סאוועטישער «גערעכטיקייט». אזעלכע ווי דער מאנומענטאלער היסטאריקער פון דער ליטעראטור ביי יידן ישראל צינבערג, דער ליטעראטור־היסטאריקער מאקס עריק און די דיכטער איזי כאריק און משה קולבאק – אלע אין 1937 און דער יינגסטער צווישן זיי – זעליק אקסעלראד – אין 1941. 
 די קאמפאניע קעגן דעם אנטיפאשיסטישן קאמיטעט האט זיך למעשה אנגעהויבן מיט דעם מארד פון דעם גרויסן שוישפילער און רעזשיסער שלמה מיכאעלס, סאמע אנהייב 1948– דער מארד איז געווען א «געהיימע אפעראציע» פון דער מלוכישער «געפארלאזיקייט דינסט» לויטן באפעל פונעם קרעמלס גרויסן «באלעבאס» בכבודו־ובעצמו. דאס איינזעצן די «פארדעכטיקטע יידישע נאציאנאליסטישע פאררעטער און שונאים פונעם סאוועטישן פאלק» האט זיך אנגעהויבן אין דער צווייטער העלפט 1948. דער פראצעס איז געווען לכאורה אי ברייטער, אי קאנקרעטער איידער א באזונדערע קאמפאניע לחלוטין אויסצוווארצלען און פטור־צו־ווערן פון דער יידישער קולטור און אירע שעפער, אבער דער סימבאלישער כוח פון דעם יידישן קלאנג און פון יידישע אותיות, פון יידישן פאלקסגייסט און פון זיין ראפינירטן ארטיסטישן און קינסטלערישן מיטקלאנג, איבערקלאנג און נאכקלאנג האבן בפירוש געשטערט, געעקבערט און געקימערט די מאכט פאר וועלכער אלץ וואס האט נאר געהאט א נגיעה צו אירע אייגענע יידן (און פארשטייט זיך אויך די אויסלענדישע) איז צו יענער צייט געווארן שיער ניט ערגער פון מוקצה־מחמת־מיאוס. בפרט נאך אז אזוי פיל, שיער ניט אלע, יידיש־יידישע ווארט־קינסטלער, אקטיארן און שעפער זיינען געווען אזוי בולט פארטאן אין דער געזעלשאפטלעכער און ליטערארישער ארבעט פונעם אנטיפאשיסטישן קאמיטעט. 
 דוד האפשטיין 
 אין 1962 צום צענטן יארצייט, האט דער דיכטער יוסף קערלער געשריבן אין זיין ברייט באקאנט ליד וועגן דער דאזיקער דאטע («אין דעם דאזיקן, טאג, אין דעם דאזיקן טאג»), אז «ס׳איז ניטא ווו צו שטעלן קיין ליכט און קיין שטיין». זינט די 1970ער, מיט זיין אנקומען קיין ישראל האט ער פיל אויפגעטאן מע זאל דארט ובפרט אין ירושלים אויפשטעלן א דענקמאל, א שטיין מיט די נעמען פון די יידישע שרייבער, קינסטלער, פארשער און כלל־טוער וואס זיינען אומגעקומען אין דעם ראטנפארבאנד בעת די בלוטיקע סטאלין־יארן. 
 סוף־כל־סוף האט מען אין די 1980ער אויפגעשטעלט דעם דענקמאל־שטיין אין א סקוועריקל־פארק אין ירושלים. דעם 
 סקוועריקל האט מען אפיציעל אנגערופן «גן תשי»ב». מערניט דער שטאטראט האט בשום־אופן ניט דערלויבט אז די 28 נעמען 
 לייב קוויטקא 
 פון די דערהרגעטע זאל מען אנשרייבן אויף יידיש, הגם די אותיות זיינען דאך במילא די זעלביקע און אויף די טראדיציאנעלע יידישע מצבות האט מען די פאמיליע־נעמען (און ווו שייך די פריוואטע נעמען) דורותלאנג אויסגעקריצט אויף יידיש. &nbsp; האט מען דעריבער אויסגעטעסעט אויף יענעם שטיין «ברגלסון» «דוברושין», «פפר» פאר – בערגעלסאן, דאברושין, פעפער. אייניקע נעמען האבן פארט בעסער «אפגעשניטן» זיי זאלן אויסגעקריצט ווערן מער־ווייניקער ווי ס׳געהער צו זיין: מארקיש, עריק, און אפילו: איזי כאריק. אין 2004 האט מען אופגעשטעלט א סימבאלישן דענקמאל אויף דעם מאסקווער דאנסקאי צווינטער. דארט זיינען די נעמען פון די 13 הרוגים פונעם אנטיפאשיסטישן קאמיטעט, פארצייכנט נאטירלעך אויף רוסיש. עס גייט דא ניט קיין «קוצו־של־יוד» ענין, עס גייט אין דער אויסערלעכער סימבאליק, וואס באווייזט ווי היימלאז עס פארבלייבט דאס טיף היימישע יידיש לשון. מיר, די אלע, וואס פאר אונדז זיינען די יידישע קולטור־ און ליטעראטור־אוצרות טאקע נאענט און לעבנס־וויכטיק, דארפן מיר אלע טאקע זיך פארטיפן אין דער אפט פארשניטענער יידישער שעפערישקייט אויף יידיש ממש ווי אויך בפירוש מיט יידישע אותוית און קלאנגען. 
 דוד בערגעלסאן 
 עס איז דא א טיף יידישער אויסדררוק וואס אונדזער לשון האט גענומען פון סלאוויש און פאריידישט עס אויף אונדזער שטייגער – דאס ווארט איז «פראווען». ביי יידן איז אנגענומען צו פראווען דעם סדר, שבתים, יום־טובים. אפילו שמחות «פראוועט» מען. און ביי די חסידים דאכט זיך ביז היינט פארט מען אדער מען גייט «זיך פראווען ביים רבין». עס איז געוויינטלעך פארבונדן מיט יום־טובען כדת־וכדין און מיט הייליקייט – אדער מיט א געהייליקטער שמחה (א קנסמאל, א חתונה, א בעל־מצווה). עס איז אבער פאראן אויך אן אנדער מין פראווען, א טרויעריקער און א שטארק וויכטיקער – «פראווען אבלות». ווי שוין געזאגט פריער, צופעליק, צי ניט איז דער 12טער אויגוסט אויסגעפאלן יענעם יאר אויפן צוועלפטן טאג נאכן תשעה־באב. פראווען מיר דעריבער אבלות איבער די פאר־דער־צייט פארשניטענע יידיש קדושים אין ראטנפארבאנד, עלף טעג נאך דעם גרויסן פאסט־טאג נאכן לייענען און איבערלייענען די איכה. 
 ס׳איז וויכטיק אז מע זאל געדענקען זיי און זייערע פריצייטיק פארשניטענע לעבנס – ס׳רוב פון זיי זיינען דאן געווען 
 בני־חמישים־ושישים\. די וואס זיינען צוגענומען און דערמארדעט געווארן, אחוץ ישראל צינבערג, אין די שפעטע 1930ער געווען נאך אין זייער שפעטע דרייסיקער, אנהייב פערציקער. ס׳איז אוודאי וויכטיק זיי צו דערמאנען און מזכיר זיין&nbsp; «אין דעם דאזיקן טאג», אבער ניט ווייניקער וויכטיק איז באקאנט צו ווערן און נאכפארשן זייערע שאפונגען און לעבנס מיט אלע זייערע אינעווייניקסטע און דרויסנדיקע ווידעראנאנדן און מחלוקותן – פאליטשע, אידעאלאגישע, עסטעטישע און אפילו פערזענלעכע. טאקע ווי א לעבעדיקע ירושה און ניט וויי סתם א פאראיינפאכטע סטערעאטיפיזירטע קלישע. ס׳איז וויכטיק מע זאל זיך אנטאן א כוח זיך צו באקענען מיט זייערע ווערק און אוודאי מיט זייערע קרוינווערק. סיי צוליב דעם גרויסן ווערט פון זייערע שאפונגען, סיי ווי א מין קדיש איבער זייער שוידערלעכן, דערשיטערנדיקן גורל. 
 &nbsp; 
 
 דוב־בער קערלער 
 
 Troyer־akademye, dem 12tn Oygust, 2020″ oyf YouTube 
 
 