 
 דער בלוטיקער שפאס: 27: צוויי מאמעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זיבן־און־צוואנציקסטע קאפיטל
    
  צ וו יי  מ א מ ע ס
    
די איינציקע, פאר וועלכע שרה קאן זיך אמאל יא אויסרעדן
איר הארץ, איז איר שוויגערין, טויבע פאמיליאנט, איר דודס
עלטערע שוועסטער, א יידענע מיט א פארוק און מיט א האלדז פערל.
אליין נישט אזא גרויסע צדקת, נאר א חסידס א ווייב, פירט
טויבע א חסידישע שטוב, און ווייל זי איז א נגידית און דודס אן
עלטערע שוועסטער, דעריבער נעמט זי זיך דאס רעכט זאגן דעות
איר ברודער און זיין ווייב שרהן, ווי אזוי זיי זאלן זיך פירן
מיט די קינדער, און צי עס העלפט, צי עס העלפט ניט,
פארהאלטן, אויסזעצן חסרונות און זאגן מוסר, אן א שיעור מוסר.
דערצו האט גאט געשענקט אט דער טויבן א פנימל פון א
רביצין מיט צונויפגעשנורעוועטע ליפעלעך, און א קול פון א זאגערין,
א ווייכע, שטילע, גלאטע שטימע, ווי אויף בוימל.
    
דוד האט נישט ליב די שוועסטער זיינע ― און זי ווייס עס ―
ער רופט זי ניט מיט קיין אנדער נאמען, אויסער „וצדקתך״, אדער
„די רביצין״, און בעטי האט פיינט איר מומע טויבע, ווי דעם
טויט, נאר דערפאר, וואס זי האט א צו גלאנצנדיקן שטערן. און
אויב מע הערט אויס אירע בוימלדיקע דרשות מיט איר מוסר
זאגן, און אויב מע קומט צו איר אלע שבת און יום־טוב צו גאסט, ―
איז נאר פון יוצא וועגן, ווייל זי איז די נגידית אין דער משפחה...
    
נאר איין שרה קאן מיט איר אויסקומען, ווייל די צוויי
מאמעס, וואס האבן ביידע צרות פון קינדער, ווייסן איינס ביי דאס
אז טויבעס יינגערע טאכטער אין געווען פארליבט אין א פראוויזאר,
און אז זי אליין, טויבע הייסט עס, האט מיידלווייז אויך געפירט
א ראמאן מיט א בחור, וואס האט נאכדעם אויסגעלאזט זיך, אז ער
איז א שארלאטאן, אן אויסווורף, און אז מע האט זי מיט גוואלד
אויסגעגעבן אין א חסידיש הויז, ווו זי איז פארחסידארעט געווארן...
און שרה ווייס, אז טויבע ווייס, אז זי, שרה, האט אמאל
מיט איר ברודער דוד געהאלטן ביי אנטלויפן אין אן אנדער
שטאט שטעלן א חופה...
    
איצט זענען זיי ביידע מאמעס, און ביידע האבן זיי קינדער,
און ביידע געבן אכטונג אויף זייערע קינדער, אז זיי זאלן, חלילה,
ניט אוועק אין שלעכטן וועג און זאלן טאן, וואס דער טאטע הייסט
און וואס די מאמע הייסט, און באגעגענען זאלן זיי זיך מיט דעם,
וואס זיי שטייט אן, און ליב האבן זאלן זיי נאר דעם ―― וואס
זייערע מאמעס ווילן...
    
נישטא קיין מער רירנדע סצענע, ווי אז אזעלכע
גאטספארכטיקע ווייבער, ערלעכע געטרייע מאמעס, קומען זיך צונויף און עס
פארבינדט זיך ביי זיי א שמועס פון „אוי״ און פון ״אי״ און פון „אך״,
און פון„נשמהניו, הארצעניו, ליובעניו!״...
    
― וואס זשע הערט זיך עפעס, שרהל קרוין?
    
― אוי, וואס זאל זיך הערן, טויבעניו, הארצעניו! נאך אלץ
פון פארנט... נישט א רוק געגעבן זיך, איר זאלט זאגן, אויף א
האר אפילו.
    
― נישט גוט, שרה, נישט גוט. איר זענט א מאמע, דארפט
איר זען ממה־נפשך, אדער אהין אדער אהער...
    
― אי, טויבעניו, נשמהניו, איר זאלט זאגן אזא זאך? איר
האט אליין קינדער... איר האט אליין טעכטער...
    
― וואס וועט מען זאגן אויף מיינע טעכטער? אויף מיינע טעכטער
וועט מען ניט זאגן גארניט. מיינע טעכטער, ברוך־השם, קענען
זיך ניט מיט קיין סטודענטן, גייען ניט מיט קיין פרעמדע יונגעלייט
אין טעאטער... שא! איר דארפט אייך ניט געפינען באליידיקט,
שרה־לעבן... איך מיין דא ניט, חלילה, קיין שלעכטס... איך ווייס, אז
אייער בערטע איז אן ערלעך קינד. א כשר קינד. זי קומט ארויס
פון די שאפיראס, פון די אמתע, פון די סלאוויטער שאפיראס... און
דער יונגערמאן, אט דער ראבינאוויטש מיין איך, איז מיר דווקא
געפעלן. איך האב אייך שוין געזאגט וויפל מאל. ער ווייזט אויס א
טאטנס א קינד צו זיין... נישמער איין זאך, וואס ער איז א ביסל
שוואכלעך אין יידיש... מיין שלמה זאגט, אז ער איז גאנץ שוואך!
פונדעסטוועגן האלט פון אים מיין שלמה אן עולם ומלואה. ער
האט מיט אים א פאר מאל א רעד געגעבן, זאגט ער, אז ער איז
א וווילער בחור און א ווארעמער ייד. דאס הייסט, פון יידן איז ער
ווייטלעך, גאר א פאטריאט איז ער א הייסער, זייער א הייסער! איר
וואלט באדארפט זען, שרה־לעבן, אז צו פסח צו זאל עס האבן
אן עק, און ארום שבת נאך שבועות, אם ירצה השם, א קלער טאן
וועגן א חופה...
    
― שבת נאך שבועות? אוי, טויבעניו, הארצעניו, הלוואי כאטש
חצי אלול, אדער איבעראיאר שבת־חנוכה, וואלט איך אויך געווען
צופרידן!... דער עיקר, איך זאל שוין דערלעבן הארכן פון אים
אדער פון איר דאס גוטע ווארט... איז אבער אין קול מיט אין
עונה. מע רעדט אליין ניט און מע לאזט יענעם ניט רעדן.
    
― אליין שולדיק! אליין שולדיק ארום און ארום! ווי דער מענטש
נעמט זיך פאר, אזוי העלפט אים גאט. און דאס, וואס מיר האבן
געזייט, דאס שניידן מיר... איצט דארף מען זען עפעס טאן.
א מענטש דארף טאן, און גאט דארף העלפן... איר זאלט מיך
וועלן פאלגן, וואלט איך אייך, שרהל־קרוין, יא געגעבן אן עצה.
    
― אוי, אדרבא, טויבעניו, נשמהניו, גיט עפעס א רעכטע עצה!
    
― די עצה איז, שרה־לעבן, א פראסטע עצה, און דאכט מיר
א גלייכע, וואס גלייכער קאן שוין גאר ניט זיין. איך וועל
איבעררעדן מיט מיין שלמהן. מיין שלמה איז, ברוך השם, א מענטש, וואס
קאן רעדן מיט א מענטשן, כאטש ער טראגט די לאנגע קאפאטע מיטן
ברייטן טלית־קטן. נו, אלזא, אזוי ווי עס גייט צו יום־טוב, מיר
האבן נאר עטלעכע טעג צו פורים, און פורים צו דער סעודה וועט
איר דאך מסתמא קומען אלע מיטן קווארטיראנט אינאיינעם, גאר
אן א שום תירוץ, איר וועט קומען, אם ירצה השם, אלע! וועט
מיין שלמה אוועקרופן דעם יונגנמאן אויף א סוד אין א באזונדערן
אלקער... „אזוי און אזוי איז די מעשה, בחורל״ ― איר פארשטייט?
    
― אוי, זאלט איר מיר געזונט זיין, טויבעניו, ליובעניו! איך
האב נאר מורא פאר איין זאך: דאס הייסט, פאר אים בין איך
רויק. ער איז א מענטש אן א גאל, איך זאל האבן אזא יאר, וואס
פאר א יונגערמאן דאס איז! וואס איר ווילט, קאנט איר מיט אים
מאכן. א מזג־טוב! נאר זי ― וואס וועט איר מאכן מיט איר?
    
― ווער הערט זי? ווער פרעגט ביי איר? איז איינמאל אוועק.
און צווייטנס, זענט איר דאך עפעס א מאמע, צי ניין?
    
― אי, טויבעניו, טויבעניו! איר זאלט דאס זאגן! מיר דאכט,
איר זענט אליין א מאמע... איר האט אליין קינדער...
    
― קינדער? וואס וועט מען זאגן אויף מיינע קינדער?...
    
דא ווערט איבערגעחזרט די אייגענע רעפליקע, וואס פריער,
און ביידע מאמעס זענען גרייט צו ציען זייער דיאלאג ווייטער,
פליט אריין דער קליינער סיאמקע פון דרויסן מיט א געוויין:
וואלאדקע האט אים געשלאגן. געשפילט־געשפילט אין שנייעלעך מיט
וואלאדקען און צעהרגעט זיך.
    
― א, ניט געדאכט זאל ווערן אט דער וואלאדקע! ― זאגט שרה
און כאפט ארום איר סיאמקען קושן.
    
― ווער איז דער וואלאדקע? וואס פאר א וואלאדקע? ― פרעגט
זיך נאך טויבע פאמיליאנט ביי איר שוויגערין.
    
― א רעשטל צו די צרות! ― ענטפערט איר שרה און ווישט
אויס סיאמקען די אויסגעשמירטע הענטלעך. ― מיר האבן דא א
שכנהטע אין צווייטן הויף, א גויע, קירילעכע רופט מען זי. האט זי א
שרץ פונעם ערשטן מאן, רופט מען אים וואלאדקע...
    
טויבע פאמיליאנט זאגט גארניט. נאר הלוואי וואלט זי שוין
בעסער עפעס געזאגט, איידער אזוי צונויפנעמען די ליפעלעך און
שוויינען און קוקן אזוי, ווי מע קוקט אויף מענטשן פארפאלענע. שרה
שאפירא פארשטייט דאס שטילשווייגן און וויל פארענטפערן די זאך:
    
― ער מעג זיין די כפרה פאר מיין סיאמקען, נאר ער איז
זייער א וווילער שרץ, אט דער וואלאדקע מיין איך. אונדזער
קווארטיראנט קאן זיך פון אים ניט אפלויבן. ער לערנט מיט אים,
אומזיסט, געוויינטלעך. זאגט ער, אן דער שרץ, כאטש ער איז א
שרץ, האט ער א יידיש קעפעלע אויף זיך. דער חסרון, וואס דער
שטיף־טאטע זיינער איז א גוי א שיכור, הרגעט ער אים און ממיתט
אים, א צער־בעלי־חיים צו קוקן!...
    
טויבע פאמיליאנט האלט נאך אלץ צונויפגעשרויפט די ליפעלעך
און שווייגט און קוקט מיט רחמנות אויף איר שוויגערין. און מחמת
שרה האט אנגעהויבן צו דערציילן וועגן דעם שרץ, מוז זי שוין
דערציילן ווייטער:
    
― אנומלטן האט אים דער שיכור אזוי געשלאגן, אן עס איז
זיך צונויפגעלאפן דער גאנצער הויף מיט שכנים און איך און מיין
טאכטער און אונדזער קווארטיראנט בתוכם ―― מיר האבן דעם שרץ קוים
ארויסגעריסן פון זיינע הענט א לעבעדיקן. פון דעמאלט אן לערנט
דאס מיט אים ראבינאוויטש...
    
שרה איז אנטשוויגן געווארן, און די צדקת טויבע פאמיליאנט
האט נאר־וואס אויפגעעפנט דאס פארשנורעוועטע פיסקל און
אנגעהויבן מיט איר בוימלדיקע שטימע צו זאגן מוסר איר יינגערע
שוויגערין:
    
― נו, פרעג איך אייך, שרה־קרוין, ווי זאל אויף אייך
לייגן כבוד אייער טאכטער, אז איר אליין...
    
אין דעם קומט אן בעטי און די צדקת טויבע מאכט אן
אומשולדיק פנים, און שרה רופט זיך אן:
    
― א! מע זאל דערמאנען משיחן! די מומע טויבע פרעגט זיך
נאך, אויב דו האסט נאך דעם קאטאר?...
    
בעטי זעט גאנץ גוט נאך דער מומע טויבעס אומשולדיק פנים,
אז די מאמע האט דא נאר־וואס אפגעטאקט א ליגן ― און זי ווערט
אלערליי פארבן...
    
 דאס אכט־און־צוואנציקסטע קאפיטל
    
 ע ר כ א פ ט א  ט ע נ צ ל
    
די חידושים, וואס אונדזער העלד האט זיך אנגעזען און
אנגעהערט, אז ס׳איז געקומען פורים און די שאפיראס האבן אים
מיטגענומען צו זייער רייכן קרוב צו דער סעודה, וועט ער האבן צו
דערציילן און צו דערציילן. אלצדינג איז ביי אים געווען ניי.
פון יעדער זאך איז ער אריין אין התפעלות. און דערצו האבן אים
די דאזיקע מענטשן אינטערעסירט דערפאר, וואס זיי זענען חסידים
(אדער „כאססידים״, ווי ער האט זיי אנגערופן).
    
― וואס וועט דארטן זיין? ― האט ער זיך אלץ נאכגעפרעגט
ביי זיינע בעלי־בתים. און האט געכאפט א פסק פון דוד שאפירא:
    
― וואס האט איר געוואלט זאל דארטן זיין? איר זענט
קיינמאל ניט געווען פורים צו דער סעודה? צי ביי אייך איז פורים ניט
קיין יום־טוב און המן ניט קיין רשע?
    
― ניין, ניט דאס! ― וויל זיך דער קווארטיראנט פארענטפערן
און מאכט נאך ערגער. ― איך פרעג מיך נאך דערפאר, ווייל זיי זענען ״כאססידים״...
    
― „כאססידים!״ ― קרימט אים איבער דוד שאפירא. און אז
זיי זענען ״כאססידים״, איז וואס דערפון געדרונגען?
    
― „כאססידים״ זענען דאך אזא מין סעקטע... ― וויל ראבינאוויטש
אים אויפקלערן, נאר שאפירא איז שוין מלא גזלן. ער ווארפט זיך
שוין מיט אלע אברים:
    
― וואס מיר סעקטע? ווער מיר סעקטע? נא דיר גאר סעקטע!
פון וואנען האבן זיך ביי אונדז גענומען סעקטעס? ווו זענט איר
אויסגעוואקסן? צווישן יידן צי אין א וואלד?...
 
 