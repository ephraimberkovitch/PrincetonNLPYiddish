 דעם 20סטן מיי, 7 א זייגער אין אוונט ניו־יארקער צייט, וועט דער „ניו יידיש רעפ״־טעאטער אויפפירן א נייע פארשטעלונג פון „אויפן ים״ — א סאטירע פון סלאוואמיר מראזעק וועגן דעם טאג־טעגלעכן לעבן אונטער א טאטאליטארישן רעזשים. די פיעסע איז איבערגעזעצט געווארן אויף יידיש פון ליבי פאלאק, באארבעט און רעזשיסירט פון גערא סאנדלער. 
 ווען מראזעק איז געשטארבן אין 2013, האט דער „ניו־יארק טיימס״ באמערקט, אז מערבדיקע מענטשן פארשטייען נישט זיין קאמעדיע, ווייל ס׳רוב פון זיי האבן אליין נישט געלעבט אונטער א דיקטאטור. זיי כאפן זיך נישט אז די אבסורדע סיטואציעס, וואס ער שטעלט פאר, זיינען בלויז א ביסל איבערגעטריבן אין פארגלייך מיטן נארמאלן לעבן אונטער קאמוניזם. 
 אבער איצט — זאגט דער דירעקטאר פונעם ״ניו יידיש רעפ״, דוד מאנדלבוים — קענען מיר מראזעק יא פארשטיין, ווייל די פראדוקציע שפיגלט אפ אין א קרומען שפיגל די היינטיקע אמעריקע, וואס איז אונדז אלעמען זייער גוט באקאנט. „די יארן פון דער טראמפ־אדימינסטראציע האבן אונדז געלערנט, אז נישט מראזעקס פיעסעס זיינען אבסורד, נאר דאס לעבן אליין,״ האט מאנדלבוים באמערקט. 
 עס שפילן אין דער פיעסע אקטריסעס, וואס זיינען אלע אויפגעוואקסן חסידיש און רעדן יידיש פון דער היים: מלכי גאלדמאן, ריקי רויז, מלכי ווייס און חני קרויס. אזוי ווי ליבי פאלאק איז אויך פון א חסידישן אפשטאם, וועט די פארשטעלונג האבן אן אמתן היימישן טעם. 
 די אויפפירונג וועט טראנסמיטירט ווערן דירעקט פון דער בינע פונעם „טעאטער פאר דער נייער שטאט״ אין ניו־יארק. בילעטן, וואס קאסטן $18, קען מען קויפן דא . 
