 דעם פארגאנגענעם זומער האט מען אינעם פארווערטס באשריבן די פלענער פון דער שרייבערין, קאמיקערין און אקטריסע, ריקי רויז, פארצושטעלן א „סיטקאם‟ אויפן סמך פון איר העלדין, ריטשל. ריטשל, און איר חברטע ריווטשו (געשפילט דורך חנה גימל) שפילן צוויי אונגערישע חסידישע באבעס אין וויליאמסבורג, וואס האבן ליב צו טרייבן קאטאוועס. די העלדינס האבן זיך צו ערשט באוויזן אין א ווידעא פראדוצירט דורכן פארווערטס, וואס מע קען זען דא און פאראיארן אין א ווידעא געשאפן דורכן „נייעם יידישן רעפערטואר־טעאטער‟. 
 לעצטנס האט דער „נייער יידישער רעפערטואר־טעאטער‟ ארויסגעלאזט א קורצן ווידעא, אין וועלכן די קאמיקערינס מעסטן אן אלטע קליידער און געפינען שוין פון וואס צו לאכן. 
 די קאמעדיע איז א שווערער זשאנער סיי צו שאפן, סיי צו אנאליזירן — איז מיר שווער צו דערקלערן פאר וואס די דאזיקע פשוטע סקיצע איז אזוי געלונגען. אוודאי איז עס צום טייל ווייל עס דערמאנט די עכטע אונגערישע פרויען פונעם עלטערן דור, א פאלקסטיפ ביי די ברוקלינער חסידים. עס שאט אויך ניט וואס ריקי רויז האט א גרויסן טאלאנט צו אזא מין שפילן, עפעס וואס מע קען זיך באמת ניט לערנען, נאר עפעס וואס מע מוז געבוירן ווערן דערמיט. 
 די וואס פאראינטערסירן זיך אינעם חסידישן יידיש וועלן באמערקן אינעם ווידעא עטלעכע ווערטער און פראזעס וואס מע הערט אמאל אין וויליאמסבורג. דאס ווארט „טשיאניש‟, למשל, מיינט ביי די וויליאמסבורגער „דאר‟ אדער „אז א מלבוש שטייט עמעצן גוט‟. עס „שטייט אים/איר גוט‟ אין אונגעריש יידיש, ווי מע הערט אינעם ווידעא, איז טייטש אז א מלבוש פאסט עמעצן גוט צו. 
