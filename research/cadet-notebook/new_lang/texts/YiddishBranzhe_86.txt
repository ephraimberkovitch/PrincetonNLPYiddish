

בוקארעשטער שריפטן (סוף) 



 by באריס סאנדלער 
January 1, 2021January 1, 2021 Filed under:
ליטעראטור
פראזע 

עמיל קאלין
די טעג האבן זיך געדרייט אין אן אומענדלעכן קאראהאד פון טרויעריקע ידיעות, שלעכטע נייעס, דאגות, מוראס און געציילטע מאמענטן פון האפענונג…
איין אוונט, די גענויע דאטע געדענק איך נישט, האט זיך דער טאטע פארזאמט אין דער קלייט מער ווי געוויינטלעך. דער קליינער זייגער־ווייזער האט זיך אפגעשטעלט אויף „זיבן‟, אבער דער טאטע האט זיך נאך אין דער היים נישט באוויזן. מיין באריידעוודיקע מאמע, וואס איר אויגן האבן נישט אנגעווירן דעם גלאנץ נאך אזוי פיל נסיונות, האט נישט ארויסגעלאזט קיין ווארט. זי איז געזעסן אויף דער קאנאפע, פארשלאסן אין זיך און געהאלטן אין איין באטראכטן די נעגל.
ווען איז דער טאטע געקומען? דעמאלט האט זיך מיר געדאכט, אז עס איז געווען זייער שפעט, טיף אין דער נאכט אריין. ער האט אויסגעזען ווי איין בלוטיקער קנויל; די האר צעשויבערט און די שווארצאפלען זענען אים געלאפן שנעל, הין און הער, ווי ביי א פאריאגטער חיה. זיין רעקל, העמד און הויזן זענען געווען פארפלעקט מיט טיף־רויטע פלעקן, ווי אזעלכע סימנים צו פארגעדענקען. ער וועט שוין געדענקען…
„אוי גאטעניו! יונה, וואס איז מיט דיר? וואס איז געשען?‟, — איז די מאמע אויפגעשפרונגען פו דער קאנאפע און צוגעלאפן צו אים מיט אויסגעשטרעקטע הענט.
איך געדענק זיין אומעטיקן בליק און די שטילע שטים, וואס האט געציטערט בשעתן דערציילן. ער איז געווען אין קלייט, ווי תמיד. פלוצעם האט ער דערהערט געשרייען: א באנדע גולאנען האבן צעבראכן גאלדמאנס וויטרינע אקעגנאיבער דער גאס. איז געווארן א געלויף, א געפילדער. יעדער איז געלאפן, ווו זיינע אויגן און מוח האבן אים געטראגן. ער האט נישט אוספייעט צו באנעמען וואס עס קומט פאר, ווען די כאפטע כוליגאנען — עטלעכע האבן געטראגן מונדירן… וואסער מונדירן? דאס ווייסט ער נישט — האט זיך אריינגעריסן אויכעט אין זיין קלייט. איינס און צוויי האט מען אים ארויסגעטריבן פונעם געשעפט מיט פעטש און קללות. וואס האט ער געטאן? גארנישט, געפרוווט עפעס זאגן, אבער די חברה באנדיטן זענען נישט געקומען טרינקען טיי…
אין גאס זענען געשטאנען צען־צוואנציק יידן, וואס מע האט זיי געפאקט אויף דער גאס אדער ארויסגעשלעפט פון די דערביייקע געשעפטן. גאלדמאן איז גראדע נישט געווען דארט. איין גראבער יונג האט אים, דעם טאטן, דערלאנגט עטלעכע מאל מיטן פויסט אין נאז אריין, כדי „זיין יידישע ניאניע צו פאררעכטן‟. די פארבייגייערס, וואס האבן נישט אפן געלאכט אדער פארשטעלט דעם שמייכל, האבן זיך געמאכט נישט וויסנדיק, אראפגעלאזט די קעפ און געגאנגען גיכער.
די כוליגאנען האבן זיך אמוזירט מיט די יידן ביז די שפיל איז זיי נמאס געווארן און זיי זענען אוועק. גאט האט זיך אריינגעמישט, אן א ספק, באצאלט מיטן לעבן. דער טאטע האט זיך אוועקגעזעצט אויף דער קאנאפע מיט א באנדאזש־בערגל אויף דער נאז, און זיינע ליפן האבן זיך פארקרימט, ווי ביי א יינגעלע, וואס דערשטיקט אין זיך מיט כוח דעם געוויין.
צום ערשטן מאל האב איך געזען מיין טאטן, וואס איך האב אים שטענדיק געהאלטן פאר דער העכסטער און אלץ־וויסנדיקער אינסטאנץ, צערודערט, פארלוירן, פארשעמט. אין דעם מאמענט בין איך אים מוחל געווען יענעם אומגליקלעכן פורים…
אוי, איז דאס געווען א פורים! איך געדענק ביזן היינטיקן טאג דעם בראנד אויף דער צונג, דעם אומדערטרעגלעכן טעם פון עפעס אפגעברענטס, וואס האט אנגעפילט דעם גומען, דעם הילכדיקן געלעכטער פון די יינגלעך, דארטן, הינטערן חדר, בשעת איך האב פארזוכט מיין ערשטע, אומשולדיקע ציגארעט.
„ס׳פורים היינט, אויך קינדער מעגן רייכערן‟, — האט מיר צוגעגעבן קוראזש א גרויס יינגעלע, וואס איך האב אים ביז אהער קיינמאל נישט געזען.
איך האב געפרוווט נעמען נאך א צי, אבער דער בראנד אין די אויגן איז געווען נישט אויסצוהאלטן. אז דער טאטע איז געקומען אהיים און דערשמעקט דעם טוטין אויף די מלבושים און האר פון זיין בן־יחידל, איז געווארן חושך: ער האט מיך גענומען שלאגן מיט אזא רציחה, אז איך האב געמיינט, שוין! — כ׳וועל פון זיינע הענט א לעבעדיקער נישט ארויס. די פעטש, וואס ער האט מיר דערלאנגט מיט זיין שווערער האנט, האבן אזש געבריט מיין לייב.
די מאמע איז צוגעלאפן, ווי א דערשראקענע הון, און זיך אנגענומען פאר איר פויקעלע [1]: „יונה! דו הרגעסט דאס קינד, יונה!‟ פון דעמאלט אן האב איך פיינט באקומען פורים און ספעציעל דעם נארישן מינהג צו רייכערן אום־פורים. רייכערן האב איך דווקא יא ליב. איצט האבן מיר ביידע, איך און דער טאטע, פארזוכט דעם טעם פון פעטש, וואס ווערן דערלאנגט אומזיסט און אומנישט. איצט זענען מיר גלייך.
די לאגע איז געווארן וואס א מאל ערגער. עס האט זיך אנטפלעקט פאר מיר די מיאוסקייט פון דער וועלט מיטן פולן פראכט, פונקט ווי בשעת דער רייזע מיט דער באן האט אנטפלעקט פאר מיר איר שיינקייט. איך בין געקומען צו דער מסקנא, אז די שינאה און רשעות, וואס דער מענטשלעכער מין קען ארויסברענגען פון זיך, האבן נישט קיין עק. זיי געהערן צו דער וועלט פונקט אזוי ווי ביימער, פעלדער און די בלויע בערגלעך אויפן האריזאנט. דער מענטש דארף זיין צוגעוווינט אי צו די ביימער און בלומען, אי צו פעטש אן א פארוואס, נאר צוליב א נארישקייט, בלינדער שינאה און אנדערע אנשיקענישן.
זאל דאס זיין א פועל־יוצא פון דעם, וואס עס האט זיך געטראפן מיטן טאטן אדער בלויז א ייאוש און מורא פון דעם לעבן אין דער הויפטשטאט אין יענער צייט, ווען ס׳האט געיוירט מיט אנטיסעמיטן, יעדנפאלס, אין איין העלן טאג האבן מיר פארפאקעוועט אונדזערע זאכן און זענען אנטלאפן פון בוקארעשט.
אז איך וואלט געהאט מער געדולד און א שטארקערע דיסציפלין, וואלט איך זיך אוועקגעזעצט און באשריבן דאס, וואס עס האט פאסירט מיט אונדז אין דער פראווינץ: די וואגלענישן, אפקומענישן און סכנות. ליידער, בין איך נישט ביכולת צו ווידמען אזוי פיל צייט און כוח, מוז איך בלית־ברירה איבערהיפען איבער דער גאנצער פרשה. פאראן מער פעיקע פעדער־האלטערס ווי אני־הקטן, וועלן זיי געוויס געפינען די פאסיקע ווערטער צו אזעלכע צייטן, ווען דער ארומיקער און אינערלעכער הארמידער „שרייען איבער‟ די סאמע טרעפנדיקע ווערטער.
מיר האבן זיך אומגעקערט קיין בוקארעשט אנהייב יולי, און די רויטע ארמיי האט אריינמארשירט אין שטאט דעם 31סטן אויגוסט 1944. די מלחמה האט זיך פאר אונדז פארענדיקט. מיר האבן געהאפט אויף ליכטיקערע טעג, דאס לעבן זאל באקומען א צורה פון א שטייגער. מיר זאלן קענען זיין אומגליקלעך צוליב נארישע דאגות — נישט באשערט.
קורץ נאכן אומקערן זיך קיין בוקארעשט איז מיין טאטע געשטארבן. געשען איז דאס אין א פראסטן מיטוואך. ער איז געגאנגען דאווענען שחרית אין „טעמפל קאראל‟ און אין מיטן „שמונה־עשרה‟ געפאלן א טויטער. די מתפללים האבן געזאגט, אז ווען מע איז צוגעקומען צו אים, איז ער שוין געווען קאלט. ה׳ נתן ה׳ לקח. היינט געגעבן — מארגן צוגענומען. מע האט אנגעזאמלט א מנין אין איילעניש און אים מקבר געווען אינעם זעלבן טאג פאר נאכט, כמעט בגנבה. איך האב איין עצה פאר יענע, וואס וויל האבן א שיינע לוויה: שטארבט נישט אין קאלעמוטנע צייטן, אנישט וועט מען אייך טאן אייער רעכט נאר על־רגל-אחת. באגראבן — פארגעסן.
אויך די מאמע האט זיך נישט אויפגעהאלטן לאנג. נאך מיין פאטערס פטירה, האב איך און די מאמע, זיך אריינגעצויגן אין איר שוועסטערס אפארטאמענטן. טאנטע ראשעל און אנקל הערץ האבן אונדז אויפגענומען גאר ווארעם. געוויס, האבן זיי מורא געהאט, אז די פרימענריע זאל נישט אריינרוקן צו זיי פרעמדע. אין אזוינע אומשטענדן פרייט מען זיך אויך מיט א קרוב. דאס שוין נישט־יונגע פארפאלק, וואס האט, אנשטאט א קינד, אדאפטירט א פעטע קאץ. האט די פעטע קאץ געהערשט אין זייער דירה, ווי אויכעט — די שטרענגע, עטוואס זויערלעכע און לאנגווייליקע רוטין, וואס זיי האבן געהאלטן פאר א ציוויליזירטן לעבנס־שטייגער. פרישטיק האט מען דערלאנגט האלב אכט; מע זיצט און מע קייט שטיל. צווישן צוויי און פיר ביי טאג איז אן אפרו צייט, מע מעג בלויז שעפטשען און ארומגיין אין די זאקן\. מע מעג אויך קריכן אויף די גלייכע ווענט אדער זיך אויפהענגען כל־זמן מע הערט דיך נישט. די טאנטע סערווירט וועטשערע פונקט זיבן אזייגער — מעגסט אויסגיין פאר הונגער. אריינשטעקן די נאז אין פריזשידער אדער נישטערן אין קודש הקודשים, טאנטע ראשעלס קאמערע — דאס איז א גרויסע זינד (אויב מע פאקט דיך). ביי נאכט לעשט מען אויס די ליכט פונקט צען אזייגער — א גוטע נאכט!
דאס לעבן מיטן קאפריזנעם פארפאלק איז מיר נישט אנגעקומען גרינג. מע האט געדארפט האבן אייזערנע נערוון, כדי נישט צו ליידן פון א נערוון־צוזאמענבראך יעדן מאנטיק און דאנערשטיק; דאס שווערסטע איז געווען צו מאכן א שווייג, אז די טאנטע פלעג זאגן דער קאץ מוסר, הלמאי זי האט איבערגעקערט א שיסל אדער צעריסן דעם אנקל הערצעס באליבטע „פאפוטשן‟ [2]. ס׳טייטש! אין פוילן האט מען פארברענט יידן אין די אויוונס, פארגאזט זיי, געהאנגען, געקוילעט; די על־פי-נס געראטעוועטע מענטשן וואלגערן זיך אין גאנץ אייראפע, קוים וואס זיי האבן א העמד אויפן לייב, און די טאנטע קען, נעבעך, נישט צומאכן קיין אויג, מחמת די קאץ האט צעריסן א פאר צעטרענטע שטעקשיך!
נאר מיט איבערמענטשלעכע כוחות האב איך מצליח געווען פועלן ביי זיך נישט לאזן פאלן קיין קרום ווארט. נאך אלעמען האב איך און די מאמע פארט געוווינט אין זייער וווינצימער, און נישט זיי — אין אונדזערן. יעדנפאלס, איז דער מאדנער שידוך זיך צעפאלן שנעל, אבער נישט צוליב דעם צעקאליעטשעטן שלום־בית, נאר צוליב די ענינים, וואס ליגן נישט אין מענטשלעכע הענט, ווי גרויס און שטארק דער מענטש זאל נישט זיין.
די מאמע א פשוטע געזונטע פרוי, וואס איז זעלטן געווען פארקילט, האט זי אנגעהויבן זיך באקלאגט, אז דא שטעכט איר און דארטן דרוקט איר. ס׳איז איר מסוכן טרוקן אין האלדז. די הויט קראצט איר. א רגע איז איר שרעקלעך קאלט און תיכף ווערט איר געפערלעך הייס, כאטש שפרינג פון הויט ארויס. איך האב זיך געבעטן ביי איר נישט איין מאל, זי זאל שוין זען א דאקטער, אבער זי פלעג מיך תמיד שפאטיק אנמעסטן מיט א זייטיקן בליק און ענטפערן האלב שמייכלענדיק, האלב הוסטנדיק: „וואס מין דאקטער? ווער מין דאקטער?‟. זי האט געצאנקט א פאר חדשים און לסוף געשטארבן.
נאך די שלושים איז פארגעקומען די ערשטע זיצונג פון אונדזער „פאליטביורא‟, א מאכט־ארגאן, וואס איז געגרינדעט געווארן נאך מומע ראשעלס איניציאטיוו און איז באשטאנען פון די איבערגעבליבענע דריי פערזאנען, אין וועלכן בלויז צוויי מיטגלידער האבן געהאט דאס לעצטע ווארט און א „וועטא‟־רעכט. די פעטע קאץ איז בייגעווען אויף דער זיצונג, ווי אויך אויף די קומענדיקע זיצונגען, שלאפנדיקערהייט, אונטערן טיש אדער אויף דער קאנאפע.
די מומע האט גענומען דאס ווארט:
„דודל, ס׳איז נישט קיין תכלית צו ארבעטן מיט וואס עס קומט צו דער האנט; היינט ביסטו דא מארגן ביסטו דארט. ס׳טויג נישט. ערשטע זאך, דארפסט האבן א דיפלאם. מיט א דיפלאם ביסטו א מענטש! וועסט קריגן ארבעט אין אן אינסטיטוט, אפשר אין א גרויסער פאבריק. וועסט האבן א פארדינסטל… ס׳וויכטיק. מארגן וועסטו אריינקומען מיט א כלה, איבערמארגן — מיט א קינד.‟
דודל: „טאנטע, איך וויל האבן א געשעפט, ווי דער פעטער האט. ער האט שיין פארדינט פון זיין קלייט‟.
אנקל הערץ: „דוד, רעדסט, ווי א קינד, אזוי זאל איך לעבן! היינט־מארגן וועט די רעגירונג אפנעמען ביי מיר דאס געשעפט. מ׳שמועסט שוין, אז אלע סוחרים וועלן זיין אנגעשטעלטע פון דער מדינה. א צרה אויף מיין קאפ!‟.
טאנטע ראשעל: „הערץ, פאוואליע מיט דער צונג! איך האף, אז דו פלאפלסט נישט אזוינע נארישקייטן מיט דיינע קונים‟.
פעטער הערץ: „דודל, וואס געפעלט דיר?‟
דודל: „ווייסעך?
טאנטע ראשעל: „פארוואס זאלסט זיך נישט פארשרייבן צו לערנען ליטעראטור? מע זאגט, אז מע זוכט אין „מאקסים גארקי‟־אנשטאלט ליטערארישע מבינים, וועסט דארף זיך אויסלערנען רוסיש אויך‟.
דער „פאליטביורא‟ האט באשלאסן, אז איך וועל שטודירן ליטעראטור אין בוקארעשטער אוניווערסיטעט. מיט דער צייט האב איך זיך צוגעוווינט „צו די שטרענגע כללים פון דעם „פאליטביורא‟ און אפילו ווייניקער פיינט געהאט די קאץ. איך האב אנגעהויבן אנטיילנעמען אין די באזע־צערעמאניעס אין שטוב: באדן די קאץ, פרווון אפשניידן איר די נעגל, זי מוסרן, כאטש איין מאל א טאג. די ארבעט פון אונדזער „פאליטביורא‟ איז אנגעגאנגען אומגעשטערט, ביז עס איז געקומען דער טאג פון 15טן אויגוסט, יאר 1947.
דעם טאג האט אן אנדער „פאליטביורא‟, וואס איז פיל מעכטיקער ווי אונדזערן, איינגעפירט די באוווסטע „גרויסע סטאביליזירונג‟; און דער ווירטשאפט פון גאנץ רומעניע האט זיך א וואקל געטאן. די „גרויסע סטאביליזירונג‟ האט געזאלט מיינען אן איבערגאנג, בוכשטעבלעך איבער א נאכט, פון דער עקאנאמישער סיסטעם פון דער אלטער מטבע צו א נייער. דער בייט־קורס איז געווען א פארויס־באשטימטער און די העכסטע סומע, וואס יעדער האט געמעגט בייטן, איז געווען שטארק באגרענעצט. די סטאביליזירונג האט לחלוטין דעסטאביליזירט אונדזער „פאליטביורא‟, וואס זיינע צוויי זיילן זענען געווען צוויי עלעמענטן, וואס האבן געהערט אי עקאנאמיש, אי פסיכאלאגיש צו דער וועלט פון נעכטן; א וועלט, וואס האט געפלאצט ווי א זייף־בלויז מיט קנאפע שאנסן אויפצושטיין תחית־המתים.
די שטימונג אין דער היים איז געווארן א מרה־שחורהדיקע, ווי ערב אונטערגאנג. עס האט געשמעקט מיט די לעצטע טעג פון פאמפיי. אנקל הערץ האט נישט געקענט קויפן נייע סחורה האט ער, בלית־ברירה, פארשלאסן די קלייט און איז געזעסן גאנצענע טעג אין דער היים און נישט גערירט מיט קיין פינגער.
איין אויפדערנאכט האט די מומע און דער פעטער איינגעפאקט צוויי וואליזן און זיך געזעגנט מיט מיר גאר ווארעם. די טאנטע האט מיר מודיע געווען, אז זיי פארן מיט דער באן אויף א קורצער וואקאציע אין די ווארעם־בעדער, און געבעטן איך זאל אכטונג געבן אויף דער קאץ. וואס וואקאציע? ווער וואקאציע? שפעטער האב איך דערהאלטן א פאסטקארטל מיט א העל־באלויכטענעם עפעל־טורעם, וואס האט מיך געלאזט וויסן, אז זיי זענען אנגעקומען בשלום אזש קיין פאריז. אונטן, ביים סאמע ראנד, איז געשטאנען, אז זיי באגריסן מיר הארציק און בעטן, איך זאל זיך נישט פארזאמען און שרייבן צוריק וואס מאכט דאס קעצעלע.
וואס מאכט דאס קעצעלע טאקע? איך האב זיי נישט געשריבן, אז א פאר טעג נאך זייער ארויספארן, האב איך אן עפן געטאן די טיר און זי איז ארויסגעלאפן, ווי א פייל אויסן בויגן, אן א „זיי געזונט‟. מער האב איך די קאץ נישט געזען. איר גורל איז „אומבאוווסט‟, אזוי צו זאגן, נאר נעמענדיק אין באטראכט דעם פאקט, וואס זי האט קיינמאל נישט ארויסגעשטעקט די נאז אין דרויסן, קען מען משער זיין, אז זי האט נישט זוכה געווען צו אריכות־ימים. דער גורל פון דער קאץ איז נישט געווען קיין פריילעכער. אזוי ארום, בין איך פארבליבן איינער אליין אין דער דירה, וואס איך האב, פאקטיש, נישט געהאט קיין חזקה אויף איר.
די טירן האבן געסקריפעט, די קליאמקעס זענען געווען שלאבעריק, די פענצטער מיט די שווערע ראמען האבן זיך געעפנט נאר מיט צרות, אזוי אז צו פארמאכן זיי דערנאך איז געווען אן אפקומעניש. יעדע פאר וואכן האט עפעס אויפגעהערט צו ארבעטן. די לאמפן האבן געהאלטן אין איין איבערברענען. אן עלעקטריקער, וואס האט באטראכט די דירה, האט געזאגט, אז די אינסטאלאציע טויג נישט, זי איז שוין אלט און האלב רוינירט. אין קארידאר האט א קרומען שפאלט אין דער וואנט, א דערמאנונג פון דער ערד־ציטערניש אין יאר 1940, צעריסן דעם טאפעט. אין דער שאפע זענען נאך אלץ געבליבן הענגען די מלבושים, וואס אנקל הערץ און טאנטע ראשעל האבן איבערגעלאזט נאך זיך: שווארצע און טיף־בלויע קליידלעך, פארביקע שניפסן און א „בארסעלינא‟־היטל. פון אלץ האט ארויסגעדורפט א שטארקער גערוך פון נאפטאלין. אין דער קאמערע זענען נאך געווען סלויען מיט איינגעמאכטס, בארשט און צוקער. די דירה האט אויסגעזען, גלייך ווי די בעל־הביתטע וואלט ארויסגעגאנגען עפעס איינקויפן אין שטאט און אט, אט וועט זי זיך אומקערן מיט א שווערן קויבער און א ליידיקן בייטל.
איך האב ווויל געוווסט, אז די שימחה וועט נישט דויערן ביז משיח וועט קומען\. פריער צי שפעטער וועט מען זיך כאפן אין דער פרימעריע, אז די אמאליקע אייגנטימערס און היינטיקע פאררעטערס זענען אוועק, אן א זיי־געזונט אין דער קאפיטאליסטישער וועלט. א מאל וועט מען נאציאנאליזירן אדער קאנפיסקירן די דירה, נאר, ווי זאגט מען, כל־זמן די רעדער דרייען זיך, פארט מען. אזוי צי אנדערש, די ביוראקראטיע האט נישט געטאן אירס: טעג און וואכן זענען אריבער און קיינער האט זיך נישט צוגעטשעפעט צו מיר. מיין צייטווייליקע וווינונג איז געווארן א שטענדיקע.
די צייט איז געפלויגן; נאך א סעמעסטער, נאך א ווינטער, א זומער און ווידער א ווינטער און אט האב איך פארענדיקט דעם לעצטן קורס, אפגעגעבן די לעצטע היים־ארבעט און צוגעשטאנען צום לעצטן מאל צום עקזאמען בעל־פה. מיינע צייכנס זענען געווען מער ווי בכבודיקע, אבער איך האב גוט געוווסט, אז די רעפאראציע־קאמיסיע וועט, א חוץ מיינע צייכנס, איבערקוקן אויך מיינע פאפירן, נעמען אין באטראכט מיין געזונטע אדער, חלילה, נישט־געזונטע אפשטאמונג. די גרונט־פאקטן פון מיין לעבן זענען פארבליבן די אייגענע: דער טאטע איז געווען א קליינער סוחר, די מומע געפינט זיך אין דער קאפיטאליסטישער וועלט. מיין באגייסטערונג אין די טעארעטישע קורסן וועגן מארקסיזם און לעניניזם איז נישט געווען גרויס. איך האב געקראגן א דריי אין „קאמוניסטישער עקאנאמיע‟, בשעת כמעט אלע אפילו די, וואס קענען קוים פארשטיין די סאמע פשוטסטע פרינציפן פון מאטעמאטיק, האבן זיך באזארגט כאטש מיט א „פיר‟. דעריבער האט מיין „פינף‟ אין רוסיש געטויגט אויף כפרות; דעם „מאקסים גארקי‟־אינסטיטוט וועל איך זען נאר פון דרויסן — אזוי איז טאקע געשען.
איך האב באקומען א שטעלע אין דעם אפטייל פאר פרעמדע שפראכן ביים מלוכה־פארלאנג. איך געדענק נאך גאנץ גוט דעם ערשטן טאג פון מיין ארבעט: אנגעטאן שיער נישט ווי א חתן, אין א נייעם גרויען אנצוג און א שניפס, בין איך געשטאנען אינעם קארידאר, ווי אן עני בפורים, ווייל ס׳האט זיך נישט אפגעזוכט קיין בענקל און א פרייער טיש פאר מיר. חבר דומיטרעקסו, דער פארוואלטער פון דעם זשורנאל האט זיך א קראץ געגעבן הינטערן לינקן אויער און מיך פארזיכערט, אז מארגן וועט מען זיך אן עצה געבן און עס וועלן ווארטן אויף מיר שפאגל־נייע טיש־און-בענקל. דער „מארגן‟ האט זיך געצויגן העכער צוויי וואכן. יעדן טאג בין איך געקומען פונקט אכט אזייגער, געווויר געווארן, אז עס איז נישטא קיין פלאץ פאר מיר — און מארש אהיים. קיינעם איז נישט אנגעגאנגען, ווו איך בין און וואס איך טו. לסוף האב איך באקומען די געגארטע טיש־און-בענקל און א ווינקעלע אין דעם צימער, ווו עס איז געזען איזי. ער האט מיך שפעטער אריינגעפירט אין דעם פרדס פון יידישער ליטעראטור.
נאכן געפינען פאר מיר א ווינקל, האט מען זיך געכאפט, אז מע דארף געפינען פאר מיר אויך א שטיקל ארבעט: האב איך געארבעט א שטיקל צייט ווי א זעצער, שפעטער ווי אן איבערזעצער און ווידער — א זעצער. פאר מיין שעף איז דער אונטערשייד צווישן א זעצער און אן איבערזעצער איז געווען גאר א קליינער. געווען א צייט אן א לעק ארבעט, האב איך זיך ארומגעדרייט פוסט־און-פאס חדשים. אין פארלויף פון אט די חדשים האב איך געהאט צייט, אן א סוף, צו טראכטן. ס׳רוב איז מיין קאפ געווען הונדרעט פראצענט ליידיק, אבער טיילמאל האבן זיך אריינגעגנבעט אין אים אומעטיקע מחשבות. איך פלעג זאגן צו זיך: שוין? דאס איז דאס? אזא לעבן איז מיר באשערט פון היינט ביז דער פענסיע? גרויע, ליידיקע טעג, אידענטישער צווילינג, אן שום תוך, אן פרייד, אן עצבות, אן קיין מיין, אפט אן קיין שום זינען… נישט בארג־ארויף און נישט בארג־אראפ. איך אטעם, כדי צו אטעמען. איך לעב, כדי צו לעבן, אבער וואס איז דער ציל? די טעג זאלן זיך ענדיקן וואס גיכער?..
גוט וואס איזי האט מיך אריינגעצויגן אין דעם גאר שמאלן קרייז פון יידישע ענטוזיאסטן ביי מאריסן. איך געדענק דעם ערשטן ליטערארישן אוונט אין זיין דירה. א טוץ אמאטארישע פאעטן האבן פארגעלייענט זייערע שלעכט־געשריבענע לידער. זיך בארימט מיט זייערע באנאלע גראמען, ארומגערעדט שטענדיק די אייגענע צוגעדראטענע טעמעס און נתפעל געווען פון שוואכע דיכטערישע אימאזשן\. די אנפאנגערישע פאטשקערייען האבן מיר ווי א קראץ געטאן אין די געהירן, כאטש מיינע אייגענע זענען נישט געווען בעסער אויף א האר, ווער זעט דען דעם אייגענעם הארב?
איך האב געקוקט פון אויבן אראפ אויף די שטאמלדיקע אמאטארן, וואס האבן געמוטשעט דעם שיטערן עולם מיט זייערע אומבאחנטע ליטערארישע איינפאלן\. מאריץ — דאס האט זיך געווארפן אין די אויגן — האט זיך פאסמאקעוועט מיט יעדן ווארט, געפאטשט מיט די הענט ווי א קליין יינגעלע. נאך מיין „פארלעזונג‟ האט ער מיך א כאפ געטאן ביים ארבל און אריינגעשפיגן אין אויער א באגייסטערטער: „ווונדערבאר! ווירקלעך, ווונדערבאר!‟
דעמאלט האט ער אויסגעזען אין מיינע אויגן ווי א ווולגארער בעל־המאה, וואס שניידט זיך אויכעט אויף א בעל־הדעה. כאטש א מאה האט ער אוודאי נישט געהאט. איצט, אז איך קוק אויף צוריק, קום איך צו גאר אן אנדער אויספיר. עס פאלט מיר איין, אז ער איז אין א געוויסער מאס געווען אין „אוואנגארד‟: דער עיקר ביי אים איז געווען די שאפונג, צו געבן די מעגלעכקייט זיך אויסדריקן און זיך אויסדריקן אליין. נישט וויכטיק, ווי אויסגעשליפן זענען די לידער אדער ווי ראפינירט זענען די געדאנקען. די ווערטער אליין האבן א ווערט און זיי אטעמען מיט שיין און פראכט. זיי זענען מסוגל באלייכטן און לייכטער מאכן דעם יאך פון אונדזער טאג־טעגלעכקייט, כאטש אין מיין פאל איז עס פול מיט שווייגעניש.
איצט האלט איך, אז דאס וואס ער איז נישט געווען קיין ליטערארישער יחסן, איז גראד א מעלה, ווייל נאר אזא מענטש וואלט געקענט איינשלינגען מיט גרויס אפעטיט מיינע האלב־געבאקענע פערזן אן איבעריקע טענות. ער האט געהאלטן דאס שאפן אליין ווי א זאך פאר זיך; א שטילער ווידערשטאנד פונעם יחיד קעגן דער דרויסנדיקער וועלט, א שפיי אויף דער ווירקלעכקייט, א האפענונגסלאזע מרידה פון דעם מענטש קעגן זיין גורל, א פארזוך צו זאגן עפעס פאר דעם, וואס דער מלאך־המוות וועט קומען און דער מענטש וועט שוין נישט קענען רעדן.
ער איז געזעסן, ווי א מלך, אין זיין גאסטפריינדלעכן סאלאן און דאס פנים האט אים געשיינט פאר פרייד. דעמאלט איז מיר נישט איינגעפאלן, אז די שימחה איז פון א פארמישפטן צום טויט, וואס נעמט אן באהבה דעם טויטאורטייל. מיר אלע גייען, אין לעצטן סך־הכל, צו דער שחיטה, ווער פריער, ווער שפעטער, וועלן מיר כאטש זינגען אויפן וועג.
איצט איז ער טויט. אנא האט חתונה געהאט אין ישראל. מיין לידער־קוואל האט זיך אויסגעטרוקנט. דאכט זיך, אז איך וועל מער נישט שרייבן. מאריס האט געהאט שיינע אידעאלן און קלוגע געדאנקען, אבער מע דארף מודה זיין: דער ווידערשטאנד איז דורכגעפאלן. פארבליבן איז די אפשטויסנדיקע געשטאלט, וואס איך זע אין שפיגל: א פרי־פארעלטערטער מאן מיט א קאפ שיטערע האר, וואס האבן פארלוירן זייער גלאנץ, א הויכער שטערן, א געל פארשטיינערט פנים, א פאר קארע גרויסע אויגן, ווי ביי א דערשראקענער פויגל — א פארפאלענער. און די שאטנס ווערן אלץ לענגער, די ליכט איז שוין נישט לויטער, געווארן עטוואס קאלעמוטנע. דער ארום זעט אויס מטושטש, אומזיכער…
ס׳קען זיין א אנהייב פון קאטאראקטע אדער אן אנדער ערנסטע פראבלעם. איך וואלט שוין פון לאנג געדארפט זען א דאקטער, נאר צו וואס מוטשען זיך און אנדערע? טאמער דער אונטערגאנג רוקט זיך אן, זאל ער שוין קומען. איך ווארט מיט אונטערטעניקייט אויף דער אומפארמיידלעכער הערשאפט פון חשכות, אבי עס זאל נישט וויי טאן.
איצט קלינגען אין מיינע אויערן שטעפאן צווייגס לעצטע ווערטער: „די וועלט פון מיין שפראך איז אונטערגעגאנגען, און אייראפע, מיין גייסטיק היימלאנד, איז באגאנגען זעלבסטמארד.
יידיש, מיין מאמע־לשון, די שפראך, אויף וועלכער איך שרייב איצט, ווערט וואס א מאל ארעמער, וואס א מאל שיטערער. באלד וועט זי, ווי איך, שטום ווערן\. עס שטעלט זיך די פראגע: ווי לאנג וועל איך זשיפען, ווי לאנג וועל איך פארמאגן כוח און מוט צו לאכן דעם מלאך־המוות אין פנים?
מיין גייסטיק היימלאנד האט קיינמאל נישט עקזיסטירט. עס איז נישטא — נישט באטאשאן, ווו איך בין געבוירן געווארן, נישט בוקארעשט, ווו איך האב פארבראכט די סאמע באדייטפולע יארן אין מיין לעבן; איך קען די שטאט רופן „היים‟ מיטן פולן זין פון ווארט. ישראל, די יידישע מדינה, נייטיקט זיך אין שטארקע הענט, נישט אין קלוגע ווערטער…
עס איז כדאי צו לעבן ווייטער — יא אדער ניין? אויף מיין געלעגער, דורך די נעכט, האב איך זיך אפט געשלאגן מיט די דאזיקע ספקות. איך מוז זיין אויפריכטיק: ס׳רוב, נישט תמיד, איז דער ענטפער — געווען, „ניין‟. דורך די נעכט האב איך געקלערט וועגן דעם סוף. פלאנירט מיין טויט: אין אנהייב איז דאס געווען בלויז א סארט טונקעלע שפיל, וואס האט נישט קיין נגיעה מיט דער רעאליטעט; נאר מיט דער צייט האבן די מחשבות גענומען רעדן העכער, דאס עצבות איז געווארן געדיכטער און אומדערטרעגלעך. א בלינדער שרעק עגבערט אין מיר נאך אלץ. די מורא פארן טויט האט זיך אפנים נישט אויסגעלאשן אין גאנצן. איך בין נאך נישט אזוי פארצווייפלט, ווי שטעפאן צווייג, כדי זיך א ווארף טאן אין די תמיד־צעשפרייטע ארעמס פונעם טויט…
איך שרייב דעם דאזיקן געזעגענונג־בריוו שוין מער ווי א חודש צייט, און ער דערשלאגט זיך נישט נאך אלץ צו קיין ברעג. זעט אויס, עס איז גאר שווער אונטערציען די אונטערשטער שורה. יעדנפאלס, די טעמע האט זיך אויסגעשעפט. וואס איז שוין דער חילוק — א ווארט מער אדער א ווארט ווייניקער? איך האב געוואלט נאך עפעס אנשרייבן, אבער איך ווייס נישט פונקט וואס. דאס איז א סימן, אז עס דארף טאקע בלייבן נישט־דערשריבן, נישט־דערזאגט.
איך פארגלייך זיך צו אן אלטן אקטיאר, וואס שטייט אויף דער בינע נאך דער סאמע לעצטער פארנייגונג. דער פארהאנג פאלט און א רגע פאר דעם, וואס ער וועט פארשטעלן דעם אקטיאר פון דעם פובליקום, ווילט זיך אים זאגן דעם עולם עפעס וויכטיקס, ווארפן א ווארט וועגן דעם זין אדער תמצית פון לעבן. ער איז שוין נישט בקו־הבריאות און ער צווייפלט, צי עס וועט נאך זיין א צווייטע געלעגנהייט עס צו זאגן… אבער די ווערטער זענען, מעשה־שטן, זיך צעפלויגן, אנטרינען געוואר\. דער קאפ איז ליידיק… די איינציקע ווערטער, וואס קומען פון אים ארויס, זענען — „א גוטע נאכט!‟.
דער עולם, אן אויפגעלייגטער, אפלאדירט מיט באגייסטערונג.„א גוטע נאכט…‟, כאטש קיינער אפלאדירט מיך נישט.
עפילאג
אנא האט דערפילט א דרוק אין די שלייפן און א טעמפן ווייטיק אונטער דעם שטערן. דאס עופעלע, גאט צו דאנקען, איז ענדלעך אנטשלאפן געווארן. דאס פארשוויצטע קעפעלע איז געלעגן איצט רויק אויף דעם ווייכן קישן און דאס אפענע מויל האט עדות געזאגט, אז עס איז אריינגעפאלן אין א הארטן שלאף — אזא שלאף האט זיך אנא נישט געקענט פארגינען זינט דאס מיידל האט דערזען די ליכטיקע שיין.
עס איז געווען שטארק הייס. אנא האט געהאפט, אז דער אוונט וועט ברענגען מיט זיך א דערלייכטערונג, אבער דער אוונטיקער ווינט האט אריינגעבלאזן דורך דעם אויפגעפראלטן פענצטער, א קנויל פייכטקייט. עס האט זיך אנאן געדאכט, אז אלץ שטינקט ארום איר. זי האט נישט געוואלט די מידקייט זאל נעמען איבער איר די אויבערהאנט, ווי עס געשעט מיט איר יעדע נאכט. שוין א יאר, אז זי איז ווי פארקייטלט צו אן עופעלע, וואס האלט אין איין וויינען, און זי האט שוין פארדינט צו האבן א ביסל „אייגנס‟, ווידער צו געפינען דעם פארגעסענעם „זיך‟.
זי האט אנגעצונדן א נאכט־לעמפל און גענומען אין דער האנט די וועכנטלעכע צייטונג אין דער רומענישער שפראך: „וויאצא נאאסטרע‟ [אונדזער לעבן — רעד.]. אין דער וועכנטלעכער צייטונג, וואס גייט ארויס אין תל־אביב, האט געהערשט די זעלבע מחשבות־וויסטעניש, ווי יעדע וואך. עצות פאר יונגע באלעבאסטעס, וויצן, וואס האבן שוין א בארד, אפגעבליאקעוועטע פאטאגראפיעס פון פילמען־שטערן, וואס זי האט נישט דערקענט און שיינהייט־קעניגינס, וואס זענען ענלעך איינע צו דער צווייטער, ווי פון איין טייג געקנאטן.
די צייט שטייט נישט אויף איין ארט, עס איז א שאד צו פטרן די קארגע פרייע שעהען אויף אזעלכע נארישקייטן. זי האט שוין געוואלט אוועקלייגן די צייטונג און זיך גרייטן צום שלאף, אבער אויפן זייטל פון וועלט־נייעס האט געווארט אויף איר אן איבערראשנדיקע ידיעה: „דער פרעזידענט פון דער רומענישער סאציאליסטישער רעפובליק און דער פארזיצער פון דער קאמוניסטישער פארטיי גיארגע גיארגיו דעזש, איז געשטארבן דעם 21סטן מערץ אין בוקארעשט. ראדיא בוקארעשט גיט איבער, אז ער האט לעצטנס געליטן פון געלזוכט און פארשיידענע פראבלעמען מיטן הארץ. די רומענישע רעגירונג האט אנאנסירט פיר טרויער־טעג, אין וועלכע די רומענישע בירגער וועלן קענען פריי פארבייגיין זיין טרונע, וואס וועט ארויסגעשטעלט ווערן אין דעם געוועזענעם קעניגלעכן פאלאץ און זיך געזעגענען פון דעם באליבטן מנהיג‟.
עס לאזט זיך גרינג דערקענען, אז דער פוילער רעדאקטאר אדער דער פאפוגיי האט איבערגעגעבן די ידיעה ווארט ביי ווארט ווי זי איז געווען אין „סקינטעא‟. ער האט זיך אפילו נישט מטריח געווען אריינשטעלן עטלעכע פראגע־צייכנס. עס איז דאך באוווסט, אז אין די סאציאליסטישע סאטעליט־לענדער שטארבן די מנהיגים נישט סתם אזוי, ווייל דאס הארץ האט ביי זיי אויפגעהערט שלאגן. ערשטע זאך, דארף מען זיך נאכפרעגן, ווער עס האט געהאט דעם אינטערעס „אפראמען‟ דעם אלגעמיינעם סעקרעטאר.
איצט וועלן אלע מוזן שטיין אין דער ריי, כדי פארבייצוגיין די טרונע. אנא האט געקענט באשיימפערלעך זען די אומענדלעכע רייען, וואס האבן זיך געשטעלט לעבן דעם פאלאץ און לענג־אויס די הויפט־גאסן, ווי נאך א באפעל — און עס לייגט זיך טאקע אויפן שכל, אז נאר נאך א באפעל. צי שטייט דוד אויך איז אזא ריי? קען זייער זיין. מסתמא, יא. זי האט זיך געקענט פארשטעלן ווי „דאוויד‟ שטייט אין אזא אומענדלעכער ריי, אין א הוילן קאפ, האלטנדיק דאס היטל אין דער האנט. ער איז אנגעטאן אין זיין איין־און-איינציקן אויסגעריבענעם מאנטל, וואס ער צעשיידט זיך נישט מיט אים און רייכערט שטינקענדיקע ציגארעטן, צו פארטרייבן דעם מסוכנעם לאנגווייל.
ער איז נישט קיין שלעכטער אקטיאר; זיין פייגליש־דערשראקן פנים מיט דער שפיציקער נאז און גרויסע, ספק־ברוינע, ספק־געלע אויגן דרוקט אויס א טיפן צער. די מוסקלען פונעם פנים זענען פארשטיינערט פאר גרויס ווייטיק און צעמישעניש. זי קען אים גוט, ווי די אייגענע דלאניע. אין הארצן שעלט ער מיט טויטע קללות אלץ און אלעמען. וואס האט ער אפגעטאן אזוינס, וואס עס קומט אים אזא שטראף?..
אנא האט געפרוווט זיך דערמאנען וויפל צייט עס איז אוועק זינט זיין לעצטן בריוו\. לויט איר חשבון איז ארויסגעקומען נישט ווייניקער ווי צוויי יאר. וואס פלוצעם האט ער אנגענומען א פולן מויל וואסער? ער האט צוגעזאגט צו שרייבן צו איר פון זיין נייער אדרעס, אבער זי האט נישט דערהאלטן קיין איין בריוו — נישט פון דעם נייעם אדרעס און נישט פונעם אלטן. זי האט אים געשריבן עטלעכע בריוו, אבער נישט באקומען קיין ענטפער. מאדנע, אפשר איז ער אייפערזיכטיק? באשלאסן איבערצורייסן יעדן קאנטאקט מיט איר צוליב איר חתונה האבן? ער וואלט געקענט אנשרייבן כאטש א ווארט. ניין, אוממעגלעך… ער האט איר דאך געשריבן, אז ער איז באגייסטערט פון איר פלאן, געשריבן, אז איר פלאן געפעלט אים זייער און ער ווארט אויף זיינע פאפירן. די מעשה ציט זיך לענגער. עס טרעפט זיך, אז מע דארף א פאפיר, קען די רומענישע רעגירונג מאכן דעם טויט… און אפשר האט ער באשלאסן צו בלייבן דארט, אין רומעניע? פארשטענדלעך, אין דער אמתן, קיינער נייטיקט זיך דא נישט אין פאעטן און בפרט אין יידישע פאעטן. ברוקירן גאסן קען מען אן זיי, גרינדן א נייע שטאט, בויען א שולן — אן זיי. ווער נייטיקט זיך היינט אין שיינע ווערטער?
ער האט געבעטן, זי זאל שיקן זיינע לידער אין עטלעכע רעדאקציעס. זי האט עס געטאן. זי האט געשיקט זיינע לידער קיין תל־אביב, אויפן אדרעס פון „דער גאלדענער קייט‟, אבער נישט באקומען קיין ענטפער…
צי האט זי דען צייט צו טראכט וועגן דוד. אירע הענט זענען, ברוך־השם, פול מיט ארבעט: סיי מיטן מיידעלע, סיי אין פעטער שמואלס קלייט און דאך, ווי זאגט מען, אן ערשטע ליבע ווערט נישט פארזשאווערט, כאטש נישט אין גאנצן. זי האט נישט ליב איר מאן. זי האט אים אויך נישט פיינט. ער איז א גוטער פאטער און א געטרייער מאן. זיין איינציקער און גאנץ נישט קליינער חסרון איז, וואס ער איז שטארק נודנע, איין גרויסער גענעץ. ווי קען מען דען פארגלייכן א פאעט מיט א בוכהאלטער, א מאלער מיט א ציין־דאקטאר? נאר כל־זמן ער רירט זי נישט אן צו פיל און קומט נישט מיט טענות, איז איר גוט.
זי מוז שוין אויסלעשן די נאיווע מיידלישע חלומות און האפענונגען. עס איז דא א לעבן און שוין; מע דארף לעבן אן איבעריקע פאנטאזיעס. אבער וואס טוט זיך מיט דודן? פארוואס שרייבט ער נישט? זי איז געווען זייער ערנסט, וואס שייך איר פלאן\. ווען ער זאל געווען קומען קיין ישראל, וואלט זי זיך געגט פון איר מאן און אים נישט געשענקט א צווייטן טראכט.
איצט, נאך דעם וואס דאס מיידעלע איז געבוירן געווארן, איז דער ענין געווארן מער פארוויקלט. א סך מער… עס מיינט נישט, אז עס גאר אוממעגלעך. עס איז דא תמיד אן אויסוועג, נאר עס וועט אפקאסטן טייער אויפבינדן דעם פלאנטער. ווי זיי וואלטן זיך אשאזעט [3]? זי — א פריש־געגטע מיט אן עופעלע אויף די הענט, און ער — א ניי־געקומענער יידישער פאעט? וואס וואלטן די לייט געזאגט? וואס לייט זאגן תמיד. זי פלאנירט נישט צו לעבן לויט יענעמס „זאגענישן‟. זיי וואלט זיך געגעבן אן עצה, ווי עס טוען אנדערע. זיי וועלן נישט אויסגיין פאר הונגער. עס איז דא א גאט, נאך אלעמען. אפשר וואלט דוד געמוזט זיך לערנען אויף א בוכהאלטער אדער קריגן א דיפלאם פון אן אדוואקאט. א קאפ האט ער דאך. דער געדאנק האט איר אויסגעזען אזוי אבסורד און לעכערלעך, א זי האט זיך הויך צעלאכט.
דאס עופעלע האט אויפגעציטערט, זיך אויפגעכאפט און אנגעהויבן וויינען. „וואס לאכסטו דארט, איינע אליין?‟, — איז דערגאנגען צו איר דעם מאנס הילצערן קול. זי אוי, האט זי פיינט זיין קול…
[1] פויקעלע (רומ׳) — הינדעלע[2] „פאפוטשן‟ (רומ׳) — שטעקשיך[3] אשאזען (רומ׳) — איינארדענען
סוף

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: חנה לעווין (1900־1969) 

Next Post
דאס גאלד פונעם אסיען 



