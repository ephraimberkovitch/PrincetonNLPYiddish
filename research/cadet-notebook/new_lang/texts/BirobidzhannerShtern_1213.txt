
 ניקאליי באראדולין, ניו־יארק 
 דעם 17טן אפריל איז אוועק אין דער אייביקייט אין עלטער פון 97 יאר מיכל באראן, דער ווודערלעכער מענטש, וואס האט מיט זיין ברייט הארץ, חכמה און ליבע געלערנט יידיש און יידישע קולטור און באגייסטערט טויזנטער און טויזנטער קינדער און דערוואקסענע. 
 מיכל באראן האט איבערגעלאזט אן אומפארגעסלעכן שפור אין אונדזערע הערצער און נשמות. איך האב געהאט א מזלדיקן זחות צו זיין מיכלס אן אומפארמעלער תלמיד. כ׳האב זיך באקענט מיט מיכלען אין 1990, בשעתן ערשטן באזוך פון ניו־יארק און תיכף געווארן פארכישופט פון זיין צארטן אופן פון רעדן, פון זיין מילד, כסדרדיק שמייכעלע. זינט דעמאלט האט מיכל מיר אלע מאל געהאלפן מיט דער חברישער עצה, דערמוטיקט מיט זיין ווארעם, היימיש ווארט און מיט זיין שיינענדיקן שמייכל. ער האט מיר דערציילט א סך וועגן זיין לעבנסוועג. 
 ער איז געבוירן געווארן אין 1922 אין אשמענע, לעבן ווילנע, זיך געלערנט אין דער בארימטער ווילנער רעאל־גימנאזיע, ווו מען האט געלערנט אלע לימודים אויף יידיש. ווען די מלחמה האט זיך אנגעהויבן איז מיכל אנטלאפן פון אשמענער געטא און אין עלטער פון 17 יאר געווארן א זעלנער אין דער סאוועטישער ארמיי. דארט האט ער דרייסט געדינט און איז דרך־אגב געווען צווישן די, וואס האבן באפרייט דעם קאנצענטראציע־לאגער ״מיידאנעק״ אין 1944. נאך דער מלחמה האט ער געטראפן א מיידל, וואס ער האט געקענט פון קינדהייט און האט מיט איר באלד חתונה געהאט. מיט זיין ליבער פרוי מילי (וואס ער האט אלע מאל צארט גערופן מילעטשקע) האט ער געלעבט בשלום און אין פרייד מער ווי 75 גליקלעכע יארן. 
 מיכל איז אנגעקומען קיין אמעריקע אין 1949 און געווארן איינער פון די וויכטיקסטע טוערס אין דער יידישער דערציונג. ער איז געווען דער דירעקטאר פון יידישע קעמפן, דער לערער פון דער יידישער שפראך און ליטעראטור אין די קינדער־שולן און קאלעדזשן, דער אנפירער פון פארווערטס ראדיא־פראגראמען און נאך. אין די יארן 1959 – 1978 איז מיכל געווען דער קעמפ־דירעקטאר פונעם חשובן בונדיסטישן קעמפ ״המשך״ און זינט 1979 ביז 2017 – א לעגענדארער אנפירער פון דער יידישער פראגראם ביים קעמפ ״קינדער־רינג״. ער האט איבערגעגעבן זיין הייסע ליבע צו דער יידישער שפראך און קולטור צו, בוכשטעבלעך (דאס איז אגב מיכלס ווארט, וואס איך האב פון אים געירשענט) טויזנטער און טויזנטער קעמפערס, וואס האבן אים ליבלעך גערופן מיכל. 
 איך האב געארבעט צוזאמען מיט מיכלען אין ארבעטער־רינג זינט 2002, זיך געלערנט מיט אים יהואשס תנך, געגרייט די פראגראמען פאר די ארבעטער־רינג אונטערנעמונגען, געפרעגט אן א צאל פראגעס און אלע מאל באקומען אן ענטפער אויף אלע מיינע קלאץ־קשיאות. ער איז אלע מאל געווען גוטמוטיק און פריילעך. קיין מאל האב איך אים ניט געזען ברוגז. 
 איך האב פארבראכט א סך זומערס מיט מיכלען, מילי, און זייער טאכטער רות &nbsp; אין ״קינדער־רינג״. כ׳וועל קיין מאל ניט פארגעסן ווי יעדן פרימארגן פלעגט מיכלס קול אויפוועקן אויף יידיש די געסט פון ״סיארקל לאדזש״, ווען ער האט איבערגעגעבן פאר זיי די לעצטע נייעס איבער דער וועלט. עס האט מיר געגעבן א געפיל, אז איך בין אין יידישלאנד. ביי טאג פלעגט ער געבן א לעקציע אויף דער פרישער לופט, אין שיינעם וולאדעק פארק פון ״סיארקל־לאדזש״ און באגייסטערט די אנטיילנעמערס מיט זיין וויסן און &nbsp; איבערגעגעבנקייט צו מאמע־לשון. 
 דעם גאנצן טאג האט ער אויך געלערנט מיט די ״קינדער־רינג״ קעמפערס, דערציילט זיי כלערליי פארכאפנדיקע מעשיות פון דער יידישער געשיכטע פון א מאל און היינט. ער פלעגט עס טאן ארומגערינגלט מיט 20 – 30 קינדער אין דער בעסעדקע, ביי דער אזערא. ניט איין מאל האב איך געזען ווי קינדער הערן אים פארגאפט, שלינגען יעדעס ווארט, וואס ער זאגט. זיי האבן אים אלע מאל ווארעם באגריסט, ווען זיי האבן אים געזען, אפשר, עטלעכע מאל א טאג באגריסט, און ער האט זיי אלע מאל צארט געענטפערט מיט א שמייכל אויפן פנים. כ׳האב זיך א סך אויסגעלערנט באטראכטנדיק מיכלס אויפפירונג מיט די קעמפערס, וואס האבן אלע געהאט פאר אים א גרויסן דרך־ארץ. איינע פון די וויכטיקסטע אונטערנעמונגען אין קעמפ ״קינדער־רינג״ לעבן, ״די מכבי שפילן״ האט מען מיט עטלעכע יארן צוריק אנגערופן ״מיכל באראן מכבי שפילן״. 
 איינע פון די רירנסטע אונטערנעמונגען, מיט וועלכע מיכל האט אנגעפירט, שפעטער צוזאמען מיט זיין טאכטער רות, איז געווען די פראגראם אין אנדענק פונעם אויפשטאנד אין ווארשעווער געטא. דער גאנצער קעמפ און די געסט פון ״סיארקל־לאדזש״ האבן אנטיילגענומען און אויף א סך פנימער האט מען געקענט זען די טרערן, ווען מיכל האט געזונגען געבירטיגס נביאיש ליד ״עס ברענט״. 
 ווען איך האב אנגעהויבן פירן די פראגראם ״רייזע אין יידישלאנד״, האט מיכל אלע מאל געהאלפן מיט א לעקציע, פרעזענטאציע, מיט א שיין ליד, וואס ער האט געקענט א ים און געזונגען מיט הארץ און מיט געפיל. ער האט זייער ליב געהאט די רוסישע לידער און א סך מאל אויפגעטראטן מיט זיי אויף די קאבארעטן ביי דער ״רייזע אין יידישלאנד״. 
 איך וועל קיין מאל ניט פארגעסן די טייערע מאמענטן, וואס איך האב פארבראכט מיט מיכלען, איך וועל זיי שאצן און זיין דאנקבאר דעם גורל, וואס האט מיך פארבונדן מיט אזא ווונדערלעכן מענטש. 
 כבוד זיין אנדענק! 
 