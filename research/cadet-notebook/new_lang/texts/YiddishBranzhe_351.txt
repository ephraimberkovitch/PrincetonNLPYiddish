

נאטיצן פונעם רעדאקטאר — 15 



 by באריס סאנדלער 
November 29, 2018January 2, 2019 Filed under:
באריס סאנדלער
נאטיצן פונעם רעדאקטאר
פערזענלעכקייטן 

דער באפליגלטער פאעט אלכסנדר בעלאוסאוו
היייאר וואלט דער יידישער פאעט אלכסנדר בעלאוסאוו געווארן א בן־שיבעים. נישט באשערט געווען. ער איז געשטארבן אין 2004 ביי זיינע 56 יאר. זיין בוך געקליבענע לידער האט אלכסנדר (צווישן זיך פלעגט מען אים רופן — סאשע) געוואלט אנרופן „אומעטיקע לידער‟. ער האט עס שוין געהאט צונויפגעשטעלט און יעדע ליד אקוראט איבערגעשריבן מיט זיין האנט, אן א פגימהלע… עס איז אבער געבליבן ליגן אויף זיין שרייבטיש. ווי עס טרעפט זיך נישט זעלטן מיט פאעטן, פאלן זיי אומדערווארט אוועק אין מיטן דעם לעבנס־וועג.
אלכסנדר בעלאוסאוו מיט זיין הונט
שוין זיינע ערשטע פאעטישע טריט האט אלכסנדר געמאכט אויף א פעלד, ווו קיין גרינע שפראצונגען זיינען נישט אויפגעגאנגען. וואס זשע האט אים, דעם רוסישן בחור, געבראכט אויף דעם דאזיקן פעלד פון יידישער סאוועטישער פאעזיע, פארדעקט מיט אש? דעם ענטפער אויף דער פראגע געפינען מיר אין זיינע לידער. ס׳רוב פון זיי האבן זיך א צי געטאן צום הימל פון די שפאלטן צווישן די הארטע, שטיינערדיקע פעלדזן פון דער סאוועטישער ווירקלעכקייט.
אויפן באדן פון דער יידישער פאעזיע, וואס אירע זאפטן און ריחות האט אין זיך איינגעזאפט דער יונגער פאעט, האט ער געפלאנצט זיינע אייגענע לידער. אפשר דערפאר, באגלייך מיט די אריגינעלע טענער און ריטמען פון בעלאוסאווס שורות, הערן זיך אין זיי בולט מאטיוון פון זיינע באליבטע לערערס און פען־פריינד: שמואל האלקין, שיקע דריז, מאטל גרוביאן, משה טייף, יוסף קערלער…
אפשר דערפאר, ווייל ער, ווי א רוסישער אינטעליגענט, האט געהאלטן, אז אמת און יושר האבן נישט קיין נאציאנאליטעט, — האט ער זיך אזוי שטארק און לייבלעך איבערגענומען מיט די „אייביקע יידישע צרות‟. בעלאוסאוו האט קיין מאל קיין ספק נישט געהאט, אז ער איז א פאעט. א יידישער פאעט. „אויב איך האב גענומען שרייבן אויף יידיש, בין איך א יידישער דיכטער, אומאפהענגיק פון מיין נאציאנאליטעט‟, — האט ער געשריבן אין זיין בריוו צום אמעריקאנער שרייבער ירחמיאל בריקס אין די אנהייב 1970ער יארן, ווען די צאל פון זיינע „געזאמלטע לידער‟ האט קוים געהאלטן ביי א פאר צענדליק; אבער דער „יידישער אומעט‟ האט שוין דעמאלט פון זיי ארויסגעקוקט.
זיינע לידער, פול מיט ספקות, קלינגען אויף דער שארף פון א קלינגל, וואס מיט איין באוועגונג קאן עס איבערשניידן דעם דינעם פאדעם פון זיין שאפערישקייט. אזוי איז תמיד געווען אין רוסלאנד, ווו דער פאעט איז געווען א העלד אין די אויגן פונעם פאלק און געפאלן א קרבן אין די הענט פון דער מאכט. קיין „חניפה‟ האט אין זיינע לידער נישט געקלונגען, און ער האט „לויט באשטעלונגען קיינעם נישט געלויבט‟.
אלכסנדר האט זיך גיך געעלטערט, מעגלעך, ווייל ער האט נישט געקאנט מוחל זיין דעם גורל, הלמאי יענער האט אים אזוי שפעט געבראכט אויף דער וועלט.
ביי זיינע קנאפע צוואנציק שרייט ער שוין אויס אין פארצווייפלונג: „ווער וועט דערזינגען מיין ליד / כ׳קאן ניט פארטרויען עס קיינעם.‟
ביים ווערן פינף און צוואנציק באדויערט ער: „כ׳טרינק דעם וויין אזוי געהיט, / ווי געהיט מע שרייבט א ליד, / און איך שפאן איבערן לעבן, / גארניט ציילנדיק די טריט‟.
ביי זיין ווערן א בן־חמישים קומט ער צו אן אויספיר: „איך שרעק זיך ניט פאר יענער וועלט / — כ׳האב מורא אויף דער וועלט צו בלייבן…‟
קנאפע פיר חדשים פאר זיין טויט האט אלכסנדר געשריבן: „אנגעלייענט זיך מיט ביכער, / אנגעלערנט זיך פון ספרים / — נו איז וואס? ביסט סיי ווי זיכער, / אז דו בלייבסט, ווי פריער ארעם.‟ און ווי אן אורטייל אדער א נבואה צוגעגעבן: „און ביי דעם, וואס זיצט דארט אויבן, / איז דיין תכלית לאנג שוין פארטיק. / לייג זיך צו. פארמאך די אויגן./ מאך א שטארב — באשיידן, ארטיק.‟
אויב ביים אנהייב פון זיין פאעטישן וועג איז ער זיכער אין דעם, אז „אלע ווערטער זיינען עכטע‟, ווערט מיט יארן דער דאזיקער וועג אלץ שמעלער און פארדרייטער, ווי א סטעזשקע אין א געדיכטן וואלט. דאס קומט ארויס נישט בלויז פון די לידער אליין, נאר אפילו פון דעם, ווי זעלטענער און זעלטענער „ציט זיך זיין האנט צו דער פען, און די פען צום בייגעלע פאפיר‟.
לשון־קודש, תנ״ך, ספרים — די מקורים פון יידישער חכמה — האבן פארבונדן אים מיט גאט און אין־סוף. די יידישע שפראך און יידישע פאעזיע — די קוואלן פון דער פאלקס־נשמה — האבן אים געבראכט צו מענטשן און צו דער נאטור. אזוי האבן זיי זיך שוין צונויפגעפלאכטן די צוויי יסודות פון זיין פאעטישן קיום.
און ווי איינער פון די „חסידי־אומות־העולם‟, האט ער אומאייגננוציק געדינט מיט זיין פאעטישער לירע דעם יידישן פאלק. און ווי דער עוואנגעלישער באצויבערטער נע־ונדניק, איז ער אוועק אין דער וועלט אריין צו זוכן דעם אמת און יושר, אבער צוריק צו זיין היימישער שוועל זיך שוין נישט אומגעקערט.
מיין סליעד אין יענעם לאנד
פארשאטן איז מיט שניי,
מיין סליעד אין נייעם לאנד —
ניט קענטיק אויפן שטיי.
(דאס ליד וועגן נייעם לאנד)

אלכסנדר בעלאוסאוו האט נישט געוואלט זיין קיין „גר‟, און קיין „פענאמען‟ אין דער יידישער פאעזיע אויך נישט; ווייל ער איז א רוס, וואס שרייבט יידישע לידער. ער האט געקאנט שעפטשען, ווי א תפילה, די ליבע־ווערטער צו זיין קאלטן פאטערלאנד, און זוכן אינעם יידן־לאנד „א פיצל ארט אויף צו פארטרויען די נשמה / דעם קרובישן, דעם לייבלעכן חמסין‟. ער האט ליב געהאט די ביימער — דעם זומערדיקן קליאן און די ווינטערדיקע בעריאזקעס, מחמת אויף ביימער קאן מען זיך מער פארלאזן ווי אויף מענטשן; זיי, די ביימער, לאזן טיפע ווארצלען. און אויף א „באפליגלטן לאמטערן‟ זיך ארויפטראגן העט־העט ארויף, צו דער צאפלדיקער שיין פון דער יידישער מנורה, וואס איז געבליבן הענגען איבער די פארשנייטע קרוינען פון וועלדער, ממשותדיקע ווי די רוסישע ערד.
די דערשיינונג פון אלכסנדר בעלאוסאוו אויפן פעלד פון יידישער פאעזיע איז א נס. נסים, ווי באקאנט, טרעפן זיך געשווינד־גיך און ווערן גיך פארשווונדן, איבערלאזנדיק נאך זיך א לאנגע, נאגנדיקע בענקשאפט.
ברוקלין, ניו־יארק, מיי 2006 — נאוועמבער 2018

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
די צרה קומט פון אינעווייניק 

Next Post
ה.־ד. מעינקעס — „איינשטיין פון סוויר‟ 



