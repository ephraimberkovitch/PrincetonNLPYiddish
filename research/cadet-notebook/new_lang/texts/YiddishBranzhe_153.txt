

לאפסוס־קאקטוס — 34 



 by באריס סאנדלער 
July 1, 2020June 30, 2020 Filed under:
שפראך 

„נאך‟ און „פאר‟
לעצטנס, איז מיר אויסגעקומען צו לייענען אין א יידישער אויסגאבע אזא זאץ:
נישט לאנג נאך דעם, ווי מיינע עלטערן זיינען אריבערגעפארן קיין ניו־יארק…
דער פעלער שטעקט דא אין דער פראפאזיציע „נאך‟, ווייל אז מע זאגט „נישט לאנג‟ דארף ווייטער גיין — „פאר‟.
ריכטיק וואלט דער זאץ געדארפט קלינגען אזוי: נישט לאנג פאר דעם, ווי מיינע עלטערן זיינען אריבערגעפארן קיין ניו־יארק…
עס קאן אויך זיין אן אנדער וואריאנט פון דעם זאץ מיט דער פראפאזיציע „נאך‟: אין גיכן נאך דעם, ווי מיינע עלטערן זיינען אריבערגעפארן קיין ניו־יארק…
אין דעם פאל וואלט „פאר‟ געווען נישט צום ארט!
דערלאנגען און זיך דערציען
אן אנדער פארשפרייטער פלאנטער:
מיינע אויגן האבן ממש געגעסן דאס געשמאקע געבעקס, אבער צום טעלער האב איך נישט געקאנט דערלאנגען.
דער זינען פון דעם, וואס ס׳קומט פאר איז קלאר, אבער געזאגט איז עס נישט ריכטיק. „דערלאנגען‟, מיינט „גיבן‟, און דער מחבר האט געמיינט פונקט פארקערט „נעמען‟. דעריבער וואלט ריכטיק געווען אזוי: מיינע אויגן האבן ממש געגעסן דאס געשמאקע געבעקס, אבער צום טעלער האב איך זיך נישט געקאנט דערציען.
פון וואנען וואקסן די פיס?
ס׳איז מיר שוין עטלעכע מאל אויסגעקומען זיך אריינצוכאפן ביים אריינבראקן אין מיין טעקסט אן אויסדרוק אדער א באגריף, אדער אפילו א באזונדער ווארט, וואס איז ברייט פארשפרייט און פארשטענדלעך אין איין שפראך־סביבה, אבער אויטאמאטיש אריינגעבראכט עס אין יידישן, בלייבט עס אומפארשטענדלעך.
א „חתונה־גענעראל‟
דער אויסדרוק קומט פון אנטאן טשעכאווס דערציילונג „א חתונה מיט א גענעראל‟. עס ווערט באנוצט ווי אן איראנישער זאג, און מיינען מיינט עס, אז כדי צוגעבן דער אונטערנעמונג (חתונה) מער וואג און ווערט, פארבעט מען אויף איר אן אנגעזעענעם גאסט. מע זעצט אים אוועק אויבנאן און מע טראגט זיך מיט אים אורם. נאך אלעמען, וועט מען דאך האבן מיט וואס זיך צו בארימען: א קלייניקייט, א חתונה־גענעראל!
אלפאנס און Alphonse
ס׳איז מיר אויסגעקומען אנצוטרעפן ביי א יידישן שרייבער דעם אויסדרוק: „ער האט זיך אויפגעפירט ווי דער לעצטער אלפאנס‟. כ׳בין אבער נישט זיכער, אז ס׳רוב לייענער האבן עס פארשטאנען ריכטיק.
אין יידיש מיינט „אלפאנס‟ א מאנצבילשן נאמען. קיין שום אנדער טייטש טראגט דאס ווארט נישט. אבער אין רוסיש און פראנצייזיש נאך דעם ווי ס׳איז דערשינען און פאפולער געווארן אלעקסאנדער דומאס (זון) ראמאן Monsieur Alphonse (הער אלפאנס), ווו דער הויפט־העלד, אלפאנס, מאכט א לעבן אויפן חשבון פון א פרוי, איז אלפאנס געווארן א שם־דבר. דאס הייסט, אז מע וויל אויף עמעצן זאגן, אז א מאן שלאפט מיט א פרוי, וואס האלט אים אויס, — זאגט מען, אז ער איז אן אלפאנס.
איינער רעדט רוסיש ווי א ייד, דער אנדערער רעדט יידיש ווי א גוי!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 33 

Next Post
פון אונדזער עזבון: אהרן ראסקין (1910־1984) 



