

די געשיכטע פון יידן אין בעמען און מערן (10) 



 by באריס סאנדלער 
April 1, 2020April 2, 2020 Filed under:
געשיכטע
פערזענלעכקייטן 

מיכאל דונאיעווסקי
ווירטשאפטלעכער און געזעלשאפטלעכער אויפבלי
המשך פון פאריקן קאפיטל
ווי מע באשרייבט עס אין קוואלן פון יענער צייט, האט זיך מייזל באשעפטיקט מיט האנדל, געלט און סחורה. דער עיקר, האט ער געהאנדלט מיט תכשיטים, זילבער, וואל און פעטס. געלט צו אנטלייען האט ער געגעבן צו אדל און קייסערס גרויסער פאמיליע. מע דערציילט אין די קוואלן, אז ער פלעג תמיד פירן זיינע געשעפטן בנאמנות און ניט איבערטרייבן מיט פראצענטן. וואס שייך דעם היסטארישן אמת קענען מיר ניט טענהן אויף זיכער, אז ער האט זיך שטענדיק אויפגעפירט אין זיינע ענינים טאקטפול… יעדנפאלס, איז ער געווען גאר פריי זיך אויפצופירן לויט זיין אייגענעם ווילן, ווייל ער איז געווארן א הויף־ייד ביים קייסער רודאלף דעם צווייטן.
הויף־יידן זענען אין יענער תקופה געווען אויסערגעוויינטלעך פריווילעגירטע איינוווינערס פון געטאס. אויסער זיי, זענען במשך פון דער צייט אויפגעקומען אויך, די אזוי גערופענע, באשיצטע צי טאלערירטע יידן, דהיינו: גאלדשמידער, דאקטוירים, קינסלטלערישע בעל־מלאכות וכדומה, וועלכע האבן באקומען זייערע פריווילעגיעס נאר אויף א געוויסער צייט.
מייזלס שיל אין פראג
מייזל האט באקומען פאר זיין דינען דעם הויף א סך פריווילעגיעס, וואס שייך זיין אייגן לעבן און האנדל. בלויז ער האט אין יענער צייט געקאנט אנטלייען געלט אויף שטרות, און די הלוואות רעגיסטרירן אין דעם העכסטן מלוכה־אמט. דער קייסער האט אים דערלויבט אויפצובויען א פריוואטע שיל, ווו ער האט אפילו געקענט ארויסהענגען זיין פערזענלעכן שטאנדארט. דערצו האט ער אים געגעבן פריווילעגיעס פריי צו האנדלען, צו זיין באשיצט, באזונדערס פון קריסטלעכע פאטענציעלע באשולדיקונגען און בילבולים, און אזוי ווייטער.
אין יאר 1598 האט דער קייסער רודאלף דער צווייטער באשטעטיקט מייזלס אלע פריווילעגיעס; דערצו האט ער צוגעגעבן נאך איין פריווילעגיע, וואס איז ביז דעמאלט ניט געזען און ניט געהערט געווארן פאר א ייד: פארן שטיצן פינאנסיעל די מלוכה בעת דער מלחמה מיט די טערקן, האט דער קינדלאזער באנקיר מייזל געקאנט נאכן טויט לאזן זיין ירושה יעדן איינעם לויט זיין אייגענעם ווילן, און ניט נאר דעם קייסער!
דער מענטש טראכט און גאט לאכט… מיר ווייסן אויף זיכער ניט, ווי גרויס מייזלס פארמעגן איז געווען; די היסטארישע קוואלן זענען ניט פארלאזלעך און סתירותדיק, אבער וואס איז יא זיכער, אז צוליב מייזלס פארמעגן האט דער קייסער רודאלף בולט ארויסגעוויזן זיין צביעות און פוילע שטיק, וואס דער פאקט איז אפילו אריין אין דער געשיכטע.
ווען אין יאר 1601 איז מרדכי מייזל געשטארבן, האט זיך אין זיין לוויה באטייליקט דער פארשטייער פונעם קייסער; אבער דער דאזיקער מלוכישער כבוד איז געווען אויך דער לעצטער. מיט א פאר טעג פריער נאך פאר דער לוויה האט דער קייסער געהייסן אויסצומעקן פון דעם העכסטן מלוכה־אמט זיין פערזענלעכע דערלויבעניש, וואס האט דערמעגלעכט דעם פארשטארבענעם ייד מייזל פריי צו האנדלען. דעם קייסערס אדוואקאטן האבן באוויזן, אז מייזלס פריווילעגיעס האבן ניט געהאט קיין שום יסוד אין די לאנדגעזעצן. הייסט עס, אז מייזל איז געווען ניט בעסער פון יעדן ייד אין פראג און לויט די געזעצן האט ער ניט געהאט קיין שום זכות פאר גארנישט ניט…
פיר טעג נאך מייזלס טויט איז דאס גאנצע פארמעגן פונעם פארשטארבענעם צוגענומען געווארן לטובת דעם קייסער. נישט געקוקט דערויף, וואס מייזל האט אין זיין צוואה אנגעוויזן איבערצולאזט ארום צען טויזנט גילדען דעם קייסער גופא, האט ער דערצו איבערגעלאזט געלט פאר א שפיטאל, יידישע און קריטסטלעכע ארעמע־לייט, האט דער קייסער סיי־ווי באשלאסן אום שבת (!) צושיקן זיינע מענטשן צונעמען פון מייזלס הויז אלץ, וואס ס׳האט זיך געלאזט, שוין אפגערעדט פון זילבערנעם געפעס, שטרות פון הלוואות, טייערע צירונגען, מלבושים און כלערליי מטבעות, ווי אויך מזומן ארום 45 גילדען…
מרדכי מייזלס קבר אויפן אלטן פראגער בית־עולם
דער מיאוסער טאט פון אומגעזעצלעכער קאנפיסקאציע האט געהאט א גרויסן אפקלאנג אין אויסלאנד, אפילו געמאכט א רושם אויף די גויישע באנקירן… ווי א באווייז דערצו איז די בשורה, וואס איז דערשינען אין „פוגגער־צייטונגען‟ — די צייטונג, ארויסגעגעבן דרוכן באנקיר־הויז פוגגער אין אויגסבורג.
דאס לעבן און מעשים פון ר׳ מרדכי מייזל זיינען פארשריבן געווארן אין דער יידישער ליטעראטור נאך אין דער צייט, ווען ער האט געלעבט. למשל, דוד גאנץ האט געשריבן וועגן מייזלען אין זיין ווערק „צמח־דוד‟; דער זון פון דעם ספרדישן רב ר׳ יהודה הכהן (1496־1575) האט אים דערמאנט אין דער בארימטער כראניק „עמק הבכה‟; ניט גערעדט שוין פון די שפעטערע צייטן. אין 19טן י״ה האט מען וועגן מייזלען אויסגעטראכט ניט ווייניק מעשיות און דערציילונגען. אפילו אין דער טשעכישער ניט־יידישער ליטעראטור געפינט מען מאטיוון וועגן דער גאר אינטערעסאנטער פערזענלעכקייט. ווי אין די מעשיות וועגן מהר״ל און זיין גולם, באשיצט מייזל די יידן.

Share this:TwitterFacebookPrintLike this:Like Loading...

Related
 


Tagged: fasadhistoryjewsresearch 
Post navigation


Previous Post
דער סוד פון יידיש 

Next Post
נאטיצן פונעם רעדאקטאר — 31 



