 
 לכבוד יום־טוב: דער אתרוג 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א
    
 א מעשה לכבוד יום־טוב
    
הייסן הייס איך, זאלט איר וויסן זיין, ארי־לייב, נאר רופן רופט
מען מיך לייבל, און אין חדר האב איך א צונעמעניש „לייב־דרייב־אבדי־ריק״. אין חדר בא אונדז האט איטלעכס יינגל זיין צונעמעניש: מאטל־קאפאטל, מאיר־דרייער, מענדל־פענדל, חיים־קלייען, איציק־שפיציק, בערל־צאפ... געפעלט אייך א ביסל א גראם? מילא, אז איציק איז שפיציק,
מענדל איז פענדל און חיים איז קלייען ― דאס קאן מען נאך פארשטיין;
אבער וואס פאר א מחותן איז בערל מיט צאפ? ― למאי, וואס פאר א
משל איז לייב־דרייב־אבדיריק? פונדעסטוועגן וויל איך דאס שטארק ניט
ליידן און קריך זיך שלאגן, און כאפ פעטש מיט קולאקעס מיט סטוסאקעס
מיט בוכענצעס מיט שטשיפאלקעס פון אלע זייטן. מע מאכט מיך ברוין
און בלוי, ווארעם איך בין דער קלענסטער בא אונדז אין חדר, דער
קלענסטער און דער שוואכסטער און דער ארעמסטער. קיינער וועט זיך
פאר מיר נישט איינשטעלן, מיין קריוודע ניט אננעמען; אדרבה, אז צוויי
נגידישע יינגלעך בוכען מיך, איינער זיצט אף מיר רייטנדיק און דער אנדערער דרייט מיר אן אויער, שטייט דעך דריטער, אן ארעמאנס א יינגל,
און פאדטאקעוועט מיט א ניגון:
    
 אט אזוי! אט אזוי!
    
 בוכעט אים!
    
 בוכעט אים!
    
 די עווערלעך!
    
 די עווערלעך!
    
 אט אזוי! אט אזוי!
    
דעמאלט ליג איך שטיל, ווי א קעצעלע, און אז מע לאזט מיך אפ,
גיי איך מיר אוועק אין א ווינקעלע און וויין זיך אויס שטילערהייט,
וויש־אויס די אויגן, רוק זיך צוריק צו צו חברה און ווער ווידער א
מענטש... בקיצור, אז איר וועט באגעגענען אין דער דאזיקער מעשה א
נאמען לייבל, זאלט איר וויסן, אז דאס בין איך.
    
אליין בין איך א געפאקטער פוכלעק, א נידעריקער, נאר א גראבער.
ניט אזוי מחמת פעטקייט; איך בין אפן לייב דווקא א מאגערער. נאר
דערפאר בין איך פוכלעקעוואטע, ווייל איך טראג גראבע וואטאווע הויז־לעך, א גראב וואטאווע לייבל מיט א גראב וואטאווע קאפאטקעלע. די
מאמע, פארשטייט איר מיך, וויל, עס זאל מיר זיין ווארעם און איך זאל
מיך חלילה ניט פארקילן, האט זי מיך ארומגעוויקלט מיט וואטע פון קאפ
ביז פיס. נאר זי מיינט, די מאמע הייסט דאס, אז וואטע קומט ניט צו־נוץ פאר א יינגל. וואטע קומט צו־נוץ אף א מיאטש, און נאך אף א
מיאטש, און נאך אף א מיאטש ― אלע יינגלעך האב איך איינגעטיילט
מיט וואטע, געשלעפט פון די הייזלעך און פונעם קאפאטקעלע, אזוי לאנג,
ביז מע האט דערזען, האב איך געכאפט פעטש מיט קולאקעס, מיט סטוסאקעס, מיט בוכענצעס, מיט שטשיפאלקעס. נאר לייבל טוט זיך זיינס:
ער טיילט וואטע. ווער סע וויל, דער נעמט בא אים וואטע, און ווער עס
האט גאט אין הארצן, דער שלאגט אים, הרגעט אים, ממיתט אים: „לייב־דרייב־אבדיריק, א מצווה אף אים!״...
    
אפן פנים בין איך רויט, די באקן זיינען בא מיר בלוילעך און די
נאז תמיד פארקאוועט, תמיד פול ווי אן אויג. „אן אוצר בא אים, צו
אלדי שווארצע יאר!״ ― אזוי זאגט די מאמע און רייבט לייבלען די נאז
מיטן פארטעך גאר אומברחמנות און שרייט צו אים: „נאך! נאך!״...
לייבל נעמט זיך אן מיט אלע כוחות, עס שפארט אים שיער ניט ארויס די
אויגן פונעם קאפ מיט דער נשמה, און די מאמע הערט נישט אויף צו
שרייען: „נאך! נאך! נאך!״... נא דיר אן אנשיקעניש! א נאז! עס זאל
אבער נישט זיין קיין נאז, וואלט דאך געווען גוט. ערשטנס, פארשפארט
מען דערקוטשען מיטן שנייצן; און צווייטנס, איז ניטא ווער ס׳זאל
פרוירען ווינטער אפן פראסט. נישט איין מאל פלעגט מיר איינפאלן צו
פרעגן א קשיה: צו וואס טויג א נאז? ווי וואלט געווען, למשל, אז אלע
מענטשן זאלן ארומגיין אן נעזער? אי, וואס פאר א פנים וואלטן מיר
דעמאלט געהאט? בלייבט א קשיה!... נאר איך האב אייך געוואלט דערציילן, קינדער, עפעס אנדערש. איך האב אייך געוואלט דערציילן א
מעשה מיט אן אתרוג, און ארויף בין איך גאר אף ווייס איך וואס!...
לכן רייס איך איבער אין מיטן א שמועס און קער זיך אום מיט אייך
צוריק צו דער מעשה מיטן אתרוג.
    
 ב.
  
מיין טאטע, „משה־יענקל דער נאמן״, דינט אין פראיעקט פון כמה
וכמה יארן אלס קאסיר. ער באקומט געהאלט פינפטהאלבן קארבן א וואך
און קוקט־ארויס אף א הוספה; אז מע וועט אים געבן א הוספה, וועט ער,
זאגט ער, היינטיקס יאר, אם ירצה השם, קויפן אן אתרוג. נאר די מאמע
(בתיה־ביילה די נאמנטע רופט מען זי) גלייבט ניט אין אזעלכע זאכן.
גיכער, זאגט זי, וועט אומפאלן א קאזארמע און מענטשן וועלן געהרגעט
ווערן, איידער א בעל־טאקסע וועט געבן א הוספה... איינמאל פאר ראש־השנה איז לייבל אנגעקומען אף אזא מין שמועס צווישן טאטע־מאמע:
    
ע ר: עס זאל זיך קערן די וועלט, מוז איך היינטיקן סוכות האבן
אן אתרוג!
    
ז י: די וועלט וועט זיך נישט קערן, און דו וועסט קיין אתרוג
נישט האבן.
    
ע ר: אזוי זאגסטו? ווי זשע איז אבער דער דין, אז מע האט מיר
צוגעזאגט געבן צושטייער אף אן אתרוג?
    
ז י: וועט מען דאס דארפן פארשרייבן אין ספר־פראלניק, אז ראש־חודש קרעמעניץ האט זיך געטראפן א נס ― עס איז געפגרט א בער אין
וואלד. נאר וואס דען? אז איך וועל נישט גלייבן, וועל איך אויך נישט
זיין קיין גרויסע אפיקורסטע.
    
ע ר: מעגסט דיר יא גלייבן און ניט גלייבן; איך זאג דיר, אז
היינטיקן סוכות האבן מיר אן אייגענעם אתרוג.
ז י: אמן הלוואי, פון דיין מויל אין גאטס אויערן!
  
― אמן! אמן! אמן! ― טראכט לייבל בא זיך אין הארצן, און עס
שטעלט זיך אים פאר, אז דער פאטער זיינער קומט אין שול אריין, ווי אן
אלטער שטאט־בעל־הבית, מיט זיין אייגענעם אתרוג און מיט זיין אייגענעם
לולב, און כאטש משה־יענקל דער נאמן איז א ייד פון שפיגל־באנק,
פונדעסטוועגן, אז סע קומט צו הושענות און דער עולם מאכט א שפאציר
מיט די אתרוגים ארום דער בימה, גייט משה־יענקל אויך אין קאן, גלייך
מיט אלע מזרח־לייט, און לייבלס הארץ קוועלט־אן און פרייט זיך. פריער,
געוויינטלעך, גייט רב מלך דער חזן, ווי א פעלדמארשאל, טריט בא טריט,
דעם קאפ פארריסן ארויף מיט גרויס גדלות, און זינגט אף זיין שיין־ציקלדיקער שטימע: „הושע־נא, עניה סוערה, הושע־נא! ״ און תיכף נאך
אים גייט דער רב, א קליין אויסגעווייקט יידל, אנגערוקט דעם טלית איבערן פנים. נאכן רב ― דער דיין, א ייד מיט א געל פארמעט פנים, נאר
מיט ברייטע אקסלען און מיט א פעטן בויך, וואס טרייסלט זיך אונטער
דער גלאנצנדיקער אטלעסענער קאפאטע. און נאכן דיין ― די „פני
העיר״, די „מזרח־לייט״, די נגידים, דער סאמע צימעס פון שטאט: רב
דאדי רב הערשעלעס, רב שמחה רב יאסעלעס, רב אהרן רב לייבעלעס.
נאכדעם ― די דריי בערלס: בערל דער גרויסער, בערל דער רויטער,
בערל מיט דער באק. נאכדעם ― מיטלמעסיקע בעלי־בתים: מענדל ברוך
נחמהס, אלטער מינצי פעסלס, שעיה שלמה־דודס, וועלוול חיים־בער־טשיקס. און נאכדעם גייען קליינווארג: משה קאטער, חיים פלאם, עזריאל
קאטשקע, מאיר ליפ, שלום סקריפ, שמואליק פעטרישקע, און נאך און
נאך, איינס נאך דאס אנדערע, א נגיד נאך א נגיד, א בעל־הבית נאך א
בעל־הבית, איטלעכער לפי ערכו, נאך זיין פארמעגן, ווי, להבדיל, אין דער
ארמיע, בשעת דאס חיל גייט אין דער מלחמה: פריער טרעט־ארויס דער
פעלדמארשאל, נאכדעם גייען גענעראלן, נאכדעם פאלקאווניקעס, אפיצירן
און יונקערס, אונטעראפיצירן און פעלדפעבעלס, און ערשט נאכדעם
גייען די פראסטע סאלדאטן... לייבלען שטעלט זיך פאר, אז זיין פאטער
האט זיך אריינגעכאפט מיטן אתרוג צווישן די שענסטע בעלי־בתים, א
סך פריער פאר רב ישראל דעם שניידער, וואס כאטש ער איז א ייד א
בעל־מלאכה און א גרויסער ארעמאן, פונדעסטוועגן, קומט צו די הושענות,
  
גייט רב ישראל דער שניידער גלייך מיט אלע בעלי־בתים מיט א פרעמדן
אתרוג, וואס אן אויפגעקומענער בעל־מלאכה האט אים מיט דעם מכבד
געווען אפשר דערפאר, ווייל רב ישראל איז א שיינער ייד א לייטישער
און א גאנץ ערלעכער. לייבל האט נישט איינמאל באמערקט, אז עס קומט
צו הושענות און דער עולם הייבט־אן ארומצוגיין אין שול מיט די אתרוגים, שטופן זיך די בעלי־בתים איטלעכער וואס פריער, קוקן כלומרשט
אין סידור אריין, העלפן דעם חזן זינגען די הושענות מיט א דין קולכל,
מאכן בשעת־מעשה זייער א פרום פנים, און כאפן א קוק מן הצד, קליגן
זיך צו פארנעמען א רעכט שטיקל ארט, נענטער צו די פני העיר, צו די
מזרח־לייט, צו די נגידים; און אז זיי קומען־אויס א ביסל ווייטלעך, מאכן
זיי פיס און הייבן אן גיין גיכלעך, זיי זאלן חלילה ניט פארשפעטיקן און
אן אנדערער, א קלענערער, זאל חלילה ניט פארכאפן זייער ארט. און
אפטמאל טרעפט זיך, אז איינער א בעל־הבית האט א ביסל פארשפעטיקט, רוקט ער זיך אריין בריהש מיט א זייטל צווישן אנדערע צוויי
בעלי־בתים, וואס וואלטן אים מכות אריינגעלאזט, עס זאל זיין אין זיי
געווענדט...
  
אז לייבל האט דערהערט דעם שמועס פון פאטער און מוטער מכוח
אן אייגענעם אתרוג, האט ער זיך נישט געקאנט איינהאלטן און האט
אויסגעפויקט אין חדר, אז היינטיקן יום־טוב וועלן זיי האבן אן אתרוג,
„אן אייגענעם אתרוג״; נאר קיינער האט אים נישט געוואלט גלייבן,
וויפל ער האט זיך נישט געשווארן.
  
― וואס זאגט איר אף זיין טאטן? ― האבן חברה שקצים גערעדט צווישן זיך. ― אזא קבצן שבקבצנים, פון די קבצניווקער קבצנים,
וועט קויפן אן אתרוג! ער מיינט, אפנים, ס׳איז א לימענע, אן עפל פאר
א גראשן!
  
און די קלענערע יינגלעך האבן צוגעזונגען:
    
 לייב־דרייב־אבדיריק
    
 האט אויסגעטראכט א ליגן!
    
 אויסגעטראכט א ליגן!...
    
אזוי האבן חברה שקצים געזונגען און מע האט אים נאך מכבד געווען, ווי אלע מאל, מיט שיינע עטלעכע פעטש, קולאקעס, סטוסאקעס,
בוכענצעס און שטשיפאלקעס. די דאזיקע מעשה האט אים, געוויינטלעך,
פארדראסן, און לייבל הייבט־אן גלייבן, אז זיין טאטע איז א כתריליק, א
קבצן שבקבצנים, און א קבצן טאר זיך ניט גלוסטן... ווי איבעראשט איז
ער אבער געווארן, אז ער איז געקומען אהיים און האט געטראפן הענזל
דעם שוחט מיט דעך נאפאליאנקע אפן קאפ זיצן מיטן פאטער באם טיש
און פאר זיי איז געשטאנען א קעסטל מיט אתרוגים, וואס האבן זיך געלאזט הערן מיט זייער גן־עדן־ריח איבער דער גאנצער שטוב.
    
 ג.
  
די נאפאליאנקע, וואס הענזל דער שוחט טראגט אפן קאפ, איז אזא
מין שטריימעלע, א מיצל אזעלכס, וואס איז אונדז פארבליבן בירושה פון
נאפאליאן דעם ערשטן. דארטן, בא די פראנצויזן, איז דאס מיצל שוין
לאנג אויס מאדע; נאר בא אונדז, אין כתרילעווקע, האט זיך נאך פארוואלגערט איין נאפאליאנקע, אבער טאקע מער נישט ווי איינס, בא הענזל
דעם שוחט. דאס מיצל איז א לאנגס און א שמאלס, פון פארנט מיט א
שפעלטל, מיט א קנעפל און מיט צוויי קאטעסלעך. איך האב תמיד חשק
געהאט צו די דאזיקע קאטעסלעך. ווען דאס מיצל פאלט־אריין צו מיר אין
די הענט כאטש אף צוויי מינוט, זיינען די קאטעסלעך מיינע!... אזוי
האב איך מיר געקלערט. הענזל דער שוחט טוט אבער קיינמאל ניט אויס
דאס מיצל פונעם קאפ, און מיר ווייזט זיך אויס, אז די קאטעסלעך מיטן
מיצל מיט די פאות מיטן קאפ זיינען בא אים עפעס ווי צונויפגעוואקסן
אינאיינעם, און דערפאר, אז ער רעדט און מאכט מיט די הענט, שאקלען
זיך די פאות און די קאטעסלעך באמבלען זיך. רב הענזל דער שוחט
לייגט־פונאנדער די גאנצע קראם זיינע, קלייבט אויס אן אתרוג, טראגט
אים צו צו דעם טאטן מיט צוויי פינגער און הייסט אים נעמען דעם
דאזיקן אתרוג.
  
― אט דעם אתרוג זאלט איר נעמען, רב משה־יענקל, וועט איר
האבן הנאה, ווארעם ער איז, זאג איך אייך, אן אנטיק! אן אנטיק
שבאנטיק!
    
― אבער א קארפירער? ― פרעגט דער טאטע און באטראכט דעם
אתרוג פון אלע זייטן, ווי מע באטראכט א בריליאנט, און די הענט ציטערן אים פאר פרייד.
    
― נאך א מין קארפירער! ― מאכט דאס מיצל מיט א געלעכטערל,
און די קאטעסלעך באמבלן זיך. ― א קארפירער שבקארפירער! צווישן
קארפירער א קארפירער!
    
משה־יענקל דער נאמן שפיגלט זיך אינעם אתרוג, קאן זיך אין אים
זאט נישט אנקוקן, רופט־צו בתיה־ביילהן און ווייזט איר מיט א גליקלעך
שמייכעלע אפן אתרוג, ווי מע ווייזט־אן אף זייער א רייכן פערמואר, א
צירונג, אן אבן־טוב, אדער ווי אף א שיין טייער קינד, א טרייסט. בתיה־ביילע גייט־צו אן ווערטער, ציט־אויס די האנט פאוואלינקע, וויל נעמען
דעם אתרוג אין האנט אריין, גיט מען איר נישט: „פאוואלינקע מיט די
הענט! א שמעק, אויב דו ווילסט״... בתיה־ביילה באגנוגנט זיך כאטש מיט
א שמעק, און מיר גיט מען אפילו קיין שמעק אויך נישט טאן. מיך לאזט
מען אפילו נישט צו, איך זאל ניט שטיין צו נאענט, איך זאל גאר ניט
קוקן אפילו, ווארעם ס׳איז מסוכן נפש!
    
― שוין, אט איז ער דא! ― זאגט די מאמע. ― אט לאז אים נאר
צו, בייסט ער אפ דעם פיטום פונעם אתרוג!...
    
― לאז גאט היטן! ― זאגט דער טאטע, איבערגעשראקן פון א בייז
ווארט.
    
― שומר ומציל זיין! ― העלפט צו דאס מיצל, און די קאטעסלעך
באמבלען זיך. רב הענזל שענקט א ביסל קלאטשע אף איינצווויקלען דעם
אתרוג, און דער ריח, דער גן־עדן־ריח, צעגייט זיך אין אלע ווינקעלעך.
    
ווי א בריליאנט, ווי א זעלטענעם שטיין, ווי א טייערן פקדון, וואס
מע האט אים איבערגעגעבן באהאלטן און אפהיטן, ווי דאס שווארצאפל
פונעם אויג, וואס אז טאמער ווערט עס חלילה פארפאלן, איז מען ניט
זיכער מיטן לעבן, ― אזוי האט מען גענומען דעם שמעקנדיקן אתרוג,
איינגעהילט אין קלאטשע, ווי מע הילט־איין א ציטעריק קינד, א בן־יחידל, ס׳זאל זיך חלילה ניט צוקילן דאס העלזל, און מע האט פאוואלינקע אויסגעבעט און באלייגט אין א שענע קיילעכיקע הילצערנע געטאקטע געפארבטע פושקע פון צוקער. דעם צוקער האט מען געבעטן
מחילה, און דעם אתרוג האט מען אריינגעבעטן, ווי א ליבהארציקן
גאסט: ברוך הבא, רב אתרוג! אריין, אריין, אין פושקע אריין! רעכט
איינגעדעקט מיט קלאטשע, צוגעדעקט מיטן דעקל, אריינגעשטעלט אין
דער גלעזערנער שאפע, צוגעמאכט דאס טירל ― און א גוטן טאג!
    
― איך האב מורא, דער משומד (דאס מיינט מען מיך) זאל זיך ניט
דאביווען צו דער שאפע, חלילה, און נישט אפבייסן דעם פיטום פונעם
אתרוג!... ― אזוי טוט א זאג די מאמע נאך א מאל און נעמט לייבלען
פאר א האנט און שלעפט אים אפ פון דער שאפע.
    
ווי א קאץ, אז זי דערשמעקט פוטער, שפרינגט זי אראפ פונעם פריפעטשיק, גלייכט זיך אויס דעם רוקן, הייבט זיך אן ארומדרייען, רייבן
זיך, קוקן איטלעכן באזונדער אין די אויגן אריין און באלעקן זיך, ―
אזוי האט נעבעך לייבל א היפשע צייט זיך ארומגעדרייט נעבן דער שאפע,
אריינגעקוקט אינעם גלעזערן טירל, געשמייכלט צו דער פושקע מיטן
אתרוג, אזוי לאנג, ביז די מאמע זיינע האט דאס דערזען, האט זי א זאג
געטאן משה־יענקלען, אז דער ווייסער־חברהניק האט חשק זיך דאביווען
צום אתרוג. האט משה־יענקל אנגעשריען אף אים: „אין חדר אריין, דו
שקאץ איינער, ניט געדאכט זאלסטו ווערן! ׳׳... א קאטא, הייסט דאס, פון
דער פוטער!...
    
לייבל בייגט־איין דעם קאפ, לאזט־אראפ די אויגן און גייט־אוועק
אין חדר־אריין.
    
 ד.
  
אז איך האב געלערנט אין חומש די ערשטע סדרה פון בראשית,
פלעג איך מיך ניט איין מאל טראכטן: וואס וואלט געווען, למשל, ווען
גאט האט באזעצט אדם הראשונען מיט זיין פרוי אין גן־עדן ― ער זאל
זיי ניט געווען אנזאגן, פון וואסערע פירות זיי מעגן יא עסן און פון וואסערע פירות זיי טארן ניט עסן? די שלאנג וואלט דעמאלט געוויס קיין
שליטה ניט געהאט, זי וואלט ניט אנגערעדט חווהן, זי זאל פארזוכן פונעם
עץ־הדעת, חווה וואלט ניט אונטערגעטראגן איר מאן דאס עפעלע, גאט
וואלט זיך נישט צעבייזערט אף זיי, מע וואלט זיי ניט ארויסגעטריבן
פונעם וויינגארטן, און מיר וואלטן נאך אפשר עד היום געשפאצירט אין
גן־עדן. די טאטעס וואלטן געזעסן מסתמא און געלערנט, די מאמעס
וואלטן געארבעט זאקן, אדער געפליקט פעדערן, און מיר, יינגלעך, ווייסע־חברהניקעס, וואלטן געקלעטערט אף די בערג, אף די הרי אררט, געריסן
טייטלען, געגעסן מילגראמען, אנגעשטופט פולע קעשענעס מיט באקסערן
און געבאדן זיך גאנצע טעג אינעם טייך פישון...
    
די עטלעכע ווערטער, וואס בתיה־ביילה האט א זאג געטאן צו איר
מאן: „אט לאז אים נאר צו, בייסט ער אפ דעם פיטום פונעם אתרוג״,
זיינען געווען פאר לייבלען א סם־המוות, א גיפט אין די ביינער אריין.
    
פון יענער מינוט אן האט זיך דער „פיטום פונעם אתרוג״ באזעצט
בא לייבלען אין מוח, נישט ארויסגעקראכן פון זיינע געדאנקען אף קיין
מינוט, באנאכט געקומען צו חלום, געטארעט אים, געשלעפט בא די פאלעס: „דו האסט מיך נישט דערקענט, נארישיו? דאס בין איך, איך,
פיטום!״... לייבל קערט זיך איבער אף דער אנדערער זייט, קרעכצט און
ווערט אנטשלאפן, טארעט מען אים ווידער: „שטיי אויף, נארישיו, גיי
עפן אויף די שאפע, נעם־ארויס דעם אתרוג און בייס מיך אפ, וועסטו
זיך מחיה זיין!״...
    
אין דער פרי, אז לייבל שטייט־אויף און גיסט־אפ נעגל־וואסער,
כאפט ער זיך צום דאוונען, נעמט דאס אנבייסן מיט זיך, כאפט א קוק
פארבייגייענדיק אהין, אין שאפע, דורך דעם גלעזערנעם טירל, אף דער
פושקע מיטן אתרוג, און עס דאכט זיך אים אויס, אז די פושקע ווינקט
צו אים, רופט אים, מאכט מיט אויגן: „אהער!... אהער, בחורל!״... לייבל
נעמט די פיס אף די פלייצעס און מארש אין חדר אריין.
    
איינמאל אין א שיינעם פרימארגן, אז לייבל איז אויפגעשטאנען,
האט ער דערזען, אז ער איז איינער אליין, איינער אליין אף דער גאנצער
שטוב. דער טאטע איז אין פראיעקט, די מאמע ― אין מארק, די דינסט־יידענע פארעט זיך אין קיך, דאס קליינע קינד אין וויגעלע ליגט פארווארפן די הענטלעך ארויף, שלאפט און שמייכלט, לאכט פונעם שלאף.
„מלאכים שפילן זיך מיט דעם״ ― טראכט זיך לייבל, גיסט־אפ נעגל־וואסער און כאפט א קוק אהינצו, אין שאפע אריין, דורך דעם גלעזערנעם
טירל, און דערזעט די פושקע. זי ווינקט צו אים, רופט אים, מאכט מיט
אויגן: „אהער!... אהער, בחורל! ׳׳... פאוואלינקע, פאוואלינקע גייט לייבל
צו צו דער שאפע, עפנט־אויף דאס גלעזערנע טירל, נעמט־ארויס די פושקע, די שיינע קיילעכיקע הילצערנע געטאקטע געפארבטע פושקע, עפנט־אויף דאס דעקל, און איידער ער דעקט נאך אפ די קלאטשע פונעם אתרוג,
טוט אים א זעץ אין נאז אריין א ריח, א שטארקער, שארפער ריח, א גן־עדן־ריח; און איידער ער קוקט זיך ארום, איז שוין דער אתרוג בא אים
אין האנט און דער פיטום טוט אים א שפרונג אין פנים אריין:
    
― ווילסט האבן הנאה? ― ווילסט פילן א טעם גן־עדן? נעם בייס
מיך אפ! האב קיין מורא נישט, נארישיו, קיינער וועט נישט וויסן! קיין
בן־אדם וועט נישט זען! קיין פויגל וועט נישט אויסזאגן!...
  
. . . . . . . . . . . . . . . . . . . . . . . . . . . . . . . . . . . . . . . . . . . . . . .
  
וואס איז געווען, ווילט איר וויסן? צי האב איך אפגעביסן דעם פי־טום פונעם אתרוג, צי האב איך זיך איינגעהאלטן און  נ י ט  אפגעביסן
דעם פיטום פונעם אתרוג?... איך וואלט וועלן וויסן, וואס וואלט איר
געטאן אף מיין ארט, ווען מע זאל אייך אנזאגן צען מאל, איר זאלט זיך
ניט דערוועגן אפבייסן דעם פיטום פונעם אתרוג? איר וואלט ניט וועלן
וויסן, וואס פאר א טעם עס האט א פיטום פון אן אתרוג?...
    
 ה.
  
משה־יענקל דער נאמן, וואס דינט אין פראיעקט, איז ניט אימשטאנד אליין צו בויען זיך א סוכה. א סוכה לאז בויען דער שכן, זלמן
דער סטאלער; ער איז ניט קליין. זלמן דער סטאלער האט א סך ברעטער,
און מיר געבן צושטייער א צוויי ציכלעך מיט ליילעכער און מיט קאלדרעס אף ארומצושלאגן די ווענט. בתיה־ביילה די נאמנטע וועט אים דערפאר אפבאקן חלה אף יום־טוב ― זלמן דער סטאלער איז ניט לאנג געבליבן אן אלמן מיט אכט קינדער ― און העלפן דער עלטערער טאכטער
צביה אנפילן די פיש, ווארעם אזוי פילן פיש, ווי בתיה־ביילה די נאמנטע,
פילט קיינער ניט אין כתרילעווקע. היינט וואס איז ווערט דאס אתרוג
בענטשן?
    
― איר האט א חלק אינעם אתרוג גלייך מיט אונדז, ― זאגט בתיה־ביילה די נאמנטע צו זלמן דעם סטאלער.
    
― אף צו בענטשן, ― פאריכט איר משה־יענקל דער נאמן.
    
― וואס דען, אף צו עסן? ― רופט זיך אן דער סטאלער פון זיין
זייט.
    
נישט נאר זלמן אליין האט זיך אויסגעבעט א בעטל אתרוג בענטשן
אין סוכה; דערויף האבן ארויסגעקוקט אויך די קינדער זיינע, ווי מע
קוקט־ארויס אף משיחן: א קלייניקייט אזא גליק ― האלטן אין איין
האנט דעם אתרוג, אין דער אנדערער האנט דעם לולב, מאכן א ברכה
„על נטילת לולב״ און געבן א טרייסל: טרררר!... „וויפל טעג האבן מיר
נאך צו סוכות?״ ― האט איינער געפרעגט באם אנדערן און געציילט
די טעג.
    
דעם טאג וואס ערב סוכות האט דער טאטע זיך פארנומען מיט
אויסבינדן דעם לולב, צונויפקלייבן די פיר מינים און צוגרייטן אלצדינג
אפן שענסטן אופן. דעם צוגעקליבענעם אויסגעפוצטן לולב האט ער אוועקגעשטעלט אויבן אף דער שאפע, אין א ווינקעלע, א ביסל צוגעשפארט אף
א זייט, ווי א לעבעדיקער נפש שפארט זיך צו א ביסל אפרוען. לייבלען
האט ער פארשפארט אנזאגן, ער זאל זיך נישט דערוועגן צורירן צום
לולב, ווארעם אז לייבל זאל אפילו וועלן, וואלט ער נישט געקאנט אזוי
הויך דערלאנגען, און אז ער זאל אפילו וועלן צושטעלן א בענקל צו דער
שאפע און ארויפקלעטערן, וואלט דערפון אויך גארנישט געווארן: דאס
בענקל וואלט נאר אומגעפאלן, און ער וואלט געגעבן א פראל אין דער ערד
אריין, וואלט זיך ברעכן האלדז־און־נאקן און וואלט נאך געכאפט א
מיאוסן פסק, אז ער וואלט פארזאגן קינדס קינדער!...
    
נאך א זאך איז געווען, פאר וואס לייבל האט געלאזט צורו דעם
לולב: ס׳איז אים אפילו אין קאפ אריין נישט געקראכן קיין לולב. אים
האט אן אנדער מחשבה געפיקט אין קאפ: „וואס וועט זיין, טאמער,
חלילה, כאפט מען זיך צום פיטום פונעם אתרוג און מע דערזעט, אז ער
איז, מחילה, אן אפגעביסענער?״... אמת, לייבל האט אפילו דעם אפגעביסענעם פיטום תיכף־ומיד צוגעקלעפט צוריק צום אתרוג מיט שפייעכץ ― נאר ווער ווייס, צי וועט ער זיך אף שפייעכץ וועלן האלטן?...
גוואלד, גוואלד, וואס וועט זיין? וואס פאר א תירוץ וועט ער זאגן? ווי
אזוי וועט ער גאר קאנען קוקן אין די אויגן אריין דעם טאטן און דער
מאמען און אפלייקענען, זאגן, אז ער ווייס ניט פון קיין פותר און פון
קיין חלום? ווער וועט אים גלייבן אף זיינע נאמנות? און צו וואס האט
ער דאס באדארפט טאן? וואס איז אים דערפון ארויסגעקומען? וואס פאר
א טעם האט א פיטום פון אן אתרוג, אז בסך־הכל איז ער ― פע, ביטער
גאל, א בייזע וויסטע חלשות! אומזיסט־אומנישט גענומען און קאליע
געמאכט א פרי, געפסלט אן אתרוג, אזא שיינעם אתרוג! און אז דער
אתרוג איז געפסלט ― דאס איז לייבל שוין געוואר געווארן אין חדר פון
זיינע חברים. היינט צו וואס האט דאס אים געטויגט? צו וואס האט ער
דאס באדארפט?... עס האט זיך אים געדאכט, אז ער איז א „הורג־נפש״:
גענומען א לעבעדיקע זאך, אפגעביסן דאס קעפל און צוגענומען בא דעם
דאס חיות. פאר וואס? פאר ווען? וואס האט דאס אים געטאן?... אומעטום און אלע מינוט האט ער געזען פאר זיך דעם אפגעביסענעם פיטום,
דעם טויטן אתרוג, געל ווי וואקס, אן א טראפן חיות, א מת, א בר־מינן,
א בר־מינן!...
    
באנאכט אין שלאף איז דער אתרוג געקומען צו אים צו חלום, אים
געטארעט און געשלעפט פארן ארבל, געוועקט אים: „וואס האסטו געהאט
צו מיר? פאר וואס האסטו אפגעביסן מיין פיטום? איך בין דאך שוין
איצטער פסול, פסול, פסול!״... לייבל קערט זיך איבער אף דער אנדערער
זייט, קרעכצט און ווערט אנטשלאפן, טארעט מען אים ווידער: „קוילער!
וואס האסטו געהאט צו מיין פיטום? צו מיין פיטום? צו מיין פיטום?״...
    
 ו.
    
געקומען דער ערשטער טאג סוכות. נאך דעם באנאכטיקן פרעסטל
איז אויפגעגאנגען די זון אפן לויטערן בלויען הימל און באגאסן די ערד
מיט א פריילעכער מחיהדיקער ליכטיקייט, וואס צעגייט זיך אין יעדן אבר
און פילט־אן דאס הארץ מיט א משונה געפיל, מיט א מאדנע בענקעניש
נאך דעם איבערגעלאפענעם זומער. די זון לייכט, נאר ווארעמען ווארעמט
זי נישט. „ווי א שטיפמאמע״, זאגט מען בא אונדז אין כתרילעווקע.
נישטא יענע ווארעמקייט, וואס זומער־לעב! מע זעט נישט יענע גרינקייט,
וואס זומער־לעב! מע הערט ניט דאס פישטשען פון די פייגעלעך, וואס
זומער־לעב! אלץ, אלץ איז אוועק מיטן ערשטן בלאז פון דעם ערשטן טאג
פון חודש אלול, און נישט אזוי גיך וועט זיך אומקערן יענע ווארעמקייט
פון דער זון, יענע גרינקייט פונעם גראז און יענץ פישטשען פון די
פייגעלעך. די ערד וועט זיך נאך גוט אנפרירן ביז דעמאלט; גענוג שנייען
וועט נאך זיין ביז דעמאלט, שנייען מיט ווינטן, מיט בורעס, מיט זאווערוכעס. עס וועט נאך גענוג בלאזן און דרייען און פייפן און קערן די
וועלט, ביז די ערד וועט זיך אויפכאפן פון איר קאלטן שלאף, אראפווארפן פון זיך די קאלטע געפרוירענע קאלדרע און באנייען זיך מיט
א שפאגל־ניי גרין קלייד און מחיה זיין טאלן און בערג, טייכן און ימים,
ביימער און בלומען, חיות און בהמות, מענטשן און עופות, און אלצדינג,
וואס לעבט, געוועלטיקט און ווידמעט זיך אף דער ערד...
    
דעם טאג האט זיך משה־יענקל דער נאמן געפעדערט אויפצושטיין,
איבערקוקן די יום־טובדיקע קריאה, איבערזינגען זי מיט דעם באקאנטן
שיינעם יום־טובדיקן ניגון. דעם טאג האט זיך בתיה־ביילה די נאמנטע
געפעדערט צו די יום־טובדיקע פיש מיט די יום־טובדיקע פארפל מיטן
יום־טובדיקן מערן־צימעס. דעם טאג האט זיך זלמן דער סטאלער געפעדערט אפבענטשן אתרוג אין דער סוכה פריער פאר אלעמען, בכדי ער זאל
קאנען טרינקען טיי מיט מילך און זיך אנטאן וווילטאג לכבוד יום־טוב.
    
― רב זלמן בעט דעם לולב מיטן אתרוג, ― מאכט די מאמע צום
טאטן.
    
― עפן־אויף די שאפע, נעם־ארויס די פושקע, נאר פאוואלינקע! ―
זאגט צו איר דער טאטע און אליין שטעלט ער צו א בענקל צו דער שאפע
און נעמט־אראפ דעם לולב און איז זיך אליין מטריח מיט אים אין סוכה
אריין מכבד זיין דעם סטאלער מיט דער מצווה.
    
― נאט בענטשט אתרוג, ― מאכט ער צום סטאלער, ― נאר פאוואלינקע, למען השם, פאוואלינקע!...
    
זלמן דער סטאלער איז, קיין עין־הרע, א ייד א גבר און האט צוויי
הענט, וואס איטלעכער פינגער פון זיי וואלט געקאנט אנידערלייגן דריי
אזעלכע לייבלעך, ווי איך, אין איין קלאפ. אף יעדן גראבן פינגער איז בא
אים פאראן א נאגל, תמיד פארפאפט און תמיד רויט פון לאק, און מיט
דעם נאגל, אז ער פירט דורך איבער א ברעט, בלייבט א טיפער סימן
אויסגעקריצט, ווי מיט א שארף פון אן אייזן. לכבוד יום־טוב האט זלמן
אנגעטאן א ווייס העמד מיט א נייער קאפאטע, און האט אין באד זיך
לאנג געזייפט די הענט מיט זייף און מיט אש און מיט זאמד, און נישט
געקאנט אפזייפן זיך. די הענט זיינען געבליבן פארפאפט און די נעגל
רויט פון לאק, ווי פריער.
    
אט אין די דאזיקע הענט איז אריינגעפאלן דער ציטעריקער שמעקנדיקער אתרוג. נישט אומזיסט האט זיך משה־יענקל דער נאמן אזש א
ווארף געטאן, בשעת זלמן דער סטאלער האט א נעם געטאן דעם אתרוג,
א רעכטן קוועטש געטאן אים און א גוטן טרייסל געטאן מיטן לולב.
    
― פאוואלינקע, פאוואלינקע! ― זאגט צו אים דער טאטע און ציטערט איבערן אתרוג. ― אט היינט קערט, זייט מוחל, איבער דעם אתרוג
מיטן פיטום אראפ און זאגט „שהחיינו״, נאר פאוואלינקע, פאוואלינקע,
למען השם, פאוואלינקע!
    
פלוצעם האט זיך משה־יענקל דער נאמן געגעבן א ווארף און א גע־שריי ניט מיט זיין קול: „אוי!״... אף זיין געשריי איז געקומען צו לויפן
אין סוכה אריין בתיה־ביילה די נאמנטע.
    
― וואס איז, משה־יענקל? גאט איז מיט דיר!
    
― גראבער יונגאטש! עם־הארץ! ― האט ער זיך צעשריען אפן
סטאלער און איז געווען גרייט אים דורס זיין מיט דער ראיה. ― ווי
אזוי איז מען אזא גראבער יונגאטש? אזא אן עם־הארץ? אן אתרוג איז
דען א האק? צי א דאלעטע? צי אן עקבויר? אן אתרוג איז נישט קיין
האק, ניט קיין דאלעטע, ניט קיין עקבויר! איר האט דאך מיר איבער־געקוילעט דעם האלדז אן א מעסער! איר האט מיר געפסלט דעם אתרוג!
אט ליגט דער פיטום ― אט נאט זעט, גראבער יונגאטש! עם־הארץ וואס
איר זייט!...
    
טויט זיינען מיר געווען אלע. זלמן דער סטאלער איז געשטאנען
נעבעך א טויטער, ניט פארשטאנען ווי אזוי האט זיך עס אים געטראפן
  
202  ש ל ו ם  ע ל י כ ם
  
אזא מין אומגליק? פון וואנען האט זיך דאס גענומען, וואס דער פיטום
איז אראפגעשפרונגען? ער האט, דאכט זיך, געהאלטן דעם אתרוג פון
דער גרינג, קוים־קוים מיט די שפיץ פינגער?... אן אומגליק! אזא אן
אומגליק!... משה־יענקל דער נאמן איז געווען טויט, ווי אלע טויטע. נאך
נישט געווען מיטן אתרוג אין שול, נאך נישט געמאכט די ערשטע ברכה
אפילו, און שוין געפסלט! וואס האט ער גאר באדארפט געבן אזא טייערע, אזא־נ־איידעלע פרי אין אזעלכע גראבע הענט אריין? קראנק געווען
בענטשן אין שול אפן קהלשן אתרוג? „איר גראבער יונגאטש! איר עם־הארץ איינער!״... בתיה־ביילה די נאמנטע איז געווען טויט, געבראכן די
הענט: „א מענטש, אז סע גייט אים ניט, זאגט זי מיט טרערן אין די אויגן,
זאל ער בעסער נעמען און באגראבן זיך לעבעדיקערהייט, א פרישער, א
געזונטער אין דער ערד אריין!״... לייבל איז געשטאנען א טויטער פון
ציטערניש און פון פחדים און פון דעם טאטנס יסורים און פון דער מאמעס טרערן און פון זלמן דעם סטאלערס בזיונות. לייבל ווייס ניט, צי
 זאל ער טאנצן פאר פרייד, וואס גאט האט מיט אים געטאן אזא נס, אויס־
 געלייזט פון אזא צרה, פון אזא אן אומגליק, צי ער זאל וויינען אפן
 טאטנס יסורים, אף דער מאמעס טרערן און אפן סטאלערס בזיונות? צי
 זאל ער ארומכאפן זלמן דעם סטאלער און אויסקושן אים יעדן אבר, אים
 קושן די גראבע הענט מיט די פארפאפטע פינגער מיט די רויטע נעגל,
 דערפאר, וואס ער איז געווען זיין גוטער שליח, זיין מלאך הגואל, זיין
 אויסלייזער?... לייבל טוט א קוק אפן טאטנס פנים, אף דער מאמעס
 טרערן, אפן סטאלערס הענט, אפן אתרוג, וואס וואלגערט זיך אפן טיש
 א טויטער, געל ווי וואקס, אן א פיטום, אן א טראפן חיות, א מת, א בר־
 מינן, א בר־מינן!...
    
― א טויטער אתרוג! ― זאגט דער טאטע מיט אן אונטערגעברא־
 כענער שטימע.
    
― א טויטער אתרוג! ― זאגט אים נאך די מאמע מיט טרערן אין
 די אויגן.
    
― א טויטער אתרוג! ― זאגט זיי נאך זלמן דער סטאלער און קוקט
 זיך אין די הענט אריין און טראכט, אפנים, בשעת־מעשה: „א פאר ידים
 ― אפגעדארט זאלן זיי ווערן!״...
    
 געשריבן אין יאר 1902
    
 א.
    
פאר וואס מע האט אים גערופן המן ― ווייס איך נישט; נאר גערופן האט מען אים.
    
אפשר דערפאר, ווייל ער איז געווען א שלעכטער? ― האט פון אים
קיינער בא אונדז קיין שלעכטס נישט ארויסגעזען.
    
אפשר דערפאר, ווייל ער האט געהאט צען זין? ― האט ער נישט
געהאט, א חוץ צוויי טעכטער, איין זון אפילו.
    
אפשר דערפאר, ווייל ער האט געהאט א ווייב זרש? ― איז ערשטנס,
בא יידן נישטא אזא נאמען, און צווייטנס, האט ער, פון זינט איך געדענק
אים, קיין ווייב נישט געהאט.
    
פאר וואס זשע פארט האט מען אים א נאמען געגעבן בא אונדז
אין כתרילעווקע אזא מיאוסן נאמען?
    
נאר א קשיה, וואס בא אונדז אין כתרילעווקע קאן מען א נאמען
געבן!
    
למאי, ס׳איז פאראן בא אונדז א ייד, ― מיר דאכט, ער לעבט נאך
― וואס מע רופט אים „תרח״?
    
און ווי געפעלט אייך אזא נאמען „גיהנום״? א נאמען „הארמידער״?
א נאמען „טעלעצע״? א נאמען „מלאך־המוות״? א נאמען „חלירע״? א
נאמען „קליפה״?
    
צי, למשל, ס׳איז געווען בא אונדז א יידענע, האט זי געהייסן „עטי־פעטי״, און נאך א יידענע ― „צאינה־וראינה״, און איינע א יידענע איז
 
 