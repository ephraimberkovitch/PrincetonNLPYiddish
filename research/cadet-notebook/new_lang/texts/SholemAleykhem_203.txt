 
 דער בלוטיקער שפאס: 64: אט דאס איז גאר? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פיר־און־זעכציקסטע קאפיטל
    
 א ט ד א ס  א י ז  ג א ר ?
    
„אז דער בארג גייט ניט צום מחמד, גייט מחמד צום
בארג...״ ― אזוי האט דער פארברעכער אנגעהויבן זיין געשיכטע
בהרחבה און דערציילט גרינג און גלאט, ווי א וואסער, ווי אזוי ער
האט אנגעהויבן אריינצוגיין צו אט דעם וואלאדקען אהיים, ווי אזוי
ער האט די ערשטע צייט נישט באמערקט קיין באזונדערע זאך,
אויסער דעם, וואס דעם וואלאדקעס מוטער און נאך מער זיין
שטיפפאטער קיריל כמארא האבן די ערשטע צייט זיך באגאנגען מיט זייער
אומזיסטיקן רעפעטיטאר עפעס ניט אזוי פריינדלעך; זיי האבן געקוקט
אויף אים, אזוי האט זיך אים אויסגעוויזן, מיט חשד, מיט
פארדאכט...״
    
― וואס האבן זיי געקאנט האבן אויף אייך פאר א פארדאכט? ―
בעט זיך דער עלטערער, דער סלידאוואטעל, נישט געקאנט
איינהאלטן פון איבערצורייסן.
    
דאס ווייס ער נישט. אפשר האבן זיי אים חושד געווען, אז
ער איז א געהיים־אגענט פון דער פאליציע? ער האט א סימן: ביי
די ערשטע אוראקן איז דער שטיפפאטער נישט אפגעטראטן פונעם
שטיפקינד, זיך צוגעהערט, טאמער רעדט מיט אים דער רעפעטיטאר
פון זייטיקע זאכן...
    
― איז דאס אמת, אז איר האט זיך איינמאל אויסגעדריקט
פאר שטשיגירינסקיס שטיפפאטער, פארן גוי קיריל כמארא, אז ווען ער
זאל אייך אוועקגעבן זיין שטיפקינד אין אייערע י י ד י ש ע  הענט,
וואלט איר פון אים געהאט מער נוצן, ווי ער האט פון זיין
שטיפקינד?
דאס געדענקט ניט ראבינאוויטש. ער געדענקט נאר, אז ער
האט ניט איין מאל געלויבט זיין תלמיד פארן שטיפפאטער, אז
וואלאדקע האט גוטע פעיקייטן צום לערנען. און דאס איז געווען
אן אמת. וואלאדקע האט וואס ווייטער־ווייטער ארויסגעוויזן אזעלכע
פעיקייטן צום לערנען, אז ער האט גיך ליב געקראגן דאס
דאזיקע יינגל. איין זאך נאר, וואס וואלאדקע איז געווען, ווי עס האט
זיך אים אויסגעדאכט, אן איבערגעשראקענער און א ביסל א
פארטראכטער, איינער פון יענע קינדער, וואס לעבן אין זייער אייגענער
פארבארגענער וועלט און האבן עפעס אויף דער נשמה. נאר ער,
ראבינאוויטש, האט נישט אין זינען געהאט אפילו זיך אריינרייסן אין
זיין פארבארגן וועלטל. פאר אים איז וואלאדקע געווען מער נישט
ווי אן ארעם יינגל, וואס נייטיקט זיך אין זיין אוראק און ווייטער
גייט אים נישט אן... געוווסט האט ער, דאס הייסט ער האט
געהערט פון שאפיראס קינדער, אז וואלאדקע איז ביי קיריל כמארא
אויף גרויסע צרות און אז ער ווערט פונעם שטיפפאטער זייער אפט
געשלאגן. איז דאס אבער אויך געווען נישט זיין עסק. נאר איינמאל
האט זיך געטראפן, ער איז געווען ניט ווילנדיק אן עדות פון זייער
א טרויעריקער סצענע: זיין תלמיד שאפירא איז אריינגעפאלן איינמאל
אין שטוב אריין מיט אן אימפעט. „מע הרגעט וואלאדקען!״ איז אזוי
ווי זיי זענען געזעסן ― ער און די פרוי פון שאפיראן און איר
טאכטער ― אזוי זענען זיי אלע דריי אריינגעלאפן צו זייער שכנה, צו
קיריליכען, און ארויסגעריסן דעם אומגליקלעכן וואלאדקען פונעם
שטיפפאטערס הענט קוים א לעבעדיקן. פון דעמאלט אן האט זיין
תלמיד וואלאדקע באקומען צו אים מער צוטרויען...
    
― און איר פלעגט אים אפטלעך ברענגען מתנות?... ־ רייסט
אים ווידער איבער דער עלטערער.
    
מתנות? ניין. ביכלעך האט ער אים יא א פאר מאל געבראכט
צו טראגן. אלטע ביכלעך פון זיין יידישן תלמיד, וואס יענער האט
זיי שוין במילא נישט באדארפט האבן און וואלאדקען זענען זיי
געווען נייטיק...
    
― און קיין געלט האט איר אים קיינמאל נישט געגעבן? ―
פרעגט אים איבער יענער און פארקוקט אים אין די אויגן אריין.
    
„ניין, דאכט זיך, אז קיינמאל ניט.״
    
― דערמאנט אייך, אפשר איז יא געווען אמאל דער פאל? דאכט
זיך, איר האט אים געגעבן א זילבערנע מטבע, ער זאל זיך קויפן
א באל אויף צו שפילן?...
    
דער באשולדיקטער דערמאנט זיך. „אך, יא. אמת\. ס׳איז געווען
אמאל דער פאל״.
    
― למאי־זשע פארלייקנט איר פאקטן?...
    
דער באשולדיקטער קוקט פארווונדערט. „פאקטן?... ער האט
עס גערעכנט פאר אזא קלייניקייט, אז ס׳איז גאר ניט כדאי דערפון
צו רעדן, ובפרט עס געהער זיך צום עסק כלל־וכלל נישט אן״...
    
― צי עס געהער זיך ניט אן אדער עס געהער זיך יא אן ―
דאס לאזט שוין איבער פאר אונדז ― מאכט צו אים דער
סלידאוואטעל מיט א שארפן טאן, ― איר זייט אזוי גוט און דערציילט אונדז
אלעס און לאזט נישט דורך קיין פאקטן, זיי מעגן זיין
קלייניקייטן.
    
דא איז דער באשולדיקטער געבליבן שוין גאר מטושטש,
פארגעסן, ווו ער האלט, און דעריבער איז ער רויט געווארן ביז
איבער די אויערן, וואס האט געקאנט דינען פאר א באווייז, אז דער
מענטש וויל עפעס פארלייקענען און אז מע האט אים געכאפט אין א
ליגן און ער ווייסט ניט, וואס צו טאן ווייטער. און דערצו האבן זיך
דריי פאר אויגן אזוי שטארק איינגעקוקט אין אים, אז ער האט
אזש אנגעהויבן צו שוויצן. דער עלטערער פון די דריי איז אים
געקומען צו הילף:
    
― אלזא האט איר זיך אפגעשטעלט דערויף, ווי אזוי איר
האט זיך א יי נ ג ע ק וי פ ט צו אייער תלמיד: דאס הייסט, ווי אזוי
ער האט באקומען צו אייך וואס ווייטער אלץ מער צוטרויען...
וואס־זשע, הייסט עס, איז  ד ע ר פ ו ן א ר וי ס ג ע ק ו מ ע ן ?
    
― דערפון איז ניט ארויסגעקומען גארנישט, ― זאגט דער
באשולדיקטער און קערט זיך אום צוריק צו זיין דערציילונג: ―
איינמאל ― דאס איז געווען, ער האט קיין טעות ניט, אין מיטן ווינטער ―
קומט ער צו גיין און טרעפט דעם תלמיד וואלאדקען א פארוויינטן:
„וואס איז, וואלאדקע, מע האט דיך געשלאגן?״ ―„ניין, נאך ערגער...״
„וואס קאן זיין ערגער?״ ― „מע וויל מיך קוילען...״ „ווער וויל דיך
קוילען?״ ― „זיי ווילן מיך קוילען...״ „נארישקייטן! פון וואנען
האסטו עס גענומען?״ און וואלאדקע דערציילט אים א גאנצע געשיכטע,
וואס ער קאן זי איבערגעבן אין קורצן:
    
וואלאדקעס שטיפפאטער, קיריל כמארא, פארנעמט זיך מיט גנבה,
דאס הייסט ער אליין גייט ניט גנבענען, עס נייען אנדערע פאר
אים. זיי זענען א גאנצע קאמפאניע. קומט ביינאכט ― גייען זיי ארויס
אויף דער ארבעט, און אלצדינג, וואס מע מאכט דורך דער נאכט,
ברענגט מען דאס צו זיי, און זיין שטיפפאטער געפינט שוין דערויף
אן ארט: ווו דער שטיפפאטער באהאלט, ווייס נישט וואלאדקע.
קיינער ווייס ניט... וויפל מאל ס׳איז שוין געווען פאליציע, געמאכט
„אביסקן״, נאר מע קאן נישט געפינען גארנישט. דערווייל טרעפט
זיך א מעשה, עפעס א פריץ מיט בלויע ברילן שטייט אין גאס, ניט
ווייט פון זייער שטוב, האלט אין די הענט א סקארמוטש און קנאקט
ניסלעך, א ניסל נאך א ניסל. שטעלט זיך וואלאדקע אפ און קוקט,
ווי דער פריץ קנאקט ניסלעך. דערזעט דער פריץ, אז וואלאדקע
קוקט, מאכט ער צו אים: „ווילסט?״ און דערלאנגט אים א פולע
זשמעניע מיט ניסלעך... דאס איז געווען איינמאל. דאס אנדערע מאל
דערזעט ער ווידער דעמזעלבן פריץ מיט די בלויע ברילן ווידער
אויפן זעלבן ארט און ווידער מיט א סקארמוטש און סמאצקעט
צוקערקעס. דערזעט ער, ווי וואלאדקע קוקט אויף אים, מאכט ער צו
אים: „ווילסט?״ און דערלאנגט אים א צוקערקע. דאס דריטע מאל
באגעגנט ער וואלאדקען, רופט ער אים צו און דערלאנגט אים א
מטבע און מאכט צו אים: „נא, וועסט דיר אליין קויפן, וואס דו
ווילסט. דו ביסט דאך א ווויל יינגעלע... דו זאג מיר אט וואס: דו
ביסט קיריל כמאראס א שטיפזונדל, איך קען דיך, דיין שטיפטאטע
האנדלט מיט גנבהשע זאכן, נאר ער באהאלט זיי אזוי, אז דער
רוח אליין וועט זיי נישט געפינען... זאלסט זיין א וווילינקער, א
קלוגיטשקער, וואלסטו זיך אונטערגעהערט, וואס דיין שטיפטאטע רעדט
ביט דער חברה און וואלסט זיך אונטערגעקוקט, וווהין מע טראגט די
גנבהשע זאכן.. דו דארפסט ניט מורא האבן, נארעלע, פאר קיין
זאך. דיין מאמע וועט דאס ניט שאטן, און דיין שטיפטאטן, אז
מע וועט איינזעצן, וועט זיין פאר דיר בעסער ― וועסט ווינציקער זיין
געשלאגן...״ געקומען אהיים, האט זיך וואלאדקע א טראכט געגעבן:
וואס זאל ער טאן? זאל ער דערציילן דער מאמען צי ניין? און
גייט און דערציילט דער מאמע, פארשטייט זיך, בסוד. גייט די
נארישע קירילעכע און גיט עס איבער אלצדינג דעם מאן. ווערט ער
מלא־רציחה און וויל שלאגן וואלאדקען. שטעלט זיך איין פאר אים
די מוטער. גייט אוועק א טאג און א נאכט און נאך א טאג. און אויף
דער אנדערער נאכט ליגט וואלאדקע אויף דער ערד אין זיין
ווינקעלע און מאכט זיך ווי ער שלאפט, הערט ער א שמועס, ווי זיין
שטיפטאטע רעדט מיט דער חברה גנבים, גיט זיי איבער די מעשה
מיטן פריץ און האלט זיך מיט זיי אן עצה: „וואס טוט מען מיטן
ממזר?״... „ממזר״ ― דאס מיינט מען אים, וואלאדקען... זיין
שטיפפאטער, קיריל כמארא, רופט אים ניט מיט קיין אנדער נאמען אויסער
„בייסטרוק״ (דער ממזר). וואלאדקע הייבט אן נאך שטארקער צו
כראפען אין הערט, ווי איינער פון זיי רופט זיך אן, אז „מע באדארף
דעם ממזר באשטאטן (אוקאקאשיט [укокошить: אומברענגען])״. וועמען די דאזיקע ווערטער
האבן געהערט ― דאס קאן וואלאדקע ניט זאגן אקוראט. נאר דאס
ווארט „אוקאקאשיט״ ― דאס האט ער געהערט פאר זיכער... דאס
איבעריקע, וואס די חברה האבן גערעדט, האט ער שוין ניט געקאנט
הערן, ווארעם ס׳איז אנגעקומען די מוטער און זיי זענען גאר אנטשוויגן
געווארן... פון דעמאלט אן ― אזוי האט אים וואלאדקע געזאגט ―
איז ער ניט זיכער מיטן לעבן. אלע נאכט, ווען ער לייגט זיך
שלאפן און לאז ער נאר צומאכן די אויגן, אזוי מאלט זיך אים אויס,
אז אט קומט מען צו אים מיט א מעסער און מע מאכט אים כיק
איבערן האלדז, אדער מע נעמט א שארפע האק און מע האקט אים
אפ דעם קאפ.
    
פארשטייט זיך, אז ער האט אים אויסגעלאכט און בארויקט,
ווי ווייט מעגלעך, ― אזוי לאזט אויס דער פארברעכער זיין דערציילונג, ―
און וואלאדקע האט, ווי עס ווייזט אויס, פון דער מעשה גיך
פארגעסן, ווארעם ער האט ווידער זיך גענומען צום לערנען. ער אבער
האט פון דער געשיכטע ניט פארגעסן. וויבאלד וואלאדקע איז נאר
פארפאלן געווארן און זיין מוטער קירילעכע איז געקומען צו די
שאפיראס זיך נאכפרעגן אויף איר פארפאלענעם זון, האט ער איר
גלייך אנגעוויזן, וווהין זי זאל גיין און ביי וועמען זי זאל זיך
נאכפרעגן. ער, ראבינאוויטש, האלט ניט פון דער מיינונג, אז דאס
איז אויסשליסלעך דעם שטיפפאטערס שטיקל ארבעט, ווי אנדערע
רעכענען, איבער עפעס א ירושה, וואס דער וואלאדקע האט אויף זיך
געהאט. געוויס האט דער קיריל כמארא אין דעם א גרויסן חלק. נאר
אין דער דאזיקער בלוטיקער געשיכטע זענען פארמישט די חברה גנבים
און באנדיטן, מיט וועלכע קיריל כמארא שטייט אין שטענדיקע
פארבינדונג, און צווישן זיי באדארף מען, לויט זיין מיינונג, זוכן די
אמתע פארברעכער, וואס זענען געווען פאראינטערעסירט אין דעם, מע
זאל אפרוימען און אומברענגען דעם אומגליקלעכן וואלאדקע
שטשיגירינסקי, וואס האט זיך זיי אויסגעדאכט, אז ער איז פאר זיי א שעטנז...
ער איז איבערצייגט, אז מע וועט זיי נאר געבן א רעכטן זוך, וועט
מען זיי געפינען אלע ביז איינעם...
    
אט דאס איז גאר? ― האט זיך ארויסגעריסן ביים עלטערן,
נאכדעם ווי ער האט זיך איבערגעקוקט מיט זיינע קאלעגן, וואס
האבן די גאנצע צייט געהאט געדולד גענוג אויסצוהערן די דאזיקע
מער לאנגע ווי אינטערעסאנטע געשיכטע, וואס דער פארברעכער האט
אזוי קונציק צוגעפאסט צום דאזיקן עסק...
    
און דער „פארברעכער״ איז דווקא געווען צופרידן מיט דעם,
ווי גלאט ער האט דאס איבערגעגעבן זיין דערקלערונג. עס האט אים
נאר אויסגעזען א ביסל ווונדערלעך דער אויסרוף פונעם
סלידאוואטעל: „אט דאס איז גאר?״... וואס נאך האט זיך זיי געוואלט,
למשל?... דעם רעכטן פשט פון די ווערטער האט ער צעקייט ערשט
דערנאך, אז מע האט אים ארויסגעפירט און צוריק אין עטלעכע
מינוט ארום אריינגעפירט, און ערשט דעמאלט געגעבן א נעם דעם בחור
צום דין־וחשבון, ווי עס געהער צו זיין.
    
 דאס זעקס־און־זעכציקסטע קאפיטל
    
 ער בלאנדזשעט
    
ביים ווייטערן פארהער, אז מע האט אריינגעפירט דעם
באשולדיקטן, האט ער באמערקט א קליינע פארענדערונג. אויפן
גין־געדעקטן טיש זענען געווען צוגעגרייט פארשידענע זאכן,
אויסגעלייגט יעדער מין באזונדער. דארט זענען געווען:
    
1) דאס פעקל ביכער, וואס מע האט פארנומען ביי אים אינעם
טאג פון ערב־פסח.
    
2) אלע זיינע פאפירען, בריוו און נאטיצן, איבערגעבונדן
מיט א גרינעם פאדעם.
    
3) דאס קליינע בייכיקע ביכעלע מיטן אויפשריפט „מיין
טאגבוך״.
    
4) אן אלטער ספר מיט פארשמאלצעוועטע שווארצע טאוולען און
מיט א געלן צעפוילטן רוקן. דעם דאזיקן אלטן ספר וואלט דער
באשולדיקטער געמעגט שווערן, אז ער זעט דעם ערשטן מאל אויף
זיין לעבן. מיט א באזונדער נייגעריקייט האט ער באטראכט די
דאזיקע אלע זאכן און די פנימער פון די אויספארשער, וואס האבן
אויסגעזען איצט נאך מער האפערדיק ווי פריער.
    
וואס וועט דא זיין?...
    
פאוואלינקע, פארזיכטיק איז אויפגעבונדן געווארן קודם־כל דאס
בינטל כתבים און ארויסגענומען און איבערגעלייגט געווארן דאס
באוווסטע בריוול פון זיין שוועסטער „וויערא פ״, וואס שרייבט אים,
אז זי הערט נישט אויף צ ו  ב ע ט ן  ג א ט פ א ר  א י ם ,  ע ס ז א ל
א י ם  ג ר י נ ג  א נ ק ו מ ע ן ,  א ו ן  ע ר ז א ל ז יי  ש וי ן  ד ע ר פ ר יי ע ן
צ ו ם  ה יי ל י ק ן  י ו ם ־ ט ו ב  מ י ט  ד ע ר  ג ו ט ע ר  ב ש ו ר ה ,  א וי ף
 
 