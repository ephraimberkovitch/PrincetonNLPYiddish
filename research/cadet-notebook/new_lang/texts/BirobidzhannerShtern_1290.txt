
 פאר די לעצטע יארצענדליקער זיינען אין קאסמאס געפלויגן 14 יידן־אסטראנויטן, דערין דריי פרויען. זיי האבן דורכגעפירטן 43 קאסמאס־עקספעדיציעס. צוויי יידן־אסטראנויטן – דזשודיט רעזניק (פשא) און אילן רמון (ישראל) זיינען אומגעקומען אין קאטאסטראפעס פון זייערע קאסמאסשיפן 
 דער ערשטער ייד־אסטראנויט, וועלכער האט דורכגעלייגט דעם וועג אין קאסמאס, איז געווען דער פליער־קאסמאנויט פון פססר פאלקאווניק באריס וואלינאוו. דער שלאכט־פליער באריס וואלינאוו איז דורכגעגאן א שטרענגן אפקלייב און מע האט אים צוגענומען אין דער ערשטער סאוועטישער קאסמאנויטן־אטריאד אין 1960. איבער דעם אנטיסעמיטיזם האט באריס וואלינאוו אויף זיין וועג אין קאסמאס אנגעטראפן אויף די ערנסטע שוועריקייטן. 
 צום ערשטן מאל האט ער געדארפט פליען אין קאסמאס אין 1964 ווי א קאמאנדיר פונעם עקיפאזש פון דער קאסמאסשיף ״וואסכאד־1, אבער פאר דריי טעג פארן סטארט האט די מלוכה־קאמיסיע אים באזייטיקט פונעם פלוג. די דערקלערונגען פון די סאוועטישע אנטיסעמיטן זיינען געווען זייער פשוטע – ״יידן האבן גארנישט וואס צו טאן אין קאסמאס״. אבער וואלינאווס קאנדידאטור האבן צום גליק פארטיידיקט דער גענעראל־קאנסטרוקטאר סערגיי קאראליאוו און דער נאטשאלניק פון אסטראנויטן־אטריאד גענעראל קאמאנין. ווען מע האט באזייטיקט וואלינאוון, האט קאראליאוו בייז געזאגעט דעם ערשטן סעקרעטאר פון צק קפספ (דער צענטראלער קאמיטעט פון דער קאמוניסטישער פארטיי) כרושטשאוו: ״צעשאקלט ניט דאס שיפל – עס קען זיך איבערקערן!״ 
 דער גענעראל קאמאנין האט געשריבן אין זיינע טאגביכער: 
 ״1968, 20 דעצעמבער. 
 נעכטן האט מען די גאנצע גרופע קאסמאנויטן, וואס גרייט זיך צום ספערנפלי אויף צוויי ״סאיוזן״, ארויסגערופן אינעם צענטראלן קאמיטעט פון דער קאמוניסטישער פארטיי. איך האב מורא געהאט, אז סערבין וועט נאך א מאל בארירן די ״יידישע פראגע״ – ער האט שוין א מאל זיך ארויסגעזאגט קעגן באריס וואלינאוון נאר דערפאר וואס זיין מוטער איז א יידישקע. אבער סערבין איז געווען געצווונגען אפצוטרעטן אונטער דער ווירקונג פון מישין, קעלדיש, אפאנאסיעוו (מיטגלידער פון דער מלוכה־קאמיסיע)…״ 
 ״1969, 11 יאנואר. 
 איך האב פארגעשטעלט דער מלוכה־קאמיסיע די אסטראנויטן, וועלכע האבן פולשטענדיק פארענדיקט די פראגראם פון צוגרייטן זיך צום קאסמאספלי אויף צוויי ״סאיוזן״… איך האב פארגעלייגט צו באשטימען באריס וואלינאוון פאר א קאמאנדיר פון דער קאסמאסשיף ״סאיוז־5״. די מלוכה־קאמיסיע האט באשטעטיקט מיין פארשלאג. 
 אזוי האט זיך פארענדיקט אזא לאנגער און פיינלעכער וועג פון באריס וואלינאוון צו דעם קאסמאספלי. ער האט אנגעהויבן גרייטן זיך צו די פלוגן צוזאמען מיט יורי גאגארינען. ער האט פינף מאל געווען א דובלירער און איין מאל האט מען אים באשטימט אלס קאמאנדיר פון דער קאסמאסשיף ״וואסכאד״, אבער פארן פלוג האט זיך געשאפן א גרויסער געפאר, אז מע וועט אים ניט איינשלאסן אינעם עקיפאזש פון ״סאיוז־5״ נאר איבער דעם, וואס זיין מוטער איז א יידישקע. אין די סאמע לעצטע טעג האבן מיר באקומען די בריוו פון צק קפספ מיט דער רוף: ״שיקט ניט קיין יידן אין קאסמאס!״. מיט גרויס מי האט זיך איינגעגעבן צו פארטיידיקן דעם גוטן יאט פון די בייזע און נארישע אנפאלן״. 
 אין 1969 האט וואלינאוו געפלויגן אין קאסמאס אלס קאמאנדיר פון דער קאסמאסשיף ״סאיוז־5״. בעת דעם פלוג האט מען דורכגעפירט א צונויפשליסונג מיט דער קאסמאסשיף ״סאיוז־4״. אבער ביים לאנדן איז אויפגעקומען אן אויסערארדנטלעכע סיטואציע — &nbsp; ס׳איז קאליע געווארן די טארמאזירונג־סיסטעם און דער קאפסל האט אנגעהויבן פאלן. נאר א דאנק זיין גרויס מוטיקייט איז וואלינאוו לעבן געבליבן און האט זיך דערפאלגרייך אומגעקערט אויף דער ערד. 
 אין 1976 האט וואלינאוו געמאכט זיין צווייטן ספערנפלי אויף דער שיף ״סאיוז־21״ און דורכגעפירט א צונויפשליסונג מיט דער ארביטאלער סטאנציע ״סאליוט־5״. 
 דזשודיט רעזניק (די פאראייניקטע שטאטן פון אמעריקע) האט געמאכט איר ערשטן קאסמאספלי אויף דער שיף ״דיסקאווערי״ אין 1984. דזשודיט איז געבוירן געווארן אין דער ארטאדאקסאלער יידישער משפחה. איר זיידע איז געווען איינער פון די ווייניקע איינוווינערס פון דער ישראלדיקער שטאט חברון, וועמען ס׳איז געלונגען בלייבן לעבן אין דעם פאגראם פון 1929. דזשודיט האט באקומען א דיפלאם פון אינזשענער־עלעקטריקער און פארטיידיקט איר דאקטאראט. אין 1977 איז רעזניק דורכגעגאן אן אפקלייב אין דער גרופע אסטראנויטן – מע האט זי אפגעקליבן פון די טויזנטער קאנדידאטן. דזשודיטס צווייטער פלוג אויף ״טשעלענדזשער״ אין 1986 האט זיך פארענדיקט טראגיש – די קאסמאסשיף האט זיך אויפגעריסן באלד נאכן סטארט. 
 חוץ דזשודיט רעזניק זיינען אין קאסמאס אפגעווען צוויי אמעריקאנער יידישע פרויען – א מיליטער־דאקטער פאלקאווניק עלען בייקער (שולמאן), וועלכע האט אנטייל גענומען אין פיר עקספעדיציעס, און אן אוויאציע־אינזשענער מארשא אייווענס – זי איז געווען אין באשטאנד פון פינף עקיפאזשן פון קאסמאסשיפן. 
 
 
 שפעטער האבן נאך פיר אמעריקאנער אסטראנויטן־יידן געפלויגן אין קאסמאס. א געלערנטער־אסטראנאם דזשעפרי האפמאן איז אריינגעגאנגען אינעם באשטאנד פונעם עקיפאזש פונעם צופלי־שיפל ״קאלומביע״ אין 1985 און דערנאך האט זיך באטייליקט נאך אין פינף קאסמאס־עקספעדיציעס. 
 
 מארטין פיטמאן, דאקטער־וועטערינאר, האט אנטייל גענומען אין דער קאסמישער עקספעדיציע צוזאמען מיטן עקיפאזש פונעם צופלי־שיפל ״קאלומביע״ אין 1993. 
 א געבוירענער אין ארטאדאקסאלער יידישער משפחה דזשעראם אפט (געלערנטער־פיזיקער) איז געווען אין קאסמאס פיר מאל. 
 א רעליגיעזער ייד דוד וואלף, וועלכער האט דיפלאמען פון אינזשענער־עלעקטריקער און דאקטער־כירורג, איז אויך געווען פיר מאל אין קאסמאס. מיט זיך פלעגט ער נעמען כיפה, טלית און די תורה. אויף דער קאסמישער סטאנציע ״מיר״ האט ער אין 1997 ערב ראש־השנה גענומען אויך א שופר און געבלאזט אין אים ווען דער יום־טוב איז געקומען. 
 א געלערנטער־פיזיקער דזשאן גריונספעלד איז צום ערשטן מאל געווען אין קאסמאס דעם 2טן מארץ 1995 (אויף Space Shuttle Endeavour) &nbsp; און דערנאך האט אנטייל גענומען נאך אין פיר קאסמאס־עקספעדיציעס. 
 פאלקאווניק פון דער אמעריקאנער מיליטער־אוויאציע סקאט האראוויץ פארייניקט אין זיך אלע נייטיקע מעלות פון אסטראנויט – א סך יארן איז ער געווען א פליער־אויספרוווער און חוץ דעם האט פארטיידיקט זיין דאקטאראט אין אעראקאסמישע טעכנאלאגיעס. ער האט אנטייל גענומען אין דריי קאסמאספליון אלס אסטראנויט, און אין 2001 איז ער געשטאנען בראש דער קאסמישער עקספעדיציע אויפן צופלי־שיפל ״דיסקאווערי״. שפעטער איז סקאט האראוויץ געווען איינער פון די אנפירערס פון דער אמעריקאנער קאסמאס־אגענטור ״נאסא״. 
 אן אינזשענער־אוויאטאר און פליער־אויספרוווער מארק פאלאנסקי האט זיך אויפגעהויבן אין קאסמאס אויף Space Shuttle Atlantis אין 2001 און שפעטער איז ער נאך צוויי מאל געפלויגן אין קאסמאס. מארק פאלאנסקי איז געבוירן געווארן אין דער יידישער משפחה, זיין מוטער האט אנגענומען יודאיזם. ווי א סימבאל פון זיין יידישער אידענטיטעט האט מארק גענומען אין קאסמאס אן עקספאנאט פונעם חורבן אייראפע מוזיי — פליושענעם בערעלע פון אן יידיש קינד, דערהרגעט אין אוישוויץ. 
 אין 2003 יאר איז אויף דער אמעריקאנער קאסמאסשיף ״קאלומביע״ געפלויגן אין קאסמאס דער ערשטער ישראלדיקער קאסמאנויט פאלקאווניק אילן רמון. די מיטיילונג וועגן דער קאטאסטראפע פון דער קאסמאסשיף אין הימל איבער טעקסאס איז געקומען דעם 1 פעברואר 2003 אום שבת. 
 אילן איז אלט געווען 48 נאר יאר. ער איז געבוירן געווארן דעם 20 יוני 1954 אין תל אביב, איז געווען דאס יינגסטע קינד אין דער משפחה פון די שארית־הפליטה, די געוועזענע אסירים אין אוישוויץ אליעזר און טאניע וואלפערמאן. 
 אין 1974 האט רמון פארענדיקט די העכערע פליער־שול. פאלקאווניק רמון איז געווען אן עכטער פליער־אס – מער פון 3000 שעה אויפן שטורעם־אעראפלאן A־4, אויף פארניכטערס Mirage III און&nbsp; F־4 און מער ווי&nbsp; 1000 שעה אויף F־16. ער האט געהאט די הונדערטער שלאכט־ארויספלוגן, ער האט צוויי מאל זיך קאטאפולטירט. 
 אילן רמון איז געווען נישט קיין ערשטער ייד אין קאסמאס, אבער נאר ער האט געפאדערט די כשר־מעניו אויף ארביטע. ״איך בין נישט קיין רעליגיעזער ייד, אבער איך בין דער ערשטער ישראלי אין קאסמאס. איך פיל זיך פאר א שליח פונעם יידישן פאלק און כ׳האב דרך־ארץ פאר זיינע טראדיציעס״, – האט געזאגט רמון. 
 אין זיין קאסמאספלי האט דער ישראלדיקער אסטראנויט מיט זיך גענומען די תורה פון א איינעם א לעבן געבליבענעם אין חורבן. פאר רמון איז דאס קליינע ביכל געווען א סימבאל פון דער יידישער געשיכטע, וועלכע האט צוגעפירט דאס יידישע פאלק צום בילדן די אייגענע מדינה. 
 נאך דער קאטאסטראפע פון דער קאסמאסשיף Columbia האט רמונס אלמנה זיך דערוווסט וועגן נאך איין ספר־תורה, וואס האט זי איבערגעשריבן דער זעלבער ספור. 
 ״איך האב געבעטן דעם עקיפאזש פון Atlantis צו נעמען אין קאסמאס די ספר־תורה אין אנדענק וועגן דעם, וואס אילן האט געוואלט זאגן – אז מענטש איז פעיק בייקומען די שוועריקייטן אויף פערזענלעכן, נאציאנעלן און אלגעמיין־מענטשלעכן ניווא. איך פיל, אז איך האב געטאן דאס, וואס אילן האט געוואלט, די קרייז איז געשלאסן געווארן״, – האט געזאגט רונה רמון. דער עקיפאזש פון דער אמעריקאנער קאסמאסשיף Atlantis האט אויסגעפילט איר בקשה. 
 דעם 11 מארץ 2008 איז אין קאסמאס געפלויגן א קאסמאנויט גארעט רייזמאן. דער 40־יאריקער אינזשענער־מעכאניקער פון ניו־דזשערסי האט מיט זיך גענומען מגילת העצמאות – די אומאפהענגיקייט־דעקלאראציע פון מדינת־ישראל, און א פאנעלע מיט די ישראלדיקע סימבאלן, מיטן אויטאגראף פון שמעון פרס. גארעט רייזמאן האט פון קאסמאס באגריסט דעם יידישן פאלק מיט 60־יאריקן יוביליי פון אומאפהענגיקייט. 
 גארעטן האט אויף דער אינטערנאציאנעלער סטאנציע געביטן דעם אינזשענער־אוויאטאר גרעגארי טשאמיטאף. ער האט געבראכט אויף דער סטאנציע צוויי מזוזות. מע האט זיי צוגעקלאפט אין דער קאסמאסשיף Discovery. 
 עס האט די מזוזות געמאכט אן ישראלדיקער דיזיינער לורן כהן. זי ספעציאליזירט זיך אין דיזיין פון יודאיקא־זאכן. לורן איז פארכאפט מיט דער קאסמאס־טעמאטיק פון איר סטודענטישע יארן אן. צווישן אירע שאפונגען קען מען אפט זען די מזוזות, וועלכע דערמאנען לויט זייער פארעם די קאסמאסשיפן. מע האט אויסגעקליבן די מזוזה ״אפאלא״: זי איז געמאכט אין פארעם פון דער קאסמאסשיף, וועלכע האט זיך געלאנדט אויף דער לבנה. 
 אויף יידיש האט איבערגעזעצט יעלענא סאראשעווסקאיא 
 