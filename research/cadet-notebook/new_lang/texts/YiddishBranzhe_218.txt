

לאפסוס־קאקטוס — 28 



 by באריס סאנדלער 
January 1, 2020January 4, 2020 Filed under:
ליטעראטור
שפראך 

אימענינעס, אימעניניק, אימעניניצע
פאר די היינטיקע יידישיסטן, וואס קומען נישט ארויס פון די געוועזענע סאוועטישע געביטן, זיינען די דריי ווערטער ווייניק באקאנט. און אויב שוין יא באקאנט, איז מערסטנס פון ליטעראטור.
וואס זשע מיינטס עס, דאס ווארט אימענינעס און פון וואנען האט זיך עס גענומען?
אינעם יסוד ליגט דאס סלאווישע ווארט „אימיא‟ (имя), וואס דער טייטש איז — נאמען; און מיינען מיינט עס, א פערזענלעכע שימחה. אין תוך גערעדט, איז עס א שימחה לכבוד דעם קריסטלעכן מינהג צו געבן דעם ניי־געבוירענעם נפש א נאמען בשעת דער קריסטיקונג.
אין סאוועטן־פארבאנד, ווו כ׳בין געבוירן געווארן און אפגעלעבט איבער 40 יאר, האט מען, חס־וחלילה, קיין רעליגיעזן זין אין דעם ווארט נישט אריינגעלייגט; געבליבן איז בלויז דער אויסערלעכער סימן, דער פראוואסלאוונער יאדער — איז ארויסגעווארפן געווארן.
וואס זשע האבן מיט זיך פארגעשטעלט אט די אימענינעס? בדרך־כלל, איז עס געווען א משפחה־שימחה, צו וועלכער עס זיינען פארבעטן געווארן די קרובים און נאענטע פריינד. דער אימעניניק אדער די אימעניניצע איז געזעסן אויבן אן און די געסט האבן נישט בלויז באגריסט אים/זי מיט א קוש אין בעקעלע, נאר אומבאדינגט געדארפט שענקען א מתנה. דערנאך האט מען זיך שוין געזעצט צום טיש און געפראוועט די אימענינעס מיט אלע פישטשעווקעס.
דער געבוירן־טאג און די אימענינעס האבן נישט געמוזט צונויפפאלן אין איין טאג; אימענינעס פלעגט מען געוויינטלעך מאכן אינעם ערשטן זונטיק נאכן געבוירן־טאג אדער אפילו שפעטער. אימענינעס זיינען געווען פאר קינדער און פאר דערוואקסענע, און נישט זעלטן פלעגט זיך טרעפן, אז דער אימעניניק איז געווען דאס קינד, אבער די אימענינעס האבן געפראוועט די דערוואקסענע.
מיינע ערשטע אימענינעס האבן זיך מיר פארגעדענקט ביי מיינע דריי אדער פיר יאר. דאס לעבן איז דעמאלט געווען גאר נישט קיין לייכטס, אזוי אז דער טיש האט זיך פון פארשיידן־מיניקע פאטראוועס נישט געבראכן; בפרט, אז איך בין געבוירן געווארן אין יאנואר. אבער פאר קינדער איז גענוג געווען צו זען אויפן טיש זיסווארג און זיסע גאזיראווקע, אז די אייגעלעך זאלן שוין ווערן גרעסער און וועלן אלץ פארזוכן.
ארום דעם טיש אינעם אייבערשטן צימער האבן זיך אויסגעזעצט ארום צען יינגעלעך, מיינע חברים, קינדער פון אונדזערע שכנים. זייערע מאמעס זיינען פארבליבן ווארטן אין צווייטן צימער. פארשטייט זיך, אז איידער מ׳האט זיך אויסגעזעצט, האט יעדער צוגעטראגן זיין מתנה און מיט א קליינעם חשק זי איבערגעגעבן אין מיינע הענט — שפילעכלעך, ביכלעך, א גומענער באל, א פושקע „מוידאדיר‟ [1] מיט א שטיקל זייף, ציין־בערשטעלע און ווייסן ציין־פראשיק. צו מאל זיינען אריינגעפאלן די זעלבע מתנות פון פארשיידענע געסט, און צו מאל האט זיך צו מיר אומגעקערט די מתנה, וואס כ׳האב געהאט עמעצן געשענקט מיט א יאר צוריק.
גענוג בענקלעך פאר אלע מיינע געסט איז אין שטוב נישט געווען, האט דער טאטע געשטעלט אין ביידע עקן טיש א טאבורעט און אויף די צוויי טאבורעטן אנידערגעלייגט א ברייטע ברעט, ארומגעוויקלט מיט א דין קילעמל, ס׳זאל זיין באקוועם צו זיצן. איינזיצן אויף אן ארט איז מיינע חברים געווען נישט גרינג, נישט געקוקט אפילו אויף דעם געשמאקן געבעקס און לימענאד. איז אזוי געשען, אז אין א מאמענט האבן די יינגעלעך אויפגעשפרונגען פון דער באנק און מיין חבר, מוסיע, וואס איז געזעסן אויפן סאמע עק, האט זיך איבערגעקערט און זיך א זעץ געטאן אין קאפ אריין.
די שימחה איז געווען פארשטערט. מוסיע האט געקוויטשעט און גערעוועט, און זיין מאמע האט אים נישט געקאנט בארויקן. ענדלעך, האט ער מיט א כליפ ארויסגעקוועטשט פון זיך, אז ער וויל זיין מתנה צוריק. די איבעריקע מיינע געסט, וואס האבן ערשט אזוי האסטיק געכאפט פונעם טיש די געשמאקע קיכעלעך און קנישיקלעך, און פארטרונקען זיי מיט לימענאד, האבן אויך אנגעהויבן קוויטשען און פאדערן מע זאל זיי אומקערן זייערע מתנות…
אויפן טארט „נאפאלעאן‟ האט זיך קיינער פון מיינע געסט נישט דערווארט. איך בין געבליבן זיצן אויפן דיל און זיך אליין געשפילט מיטן מאשינקעלע, די איינציק געבליבענע מתנה, וואס אונדזער שכנה האט מיר געבראכט אין דער פרי. איר זון האט נישט געקאנט קומען אויף מיינע אימענינעס, מחמת ער איז געליגן אין דער היים מיט אן אנגינע.

[1] „מוידאדיר‟ — דעם נאמען האט געטראגן א זייער פאפולער קינדער־ביכעלע פונעם רוסישן שרייבער קארניי טשוקאווסקי

מיט די בעסטע ווונטשן, אייער לאפסוס־קאקטוס 

Share this:TwitterFacebookPrintLike this:Like Loading...

Related
 


Tagged: linguisticliteratureresearchYiddish 
Post navigation


Previous Post
נאטיצן פונעם רעדאקטאר — 27 

Next Post
פון אונדזער עזבון: יענטע מאש (1922־2013) 



