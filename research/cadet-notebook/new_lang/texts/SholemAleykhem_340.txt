 
 מאנאלאגן: דער יום־טובדיקער צימעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מאנאלאג פון א ווילנער יידענע
    
― זיי זאגן, די היינטיקע הייסט דאס, די עזות־פנימער, א קלאג
צו זיי, אז דעמאלט וועלן מענטשן זיין גליקלעך, ווען מע וועט מאכן
א מישמאש, שלי שלך, שלך שלי... און איך זאג אייך, אז אויב עס וועט
אמאל זיין אזוי, וועט דאס הייסן תוהו־ובוהו ― הימל און ערד און
סטרוטשע־באב. הערט א מעשה, וואס מיט מיר האט געטראפן פאראיארן אין דער צייט, דעם ערשטן טאג סוכות. איך זיץ, ווייסט איר דאך
מן־הסתם, אף „גיטקע טויבעס זאווולעק״, בא גוטקע נעכעס אין הויף.
דאס הייסט, ס׳איז אזוי גוטקע נעכעס הויף, ווי איר זייט מיר א פעטער.
דער הויף איז אן „עקסווידארסקע הויף״; עס האבן אין דעם א חלק, מיט
גאטס הילף, פינף ברידער מיט צוויי שוועסטער. זיינען די ברידער געשטארבן, און די שוועסטער זיינען אויך געשטארבן, און אלע האבן געלאזן קינדער, און דווקא היפשלעך, קאן מען זיך ניט איינטיילן; ניט פארקויפן, ניט צעווארפן, סיידן חלילה אונטערצינדן, איז אן עבירה די גאס,
עס קאן אוועקגיין א האלבע שטאט. האלט מען זיך מיט דער דירה, ווי
מיט מיינע צרות: ניט קיין דאך, ניט קיין טרעפ, ניט קיין אויוון ―
א קאטוך, צו אלדי שווארצע יאר, און גיי האלט דארט א „הימל־בעט״
און צאל אזא ראטע, דריטהאלבן רובל א חודש נאך מיט קאפיקעס.
בייסער וואס? ס׳איז שוין מיט הייצונג. ניט מער זאלן אייערע שונאים
זשיפען, ווי מע הייבט זיך אן, אחוץ שבת און יום־טוב; ס׳איז פון די
מענטשן אליין, זאגן זיי, גענוג ווארעם... טאקע ווארעם! שוין צופיל
ווארעם! בארעכנט, קיין עין־הרע, וויפל שכנים אף איין דירה: שמערל
דער גלעזער ― האט איר ניט איינס; פיני־מאיר דער קצב איז ניט צוויי;
נפתלי־בער דער שמארגאנער מלמד איז ניט דריי; משהלע דער אלמן איז
ניט פיר. וואלט ער זיין אן אלמן, וואלט זיין נישקשה; איז ער אבער
אזוי אן אלמן, ווי איר זייט א גובערנאטאר. מע רופט אים אלמן, ווייל
ער איז אמאל געווען, ניט איצט געדאכט, אן אלמן. היינט איז ער,
ברוך השם, אויס אלמן, גאט האט אים געבענטשט מיט אן ארורה, זאל
זי זיך אים נאר האלטן, רבונו־של־עולם...
    
היינט האב איך פארגעסן רעכענען רב יאשע דעם סופר מיט דער
שנור. פאר וואס זאג איך די שנור, ניט דער זון? ווייל דער זון איז
אוועק אין מלחמה, האט ער אפגעטראטן זיין ארט דעם גליקלעכן פאר,
וואס מע רופט זיי „די בונימאוויטשעס״. ווייסט איר, פאר וואס? דערפאר,
וואס ער איז א קאליקער און זי איז א בלינדע, זיינען זיי מאסף ממון. א
סברה גאר, אז זיי האבן א שיינעם קאפיטאל, גאר א שיינעם קאפיטאל
― צוויי מענטשן און ביידע פארדינערס! רב לייבע דעם בעל־מגיה פון
דרוק רעכן איך שוין נישט, ווארעם ער איז ניטא א גאנצע וואך אין דער
היים, אחוץ שבת; ער איז א מענטש א באשעפטיקטער, האט אפשר צען
פרנסות: אחוץ וואס ער דינט אין דער דרוק, איז ער א מעקלער פון
ספרים, א גייער אף מנינים, א שיקער פון חברות, א זאגער פון תהלים,
א שלאגער פון מלקות, א בלאזער פון שופר, און אז עס מאכט זיך,
חס ושלום, אן אומגליק, א נוטה־למות, שטעלט ער צונויף א „יענך״ ―
און נאך כדומה אזעלכע פרנסות לרוב. נאר האט קיין מורא ניט ― זיין
יידענע זיצט אויך ניט ליידיק: פלעכט הבדלות און פארקויפט באבעס,
און ― שדים ווייסן אים. ― פארט א קבצן! אווו האלט איך אין חשבון?
אריבער א מנין געוויס, און אפשר נאך מיט א צולייג. וואלט אלץ זיין
גוט, ווען אלע וואלטן דאוונען אין איין שול. איז אבער די צרה, וואס
דער איז אין ווילייקע און יענער אין האנדריקעווע. מילא, אז דער גלעזער
דאוונט אין דער גלעזערשער שול, דער קצב אין דער יאטקעווער שול,
דער מלמד אין דער ליבאוויטשער שול ― דאס פארשטייט מען נאך:
כ ל   ע ו ר ב   ל מ י נ ה ו ― איטלעכער צו זיין צעך. אבער דו, אלמן,
וואס קריכסטו אין דער אלטער שול דווקא צו סיראטע דעם חזן? ביסט
דאס טאקע אזא מבין אף נגינה? איר וואלט אים הערן, אז עס קומט
שבת זינגען זמירות ― א קלאג צו אים! א שטים פון א געקוילעטן
האן, און גענדזלט זיך נאך. ער פארהאקט אזוי דעם קאפ מיט זיין „ברוך
שאכלנו״, אז דעם גאנצן טאג זונטיק שאכלנוט מיר אין די אויערן;
טאמער ווייסט איר, וואס ער האט געאכלנוט בא דער ארורה זיינער, א
חוץ קללות מיט חרמות? און פונדעסטוועגן, רעדט מיט איר, איז זי גערעכט: א מאן, זאגט זי, איז ווי דער גלות ― אט מע טראגט אים, נאר
מע איז שוין געוווינט. וואס זאגט איר צו איר קאפ?...
    
דאכט מיר, איך וואלט מער באדארפט האבן טענות צו דעם, וואס
איך בין ניט ווערט דעם נאמען דערמאנען, ווארעם מיינער איז דאך טאקע
יע, ווי זאגט מען דאס, א כשרער שעפס, טוט ניט קיין האנט אין קאלט
וואסער, זיצט יומם ולילה אין שול על התורה ועל העבודה, און איך
ליג אין דער ערד, ווי איר ווייסט, און באק בייגל. בייסער וואס? איך
וועל האבן א שטול אין גן־עדן. ארבעט איך טאקע געטריי, ווי אן אייזל,
און איך זע, עס זאל זיין דער שבת מיטן יום־טוב כיד המלך! פאר וואס
שבת און יום־טוב? ווייל א גאנצע וואך עסט ער אפן חשבון פון דבורה־אסתר. וואס ער עסט און ווי אזוי ער עסט ― וויל איך גאר אזוי ווייט
די האנט ניט אריינלייגן. איך ווייס נאר, אז עס קומט שבת און יום־טוב, איז פאר אים גרייט די חלות, מיט די דגים, מיטן שטיקל פלייש,
מיט אלעם מיט אנאנדער. און קומט יום־טוב ― מוז זיין צימעס: פסח,
פלוימען־צימעס, און סוכות מערן־צימעס.
    
האט זיך געטראפן א מעשה: פאראיארן סוכות געווען א יקרות אף
מערן. שדים ווייסן זיי, נישט אריינגעפירט, אפנים. א רענדל א מערעלע.
נאר ס׳איז עפעס א תירוץ? בא מיין מאן איז דער צימעס טייערער פון
אלץ. ער וועט אייך מוחל זיין די דגים מיטן פלייש מיט אלעם מיט אנאנדער, אבי צימעס זאל אים זיין. לאז זיך אייך דאכטן, איך ווייס, אז ס׳איז
נאר געזאגט, ווייל דער צימעס איז דאך שוין נאך אלעמען, מעג ער זיין
א וותרן... האב איך געבראכט א קאשעק מערן, צורעכט געמאכט, צוגעשטעלט און אפגעקאכט. וואס זאל איך אייך זאגן? טעם גן־עדן! נישט
אומזיסט איז דאס בא די נגידים א וואכעדיקער מאכל; די נגידים זיינען
נישט קיין נאראנים. זיי האבן ליב אלצדינג אין דער וואכן דאס, וואס מיר
האבן ליב אום שבת... אפגעקאכט, אוועקגעשטעלט און פארשארט אין
מיין ווינקעלע, ― איטלעכע שכנה האט זיך איר ווינקעלע, ― בין איך
אוועק אף א וויילע צו דער שוועסטער געוואר ווערן. איך האב א
שוועסטער ביילקע, איז זי, ניט פאר אייך געדאכט, געליימט אף די פיס
שוין צען יאר, און דאך לעבט זי פון אירע אייגענע הענט: זי פליקט פעדערן. ווינטער, הייסט דאס, פליקט זי פעדערן, און זומער ארבעט זי
קינדערשע זעקעלעך מיט נארעסענע היטעלעך. זיצן זיצט זי אף דער יידישער גאס, אף לייבע לייזערס הויף, אויך אן עקסווידארסקע הויף, מיט
נאך עטלעכע הונדערט געזינדלעך. נו, וואס קומט מיר דערפאר. איך בעט
אייך, אז איך האב מיך ארויסגעכאפט אף א האלבע שעה צו דער שוועסטער איין מאל אין א יום־טוב? און אגב האב איך איר טאקע געבראכט
א חלה מיט א שטיקל פיש, לאז זי אויך וויסן פון א יום־טוב צו זאגן.
פרעמדע, חלילה, טראג איך איר ניט, אייגענע הארעוואניע, דין־וחשבון
פארן מאן דארף איך אויך ניט אפגעבן, היינט וועמען הער איך?
    
באשר מע זעט זיך נישט א גאנצענע וואך, אחוץ שבת און יום־טוב, האבן מיר זיך אביסל פאררעדט. איז מען געקומען רופן מיך אהיים,
איך זאל גיכער גיין, ווארעם ער איז שוין געקומען פון שול, דער מאן
מיינער, א קלאג צו מיר ניט, ער קאן שוין זיין גוט בייז, וויל נעבעך עסן.
בין איך דאך געלאפן ניט טויט, ניט לעבעדיק, און געטראפן אין סוכה
שוין דאס זעקסטע פארל זיצן בא דער סעודה, ווארעם מיר אלע האבן
איין שטיקל סוכה, און ניט אלע קאנען עסן אין איין צייט. דאנקען גאט,
זאגן האט ער מיר ניט געזאגט גארניט, דער מאן מיינער. ער איז ניט
פון די מאנען, וואס זאגן. ער איז א שטילער מענטש. נאר ברוגזלעך, זע
איך, איז ער. איך קען אים שוין נאכן קוק: קוקט ער אריין אין א ספר
אריין, איז א סימן, אז ער איז ברוגז. דאס הייסט, אין ספר אריין קוקט
ער תמיד, נאר קוקן צו קוקן איז ניט גלייך: יענס איז אנדערש געקוקט,
און דאס איז ווידער אנדערש געקוקט. און אביסל איז ער טאקע סגי־נהורדיק אף אן אויג, קוקט דאס אויס גאר ניט יום־טובדיק. הייב איך
מיך אן מסתמא פארענטפערן: דאס, יענס, א שוועסטער, ניט געזען זיך
א גאנצע וואך ― בלאטע! מיינער איז ברוגז, קוקט אין ספר אריין. אים
אונטערגעטראגן די קווארט, זיך געוואשן, דערלאנגט די פיש. שמעקט א
מחיה. דאס ביסל פארפל, דאס שטיקל פלייש ― גוט און פיין ארום און
ארום. געקומען צום צימעס, רוף איך מיך אן צו אים, פארט א מאן, וואס
זיצט און לערנט: „איז פאראן, זאג איך, בא מיר א צימעס, הערסטו,
דער קייסער מעג אים פארזוכן, כלעבן! אן אמתער א יום־טובדיקער צימעס, און דווקא, זאג איך, פון מערן!״... דערהערט צימעס, האט מיינער
אוועקגעלייגט דעם ספר, געווארן גאר א פרישער מענטש. און איך לאז
מיך צום אויוון. ערשט איך טו א קוק ― א קלאג צו מיר ניט, דער
טעפל ריין ווי גאלד, און צימעס ניט א לעק, ניטא קיין צימעס! צימעס־צימעס, ווו איז מיין צימעס? איך לויף צו דעם, איך לויף צו יענעם;
„האט איר ניט געזען מיין צימעס?״ וואסער צימעס? קיינער ווייט ניט פון
קיין צימעס! א גליק, איינע א שכנה האט רחמנות געהאט, האט זיך אנגערופן, אז זי ווייס, ווו איז מיין צימעס. ס׳איז שוין, זאגט זי, עליו־השלום, אויס צימעס. מע האט אים שוין לאנג, זאגט זי, אויפגעגעסן.
נאר ווער האט אים אויפגעגעסן ― קאן זי ניט זאגן. זי האט מורא, וויל
ניט האבן צו טאן מיט א סגי־נהורטע, דאס הייסט מיט א בלינדע... און
דא, איך טו א קוק אף מיינעם ― גזלן! אריינגעשטעקט די נאז אין ספר
― און שא!...
    
לויף איך דאך צו דעם גליקלעכן פאר, וואס מע רופט זיי „בוגימא־וויטש״: „סטייטש, א קלאג צו אייך, וואס האט איר, זאג איך, געהאט
צו מיין צימעס?״ זאגט זי: „וואסער צימעס?״ זאג איך: „דער יום־טובדיקער מערן־צימעס!״ זאגט זי: „א געזונט אין אייך, וואס רעדט איר?
איך האב געהאט א קעקערע!״... האט דאס מיך מסתמא גוט פארבאקן
באם הארצן: א הולטייקע קאן! סטייטש, איך ווייס, זי האט ניט געהאט
קיין מערעלע אפילו אף א רפואה, זאגט זי מיר, אז זי האט געהאט א
ק ע ק ע ד ע ,  א בעסערן צימעס נאך פון מיינעם, הייסט דאס! „האט
איר, זאג איך, געהאט א קעקערע?״ זאגט זי: „א קעקערע״! זאג איך איר
נאך א מאל: „א קעקערע?״ זאגט זי מיר נאך א מאל: „א קעקערע!״
זאג איך איך ווידער א מאל: „א קעקערע?״ זאגט זי מיר ווידער א מאל:
„א קעקערע!״... נו, אט דא האט מיר שוין דערלאנגט אין דער ביין
אריין! מילא, זי זאל מיר אפלייקענען, אז ניט זי האט צורעכט געמאכט
דעם צימעס, וואלט איך אפשר קלערן: א קשיא, טאמער ניט זי, טאמער
עמעצער אנדערש? נאר זאגן, אז זי האט געהאט א קעקערע!...
    
וואס זאל איך אייך דערציילן ווייטער? ס׳איז געווען ניט שיין,
זייער ניט שיין... און ווער איז שולדיק, אז מע האט גענומען מענטשן און
מע האט זיי צונויפגעפאקט אלע אינאיינעם, ווי, להבדיל, די הינער אין
א קאטוך, און גיי טו! און רעדט מיט זיי, מיט די היינטיקע, הייסט דאס,
אט די עזות־פנימער, וואס ווילן מאכן נייע פאראדקעס אין שול־הויף,
איינפירן, ס׳זאל זיין א מישמאש, כולם אהולאם, ― דרינגען זיי, אז
קלוגע מענטשן זאגן, אז אזוי איז גוט... און איך זאג אייך נאכאמאל:
ס׳איז תוהו־ובוהו ― הימל און ערד און סטרוטשע־באב, און האט מיר
א גוטינקן יום־טוב!
  
געשריבן אין יאר 1904
    
א נגידישע פרעזשעניצע
    
 א ליטווישער דיאלאג
  
― וואס זאל איך דיר זאגן, הינדע? דעם קאפטן פארזעצן, א נגיד
זאל מען זיין!
    
― אקעגן וואס איז געקומען צו רייד?
    
― געווען באם נגיד. דערלאנגט צום טיש א פרעזשעניצע. ניט שייך
צו זאגן ― א גאלד!
    
― פטור! וואס איז דארטן? מיט פליטערלעך?
    
― ניט שייך צו זאגן ― טעם גן־עדן!
    
― געגעסן?
    
― פטור! וואס פאר א מחותן?
    
― פון וואן־זשע ווייסטע?
    
― מ׳זעט ניט?... א חיות צו קוקן פון דער ווייטן! צעגייט אין מויל,
ווי א פוטער!...
    
― נגידים ― וואס פעלט זיי?
    
― קאפווייטיק! כ׳וואלט וועלן זען, הינדע... נמ... נמ... זאלסט אמאל
מאכן א פרעזשעניצע...
    
― טאקע? א קליינע השגה!
    
― פאר וואס ניט? איין מאל אין לעבן!...
    
― משוגע ― וואס?
    
― נמ... נמ.. חלשט מיר די הארץ, הינדע!... מאך מיר א פרעזשע־
 ניצע, זע!...
    
― א קלאג! פון וואס מאכט נעם ― ווייסטע?
    
― פטור! פון וואן זאל איך וויסן?
    
― טא וואס־זשע רעדסטע?... ערשטנס, לייגן זיי אריין, די נגידים,
ווער ווייס וויפל פוטער!...
 
 