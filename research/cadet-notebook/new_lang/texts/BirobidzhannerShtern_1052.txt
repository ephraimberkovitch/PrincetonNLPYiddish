
 קריית ביאליק איז א סימפאטישע און ניט קיין גרויסע שטאט, וואס געפינט זיך לעבן חיפה. 
 פון די פענצטער פון מיין דירה אויפן אכטן שטאק קאן איך זען גלייכצייטיק א שטיקל ים הינטער הויכע געביידעס און דעם בארג כרמל. אבער וועגן דעם בארימטן בארג וועלן מיר רעדן אן אנדערס מאל. היינט וויל איך דערציילן וועגן א קליינעם, אבער אן אומגעוויינלעכן נאטור־רעזערוואט, וואס איז פאראן אין מיין שטאט. אין דעם דאזיקן ארט באשיצט מען א זומפ. צוליב וואס מוז מען דאס טאן? ווער דארף האבן זומפן? 
 מיט א סך יארן צוריק האבן ריזיקע זומפן זיך געצויגן אינעם צפונדיקן טייל פון ישראל. ס׳איז געווען אוממעגלעך דורכצולייגן אויטאמאביל־וועגן און באארבעטן די ערד. די באפעלקערונג האט זייער געליטן, מענטשן פלעגן שטארבן פון קדחת. 
 בהדרגה האבן יידן אנטוואסערט די זומפן, אבער גלייכצייטיק זיינען טייכלעך אויסגעטריקנט געווארן, ס׳האבן אנגעהויבן פארשווינדן חיות און וואסער־געוויקסן. דאן האבן די געלערנטע־עקאלאגן אנגענומען א באשלוס, אז א טייל פון דער טעריטאריע דארף מען אומקערן די זומפן. 
 דא איז כדאי צו באמערקן, אז אונדזער פארק ״אפק״ איז ניט קיין איינציקער נאטור־רעזערוואט אין ישראל, וועלכער באשיצט זומפן. אויך אינעם טאל חולה איז פאראן א גרויסע אזערע מיט דעם זעלבן נאמען און מיט זומפן ארום איר. דאס איז א קאלאסאלער רעזערוואט, דארט ווינטערן אדער רוען זיך אפ טויזנטער פארשידענע פייגל פון אזיע און אייראפע אויפן וועג קיין אפריקע און צוריק. דאס איז א באליבט ארט פון ישראלים, וווּ זיי קאנען שפאצירן און מאכן אכטגעבונגען נאך די פייגל. חוץ דעם פירן דא דורך די געלערנטע־ארניטאלאגן פון דער גאנצער וועלט א וויכטיקע פארש־ארבעט. 
 דא איז פאראן א גרויסע מענגע פייגל. למשל, וואסער־פייגל, אזעלכע ווי קאטשקעס, גענדז, קארמאראנען, פעליקאנען, פישכאפערס (צאפליעס) און אנדערע. ס׳זיינען אויך פאראן א סך וואלד־ און פעלד־פייגל. און אומעטום פליען גרויסע גרינע פאפוגעס. זיי זיינען אמאל אוועקגעפלויגן פון זאאפארק און איצט האבן פארפילט דאס לאנד. 
 א טייכל אינעם רעזערוואט איז פול מיט פיש: טילאפיע, וואס מע רופט אויך אן מושט אדער אמנן, קארפן און סאמען. טשערעפאכעס און פרעש ווארעמען זיך אונטער הייסע זונענשטראלן. זיי האבן נישט קיין מורא פאר מענטשן און, דערהערנדיק די טריט, שווימען צו צום ברעג. 
 אונדזער פארק איז נישט קיין גרויסער, אבער איר קענט דארט אנטרעפן אויף א סך פארשידענע חיות. אוודאי, אויב איר וועט נישט פילדערן און וועט קוקן מיט צען אויגן. אויף לאנקעס נעבן וואסער פאשען זיך נוטריעס און אין דער ווייטנס — א סטאדע ווילדע בופלאקסן. פון הינטער קוסטן קוקן ארויס שאקאלן — בין־השמשות קומען זיי אפילו אין דער שטאט. 
 איך קאן נאך לאנג דערציילן וועגן חיות, אבער אינעם פארק זיינען פאראן נאך א סך אינטערעסאנטע זאכן צו קוקן. א מארשרוט־שטעג וועט אייך צופירן כמעט אין יעדן אפגעזונדערטן ווינקל פונעם נאטור־רעזערוואט. אויף טריט און שריט קאן מען דא טרעפן סורפריזן. אט איז א וועלדל איילביימער מיט משונהדיקע שטאמען. רירט זיך צו צו זיי. זיי האבן געזען קרייץ־צוגן אדער אפילו קריגסלייט פון יוסף בן מתתיהו (פלאווי). 
 ניט ווייט פונעם וועלדל שטייט א מיל. א פונדאמענט פון דער דאזיקער געביידע איז געווען פארלייגט אין די רוימישע צייטן. קומט אריין. דאס איז איצט א מוזיי. 
 די שטעג פירט אייך ווייטער, פארביי דער אזערע, פארוואקסענער מיט וואסער־געוויקסן, צום אלטן ברייטן צעצווייגטן פייגנבוים. זומערצייט קאנען באזוכער פונעם פארק נאשן&nbsp; זיינע זיסע פרוכטן. נאר זייט פארזיכטיק! דראפעט זיך נישט ביי שטעכלדיקע צווייגלעך פון ווילדע מאלינע־קוסטטן. 
 און אויב איר זייט מיד, זעצט זיך אויף א באנק אונטערן הויכן עווקאליפט. ער איז אנגעקומען פון אויסטראליע, אבער פילט זיך דא זייער גוט. ווינטערצייט ווארפט ער אראפ זיין קארע, און אין פרילינג איז די לופט ארום אים אנגעפילט מיט אראמאט פון זיינע בלומען און מיט בינען זשומען. אגב, צי האט איר געגעסן עווקאליפט־האניק? 
 אבער איר האט נאך נישט געזען א סך שיינע ערטער. אויב איר וועט איבערגיין איבער א הילצערנעם בריקל אריבער וואסער, וועט איר צוגיין צום בערגלפוס. דאס איז נישט פראסט א בערגל, אבער א קורגאן. דא האט מען געלעבט א סך פריער ביז אונדזער ערע. פונעם שפיץ קורגאן אנטפלעקט זיך א ברייטע פאנאראמע. איר וועט זען דעם מיטללענדישן ים, די בערג כרמל, נצרת, תבור, די ווייסע קריידפעלדזן פון ראש הנקרה, די גרענעץ מיט לבנון. אויב איר ווילט, וועל איך אייך דערציילן וועגן זיי. און דערווייל גייט אראפ פונעם בערגל — דארטן, אונטער די סאסנעס זיינען פאראן שיינע טישלעך פאר פיקניק, און א גראז־טעפעך ווארט שוין אויף אייך. 
 בילדער פונעם מחבר 
 
 יעלענע מארונדיק, 
 ישראל 
 