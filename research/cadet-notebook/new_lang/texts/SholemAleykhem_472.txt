 
 מאנאלאגן: דריי אלמנות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א ספור פון אן אלטן בחור א בעל־כעסן
  
א.
  
אלמנה נומער איינס
    
 ― איר האט א טעות, פריץ מיינער. נישט אלע אלטע מוידן זיינען 
אומגליקלעך, נישט אלע אלטע בחורים זיינען עגאיסטן. אייך דאכט זיך
אויס, זיצנדיק אט דא אין קאבינעט מיט א ציגאר אין מויל און מיט א
ביכל אין האנט, אז איר ווייסט שוין אלצדינג, אז איר האט שוין אריינגעדרונגען טיף אין דער נשמה אריין, און עס איז אייך שוין פארענטפערט
אלע קשיות. און ווער שמועסט, אז גאט האט אייך געהאלפן, איר האט
נאך געפונען דאס ריכטיקע ווארט „פסיכאלאגיע״ ― פס! ווער איז צו
אייך גלייך? א קלייניקייט פסי־כא־לא־גיע!... ווייסט איר, וואס איז די
טייטש פסיכאלאגיע? פסיכאלאגיע איז פעטרישקע. עס זעט אויס שיין,
האט א גוטן ריח, און אז מע שיט דאס ארויף אף א געקעכטס, איז דאס
געשמאק. גייט־זשע אבער קייט פעטרישקע! איר ווילט נישט? היינט וואס
דערציילט איר מיר פסיכאלאגיע? אז איר ווילט וויסן די אמתע פסיכאלאגיע, זעצט מען זיך אוועק און מע הערט אויס מיט קאפ, וואס מע
דערציילט אייך, און ערשט נאכדעם וועט איר א ברירה האבן ארויסצוזאגן אייער מיינונג, פון וואנען עס נעמט זיך אומגליק און ווו ליגט
עגאיזם. אט בין איך אן אלטער בחור, און אן אלטער בחור וועל איך
שוין שטארבן. פאר וואס? א! זעט איר, וויבאלד איר פרעגט פאר וואס
און ווילט מיך אויסהערן, איז דאס די אמתע פסיכאלאגיע! דער עיקר
איז, איר זאלט מיך נישט איבערשלאגן מיט קיין קשיות, ווי אזוי און
וואס און ווען ― איך האב פיינט, אז מע שלאגט מיך איבער אין מיטן.
א ביסל, ווייסט איר דאך, בין איך א קאפריזנער פון תמיד אן, און די
לעצטע צייט האט זיך מיר נאך צוגעווארפן נערוון אויך... נישט חלילה
משוגע, שרעקט אייך נישט! משוגע ― דאס פאסט פאר אייך; איר האט
א ווייב. איך טאר נישט. איך דארף זיין קלאר. איך דארף זיין געזונט.
דאס וועט איר אליין אויך צוגעבן. מיט איינעם ווארט, קיין קשיות זאלט
איר מיך נישט פרעגן. אז איך וועל אייך האבן דערציילט די גאנצע
מעשה און אייך וועט עפעס זיין קשה, נישט גלאטיק, דעמאלט וועט איר
צו מיר האבן טענות. נו? שוין? אלזא, זעצט איר זיך נאר אוועק אט דא
אף מיין ארט, און איך וועל מיך באזעצן מחילה אין אייער וויגשטול.
איך האב אויך ליב, אז ס׳איז ווייך און באקוועם, און אגב איז פאר אייך
בעסער אט דא, איר וועט ניט איינשלאפן...
    
אלזא, איך גיי גלייך צו דער מעשה. איך האב פיינט הקדמות, איבעריקע רייד. געהייסן האט זי פאיע, און גערופן האט מען זי „די יונגע
אלמנה״. פאר וואס? הייבט זיך אן א מעשה, פאר וואס! וואס פארשטייט איר ניט? מסתמא, אז מע האט זי גערופן „די יונגע אלמנה״, איז
דערפאר, וואס זי איז געווען א יונגע און אן אלמנה. מאלט אייך, איך
בין געווען יינגער פון איר. אף וויפל יינגער? וואס מאכט דאס אייך
אויס? איך זאג אייך יינגער, איז יינגער. מיט איינעם ווארט, עס האבן זיך
געפונען מענטשן, וואס האבן א צונג, און האבן געזאגט, באשר איך בין
א בחור און זי א יונגע אלמנה, איר פארשטייט?... אנדערע האבן מיר
זאגאר אפגעגעבן מזל־טוב, געווונטשן, ס׳זאל זיין מיט גליק. איר מעגט
מיר גלייבן, און טאמער ווילט איר מיר ניט גלייבן, בין איך אויך ניט
בדלות. איך דארף מיך פאר אייך נישט אויסשטעלן. איך בין איר געווען אזא פאר, אזוי ווי איר זייט מיר א פאר. גארניט, גוטע פריינט,
מע האט זיך ליב געהאט. און וואס איז דאס חידוש? כ׳בין נאך געווען
באקאנט מיט איר מאן. נישט נאר באקאנט, נאר באפריינט. דאס הייסט,
איך זאג אייך ניט, אז מיר זיינען געווען פריינט. איך זאג, אז מיר זיינען
געווען באפריינט. ס׳איז גאר צוויי זאכן: מען קאן זיין באפריינט און ניט
זיין קיין פריינט, און, פארקערט, מע קאן זיין די נאענטסטע פריינט און
ניט זיין באפריינט. אזוי מיין איך. אייער מיינונג פרעג איך נישט! אלזא,
זיינען מיר מיט איר מאן געווען גוט באפריינט, געשפילט א פרעפעראנס,
אמאל א שאך. מע זאגט, אז איך בין א בארימטער שאכמאטיסט. איך
שטעל מיך ניט אויס פאר אייך! עט קאן זיין, אז ס׳איז דא גרעסערע
 שפילער פון מיר. איך זאג אייך נאר, וואס יענער זאגט... איז ער געווען,
 דער מאן אירער, א יונגערמאן א געראטענער, א מושלם, און דערצו
 טאקע א קענער אויך, א שיינער קענער. און דווקא אן אויטאדידאקט, פון
 זיך אליין הייסט עס, אן גימנאזיעס, אן אוניווערזיטעטן, אן דיפלאמען.
 נאט אייך א הארטן דרייער פאר אלע דיפלאמען. וואס? איר ווילט ניט?
 ווי איר ווילט אייך. איך האב פיינט איבערשפארן יענעם! און אן עושר
 איז ער אויך געווען, א גרויסער עושר. כאטש איך ווייס ניט, וועלכעס
 הייסט בא אייך אן עושר? בא אונדז, א ייד, אז ער האט זיך זיין שטוב
 מיט זיין בעל־הבתישקייט, מיט זיין פאעטאנדל אף ארויסצופארן אין
 שטאט, און נאך גוטע געשעפטן דערצו, הייסט ער אן עושר. מיר טראס־
 קען ניט! מיר קנאקן ניט! מיר פליען ניט אין הימל אריין! מיר גייען
פאוואליע. אלזא, האט ער געהאט געשעפטן און האט גוט געלעבט. עס איז
 געווען א חיות אהין אריינצוגיין! ווען איר זאלט ניט קומען, זייט איר א
ווילקאמענער גאסט. נישט ווי בא אנדערע, וואס דעם ערשטן מאל, אז איר
קומט, ווייס מען ניט, ווו מע זאל אייך אוועקזעצן. דאס אנדערע מאל ―
שוין אביסל קעלטער. דאס דריטע מאל נעמט מען אייך אויף אזוי קאלט,
אז איר כאפט א פארקילונג... איר האט נישט וואס צו שמייכלען: איך
מיין דערמיט, חלילה, נישט קיין באקאנטע... זייט איר אריינגעקומען אהין,
האט מען אייך נישט אוועקגעלאזט אן עסן און טרינקען, און באגאנגען
האט מען זיך מיט אייך, ווי מיט אן אייגענעם. וואס דארפט איר א סך?
איר זאלט מיר הונדערט מאל מוחל זיין ― א קנעפל, אז עס האט זיך
אפגעריסן בא דער זשילעט, האט דאס געמוזט ווערן צוגענייט אין דער
מינוט! איר לאכט? בא אייך איז דאס א געלעכטער. א קנעפל? וואס אין
א קנעפל? א קנעפל, ליבער פריינט, בא א נאש־בראט, בא א בחור, איז
א גרויסע זאך! א גאנצע וועלט! איבער א קנעפל האט זיך אמאל געטראפן א מיאוסע מעשה: א בחור איז געקומען אנקוקן א מיידל, האט
מען אים אנגעוויזן מיט א געלעכטער, אז עס פעלט אים א קנעפל, איז ער
אוועק אהיים און האט זיך געהאנגען... נאר איך שטעל מיך ניט אפ דערויף: איך האב פיינט מישן איינס אינעם אנדערן... און געלעבט האבן
זיי צווישן זיך, מאן און ווייב, טאקע נאר ווי די טייבעלעך. אפגעגעבן
זיך איינס דאס אנדערע כבוד א סך מער, ווי א סך היינטיקע גאר־גאר
פון די געהויבענע. איך מיין דא, חלילה, נישט אנצוגרייפן קיינעם. און
טאמער מיינט איר אנדערש, ארט מיך אויך נישט. איך גיי מיר צו מיין
דערציילונג.
    
ויהי היום, טרעפט זיך א מעשה, אז פיניע, פאיעס מאן, אזוי האט
מען אים גערופן, קומט צו פארן אהיים, לייגט זיך אוועק אף פינף טעג,
און אפן זעקסטן ― ניטא פיניע! בע! מע! וואס? ווי אזוי? פרעגט נישט!
א קארבונאק האט ער געהאט אפן האלדז, האט מען אים באדארפט שניידן
און מע האט אים נישט געשניטן. פאר וואס? פאר שבת! ס׳איז דאך פאראן
עפעס דאקטוירים אף דער וועלט! צוויי דאקטוירים האב איך אים
געבראכט צו פירן, האבן זיי זיך גענומען אמפערן צווישן זיך: דער האט
געזאגט שניידן, דער האט געזאגט ניט שניידן! דערווייל איז דער חולה
אויסגעגאנגען. וואס זאלט איר קלערן? איר מעגט אייך איבערנעמען מיט
אייערע דאקטוירים! איך זאל אייך אויסרעכענען א צעטל, וויפל די לייט
האבן איבערגעפעקלט מענטשן אף יענער וועלט, וואלט איר זיך געריסן
בא די האר! מיינע אן אייגענע שוועסטער האבן זיי געסמט! וואס מיינט
איר געסמט? גענומען און איינגעגעבן איר סם? איך בין דאך ניט קיין
משוגענער, איך זאל אייך דערציילן אזעלכע בבא־מעשיות! געסמט הייסט
― נישט געגעבן דאס, וואס מע דארף. זיי זאלן איר געווען געבן כינין
צו דער צייט, וואלט זי אפשר געלעבט... האט קיין יסורים נישט, איך
ווייס ווו איך האלט. אלזא, האבן מיר געפטרט מיין פריינט פיניע. מילא,
וואס זאל איך אייך באשרייבן דעם בראך, וואס דאס איז געווען פאר
מיר? א ברודער, א טאטע באדארף אזוי נישט באנג טאן! א ווערטעלע
פיניע? א שטיק לעבן האט מען בא מיר אוועקגענומען! היינט דאס
רחמנות! דאס אומגליק! דער צער פון דער אלמנה! מיט א ברעקל קינד
אף די הענט, א ראזעטשקע, א גאלד! דאס איינציקע שטיקל טרייסט
אונדזערס! ווען ניט דאס קינד, ווייס איך ניט, צי מיר וואלטן דאס איבערגעטראגן, נישט זי, נישט איך! איך בין נישט קיין יידענע און נישט
קיין מאמע, איך זאל מיך אוועקזעצן לויבן אין טאג אריין א קינד. נאר
אז איך זאג אייך, אז דאס קינד איז געווען א זעלטן קינד, מעגט איר
מיר שוין גלייבן אף נאמנות! דאס איז געווען א בילד, אן אויסמיש פון
צוויי בילד־שיינע מענטשן. איך ווייס ניט, ווער פון די צוויי איז געווען
שענער: צי ער, צי זי? פיניע איז געווען שיין, פאיע איז געווען רייצנד.
אויגן האט דאס קינד געירשנט פונעם פאטער; פיניע האט געהאט בלויע
אויגן. ליב געהאט האבן מיר דאס קינד ביידע, נאר איך ווייס ניט, ווער
האט דאס ליב געהאט מער: זי, צי איך? איר וועט זאגן, ווי איז דאס
מעגלעך ― זי איז א מוטער, איך בין א פרעמדער? עס קער זיך גאר נישט
אן. איר דארפט אריינקוקן א ביסל טיפער: מיין צוגעבונדן־זיין צו דער
שטוב, דאס רחמנות צו דער אלמנה און דאס הארץ צום אומשולדיק
יתומהלע, די געראטנקייט פונעם קינד און דאס, וואס אליין בין איך עלנט
ווי א בוים ― דאס אלץ, אז איר וועט נעמען צוזאמען, וועט זיין אט
דאס, וואס איר רופט אן פסיכאלאגיע. נישט קיין פעטרישקע, נאר די
ריינע, די אמתע פסיכאלאגיע. און אפשר וועט איר זאגן, דערפאר, ווייל
איך האב ליב געהאט די מאמע? איך לייקן נישט אפ, איך האב זי זייער
ליב געהאט. ווייסט איר, ווי אזוי ליב געהאט? טאקע אויסגעגאנגען נאך
אירע טריט און טאקע א מיתה משונה איינגענומען! נאר זי זאל וויסן ―
דאס לא! גאנצע נעכט ניט שלאפן, ליגן און טראכטן, ווי אזוי זאגט מען
איר? אויפשטיין אין דער פרי, שוין פארטיק אף צו גיין זאגן איר: „זייט
וויסן, פאיע, אזוי און אזוי; און ווייטער ― ווי איר פארשטייט״. געקומען צו גיין ― נישטא קיין ווערטער! איר וועט זאגן, איך בין א טרוס?
זאגט, וואס ארט מיך, אז איר וועט זאגן? איר זאלט אבער נעמען
אביסל טיפער באטראכטן די לאגע: פיניע איז געווען מיינער אן אמתער
פריינט, איך האב אים ליב געהאט מער ווי א ברודער. אי, די קשיא: פאיע?
איר האט דאך נאר־וואס געזאגט, אז איר גייט אויס נאך איר? איז דער
תירוץ: אדרבה, אט ווייל איך האב זי ליב, ווייל איך גיי־אויס נאך איר,
ווייל איך בין נאך איר די כפרה, קאן איך נישט! נאר איך האב מורא,
אז איר וועט מיך נישט פארשטיין. איך זאל אייך זאגן פסיכאלאגיע,
וואלט איר פארשטאנען, אז מע דערציילט אייך פונעם הארצן, דאס וואס
איז אן קונצן, קומט דאס אויס ווילד. נאר וואס קימערט דאס מיך? דענקט
אייך, ווי איר ווילט! איך טו מיר מיינס, איך דערצייל ווייטע. דאס
קינד איז געוואקסן. עס רעדט זיך אזוי „געוואקסן״. א קינד וואקסט, א
בוים וואקסט, און א רעטעך וואקסט אויך ס׳איז א חילוק פון וואקסן
ביז וואקסן. איידער מע דערלעבט צו זען א קינד זיצן, שטיין, גיין, לויפן,
ריידן! און אז עס זיצט שוין, עס שטייט שוין, עס גייט שוין, עס לויפט
שוין, עם רעדט שוין, זייט איר שוין פארטיק? עס וואלט געפאסט פאר
מיר, איך זאל מיך אוועקזעצן אויסרעכענען אייך, ווי א יידענע: פאקע־לעך, מאזעלעך, ציינדעלעך און אזוי ווייטער. איך בין ניט קיין יידענע
און איך וועל אייך מיט נארישקייטן ניט פארנעמען, קיין חכמות פונעם
קינד וועל איך אייך ניט גיין דערציילן. ס׳איז געוואקסן און ס׳איז אויסגעוואקסן און אויפגעבליט ― „ווי א צערטלעכע רויז״, וואלט איך געזאגט, ווען איך זאל מיך וועלן אויסדריקן אינעם לשון פון אייערע ראמאניסטן, וואס האבן אזא ידיעה אין דעם אויפבליען פון א רויז, ווי א
טערק אין רבנן־קדיש. גרויסע בריות אף צו זיצן מיט די פיס צום פייער
און באשרייבן די נאטור, מיטן גרינעם וואלד, מיטן רוישנדיקן ים, מיט די
זאמדיקע בערג, מיטן פאראיאריקן שניי, מיט די אפגעשלאגענע הושענות,
מיט די נעכטיקע טעג ― אנקוקן קאן איך זיי ניט, אט די באשרייבעכצן
זייערע, וואס שלאגן צו דער גאל! איך לייען זיי גאר ניט! אז איך נעם א
בוך און דערזע, אז די זון האט געשיינט, די לבנה האט געשפאצירט, די
לופט איז געווען דופטיק, די פייגעלעך האבן געפישטשעט, טו איך א שליידער דאס בוך אין דער ערד אריין! איר לאכט? איר זאגט, איך בין א
משוגענער? בין איך א משוגענער! וואס קאן זיין מער?...
    
אלזא, איז זי אויסגעוואקסן, אט די ראזע, און דערצויגן געווארן
מסתמא ווי עס געהער צו זיין, ווי עס פאסט אין אזא אינטעליגענט הויז.
אביסל האט די מוטער אליין אכטונג געגעבן אף איר בילדונג, אביסל
האב איך געגעבן השגחה, און נישט קיין ביסל, נאר א סך, מע קאן זאגן,
כמעט די גאנצע צייט האב איך מיך אוועקגעגעבן צום קינד, דאס קינד
זאל האבן דעם בעסטן לערער, דאס קינד זאל ניט פארשפעטיקן אין גימנאזיע, דאס קינד זאל שפילן פיאנא דאס קינד זאל גיין טאנצן ― אומעטום בין געווען איך, איך אליין. ווער דען? די געשעפטן אויך! אז
ניט, וואלט מען איר צעטראגן די ביינער! מע האט זי אזוי אויך גענוג
צענומען, אונדזערע יידעלעך!... איך ווייס, איר זייט ברוגז, אז מע זאגט
„אונדזערע יידעלעך״. ווי קאן מען אנדערש זאגן, אז ס׳איז פארט אזא
פאלק? איר מעגט מיך אנרופן „אנטיסעמיט״, און ווי איר ווילט. איך גיי
מיר מיט מיין גאנג: אזוי לאנג קרענקען די אנטיסעמיטן, ווי לאנג זיי
הייבן ניט אן צו וויסן, וואס א ייד איז!... אף א יידן פרעגט מ י ך!...
איך אליין האב מיט זיי געהאנדלט ווינציק. איר ווייסט דאך איך האב מיר
מיינע הייזער מיט מיינע קלייטן, וואס טראגן מיר אריין א גרויסע איינקונפט, און א סוף. האב איך אויך פונדעסטוועגן צו זינגען און צו זאגן אלע
יאר, אז עס קומט צו מאכן קאנטראקטן, רעמאנטירן די הייזער,
נעמען דירה־געלט, מאלט אייך, די גויים זיינען אויך ניט בעסער. אזא יאר
אף זיי! אבער פון א יידן האט מען געקאנט דערווארטן, ער זאל שטיין
כאטש אביסעלע העכער; פארט, ווי זאגט איר, אתה בחרתנו!... איר
מיינט, אז איר מיט אייער „אתה בחרתנו״, וואס איר זינגט אים איין,
  
טוט איר אים א גרויסע טובה? עס הייבט זיך נאר נישט אן! וואס?
איר קאנט דאס נישט ליידן? איך לאז מיך מיט אייך נישט אריין אין קיין
דיסקוסיעס. איר זאגט אזוי, לאז זיין אזוי. יעדער מעג זיך האבן זיין
מיינונג. יענעמס מיינונג קימערט מיך נישט. איך ווייס מיר מיינס.
    
אלזא, ווו האלטן מיך? בא „אונדזערע יידעלעך״. וויבאלד מיין פיניע
איז געשטארבן און פאיע איז געבליבן אן אלמנה, האבן זיך מסתמא געגעבן א לאז צו איך שיינע מענטשן, בעלי־טובות, עצה־געבערס, און מע
האט אנגעהויבן בא איר צענעמען דאס חדר, געוואלט אויסמאכן אן
אויער, ווי עס געהער צו זיין. האב איך זיך אונטערגעכאפט באצייטנס:
„קינדערלעך ― אזאס!״ און איך האב גענומען אקארשט אלע געשעפטן
צו זיך אין די הענט אריין. זי האט אפילו געוואלט, איך זאל צושטיין
ווי א שותף, האב איך געזאגט: לא! איך וועל מיינע הייזער ניט פארקויפן און דעם קאפ זיך ניט פארדרייען. זאגט זי: ס׳איז ניט נייטיק די
הייזער צו פארקויפן; איך קאן אזוי זיין א שותף. נו, וואס, מיינט איר,
האב איך דערויף געענטפערט? איך האב געענטפערט, אז דאס אנדערע
מאל זאל מען מיר אזעלכעס ניט פארלייגן, ווארעם איך ווער פאר אזעלכע זאכן ברוגז. ער, עליו השלום, זאג איך, האט ניט פארדינט, אז איך זאל
אייך הייסן באצאלן פאר מיין טרחה, זאג איך, און פאר מיין צייט. זאג איך,
דארף איך קיין געלט נישט נעמען. איך האב גענוג, זאג איך,
צייט, זאג איך, וואס איך שלאג מיך, זאג איך, קאפ אין
וואנט... אזוי זאג איך צו איר, צו דער אלמנה, און זי
שווייגט. אראפגעלאזט די אויגן ― און שא! אויב איר זייט א מבין אף
א טשאד, באדארפט איר פארשטיין, וואס איך האב מיט די ווערטער געמיינט... אי, פארוואס האב איך איר ניט געזאגט גלייך? איר זאלט קיינמאל נישט פרעגן, פאר וואס! מסתמא איז ניט אויסגעקומען. איך קאן
אייך נאר פארזיכערן, אז ס׳איז געווען אזוי גרינג, ווי צו פאררייכערן
אט דעם פאפיראס. איין ווארט ווען איך זאג איר ― איז דאס א שידוך.
נאר אז איך האב גענומען אפן קאפ: „סטייטש, פיניע!... אזעלכע גוטע
פריינט, ווי מיר זיינען געווען!״... איך ווייס, וואס איר ווילט זאגן. איר
ווילט זאגן, אז מסתמא האט דאס צווישן אונדז נישט אזוי מסוכן געברענט ס׳זאל זיין אי־אי־אי. האט איר א גרויסן טעות. אז איך בין געווען נאך איר די כפרה ― האב איך אייך שוין געזאגט, און אז זי נאך
מיר ― דארף איך אייך נישט דערציילן קיין מעשיות, ווארעם איר וועט
מיינען, אז... נאר וואס גייט מיך אן, וואס איר וועט מיינען? איר הייסט
בעסער דערווייל געבן טיי, ווארעם ס׳איז מיר שוין טרוקן אין האלדז.
    
אלזא, ליבער פריץ מיינער, בא וואס האבן מיר זיך אפגעשטעלט, געדענקט איר? בא די געשעפטן. נו, געשעפטן! איך וועל זיי האבן צו געדענקען ווייל איך וועל לעבן. עקספלאאטירט אליין איז ווינציק; ארומגעשטעקט מיט פעדערן! פרייט זיך ניט! נישט מיך ― זי! מיך שטעקט מען
ניט ארום מיט פעדערן. ווייסט איר, פאר וואס? ווייל איך לאז מיך ניט.
נאר וואס העלפט דא יא לאזן זיך, ניט לאזן זיך, אז מע האט צו טאן
מיט שווינדלערס, זשוליקעס, באנדיטן, וואס וועלן אייך פארדרייען דעם
גרעסטן? זיי האבן זיך געלייגט אין דער לענג און אין דער ברייט, מע זאל
בא אונדז צונעמען דאס ביסל מינץ. מאלט אייך, נישט אזוי גיך נעמט
מען צו בא מיר געלט. זיי האבן זיך, מאלט אייך, גענוג אנגעמוטשעט,
זיי האבן בא מיר, א רוח אין זייער זיידנס טאטן, געשפיגן מיט בלוט,
ביז זיי האבן אויסגעמאנטאטשעט, אויסגעפאמפעט בא אונדז ― איר
ווילט וויסן וויפל זיי האבן געקאנט! א גליק, וואס איך האב מיך באצייטנס ארומגעקוקט און האב געזאגט צו מיין אלמנה: גענוג! עד כאן אומרים
בשבת הגדול! אפגעשניטן, ווי ווייט איך האב געקאנט, און ערשט באם
אפשניידן, האט מען איר אפגעשניטן דעם קאפ, אבער אזוי ווי עס געהער
צו זיין. אי, ווי אזוי האב איך דערלאזט, וועט איר פרעגן? איך וואלט א
בעלן זיין זען, ווי אזוי וואלט זיך אזא חכם, ווי איר, אויסגעדרייט פון
אזעלכע באנדיטן! און אפשר וואלט איר עס געמאכט בעסער. עס קאן
זיין. איך וועל מיך נישט שפארן. דאס איינציקע, וואס מען קאן אף
מיר זאגן ― איך בין נישט קיין סוחר. אומגליקלעך בין איך! אבי ניט
קיין באנדיט! איר מיינט, אז דאס האט מיך שוין גארנישט געקאסט?
נאר איך דארף מיך פאר אייך נישט אויספיינען. איך וויל אייך נאר דערציילן, ווי אזוי עס האט זיך בא מיר געקייטלט, ווי אזוי אלץ האט געטריבן דערצו, אז די אלמנה זאל נישט פארבלייבן קיין אלמנה,
און איך זאל נישט פארבלייבן קיין אלטער בחור. איין ווארט,
 נישט מער ווי איין איינציק ווארט, וואלט איך באדארפט זאגן ―
 און איך האב עס נישט געזאגט! פאר וואס איך האב עם נישט געזאגט?
 הערסטו! אט דא שטייען די אקסן אונטערן בארג! און אט דא הייבט זיך
 אן די אמתע פסיכאלאגיע! א נייע סדרה גייט אצינד פאר מיר. א סדרה,
 וואס זי הייסט „ראזע״!... איר הערט נאר צו מיט קאפ און פארלירט
 ניט קיין ווארט, ווארעם דאס איז ניט קיין אויסגעטראכטער ראמאן,
 פארשטייט איר מיך. דאס איז א געשיכטע א לעבעדיקע, א צאפלדיקע,
 ארויסגעריסן גלייך פונעם הארצן!...
    
איך ווייס ניט, עס ליגט עפעס א כח אין יעדער מוטער, אז זי זעט,
 איר קינד איז ארויסגעוואקסן פון די קורצע קליידלעך, אזוי גלוסט זיך
איר שוין זען איר טעכטערל פארקנסט. א שטיק געזונט קומט איר צו,
אז זי דערזעט יונגעלייט דרייען זיך ארום איר טאכטער. יעדער בחור איז
בא איר א חתן. אי, טאמער איז דער בחור א גארנישט מיט א נישט,
מיט א שארלאטאן, מיט א קארטנשפילער, מיט א־דער־שווארצער־יאר־ווייס־וואס? דאס גייט איר נישט אן! מאלט אייך, קיין פוסטע בחורים מיט
קיין שארלאטאנעס זיינען צו אונדז נישט געגאנגען, ווארעם, ערשטנס,
איז ראזע געווען נישט פון די, וואס קענען זיך מיט יעדן טענצער וואס
קאן זיך שיין דרייען, אויסבויגן די האנט, ווי א בייגל, שארן מיטן פיסל
און מאכן א בואי־בשלום, א רעוועראנסל פון אז אמתן אפיציר. דאס
האט איר אייך נומער איינס. און צווייטנס, ווו בין איך? איך וועל דערלאזן, אז א פייפער פון די פייפערס זאל זיך אנרירן, זאל צוגיין דריי
טריט צו ראזען?! איך וואלט אים, דאכט מיר, פריער אלע ביינער איבערגעבראכן! אש וואלט איך פון אים געמאכט! איך בין אמאל געווען
מיט איר אף א באל, אף א יידישן באל, אין קלוב, צווישן לויטער אריסטאקראטן, אט די, וואס איר רופט אן בורזשואזיע... איז צוגעגאנגען צו
אונדז איינער א „פיינער יונג״, אויסגעבויגן דעם עלנבויגן האט דאס ווי
א „קרענדל״, איינגעבויגן דאס קעפעניו אביסל אף א זייט, און א שאר
געטאן מיטן פיסעניו, און א שמייכל פון סאמע האניק האט זיך צעגאסן
בא אים אפן פנימל, און מיט א קוויטשעניו פון א מיידלש קולכל האט ער
א זאג געטאן... דער רוח ווייס, וואס ער האט א זאג געטאן. צום טאנצן
האט ער זי איינגעלאדן. נו־נו, האט ער געכאפט פון מיר א טאנץ! ער וועט
מיך האבן צו געדענקען! מיר האבן זיך עס נאכדעם אנגעלאכט פונעם
שלים־מזלדיקן קאוואליער! פון דעמאלט אן האבן שוין אלע קאוואליערן
געוווסט, אז מע וויל זיך באקענען מיט ראזען, דארף מען פריער אנקומען צו מיר, דורכגיין א שטיק עקזאמען, און ערשט נאכדעם נעמען דעם
וועג. זיי האבן מיר א נאמען געגעבן „צערבער״, א הונט, הייסט עס, וואס
ליגט באם איינטריט פון גן־עדן. בין איך בדלות! ווייסט איר, ווער ס׳איז
דערפאר געווען ברוגז? די מוטער! „איך טרייב, זאגט זי, מענטשן פון
שטוב״. „וואסערע מענטשן, זאג איך, ס׳איז הינט, זאג איך, ניט קיין
מענטשן!״ איין מאל, צוויי מאל און דריי מאל, ביז ס׳איז געקומען צו א
קאטאסטראפע. וואס מיינט איר ― מיר האבן זיך צעקריגט? א חכם זייט
איר טאקע, נאר היינטיקס מאל האט איר דווקא נישט געטראפן! איידער
טרעפן, הערט בעסער, וואס מע דערציילט אייך.
    
אלזא, איך קום איינמאל צו גיין צו מיין אלמנה, טרעף איך א גאסט,
עפעס א יונגערמאן פון א יאר צוואנציק אדער דרייסיק. פאראן אזעלכע
יונגעלייט, וואס איר וועט בשום אופן ניט טרעפן, וויפל זיי זיינען אלט.
דער יונגערמאן, למאי זאל איך לייקענען, איז געווען א חנוודיקער יונגערמאן, ווי עס גיט זיך אויס אמאל א מענטש מיט סימפאטיע, מיט א
גוט פנים, מיט גוטע אויגן ― איר קאנט צו אים נישט האבן גארניט.
געפעלן איז מיר דער בחור פונעם ערשטן קוק ― ווייסט איר פאר וואס?
דערפאר, ווייל איך האב פיינט זיסע מענטשעלעך מיט צוקערדיקע פנימלעך, מיט האניקדיקע שמייכעלעך. אנקוקן קאן איך נישט אט די נמאסדיקע
נפשות, וואס קוקן אייך פריינטלעך אין די ציין אריין און באמקען אייך
נאך איטלעכס ווארט, וואס איר זאגט, און זיינען מיט אייך מסכים, אז
אין תמוז שיט א שניי, און טאמער ווילט איר האבן, אז פיש וואקסן אף
א וויינשלבוים, האט איר אויך בא זיי געפועלט... איך, אז איך באגעגן
מיך מיט אזא מין נפש, ווילט זיך מיר זייער אויסשמירן אים מיט האניק,
און לאזן די בינען האבן הנאה... ווי אזוי האט געהייסן דער יונגערמאן,
ווילט איר וויסן? למאי נפקא־מינה? לאמיר זאגן, אז ער האט געהייסן
שאפירא. אן עק! זייט איר שוין צופרידן? און געווען איז דאס מענטשל
א בוכהאלטער אין א בראנפן־פאבריק, און נישט נאר א בוכהאלטער, נאר
א גאנצער בעל־הבית, און אז איר ווילט, האט ער אין געשעפט געהאט
מער דעה פונעם בעל־הבית, און א בעל־הבית, וואס האט ניט קיין צוטרויען צו זיינע מענטשן, איז ניט ווערט צו זיין א בעל־הבית... איר מעגט
אייך האבן וועגן דעם אן אנדער מיינונג ― איך פרעג אייך ניט!
אלזא, איך בעט אייך, מע שטעלט מיר פאר א יונגנמאן, וואס
הייסט שאפירא, און איז א בוכהאלטער, און א בעל־הבית, און אן ערלעך
מענטשל, און אין שאך שפילט ער אויסגעצייכנט, דאס הייסט, ער שפילט
ניט ערגער פון מיר, איר מעגט אייך קלערן, אז בעסער, איך האב דאך
אייך געזאגט, אז איך שטעל מיך פאר אייך ניט ארויס פאר קיין שאכשפילער ― היינט גייט זייט א נביא, אז דא פארקייטלט זיך א ראמאן,
און נאך וואס פאר א ראמאן! א געפערלעכער ראמאן! איך זאל זיין אזא
פערד און נישט ארויסגעזען דאס באלד פונעם ערשטן אפצוג? שטעלט
אייך פאר, אז איך אליין מיט מיינע הענט האב אונטערגעלייגט האלץ אפן
פייער, געלויבט דעם יונגנמאן אין טאג אריין, געמאכט פון אים א גאנצן
צימעס! פארברענט זאל ווערן דער שאך און אנצינדן זאלן זיך אלע
שאכשפילער פון דער גאנצער וועלט! איך האב געשפילט מיט אים אין
שאך, און ער האט געהאט אן אנדער זאך אין דער מחשבה. איך האב בא
אים גענומען א „קעניגן״, און ער האט בא מיר אוועקגענומען ראזען!
איך האב אים געגעבן א „מאט״ אין צען גענג, און ער האט מיר געגעבן
א „מאט״ אין דריי גענג, ווארעם צום פערטן גאנג, דאס הייסט, אז ער איז
געקומען צום פערטן מאל, האט מיך מיין אלמנה אפגערופן אף א זייט
און מיט א מאדנע פייערל אין די אויגן האט זי מיר אנגעזאגט א בשורה
טובה, אז עס האט זיך אנגענומען, און ס׳איז א שידוך, און ראזעטשקע
איז א כלה פאר אט דעם שאפירא, און זי איז אפן זיבעטן הימל, און מזל־טוב אייך און מיר און אונדז ביידן!...
    
וואס מיט מיר איז געווארן, אז איך האב דערהערט די דאזיקע שיינע
בשורה, וויל איך אייך ניט דערציילן. איר וועט זאגן, אז איך בין א גזלן,
א מטורף, א משוגענער. זי, די אלמנה הייסט עס, האט אויך געזאגט דאס
אייגענע. פריער האט זי געלאכט, נאכדעם האט זי זיך צעשריען אף מיר,
און געענדיקט האט זיך די געשיכטע מיט טרערן, מיט היסטעריקע, מיט
אלע גוטע זאכן ― אן אמתער קאנפליקט! עס האט, פארשטייט איר מיך,
אויסגעזעצט דער בלאטער און ס׳איז פארגעקומען צווישן אונדז א הארטער געשפרעך, מיר האבן זיך ניט געשאנעוועט איינס דאס אנדערע, און
מיר האבן אין איין האלבע שעה ארויסגעזאגט ביידע אזויפיל אמת, וויפל
מיר האבן נישט ארויסגערעדט אין אלע צוואנציק יאר פון אונדזער באקאנטשאפט! איך האב איר גאנץ אפן דערקלערט, אז זי איז מיין מלאך־המות, אז זי האט מיך געקוילעט אן א מעסער, אז זי האט צוגענומען
  
בא מיר מיין איינציקע טרייסט, ארויסגעריסן מיין נשמה, ראזען, און
אוועקגעגעבן אן אנדערן. דערויף האט זי מיר געענטפערט, אז אויב עמעצער פון אונדז ביידן איז א מלאך־המות ― בין איך דאס, ניט קיין אנדערער, און אז אויב עמעצער פון אונדז ביידן האט ארויסגעריסן בא יענעם די נשמה ― האב איך דאס געטאן מיט איר נשמה, און נישט מיט
אמאל, נאר פאוואלינקע, אין פארלויף פון מער אלס אכצן יאר!... וואס
דאס האט באטייט ― דארף איך אייך נישט דערקלערן; דאס פארשטייט
אפילו א נאר אויך. און וואס איך האב איר דערויף געזאגט, בין איך
אייך נישט מחויב צו דערציילן. איך קאן אייך נאר זאגן, אז איך האב מיך
באגאנגען מיט איר נישט ווי א דזשענטלמען, דאס הייסט, איר קאנט
דאס אנרופן גראב, זייער גראב! איך האב געכאפט דאס היטל און האב
געגעבן א האק מיט דער טיר און ארויסגעלאפן, ווי אן אמתער משוגענער, און האב מיר געגעבן דאס ווארט, אז מיין פוס זאל איר שוועל ניט
אריבערטרעטן ווייל איך וועל לעבן!... נו, ווי מיינט איר? איר זייט דאך
עפעס א שטיקל חקרן. וואס זאגט עפעס דערויף אייער פסיכאלאגיע?
וואס האב איך באדארפט ווייטער טאן? לויפן טרינקען זיך? צי קויפן א
רעוואלווער? אדער הענגען זיך ערגעץ אף א בארנבוים? אז איך האב זיך
נישט געטרונקען, נישט געשאסן און נישט געהאנגען ― דאס זעט איר,
ברוך השם, ארויס אליין. און וואס איז געווען ווייטער ― דאס קאן איך
באשטיין אפלייגן אף אן אנדערש מאל. דער גוטער יאר וועט אייך ניט
נעמען, אז איר וועט מיר אביסל אפווארטן. מע דארף גיין צו מיינע אלמנות.
זיי ווארטן אף מיר מיטן עסן.
    
 ע ד כ א ן א ל מ נ ה   נ ו מ ע ר   א יי נ ס.
    
ב.
  
אלמנה נומער צוויי
    
― פאר וואס איך האב אייך געלאזט אזוי לאנג ווארטן? ― דערפאר, וואס איך האב געוואלט. איך, אז איך דערצייל עפעס א זאך, דערצייל איך דעמאלט, ווען מיר ווילט זיך, נישט ווען  א י ר  ווילט... און
אז איר ווילט ― דאס זעט מען; אף א געשיכטע, און א שיינע דערצו,
איז יעדער א בעלן. ווארעם וואס ארט דאס מיך, למשל, אז איך זיץ מיר
נאכן עסן אף מיין שטול אין מיין צימער מיט א ציגאר אין מיין מויל, און
איר רייסט זיך איין דאס געזונט, דערציילנדיק? אי, דעם דערציילער קאסט
עס אפשר בלוט ― וואס גייט עס אייך אן? אבי מע דערציילט אייך א
שיינע מעשה! איך מיין נישט דווקא אייך, שרעקט אייך ניט! איר הערט
נאך מיט קאפ וואס מע דערציילט אייך. און כאטש דאס, וואס איך דערצייל אייך איצט, איז א גאנץ באזונדערע זאך, וואס קער זיך מיט מיין
פריערדיקער מעשה נישט אן גארנישט, פונדעסטוועגן וואלט איך וועלן
איר זאלט געדענקען, וואס איך האב אייך דעמאלט דערציילט, ווייל א
שטיקל שייכות האט דאס דאך, און נישט קיין שטיקל, נאר א שטיק! און
טאמער האט איר עפעס פארגעסן, וועל איך אייך דערמאנען. איך וועל
אייך אין דריי ווערטער איבערחזרן די פריערדיקע געשיכטע און וועל אייך
געבן א קיצור־המעשה אף איין פוס:
    
איך האב געהאט א חבר פיניע, האט ער געהאט א פרוי פאיע,
האבן זיי געהאט א קינד ראזע. מיין חבר איז געשטארבן, און פאיע
איז געבליבן א יונגע אלמנה. איך בין געווען בא איר א בן־בית, א
פריינט, א סעקרעטאר און א ברודער, און בין געווען נאך איר די כפרה.
נאר זאגן איר האב איך נישט געהאט קיין מוט. און אזוי זיינען אוועק
אלע בעסטע יארן. די טאכטער איז אויסגעוואקסן, די רויז האט אויפגעבליט, און איך האב מיך פארלארן, אינגאנצן פארלארן! האט דער
גוטער יאר אנגעטראגן א בחורל, א בוכהאלטער שאפירא, וואס שפילט
ניט שלעכט אין שאך, און די ראזע האט זיך אין אים פארקאכט. האב
איך אויסגעלאזט מיין גאנץ ביטער הארץ צו דער מוטער, זיך צעקריגט,
געגעבן א זעץ מיט דער טיר און געשווארן, אז מיין פוס זאל דארט ניט
זיין ווייל איך וועל לעבן! ― נו, זייט איר צופרידן?
    
אצינד פארשטיי איך, אז איר זייט נייגעריק צו וויסן נאר איין זאך:
אויב איך האב געהאלטן ווארט, אדער ניט? נו, איר זייט דאך עפעס,
ווי אזוי רופט איר דאס, א פסיכאלאג? אדרבה, זאגט איר, צי האב איך
באדארפט האלטן ווארט, צי ניין? איא, איר שווייגט? ווייסט איר, פאר
וואס? ווייל איר ווייסט נישט!... אט וואס ס׳איז געווען:
    
די גאנצע נאכט האב איך ארומגעשפאנט איבער דער שטאט, ווי א
גוטער משוגענער, אויסגעמאסטן א מאל דריי אלע גאסן אין דער לענג
און אין דער ברייט, געקומען אהיים שוין מיטן טאג גלייך, איבערגעקוקט
אלע מיינע פאפירן, א סך צעריסן, איך האב פיינט אלטע פאפירן, איינגעפאקט די זאכן, אוועקגעשריבן בריוו צו א פאר באקאנטע, קיין פריינט,
קיין קרובים, ברוך השם, האב איך ניט, עלנט ווי א בוים, איבערגעלאזט
א פארארדענונג איבער מיינע הייזער און קלייטן, און איך האב אט דאס
אלץ אפגעטאן, האב איך מיך אוועקגעזעצט אף מיין בעטל, דעם קאפ אין
די הענט, און געטראכט און געטראכט, און געטראכט און געטראכט ―
ביז ס׳איז געווארן טאג. האב איך מיך גאנץ שיין איינגעוואשן, אנגעטאן
זיך, און בין אוועק צו מיין אלמנה, אנגעקלונגען אין דער טיר, אריינגעקומען, געהייסן געבן קאפע, ביז מיין אלמנה וועט אויפשטיין. מיין אלמנה איז אויפגעשטאנען, מיך דערזען, איז זי א וויילע געבליבן שטיין,
די אויגן זיינען בא איר געווען ווי אונטערגעשוואלן, דאס פנים בלאס.
אפנים, זי איז אויך ניט געשלאפן די נאכט?... דאס ערשטע, וואס איך
האב איר געזאגט, איז געווען די דאזיקע דריי געציילטע ווערטער:
    
― וואס טוט ראזע?
    
אין די ווערטער קומט אן מסתמא ראזע אליין. שיין ווי דער טאג,
ליכטיק ווי די זון און גוט ווי גאט אליין. דערזען מיך, איז זי געווארן
אביסל רויטלעך, נאכדעם איז זי צוגעגאנגען צו מיר, מיך א גלעט געטאן מיטן הענטל איבערן קאפ, פונעם שטערן ארויף, ווי מע גלעט א
קליין קינד, אריינגעקוקט מיר אין די אויגן אריין און האט זיך צעלאכט.
ווי אזוי, מיינט איר, צעלאכט? חלילה נישט אף צו באליידיקן אייך, נאר
צו פארגיפטן אייך אזוי, אז איר זאלט אויך אנהייבן לאכן, און אלע זאלן
לאכן, און די ווענט זאלן לאכן! יא, מיין ליבער פריץ־לעבן, אט אזא מין
כח האט זי אין זיך, אט די ראזע, נאך עך היום! איך וועל פאר איר
געלעכטער נאך איצט אוועקגעבן אלץ, וואס איך האב. דער חסרון איז,
וואס איצט לאכט זי שוין מער נישט; זי איז נעבעך אף צרות, אז אך און
וויי איז מיר, עס לאכט זיך ניט! נאר איך האב פיינט, אז מע כאפט
איינס פאר דאס אנדערע. איך האב ליב, אז מע הייבט אן א זאך, זאל מען
גיין כסדר. אלזא, איך גיי כסדר.
    
דעם טעם פון חתונה מאכן א טאכטער ווייסט איר? ניין? איר ווייסט
נישט? זאלט איר טאקע נישט וויסן! איך האב דעם טעם פארזוכט, און גוט
פארזוכט, כאטש אפילו א פרעמדע טאכטער, נאר פארזוכט האב איך דאס.
איך וועל דאס געדענקען לאנג־לאנג. וואס האב איך געזאלט טאן, איך בעט
אייך, אז מיין אלמנה, פאיע הייסט עס, איז אזא מענטש, וואס איז געוווינט
געווארן, מע זאל איר אריינטראגן אין שטוב אריין פונעם גרייטן? און
ווער איז שולדיק אין דעם, ווען ניט איך אליין? איך אליין האב זיי
אויסגעלערנט, סיי די מאמע, סיי די טאכטער, אז טאמער דארף מען
עפעס אין שטוב, זאל געזאגט ווערן מיר ― און עס זאל זיך איבערקערן
די וועלט, מוז דאס צוגעשטעלט ווערן, און נישט שפעטער ווי אין צוויי
שעה! מע דארף געלט ― איז צו מיר. דעם דאקטער ― צו מיר. א קעכן
באשטעלן ― צו מיר. א לערער אף טאנצן ― צו מיר. א מלבוש, א שוך,
א שניידער, א קצב, א פעדער, א הושענה, א קליאמקע ― צו מיר, צו מיר
און צו מיר! איר מיינט, איך האב זיי ניט געזאגט: „וואס וועט פון אייך
ווערן? א האנטשירקע, א שמאטע וועט פון אייך ווערן״! אזוי טענה איך
צו זיי, און זיי לאכן. אלצדינג איז בא זיי א געלעכטער! דאס גאנצע לעבן
איז א געלעכטער. פאראן אזעלכע מענטשן אף דער וועלט. נישט קיין סך,
נאר ס׳איז פאראן. און וועמען דארף עס טרעפן? ― מיך! ווער דארף זיך
ניאנטשען מיט פרעמדע קינדער? ― איך! ווער דארף אויסגעריסן ווערן
פאר פרעמדע צרות? ― איך! ווער דארף טאנצן אף פרעמדע חתונות?
― איך! ווער דארף וויינען אף פרעמדע קברים? ― איך! איר וועט
פרעגן: ווער הייסט מיר? וועל איך אייך דערויף ענטפערן אט וואס: ווער
הייסט אייך לויפן אין פייער אריין ראטעווען א פרעמד קינד? ווער
הייסט אייך שפרינגען אין וואסער אריין, אז יענער טרינקט זיך? ווער
הייסט אייך קרימען זיך, אז יענעם טוט וויי? איר וועט מיר זאגן, אז איר
לויפט ניט און שפרינגט ניט און קרימט זיך ניט? זייט איר א חיה! איך
בין נישט קיין חיה; איך בין א מענטש. איך שטעל מיך ניט ארויס פאר
אן אידעאליסט; איך בין א פשוטער, א געוויינלעכער מענטש, און נאך
אן אלטער בחור דערצו, כאטש אייער פסיכאלאגיע זאגט, אז אן אלטער
בחור איז אן עגאיסט. און אפשר איז דאס גופא אויך א מין עגאיזם?
וואס? איר האט פיינט, זאגט איר, חקירה? פילאזאפיע? איך האב עס אויך
פיינט!
    
אלזא, דארף מען חתונה מאכן מיין אלמנהס טעכטערל, ראזען, און
מע דארף זיך פארשטעלן פאר א מחותן. איר האט אן אנדער ברירה?
און איר דארפט פארשטיין, לויט איר קענט מיך שוין אביסל מיט מיין
קאפריז, ווי איך האב דאס ליב! דאס ווארט „מחותן״ שלאגט מיר צו
דער גאל! רופט מיך „מענטש״, רופט מיך „לאקיי״, רופט מיך „משרת״,
רופט מיך „קנאקניסל״ ― אבי ניט „מחותן״! זי אבער, מיין אלמנה
    
הייסט עם, איז דווקא צופרידן פונעם נייעם נאמען, וואס מע האט זי גע־
 קרוינט: „מחותנתטע״. אז מע זאגט איר „מחותנתטע״, ווערט זי בריי־
 טער ווי לענגער. „אט באלד ווערט איר א שוויגער!״ ― אזוי זאג איך
 צו איר. קוועלט זי, ווי א באקסער: „הלוואי, זאגט זי, ווי דערלעב איך
 דאס שוין!״... א שיינע שוויגער! איר זאלט זי געווען זען צו דער
 חתונה, אונטער דער טאכטערס חופה: א בילד! א פארשוין! א יוגנט!
 איר וואלט אין לעבן נישט זאגן, אז ס׳איז א טאכטער מיט א מוטער,
 נאר א שוועסטער מיט א שוועסטער! איך האב מיך, הערט איר, פארקוקט
 אף איר, שטייענדיק מיט די קינדער אונטער דער חופה, און האב צו מיר
 אליין געזאגט:
    
― שוטה וואס דו ביסט! עלנטער שטיין וואס דו ביסט! אצינד איז
 פאר דיר א מאמענט... איין ווארט ווען דו זאגסט, איין קוק ווען דו
 טוסט, ווערסטו אויס עלנטער שטיין... בויסט דיר דיין הויז... פלאנצסט
 דיר דיין וויינגארטן... טרעטסט אריין אין דיין גן־עדן... לעבסט דיר דיין
 רויקן לעבן, צווישן אייגענע, ליבע און געטרייע... שלאג דיר ארויס פון
 קאפ ראזען... ראזע איז ניט פאר דיך... ראזע פאסט צו דיר, ווי א קינד...
זיי ניט גענארט... קוק אף דער מוטער! זאג איר דאס ווארט, דו ווילדע
חיה וואס דו ביסט!... איר זאלסטו זאגן, ניט קיינעם! וואס ציסטו די
נשמה? זעסטו דען ניט, ווי זי קוקט אף דיר, מיט וועלכע אויגן?...
    
אט אזוי זאג איך צו מיר אליין און באגעגן זיך מיט פאיעס אויגן,
און עס רייסט מיר אויס א שטיק הארץ ― פאר רחמנות צו איר... איר
הערט? רחמנות! שוין נישט מער, ווי רחמנות... פריער, געדענק איך,
איז געווען אן אנדער געפיל בא מיר... איצט איז פארבליבן בלויז
רחמנות... און וויבאלד רחמנות, איז אף מיר אפשר אויך א רחמנות?
און אפשר נאך א גרעסערער? און ווער איז איר שולדיק? למאי האט
זי געשוויגן ביז אהער? וואס שווייגט זי איצט? ווו שטייט דאס געשריבן,
אז איך איר מעג זאגן, און זי מיר ניט?... בושה, וועט איר זאגן?
מנהנ העולם? די וועלט פירט זיך אזוי? איך לאך פון אייער וועלט! בא
מיר איז ניטא קיין אונטערשייד: „ער״ זאל זאגן פריער, „זי״ זאל זאגן
פריער. מענטשן זיינען מענטשן! אז זי שווייגט, שווייג איך אויך! איר
ווילט דאס אנרופן עקשנות? אמביציע? משוגעת? רופט דאס וואס איר
ווילט! איך האב דאך אייך געזאגט שוין, אז מיר איז דאס אלץ איינס...
נישט מער, איך רייד מיר אויס פאר אייך דאס הארץ און מיט אייך צוזאמען וויל איך אנאליזירן, אויסגעפינען, ווו איז דא דער ווארעם? אפשר
איז דאס דערפאר, וואס מיר זיינען מיט פאיען קיינמאל נישט געווען פאר
זיך אליין קיין צוויי מינוט? שטענדיק איז געווען אין מיטן א נפש,
וואס האט פארנומען אינגאנצן אונדזער צייט, אונדזערע געדאנקען, אונדזערע געפילן, אונדזערע צרות און פארגעניגנס ― אלץ האט געהערט צו
יענעם, ניט צו אונדז. פאר זיך אליין א מינוט א פרייע ― דאס, פע!
דער רוח זאל דאס וויסן! מיר ביידע זיינען ווי באשאפן געווארן ספעציעל
נאר פון יענעמס וועגן! פריער איז געווען פיניע. נאכדעם האט געהאלפן א ראזעטשקע. איצט האט אונדז דער אייבערשטער צוגעשיקט א
נייעם נחת: אן איידעמל אף קעסט! מאלט אייך, עם איז שוין געווען דאס
רעכטע איידעמל! אזעלכע איידעמס מעגן זיך ווינטשן אלע יידן. איר
ווייסט גאנץ גוט, אז איך בין ניט פון די מענטשן, וואס ווערן אזוי גיך
נתפעל און וואס האבן א טבע יענעם אפלויבן אין טאג אריין. איך וועל
אייך נישט דערציילן קיין פוסטע דבורים, פזמונות, איבערטריבענע קאמפלימענטן וכדומה, איך וועל אייך נאר זאגן, אז דאס ווארט „ענגל״ איז
א באליידיקונג פאר דעם דאזיקן מענטשל. גענוג פאר אייך? אויב ס׳איז
דא א הימל, אויב מלאכים שוועבן דארט ארום, און אויב די מלאכים
זיינען ניט ערגער פון אט דעם שאפירא, זאג איך אייך, אז ס׳איז כדאי צו
שטארבן און בעסער זיין מיט זיי, אלס מיט אלע איבעריקע צוויי־פיסיקע
חיות, וואס דרייען זיך דא ארום אונטער גאטס הימל און פארפאסקודיען
די ערד. איר וועט זאגן, איך בין א מיזאנטראפ, א מענטשנפיינט? איר
זאלט האבן פון מענטשן דאס, וואס  מ י ר  האבן געהאט, אייך זאלן
מענטשן טאן דאס, וואס מע האט א ו נ ד ז געטאן, וואלט איר געווען
ניט א מיזאנטראפ, נאר א גזלן. איר וואלט זיך אוועקגעשטעלט מיט א
מעסער אין מיטן גאס און איר וואלט געקוילעט מענטשן, אזוי ווי שאף!...
וואס איז בא אייך פאר א מאדע לאזן א מענטשן ריידן שטונדן־לאנג
און נישט פרעגן, צי וויל יענער א גלאז וואסער? הייסט געבן טיי!
    
אלזא, ווו האלטן מיר? בא אונדזער נחת, בא אונדזער איידעמל
שאפירא.
    
עס דאכט זיך מיר, אז איך האב אייך שוין געזאגט, אז ער איז געווען
דער גאנצער פירער פון א גוראלניע, א בראנפן־פאבריק, און ניט נאר
דער גאנצער פירער, נאר דער גאנצער בעל־הבית איבערן גאנצן געשעפט.
אלץ איז געווען בא אים אין די הענט, אף זיין נאמען. דאס צוטרויען,
וואס זיי האבן געהאט צו אים, איז אין לשער, און ליב געהאט האבן זיי
אים, ווי א קינד. איר קאנט פארשטיין, אז אף דער חתונה זיינען זיינע
בעלי־בתים, צוויי שותפים, גנבים (זיי זאלן מיר מוחל זיין, זיי זיינען שוין
לאנג אף דער אמתער וועלט אין אמעריקע), געווען די מחותנים, געשענקט
דעם חתן א קאסטן מיט זילבער און האבן זיך אויסגעשטעלט ברייט און
מילד, ווי די אמתע פילאנטראפן. און איך האב טאקע ליב א פילאנטראפ, און נאך א בעל־הבית א פילאנטראפ, אז ער קומט מיר אף א
שמחה און שטעלט זיך ארויס מיט זיין פילאנטראפיע, אז אלע זאלן זען
און זאלן וויסן, אז ער איז א בעל־הבית א פילאנטראפ, וואס ווייסט, ווי
צו שעצן א „מענטשן״!... אי, דער „מענטש״ האט אים אפשר געמאכט
א פארמעגן? און ווען נישט דער „מענטש״, וואלט ער אפשר איצטער ניט
געווען קיין בעל־הבית און קיין פילאנטראפ?... אייער שמייכלען, וואס
איר שמייכלט, איז אומזיסט! מיין ליבער פריץ, איך שטעל מיך ניט
ארויס פאר קיין סאציאליסט. נאר א בעל־הבית א פילאנטראפ האב איך
פיינט! וואס קומט מיר דערפאר? והראיה? אט וועט איר הערן, וואס א
בעל־הבית א פילאנטראפ קאן. דאכט זיך מיר, אז גאט העלפט, מע האט
א געשעפט, וואס טראגט־אריין שיינע עטלעכע טויזנטער א יאר, און א
מענטשן האט מען אזעלכן, וואס מע קאן זיך אף אים פארלאזן, קאן מען
שלאפן רויק אין דער היים, און אפילו אוועקפארן קיין אויסלאנד און
לעבן א גוטן טאג? איז דאך אבער „אונדזערע יידעלעך״. איך ווייס, אז
איר האט פיינט, נאר איך זאג נאך א מאל „אונדזערע יידעלעך״. ס׳איז
 זיי קארג די וועלט! א ייד האט ליב געשעפטן, פליען, דרייען, קנאקן,
 טראסקן ― מע זאל זען! מע זאל הערן! וואס טויג אייך, מיין שאפיראס
 בעלי־בתים האבן זיך נישט באנוגנט מיט דעם, וואס זיי האבן אזא
 גאלדן געשעפט אין אזעלכע זיכערע הענט. זיי זיינען אריין אין וועלדער
 און אין פעלדער, אין „טארגעס״ און אין טאקסעס, אין ווייץ און אין
 קלייען, און אין הייזער האט זיך זיי פארגלוסט אריינקריכן, ס׳איז גע־
 ווארן א היץ אף הייזער, הייזער האבן געברענט און זיי האבן געברענט,
 ביז זיי זיינען פארברענט געווארן, אריינגעשלעפט אונדזער שאפיראן מיט
 וועקסעלעך, פארכאפט וויפל ס׳איז געווען מזומנים און אוועק קיין אמע־
 ריקע, און ס׳איז א סברה, אז זיי זיינען דארטן, ווי מע זאגט אף דעם
  
אמעריקאנער לשון, „אלל־רייט״, און אים, שאפיראן הייסט עס, האבן
 זיי געלאזט זיצן ביזן האלדז אין חובות, פארבאדן און פארחתמעט מיט
 וועקסלען פון אויבן ביז אראפ. ס׳איז געווען א גרויסער סקאנדאל, און
 ס׳איז דערגאנגען דערצו, אז מע האט גארנישט געוואלט קוקן, צי איז ער
 א „מענטש״, צי איז ער א בעל־הבית ― ער מוז צאלן די וועקסלען, און
 אזוי ווי ער האט ניט מיט וואס, איז ער באנקראט, און אזוי ווי ער קאן
 ניט באווייזן, אז דער באנקראט האט זיך צו זיי גענומען פון אן אומגליק,
 ווערט דאס אנגערופן בא אונדז, ווי איר ווייסט, און אפשר ווייסט איר
 ניט, „זלאסטנע באנקראט״, דאס הייסט: אן אנזעצער א פארך, און א
פארך אן אנזעצער זעצט מען איין אין טורמע, ווארעם א פארך האט די
וועלט פיינט! איר קאנט אייך זיין צען מאל אן אנזעצער, צען מאל איבערחזרן דעם פסוק, און אבי איר מאכט דאס אפ קיילעכיק, מיטן
„כבקרת״, ווי עס געהער צו זיין, שטעלט איר ארויס דער וועלט מחילה
א פייג, און קויפט א הויז מיט א „מפטיר״, און איר ווערט א שיינער
מענטש, און איר טוט די גרעסטע שידוכים, און איר זאגט עדות אין
שטאט, און איר טרעט אף קעפ, און איר שטופט אייך צו די גרויסע, צו
די למד־ואו גדולים, וואס פירן די גאנצע שטאט בא דער נאז, און עס
דאכט זיך אייך, אז איר זייט א גרויסער, און איר שפריצט, און איר בלאזט
זיך, ווי אן אינדיק, און איר דערקענט ניט קיין מענטשן, און איר רעדט
זיך איין, אז דער רוח כאפט אייך אקערשט ניט אוועק!... האט קיין
פאראיבל ניט, איר פארשטייט דאך, אז ניט אייך מיין איך, די וואנט
מיין איך... וואס נוצט אייך? מיין בחור, מיין שאפירא, האט ניט געקאנט
אריבערטראגן דעם בזיון, און אגב האט אים וויי געטאן דאס הארץ אף
ארעמע אלמנות און יתומים (זיינע בעלי־בתים האבן ניט געשאנעוועט
קיינעם, זיי האבן גענומען ווו זיי האבן געקאנט) ― ער האט זיך
געסמט!...
    
איך דענק, אז עס איז אייך ניט וויכטיק, ווי אזוי און מיט וואס
ער האט זיך געסמט, און ווו האט ער גענומען סם? און וואס עפעס סם?
און וואס האט ער געשריבן פאר א בריוו צו מיר? און וואס האט ער מיר
געזאגט? און ווי אזוי האט ער זיך געזעגנט מיט ראזען? און מיט דער
מוטער, און מיט מיר? ― דאס אלץ איז ניט מער ווי סענטימענטן, וואס
די ראמאניסטן באנוצן זיך מיט זיי, אום אויסצוקוועטשן באם נארישן
לעזער א טרער. איך וויל אייך נאר זאגן אין דריי ווערטער: נישט זיך
האט דער מענטש געסמט ― ער האט גענומען און אוועקגעסמט אונדז
אלעמען! דער בראך איז געווען אזוי גרויס, דער שמערץ איז געווען אזוי
טיף, דער ווייטיק איז געווען אזוי גרוילעך, אז בא אונדז אלע דריי האט
זיך ניט געפונען קיין איינציקע טרער! מיר זיינען פארגליווערט, פארשטיינערט, פארשטארבן געווארן, געפאלן מיטן פנים צו דער ערד, און
וואלטן געווען די גליקלעכסטע פון די גליקלעכסטע, ווען איינער קומט
און האקט אונדז אראפ אלעמען די קעפ מיט איין מעסער!... הערט איר,
איר מעגט אייך זאגן וואס איר ווילט ― אנקוקן קאן איך ניט אט די
אלע, וואס קומען אייך טרייסטן חלילה בא אן אומגליק. זייערע צוגע־גרייטע כלומרשט־טרויעריקע פנימער, וואס אף יעדן שטייט אויפגעשריבן: „א דאנק גאט, וואס ניט איך״... זייערע הילצערנע רייד, וואס
קלעפן זיך ניט, זייערע פאלשע שבחים, זייער אוועקגיין אומגעזעגנט מיט
א מורקע אונטער דער נאז... וואס דארפט איר מער? אפילו אט דער
איוב, וואס ס׳איז א מנהג, אז יעדער גראבער יונג זאל אין אים אריינקוקן,
ווי א האן אין „בני אדם״, איז מיר נמאס! וואס? אפיקורסות, זאגט
איר? דאס הייסט בא אייך אפיקורסות? נו, און נעמען אונטערשטעלן א
פיסל אן אומשולדיקן מענטשן, הייסן אים חתמענען וועקסלען און אליין
אוועק מיט געלט קיין אמעריקע, און דעם „מענטשן״ לאזן, ער זאל נעמען און אוועקסמען אי זיך אליין, אי נאך דריי אומשולדיקע נפשות ―
דאס וועט בא אייך הייסן ווי אזוי? וואס פאר א נאמען וועט איר דעם
געבן? נישט אפיקורסות? איא, ניין? און פון גאט אליין וועט איר זאגן,
אז ס׳איז ניט קיין אומרעכט? ווארעם ווי טאר מען ריידן אף גאט? טוט
אלע זשע א קוק וואס זאגט דערויף איוב? אט דער זעלבער הייליקער
איוב, וואס ס׳איז א מנהג, איר זאלט אין אים אריינקוקן, ווי א האן אין
„בני אדם״? איא, איר שווייגט? איך שווייג אויך, ווארעם איר קאנט
ריידן צעזעצטערהייט, וועט אייך קיינער ניט ענטפערן! איר וועט איבערקייען נאך אמאל די שוין לאנג איבערגעקייטע ווערטער: „ה׳ נתן וה׳ לקח״
― און דערביי וועט איר בלייבן... וואס זאגט איר? פילאזאפירן הייסט
קייען שטרוי? איך זאג אויך דאס אייגענע.
    
אלזא, איך קער מיך אום צוריק צו מיין אלמנה... וואס זאג איך
אלמנה? צו מיינע צוויי אלמנות! ראזע אויך אן אלמנה! כא־כא־כא! עס
איז אזוי טרויעריק, עס איז אזא באליידיקונג פון דער נאטור, אז נאר
לאכן דארף מען. ראזע אן אלמנה! איר זאלט זי געווען זען: א קינד פון
פופצן יאר קאן ניט אויסזען יינגער. ראזע אן אלמנה! אן אלמנה אליין
איז נאך גארניט! ראזע ― א מאמע! א מוטער פון א קינד! אין א חדשים
דריי נאך שאפיראס טויט האט זיך געלאזט הערן א קול פון א באשעפעניש, און די שטוב איז געווארן פול מיט דעם באשעפענישל. פייגעלע
האבן זיי דעם א נאמען געגעבן ― און אין שטוב האט געוועלטיקט נאר
איין פייגעלע, און אלץ איז געווען נאר צוליב דער איינער פייגעלע, און
ווו איר זייט געשטאנען, און ווו איר זייט געזעסן, און וואס איר האט ניט
געטאן, האט איר געקאנט הערן נאר פייגעלע און פייגעלע און ווידער
פייגעלע! אויב מע זאל וועלן זיין א מאמין און גלייבן אין „השגחה
פרטית״, ווי איר רופט דאס אן, וואלט איך געזאגט אף דער פייגעלע,
אז דאס האט גאט באלוינט אונדז פאר אונדזערע גרויסע ליידן און האט
אונדז געשיקט א טרייסט. איר ווייסט אבער, אז איך בין א קנאפער מא־מין און איך בין שטארק מסופק אין אייך אויך... וואס? איר ווילט מיר
איינריידן, אז איר גלייבט יא? ― געזונטערהייט! איך האב צו אייך
גארניט ניט; אבי איר אליין זאלט זיין איבערצייגט, אז איר זייט ניט
קיין צבועק, קיין היפאקריט. הערט איר, יידן, האב איך פיינט היפאקריטן, טאקע נאר ווי א ייד האט פיינט חזיר! זייט אייך פרום, ווי צען
טויזנט רוחות, אבי מיט אן אמת! טאמער־זשע זייט איר גלאט א גנב, א
פארמאסקירטער „וצדקתך״, זייט איר ניט פון מיינע לייט, און איך
דארף אייך אף תשעה־ניינציק כפרות. אט אזא מענטשל בין איך מיר!
    
הכלל, וואסער א סדרה גייט היינט? ― פייגעלע! פון דער ערשטער
מינוט, וואס די פייגעלע האט זיך באוויזן אף דער וועלט, האט אלץ ווי
אויפגעלעבט, אלע און אלץ האבן געשמייכלט און געפרייט זיך. אלע פנימער האבן געשיינט. אלעמענס אויגן האבן אנגעהויבן צו לייכטן און
גלאנצן. אינאיינעם מיט דעם קינד זיינען מיר אלע אפסניי געבוירן געווארן. איך וועל אייך זאגן א שיינס: ראזע, וואס סע האט זיך נישט באוויזן אף איר פנים קיין שמייכל שוין אזא צייט, האט פלוצים אנגעהויבן
ווידער צו לאכן מיט איר פריערדיקן מאדנע געלעכטער, וואס פארגיפ־טעט אייך און צווינגט אייך, אז איר זאלט אויך לאכן, כאטש עס ווילט
זיך אייך גאר וויינען. אט אזא מין כח האט באוויזן די קליינע פייגעלע,
אז זי האט אויפגעעפנט אירע קליינע אויגעלעך און האט גענומען דאס
ערשטע מאל מיט א פונק פון פארשטאנד באטראכטן אונדז אלע דריי.
און ווער שמועסט, אז אף פייגעלעס ליפעלעך האט זיך באוויזן דאס
ערשטע שמייכעלע, זיינען ביידע אלמנות שיער נישט משוגע געווארן פאר
ענטוזיאזם און התפעלות. זיי האבן מיך באגעגנט מיט אזא אימפעט,
אז איך האב מיך פאר זיי דערשראקן:
    
― גוואלד, ווו זייט איר געווען פריער מיט איין מינוט?
    
אזוי זיינען אנגעפאלן אף מיר ביידע אלמנות.
    
― וואס איז דען? וואס האט זיך געטראפן? ― פרעג איך א דערשראקענער און באקום פון זיי אן ענטפער:
    
― סטייטש, פייגעלע האט אט־ערשט מיט אנדערהאלבן מינוט פריער
א לאך געטאן! דעם ערשטן לאך!
    
― אט דאס איז גאר? ― זאג איך גאנץ קאלט, און אינעווייניק דאס
הארץ פרייט זיך, געוויינלעך, ניט אזוי אף דעם, וואס פייגעלע האט א
לאך געטאן, ווי אף דעם, וואס מיינע צוויי אלמנות זיינען אזוי ששון־ושמחהדיק. נו, היינט קאנט איר שוין פארשטיין, וואס עס האט זיך אפגעטאן באם ערשטן ציינדל! די ערשטע האט דערפילט, נאטירלעך, די
יינגערע אלמנה, די מוטער. האט זי צוגערופן די עלטערע אלמנה, פאיען
הייסט עס, און ביידע אלמנות האבן גענומען פרובירן מיט א גלאז, און
אז זיי האבן דערהערט, אז עס קלינגט א ציינדל, האבן זיי געמאכט אזא
גוואלד, אז איך בין אריין פון צווייטן צימער ניט טויט, ניט לעבעדיק.
    
― וואס איז דא?
    
― א ציינדל!
    
― עס ווייזט זיך אייך אויס! ― זאג איך צו זיי בכיון, עס זאל זיי
אביסל רייצן. און ביידע אלמנות נעמען מיין פינגער און טאפן־אן בא
פייגעלען אין הייסן מיילכל עפעס א שארף שפיציקל, וואס קאן זיין,
ס׳איז א ציינדל.
    
― נו? ― פרעגן זיי מיך ביידע און ווארטן, איך זאל זיי שוין אפגעבן א גרוס פונעם ציינדל. איך מאך זיך תמעוואטע. איך האב ליב
זיי צו רייצן. פרעג איך זיי איבער:
    
― וואס נו?
    
― אבער איא, א ציינדל?
    
― א ציינדל, וואס דען זאל דאס זיין?
    
און דאס פארשטייט איר דאך, אז וויבאלד א ציינדל, איז דאך פייגעלע א חכמה, וואס מע קריגט ניט די צווייטע אין דער גאנצע וועלט!
און וויבאלד אז פייגעלע איז אזא חכמה, קומט דאך איר, מע זאל זי
אזוי לאנג קושן, ביז דאס קינד הייבט אן צו וויינען, און איך רייס עס
ארויס בא זיי פון די הענט און שטיל דאס איין, ווארעם בא קיינעם
שווייגט נישט אזוי דאס קינד, ווי בא מיר, און מע קאן זאגן, אז קיינעמס
האר האט פייגעלע ניט אזוי ליב, ווי מיינע האר, און קיינעמס נאז ווערט
ניט אזוי געריסן פון אירע ברעקלעך פינגערלעך, ווי מיין נאז, און פילן
אף זיך די דאזיקע ברעקלעך פינגערלעך איז א גן־עדן! עס גלוסט זיך
אויסקושן טויזנט מאל איטלעכס גליד פון די דאזיקע קליינטשינקע, גלאטינקע, ווייסינקע און ווייכינקע פינגערלעך! איר קוקט אף מיר און איר
טראכט זיך: „אט דער מענטש האט א ווייבערשע נשמה; אניט ― וואלט
ער אזוי ניט ליב געהאט קיין קינדער״... אבער איא, איך האב געטראפן,
וואס איר טראכט? ס׳איז אזוי די מעשה: וואס פאר א נשמה איך האב
― ווייס איך ניט, נאר אז איך האב ליב קינדער ― דאס איז א פאקט!
וועמען דען זאל מען ליב האבן, אז נישט קיין קליינע קינדער? אייערע
גרויסע, ווילט איר, זאל איך ליב האבן? אט די גלאטע מארדעס מיט די
געפאקטע בייכלעך, וואס זייער גאנץ לעבן איז א געשמאקער מיטאג מיט
א גוטן ציגאר מיט א פרעפעראנסל? צי אט יענע שיינע מענטשן, ווילט
איר, זאל איך ליב האבן, די וואס קהלן זיך און לעבן פון דער קהלשער
שיסל און שרייען און ליארעמען און פויקן איבער דער גאנצער וועלט,
אז זייער גאנצער מיין איז טובת הכלל?... אדער איר זייט א בעלן, איך
זאל ליב האבן אט די יונגע צוציקעס, וואס ווילן מתקן זיין די וועלט,
רופן מיך „בורזשוק״ און ווילן מיך צווינגען, איך זאל פארקויפן מיינע
הייזער און צעטיילן זיך מיט זיי לשם עקספראפריאציע? אדער איר וועט
מיר אפשר הייסן, איך זאל ליב האבן די גראבע ווייבער, די פרות־הבשן,
וואס זייער איינציקער אידעאל איז פרעסן, קליידער, בריליאנטן, טעאטער
און געפעלן פרעמדע מאנצבילן? צי גאר די אונטערגעשארענע אלטע
מוידן, וואס אמאל, אין מיינע יונגע יארן, האבן זיי געהייסן „ניהיליסט־קעס״, היינט הייסן זיי „עס־עסאווקעס״, „עס־עראווקעס״, „קאדעטניצעס״
וכדומה אזעלכע שיינע נעמען?... איר זאגט, ווייל איך בין אן אלטער
בחור, בין איך א בעל־כעסן און א מיזאנטראפ און מיר געפעלט ניט קיינער? זאגט אייך ― וואס ארט מיך, וואס איר זאגט? איך טו מיר
מיינס: איך דערצייל. ווו זשע האלט איך? באם קינד, בא פייגעלען,
ווי מיר האבן דאס ליב געהאט. דאס גאנצע לעבן האבן מיך אוועקגעשענקט דעם קינד, מיר אלע דריי, דערפאר, ווייל דאס קינד האט אונדז
פארזיסט די ביטערקייט פונעם לעבן, צוגעגעבן אונדז אלעמען פרישע
ענערגיע צו טראגן דעם שווערן יאך פון דער נארישער פארדארבענער
וועלט. און פאר מיר עקסטרע איז אין דעם קינד געווען א גאנצער סוד.
איר וועט דעם סוד לייכט פארשטיין, אויב איר וועט זיך דערמאנען, וואס
איז געווען פאר מיר ראזע. וואס מער דאס קינד האט געוואקסן, אלץ
מער האט געבליט די האפענונג בא מיר אין הארצן, אז מיין עלנט זאל
ענדלעך פארשווינדן און איך זאל אמאל אויך וויסן פון א לעבן אף דער
וועלט... און ניט נאר איך אליין האב זיך ארומגעטראגן מיט דער
מחשבה ― די זעלבע האפענונג האט געלעבט אויך בא פאיען אין
הארצן, און כאטש מיר האבן דערפון ניט גערעדט קיינמאל, נאר פאר
אונדז אלע דריי איז דאס געווען קלאר, ווי דער טאג, אז עס וועט מוזן
אמאל אזוי זיין... איר וועט אפשר פרעגן: ווי אזוי קאנען זיך דאס מענטשן
פארשטיין אומגערעדט? איז א סימן, אז איר קענט פסיכאלאגיע, נאר
ניט קיין מענטשן... למשל, אט וועל איך אייך מאלן א בילד, וועט איר
זען, ווי אזוי מענטשן שמועסן זיך אויס כמעט אן ווערטער, פארשטייען
זיך אפן ווונק. אט האט איר אייך א בילד:
    
א זומער־נאכט. דער הימל איז פארשמיסן מיט ווייסע מילך־פאסן.
איך האב געוואלט זאגן: די שטערן בלישטשען, פינקלען, שעמערירן. האב
איך מיך דערמאנט, אז אזוי שטייט ערגעץ געשריבן אין א ביכל, וויל איך
ניט איבערקייען יענעמס ווערטער. איך האב אייך שוין געזאגט, אז איך
האב פיינט זייערע באשרייבענישן פון דער נאטור, וואס זיינען אזוי ענלעך אף דער נאטור, ווי איך בין ענלעך אף א טערקישן פאשא. הכלל,
ס׳איז געווען א זומער־נאכט, איינע פון די זעלטענע ווארעמע, לויטערע,
פרעכטיקע נעכט, וואס דער טריקנסטער מענטש אין דער וועלט ווערט
פול מיט פאעזיע און עס בענקט זיך אים ערגעץ אהין, ווייט, ער ווייס
אליין ניט וווהין. עס כאפט אים ארום פון אלע זייטן א מאדנער שטראם
פון רוח־הקודש, און ער זינקט אין א הייליקע שטילע רויקייט, און ער
פארקוקט זיך אין דעה טיפער בלויער יארמעלקע, וואס מיר רופן דאס
הימל, און ער פילט, אז דער הימל סודעט זיך עפעס מיט דער ערד, פירן
א שטילן שמועס צווישן זיך, א שמועס פון אייביקייט, פון אומענדלעכקייט און פון דעם, וואס מענטשן רופן גאטהייט...
    
נו? וואס וועט איר זאגן אף מיין באשרייבן די נאטור? ניט געפעלן? בין איך אויסגעשטעלט! האט צייט, איר זייט נאך נישט פארטיק.
איך האב אייך פארגעסן דערציילן פון די זשוקעס ― מאדנע, שווערע,
ברוין־פארביקע זשוקעס, וואס טראגן זיך אין דער פינצטער, צעלאזט די
פליגל, זשומען און הודען און טוען זיך אלע מאל א זעץ אן וואנט אדער
אן פענצטער, און טוען א פאל אנידער אף דער ערד מיט האלב־צעלאזטע
פאלעס און ווערן אנשוויגן. איר זאלט גאר נישט האבן קיין יסורים ―
זיי וועלן אביסל ארומפויזן אף דער ערד, זיך אויפהייבן, צעלאזן די
פאלעס און וועלן זיך ווידער דרייען ארום דער שיין פון דעם ליכט מיט
א זשומען און מיט א הודען, און ווידער געבן זיך א זעץ אין פענצטער
אריין און א פאל אנידער אף דער ערד... מיר זיצן אפן גאניק, וואס גייט
אין גארטן אריין, אלע פיר: איך און פאיע, און ראזע, און פייגעלע. פייגעלע איז שוין א גרויסע; פיר יאר ווערט איר ראש־חודש אלול, און ריידן
רעדט זי ווי אן אלטער. זי רעדט און פרעגט קשיות. טויזנטער קשיות!
פאר וואס איז הימל ― הימל, און ערד ― ערד? ווען איז טאג און ווען
איז נאכט? פאר וואס איז באנאכט נאכט און באטאג טאג? פאר וואס
רופט די מאמע די באבעניו „מאמע״, און די באבעניו רופט די מאמע ניט
„מאמע״, נאר „ראזע״? פאר וואס בין איך איר א דיאדיא ― א דיאדיא און
ניט קיין פאפא?... פאר וואס קוקט דער דיאדיא אף דער באבעניו, און די
באבעניו קוקט אף דער מאמע, און פאר וואס איז די מאמע אזוי רויט געווארן?... איר פארשטייט דאך שוין, אז דאס רופט ארויס בא אונדז אלע
דריי א געלעכטער. פרעגט פייגעלע, וואס לאכט מען, ווערט דער געלעכטער נאך גרעסער, און ענדיקן ענדיקט ער זיך מיט דעם, וואס מיר קוקן
זיך איבער אלע דריי, און אלע דריי פארשטייען מיר זיך גאנץ גוט, וואס
דער קוק באטייט. מע דארף שוין נישט קיין ווערטער. ווערטער זיינען איבעריק. ווערטער זיינען באשאפן געווארן נאר פאר פלאפלערס, ווייבער און
אדוואקאטן. אדער, ווי ביסמארק האט זיך אמאל אויסגעדריקט: ווערטער
זיינען אונדז געגעבן געווארן אום צו פארמאסקירן אונדזערע געדאנקען.
אט באגייען זיך דאך חיות און עופות און אלע איבעריקע באשעפענישן
אן ווערטער! אט וואקסט דער בוים, אט בליט די בלום, אט שפראצט א
גרעזל, האלט זיך צו צו דער ערד, קושט זיך מיטן שטראל פון דער זון
― ווו איז זייער שפראך? אויגן, מיין ליבער פריץ, אויגן בא מענטשן
זיינען א גרויסע זאך! וואס א מענטשנס אויגן קאנען אייך אמאל זאגן
אין איין מינוט, וועט אייך דאס מויל נישט אויסריידן אין קיין טאג!
אונדזער איבערקוקן זיך אין יענער נאכט מיט מיינע צוויי אלמנות איז
געווען א בלעטל, א קאפיטל פון אונדזער אלעמענס לעבנס־געשיכטע,
א גאנצע פאעמע, אויב איר ווילט, א ליד, א טרויעריק ליד פון דריי פארלארענע לעבנס, פון דריי פארקריפלטע נשמות, וואס פארשיידענע פארפלאנטענישן האבן ניט דערלאזט, זיי זאלן טרינקען פון דעם קוואל, וואס
הייסט גליק, זיי זאלן געניסן פון דעם פאנטאן, וואס הייסט ליבע... איך
האב מיך ארויסגעכאפט פאר אייך מיט דעם ווארט „ליבע״ אומגערן.
גלייבט מיר, אז עס עקלט מיך! ווייסט איר, פארוואס? דערפאר, ווייל אייערע שרייבערס באנוצן שוין צו אפט דאס דאזיקע הייליקע ווארט און
מאכן פון דעם שוין צו א וואכעדיקן מאכל. דאס ווארט „ליבע״, אז מע
רעדט דאס ארויס אף דער שפראך פון אייערע שרייבערס, איז א חלול־השם. דאס ווארט „ליבע״ דארף ארויסגעגאסן ווערן, ווי עס גיסט זיך
אויס א תפלה צו נאט, אדער עס דארף זיך אויסגיסן אין א ליד אן ווערטער, אין א געזאנג פון עכטער פאעזיע, עס מעג זיך זיין אן ריימען: לויפן,
קויפן, כאפן־טאפן, יאגן־שלאגן, גראזן־בלאזן, וכדומה אזעלכע גראמען
פון אייערע פאעטן, וואס אז איך לייען זיי אמאל, מאלט זיך מיר אויס,
אז איך שלינג ארבעס און פארבייס מיט פאפיר... דער משל מעג אייך
ניט געפעלן, נאר דרייען מיט דער נאז באדארפט איר ניט. איך ענדיק
אייך שוין די געשיכטע מיט מיין אלמנה נומער צוויי און איך מאך דאס
בקיצור, ווארעם איך האב פיינט, אז מע גענעצט... זאגט נאר, איר האט
אמאל פארזוכט דעם טעם, עס זאל אייך רייסן א צאן, וואס איר מוזט
אים ארויסציען, נאר איר לייגט דאס אפ אף מארגן, פון מארגן אף
איבערמארגן, ביז איר נעמט אייך אן מיט הארץ און גייט צום דאקטער; איר קומט־צו צו דער טיר, איר לייענט איבער אף זיין בלעטל:
„דענטיסט אזעלכער און אזעלכער, נעמט־צו פון 8 ביז 1 און פון 1 ביז
8׳׳... כאפט איר א קוק אפן זייגער און א זאג צו זיך אליין:
    
― פון 8 ביז 1 און פון 1 ביז 8? היינט וואס האב איך קיין צייט
נישט?...
    
און איר קערט זיך אום צוריק אהיים און איר רייסט זיך אף די
ציין... אט דאס אייגענע איז געווען מיט מיר און מיט ראזען. ארויסגעגאנ־ 	
גען בין איך פון דער היים אלע אינדערפרי מיט א באשטימטן געדאנק, אז
היינט מוז דאס געשען גאר אן א שום תירוץ! פריער וועל איך איבערריידן מיט מיין אלמנה נומער איינס, מיט דער מוטער הייסט עם, אזוי און
אזוי... וועט זי ווערן רויטלעך, אראפלאזן די אויגן און א זאג טאן: „בא
מיר האט איר געפועלט, רעדט איבער מיט ראזען״... וועל איך אוועקגיין
פון דער אלמנה נומער איינס צו דער אלמנה נומער צוויי און וועל איר
זאגן: „הער נאר אויס, ראזע, ס׳איז אזוי און אזוי...״ און איך כאפ דאס
היטל און קום צו גיין צו מיינע צוויי אלמנות, לויפט מיר אקעגן פייגעלע, ווארפט זיך מיר אף די הענט, כאפט מיך ארום באם האלדז, קושט
מיך אין די ברילן און בעט זיך בא מיר, אז „היינטיקן טאג, נאר היינטיקן טאג, זאל איך זאגן דער מאמעניו און דער באבעניו, מיך וועט מען
פאלגן, זי זאל זיין פריי, ניט לערנען, ניט שפילן, ניט טאנצן, נאר גיין
מיטן דיאדיא אין זאאלאגישן גארטן, מע האט געבראכט, זאגט מען, צו
פירן אזעלכע מאלפעס, אזעלכע מאלפעס, וואס מע קאן פלאצן פאר
געלעכטער!״... נו, אדרבה, זייט א בריה און נעמט ניט דאס קינד, און
גייט ניט מיט דעם אין זאאלאגישן גארטן אנקוקן די נייע מאלפעס, וואס
מע קאן פלאצן פאר געלעכטער?...
    
― וואס וועט זיין פונעם קינד? ― ווארטשעט די אלמנה נומער
איינס.
    
― ער מאכט א תל פונעם קינד! ― האלט זי אונטער די אלמנה
נומער צוויי. און דער דיאדיא הערט זיי, די ביידע אלמנות, ווי דעם פאראיאריקן שניי, נעמט דאס קינד און גייט מיט דעם אין גארטן זיך באקענען מיט די נייע מאלפעס, וואס מע קאן פלאצן פאר געלעכטער ― און
אט אזוי, ווי איך דערצייל אייך, אלע מאל א נייער תירוץ. עס גייט
אוועק א טאג און א טאג, א וואך און א וואך, א יאר און א יאר, דאס
קינד וואקסט, הייבט אן פארשטיין אזעלכע זאכן, וואס מע קאן פון זיי
ניט ריידן, און עס בלייבט בא אונדז אלע דריי דער הסכם, אלץ אן
ווערטער, אז לאז דאס קינד אונטערוואקסן שוין. אז פייגעלע זאל אויסוואקסן, ווערן א מענטש און אויסקלייבן זיך איר באשערטן, דעמאלט
ווערן אונדז אויפגעבונדן די הענט, דעמאלט רעפארמירן מיר אונדזער
לעבן, פירן־אויף א נייע שטוב. און מע בויט פלאנען, יעדער בא זיך אין
הארצן, ווי אזוי מע וועט לעבן אלע צוזאמען: דאס יונגע פאר ― פייגעלע מיט איר באשערטן, דאס אלטע פאר ― איך מיט ראזען, און די
אלמנה די באבע (פאיע) וועט געוועלטיקן איבער אונדז אלעמען ― דאס
וועט זיין א לעבן! די גאנצע זאך איז נאר: ווי דערלעבט מען שוין? ווי
דערלעבט מען שוין, אז פייגעלע זאל אויסוואקסן, ווערן א מענטש און
  
אויסקלייבן זיך איר באשערטן? נאר אז מע לעבט, דערלעבט מען זיך.
אזוי, דאכט זיך, זאגט דאס שפריכווארט? איך האב פיינט שאבלאנע
שפריכווערטער. איר האט זיי ליב? זייער שיין. איך פארגין אייך. אלזא,
אז מע לעבט, דערלעבט מען זיך! פייגעלע איז אויסגעוואקסן, געווארן א
מענטש און האט אויסגעקליבן זיך איר באשערטן ― און אט דא ליגט
דער הונט באגראבן! אט דא ערשט הייבט זיך אן די רעכטע פסיכאלאגיע, ווי איר רופט דאס אן! איר ווייסט? דאס, וואס איר קוקט אפן זייגער,
איז איבעריק. איך וועל אייך סיי ווי סיי היינט מער נישט דערציילן.
איך דארף גיין; מיינע אלמנות וועלן נישט וויסן וואס איבערצוטראכטן.
איך קאן באשטיין, אז אויב איר האט חשק אויסצוהערן די געשיכטע פון
מיין „אלמנה נומער דריי״, זאלט איר זיך מטריח זיין צו מיר אהיים.
אניט ― ווי איר ווילט אייך! פאר די פאלעס וועל איך אייך ניט שלעפן.
איר וועט אליין קומען... אדיע!
    
ע ד  כ א ן  א ל מ נ ה  נ ו מ ע ר  צ וו יי.
  
ג.
  
אלמנה נומער דריי
    
― גוט, וואס איר זייט געקומען צו מיר אין אזא שעה, וואס איך
בין גראד אין דער היים. דאס הייסט, אין דער היים בין איך שטענדיק,
נאר פאר מיר, ניט פאר יענעם. יעדער מענטש האט זיך זיינע געוווינהייטן. למשל, איך בין געוווינט, אז איך עס, זאל מיר זיצן אקעגן די
קאץ. אן דער קאץ וועל איך נישט עסן. קיץ־קיץ־קיץ! וואס זאגט איר אף
דער קאץ? קלוג ― א חכמה! זי וועט אייך אליין ניט נעמען ― עס מעג
ליגן גאלד! איר זייט א מבין אף איר פעל? וואס? איר האט פיינט א קאץ?
אן איינבילדונג פונעם חדר! מע ווייס די מעשיות! איר דארפט זיך ניט
פארענטפערן! ווי אזוי טרינקט איר טיי? מיט מילך? צי אזוי? איך טרינק
מיט מילך... א קאטא! טפרוס! אין דער ערד אריין!... קיין זאך האט זי
אזוי ניט ליב, ווי מילך. פוטער וועט שטיין, וועט זי ניט טשעפען, און
דערזעט זי מילך, מוז זי טאן א לעק...
    
איר ווייסט דאך, אז איך האלט ניט פון הקדמות, נאר דא מוז איך
אייך זאגן א הקדמה: איך האב פיינט, אז מע שמייכלט. לאכן קאנט איר
 וויפל איר ווילט, נאר ניט שמייכלען. געדענקט איר־זשע אלצדינג, וואס
איך האב אייך דערציילט? טאמער האט איר פארגעסן ― זאגט, שעמט
זיך ניט; גרעסערע פון אונדז, מאכט זיך, פארגעסן אויך אמאל. איך וועל
אייך מוזן, האב איך מורא, איבערחזרן אין קורצן נאכאמאל און געבן
אייך אן אויסצוג, א קיצור המעשה:
    
איך האב געהאט א חבר פיניע האט ער געהאט א פרוי פאיע, האבן
זיי געהאט א קינד ראזע. איז מיין חבר פיניע געשטארבן, און פאיע איז
געבליבן אן אלמנה. און איך בין בא איר געווען א בן־בית. און זי איז
מיר געווען צום הארצן, און איך איר אויך. נאר ריידן האבן מיר דערפון
ניט גערעדט. געהאלטן אין זיך. און אזוי זיינען אוועק די בעסטע יארן.
דערווייל איז איר טעכטערל, ראזע, אויסגעוואקסן, און איך בין געווען
נאך איר די כפרה. האט זיך אונטערגעכאפט א בחורל שאפירא, א גוטער
בוכהאלטער און א שיינער שאכשפילער, און די ראזע האט זיך אין אים
פארברענט. האב איך זיך צעקריגט מיט דער מוטער און בין אוועק מיט
דעם געדאנק, אז ווייל איך וועל לעבן זאל מיין פוס דארט ניט זיין!
און איך האב דאס ווארט נ י ש ט אויסגעהאלטן און בין באלד אפן
צווייטן טאג געקומען און בין געווארן דער זעלבער היימישער, וואס
פריער, און האב מיך פארשטעלט פאר א מחותן און האב געפראוועט א
חתונה צווישן דער ראזע מיט דעם שאפירא, וואס איז געווען דער גאנצער בעל־הבית איבער זיינע פרינציפאלנס געשעפטן, געחתמעט פאר זיי
וועקסלען, און זיי האבן זיך פארדרייט און זיינען אוועק קיין אמעריקע
און אים האבן זיי געלאזט מיט די חובות. האט ער זיך גענומען דאס
לעבן ― און ראזע איז געבליבן אן אלמנה. האט איר, אלזא, צוויי אלמנות. און פונקט אזוי ווי איר מוטער פאיע, די אלמנה נומער איינס, איז
געבליבן נאך מיין חבר פיניעס טויט מיט א קליין קינד ראזעטשקע, אזוי
איז איר טאכטער ראזע, די אלמנה נומער צוויי, געבליבן נאך שאפיראס
טויט מיט א קליין קינד פייגעלע, וועלכע איז געבארן געווארן אין דריי
חדשים ארום נאך שאפיראס טויט, ― און מיר אלע דריי האבן די פייגעלע ליב געהאט דאס חיות מיטן לעבן, און מיר אלע דריי, איך און פאיע
און ראזע, האבן זיך אינגאנצן איבערגעגעבן צום דאזיקן קינד, ניט צייט
געהאט צו קלערן וועגן זיך און וועגן מיין ראמאן מיט דער אלמנה נומער
צוויי, מיט ראזען, וועלכער האט זיך דערווייל פארצויגן ביז פייגעלע וועט
אונטערוואקסן און ווערן א מענטש. און אז פייגעלע איז אונטערגעוואקסן
און געווארן א מענטש... איך וועל אייך בעטן, אז איך דערצייל אייך
עפעס, זאלט איר נישט קוקן אין קיין בוך אריין, ס׳איז א מיאוסע טבע,
און בעסער הארכן וואס מע דערציילט אייך, ווארעם דא פאנגט זיך אן א
נייע געשיכטע.
    
וואס איר ווילט, קאנט איר אף מיר זאגן, נאר קיין פאנאטיקער,
קיין עקשן בין איך קיינמאל ניט געווען. איך בין תמיד געגאנגען גלייך
מיט דער צייט. איך בין קיינמאל נישט אפגעשטאנען, צוריקגעצויגן, ווי
אנדערע, וואס באקלאגן זיך אפן נייעם דור מיט זייערע נייע אידעען.
    
אנקוקן קאן איך ניט אט די אלטע חכמים מיט זייער אייביקער פרעטענזיע: סטייטש, למאי זאל דאס איי וועלן לערנען א הון? ווער איז
עלטער ― דאס איי, צי די הון?... בהמות וואס איר זיינט! אדרבה,
ווייל דאס איי איז יינגער, איז דאס בילכער! איז דאס פעיקער! איז דאס
קליגער! אוודאי דארפן מיר, דער עלטערער דור, זיך גוט צוהערן, וואס
זיי, די יינגערע גענעראציאן, האבן אונדז צו זאגן, ווארעם זיי זיינען
יונג, זיי זיינען פריש, זיי לערנען, זיי פארשן, זיי זוכן, זיי געפינען, זיי
טוען־אויף. וואס דען? אזוי ווי איר, פארשימלטע חכמים, וואס איר האט
זיך אנידערגעזעצט אף די אלטע ספרים און ביכער און ווילט זיך ניט
רירן פונעם ארט?... אין כעס בין איך נאר אף זיי, אף די יונגע, אף
די נייע, וואס זיי לייקענען אונדז אפ שוין גאר אינגאנצן, זיינען אונדז
מבטל, מאכן אונדז צו קליינגעלט, זאגן אף אונדז, אז מיר זיינען ניט
נאר בהמות אדער פערד ― מיר זיינען קיין פערד אויך ניט, מיר זיינען
גארניט! מיר עקזיסטירן ניט! מיר זיינען נישטא! נישטא, און א סוף!...
שטעלט אייך פאר, עס קומען־אריין צו אונדז, צו מיינע צוויי אלמנות
מיין איך, און ניט צו מיינע אלמנות, נאר צו אונדזער פייגעלע, צום אייניקל, דריי יונגע צוציקעס; צי סטודענטלעך, צי ניט קיין סטודענטלעך
― דער שווארץ־יאר ווייס דעם טאטן זייערן! שווארצע העמדלעך טראגן
זיי, שערן שערן זיי זיך ניט, ווער זיי זיינען ― זאגן זיי ניט, שארפע
צינגלעך האבן זיי, און קארל מארקס איז זייער גאט ― ניט משה רבינו,
נאר גאט, גאט אליין! מילא, גאט ― לאז זיין גאט, דאס לעבן וועל איך
מיר דערפאר נישט נעמען! ובפרט, אז איך אליין בין אויך ניט ווייט פונעם
סאציאליסטישן אידעאל, איך אליין ווייס אויך, וואס קאפיטאל באדייט,
וואס איז פראלעטאריאט, עקאנאמישער קאמף, וכדומה אזעלכע זאכן,
און אויב איר ווילט וויסן, בין איך אליין אויך... פרייט זיך ניט, נישט
קיין בונדיסט, חלילה, נאר קיין הינקענדיקער שניידער אוודאי נישט!
    
אלזא, קומען זיי אריין צו אונדז אלע טאג, אט די דריי פארשוינדלעך, וואס איך זאג אייך; איינער הייסט פינקעל, דער אנדערער באמשטיין, דער דריטער גרוזעוויטש. און גיין גייט מען צו אונדז, ווי צו זיך
אהיים, ווארעם מיינע צוויי אלמנות, די באבע און די מאמע, האבן א טבע,
אז עס קומט־אריין צו זיי א מענטש, וויסן זיי ניט, ווו אים אוועקצוזעצן, וואלטן אים אוועקגעגעבן די נשמה, ובפרט נאך אזעלכע דריי אנטיקן, וואס איינער פון זיי איז געוויס א קאנדידאט פאר פייגעלען. דאס
הייסט, קאנדידאטן זיינען זיי אלע דריי, נאר קיין דריי חתנים קאן זי דאך
ניט האבן, עס מוז דאך זיין איינער ― היינט גיי טרעף, ווער דער איינער
איז, אז ריידן רעדט מען נישט דערפון, חיות נישט זיכער! און פרעגן
פרעגט מען אויך נישט ― בא וועמען וועט מען פרעגן? בא דער מו־ 	
טער? וואס איז בא זיי די מוטער? א יונגע פרוי מיט א שיין פנים,
און א סוף! בא דער באבע? וואס איז פאר זיי די באבע? די באבע איז
פאר זיי נישט מער, ווי א ווירטן, וואס דארף זען, עס זאל זיין עסן און
טרינקען, אז זיי קומען צו גיין, און נישט נאר עסן און טרינקען, נאר
פרעסן און זויפן... נו, און פון מיר שמועסט מען נישט, ווארעם וואס
בין איך בא זיי? נאך א שטול באם טיש, און ווייטער גארנישט. זיי
זאלן דאס אויסריידן צו מיר א ווארט! סיידן דאס זאלץ־מעסטל באם
טיש, די צוקער־פושקע, א שוועבעלע אמאל, אי דאס ― אן א ביטע, אן
א „פאזשאלויסטא״, נאר א מאך מיט דער האנט איבערן זשילעט, ווי
מע רעדט מיט א שטומען, אדער א טראג־אונטער צו אייך די ליפן בשעת
איר פאררייכערט א ציגאר ― און ווייטער נישט א ווארט! אמאל מאכט
זיך, זיי קומען און טרעפן מיך אליין, זעצט מען זיך אוועק אלע דריי און
מע שמועסט, אדער מע צעלייגט זיך מיט די פיס אף די סאפעס און מע
שפייט. זיי זאלן דאס אויסריידן צו מיר א ווארט, כאטש אזוי, פון איידלקייט וועגן. גארניט! גלייך ווי איך בין ניטא! נו, און דאס דארפט
איר וויסן, אז איך צו זיי וועל אוודאי נישט אנהייבן צו ריידן פריער,
איך וועל מיך ניט אונטערלייגן, ווי אנדערע, מיט צוואנציק טויזנט חניפהלעך און זיסע ריידעלעך און צוקערדיקע שמייכעלעך. עם איז נאך ניט
געבוירן געווארן יענער מענטש אף דער וועלט, פאר וועלכן איך זאל אנבויגן מיין קאפ, נישט מחמת איך בין א גדלן... און לאמיר זאגן ― יא
א גדלן, רופט דאס אן, ווי אזוי איר ווילט, אייער מיינונג קאנט איר
האלטן בא זיך! נאר איך האב פיינט, אז מע רעדט פון זיך. איך דערצייל
אייך פון די דריי קלאפערס, וואס פאר מינים חיות דאס זיינען. אז איך
האב מיך איינמאל ארויסגעכאפט און א פרעג געטאן בא זיי, ווער פון זיי
אלע דריי שפילט אין שאך, ― האט איר באדארפט אנקוקן פנימער!
האט איר באדארפט הערן א געלעכטער! דאכט זיך מיר, וואס קאן דא זיין
פאר אן אומגליק, אז מען איז טאקע א סאציאליסט, און מע שפילט פונדעסטוועגן א שאך אויך? קארל מארקס, נישקשה, וועט קיין פאראיבל ניט
האבן! שמועסט אבער מיט זיי ― ניין! זיי אליין ארט מיך ניט. זיי האב
איך אין דער ערד! ברענען ברענט מיך אף איר, אף אונדזער פייגעלען,
למאי לאכט זי מיט זיי? פאר וואס זאל בא איר זיין אלצדינג, וואס זיי
זאגן, קודש־קדשים, הייליק, גלייך ווי גאט אליין האט דאס געזאגט אפן
בארג סיני? וואס איז דאס געווארן פאר א מין עבודה זרה בא די היינטיקע יונגעלייט, א מין פאנאטיזם, א מין נייע חסידות ― קארל מארקס
איז דער רבי און מיר זיינען זיינע חסידים? און אויסער קארל מארקס איז
אן עק, א סוף, אויס וועלט? ווו איז קאנט, ווו איז שפינאזא, ווו איז שא־פענהויער, ווו זיינען שעקספיר, היינע, געטע, שילער, ספענסער און נאך
הונדערטער גרויסע מענטשן, וואס האבן אויך אמאל, כלעבן, געזאגט א
קלוג ווארט? נישט אזוי קלוג, ווי קארל מארקס, אבער קיין גאר גרויסע
נארישקייטן האבן זיי דאך אויך נישט געזאגט! איך בין, דארף איך
  
אייך זאגן, פון די, וואס לאזן זיך נישט שפייען אין דער קאשע און האבן
פיינט, אז יענער פאררייסט די נאז, און דערפאר האב איך ליב צו טאן
אמאל יענעם אף צו־להכעיס. דו זאגסט אזוי, זאג איך אזוי. דו זאגסט גאר
אזוי, זאג איך דווקא אזוי ― און טו מיר עפעס! איך האב דערהערט
איינמאל פון זיי א שמועס, אז גראף טאלסטאי איז גארנישט. איך בין
ניט פון גראף טאלסטאיס חסידים, איך זאל אים פארגעטערן מיט זיין
פילאזאפיע און מיט זיין נייער תורה פון יעזוס קריסטוס, וואס ער מאכט
פון אים דאס, וואס ער איז קיינמאל ניט געווען; נאר אלס קינסטלער
שטייט בא מיר טאלסטאי ניט נידעריקער פון שעקספיר. אי, טאמער
זייט איר מיט מיר ניט מסכים, עס איך מיר ניט אפ דאס הארץ. איר
ווייסט דאך שוין מיין טבע... ברענג איך דאך צו טראגן אף צו־להכעיס
טאלסטאיס א בוך און גיב דאס פייגעלען, זי זאל האבן וואס צו לייענען.
האט איר באדארפט זען, מיט וואס פאר א גרימאסע מיין פייגעלע האט געגעבן א שטויס־אוועק דעם גראף טאלסטאי! וואס איז? ניט פינקעל,
ניט באמשטיין, ניט גרוזעוויטש האלטן פון סטאלסטאי.
    
בין איך שוין מסתמא ארויס פון די כלים (אז מע דארף, קאן איך
זיין א שייגעץ אויך!) און האב זיי געמאכט אלע דריי מיט דער בלאטע
גלייך! איך האב זיי געזאגט, אז קארל מארקס איז א טעאריע, און א טעאריע בייט זיך: היינט אזא טעאריע, מארגן אזא טעאריע; און גראף
טאלסטאי איז א גרויסער קינסטלער ― און קונסט בלייבט אייביק.
    
נו־נו! האט איר באדארפט זען, ווי מענטשן האבן זיך עס אביסל
צעפלאקערט! דעם סאדעגורער צדיק ווען איר זאלט זאטשעפען, וואלטן
זיינע חסידים ניט באדארפט אזוי פייערן אף אייך!...
    
וואס טויג אייך, ווען עס מישן זיך ניט אריין מיינע צוויי אלמנות,
וואלט געקאנט ארויס צווישן אונדז א מיאוסער סקאנדאל! איך האב
אבער ארויסגעזען נאכדעם, אז איך בין געווען א נאר, ווארעם סוף־כל־סוף האב איך דאך געמוזט ז יי איבערבעטן. ווייסט איר, פארוואס?
ווייל פייגעלע האט אזוי געוואלט! און אז פייגעלע וויל אזוי, דארף זיין
אזוי, און לאז זי מיר זאגן היינטיקן טאג, למשל, אז זי וויל, איך זאל
די שטוב איבערטראגן אף אן אנדער ארט, איז עפעס א תירוץ?
    
נישט נאר באצויבערט האט מיך אט דאס מיידל, נאר גאנץ איינפאך
פארקנעכטעט, מיין אייגענעם ווילן האט זי געטויט און האט געמאכט מיך
פאר א שקלאף, פאר אן אויטאמאט... נישט נאר מיך ― אונדז אלעמען
האט זי פארדרייט דעם קאפ מיט דעם שיינעם שידוך, וואס זי האט געטאן ― גרוזעוויטש איז געווען איר באשערטער, א כעמיקער פון דריטן
קורס, א בחורל ― קיין מעשה נישט, דאס הייסט, ניט קיין אי־אי־אי ―
גארנישט! פאראן א סך ערגערע! עך איז געווען, ערשטנס, „א טאטנס א
קינד״. דאס איז א גרויסע זאך. איר מעגט אייך זאגן וואס איר ווילט, דאס
שפילט א ראלע. כאפט אייך נישט, איך זאג נישט קיין יחוס. איך זאג נאר,
אז דער שורש האט אויך א שטיקל ווערט; זייט איר פון א גראבן שורש,
מעגט איר זיין געבילדעט, ווי גאט אליין, בלייבט איר אלץ א גראבער
יונג. פון די איבעריקע מעלות זיינע רייד איך נישט. די חברה, מוז מען
זאגן דעם אמת, כל זמן זיי האלטן זיך אין דער מראה, זיינען זיי ערלעך
און פיין און נאבל; קוים אבער כאפן זיי זיך ארויס אף דער וועלט פאר זיך
און ווערן „געוועזענע״ ― זאל אייך גאט היטן. טויזנט מאל ערגער פון א
 געוויינלעכן בשר־ודם. ווארעם א געוויינלעכער בשר־ודם, אז ער וועט
אייך אפדרייען דעם קאפ, וועט ער זיך באהאלטן, און א „געוועזענער״,
אז ער וועט אייך באשווינדלען, וועט ער אייך אויפווייזן על־פי חקירה, אז
א שווינדלער זייט איר, ניט ער.. נאר למאי זאלן מיר פארלירן צייט
אף פוסטע פילאזאפיע? אונדזער פייגעלע איז געווארן מאדאם גרוזע־וויטש צו זיבעצן יאר, און איך וועל אייך ניט דולן מיט קיין לאנגע
ספורים, וואס פאר א חתונה דאס איז געווען, ווער האט די חתונה געפראוועט, וועמען האט דאס געקאסט געלט, און וואס פאר א גדולה עס איז
געווען בא די אלמנות אין שטוב. די מוטער ראזע האט דערלעבט פירן צו
דער חופה איר טרייסט, די באבע פאיע האט דערלעבט א נחת ― חתונה
געמאכט אן אייניקל. און איך, טיפש? וואס איז מיט מיר געווען די שמחה
אזוי גרויס? די מיזינקע אויסגעגעבן?... מאלט אייך, די שמחה האט לאנג
געדויערט ― פון אסתר־תענית ביז פורים! מע האט אונדזער גרוזעוויטשן
אפן דריטן טאג נאך דער חופה געבעטן אין חדר אריין גאר פאר א קלייניקייט: מע האט געפונען א גאנצן אוצר פון באמבעס און פון דינאמיט,
און אזוי ווי דער בחור איז געווען א כעמיקער, און א בארימטער כעמיקער דערצו, איז געפאלן אף אים דער חשד, און אגב האט מען געפונען
א פאר בריוולעך פון אים, און וואס טויג אייך גרויס, מע האט אים צוגענומען און אוועקגעפירט...
    
און דא האט זיך אנגעהויבן פאר מיר א שטיקל ארבעט, א לויפעניש,
א דרייעניש, א שמירעניש, א דולעניש ― נעכטיקע טעג! כאפט מען זיך
אריין, און נאך פאר אזא מיאוסער מעשה ― איז זייט געזונט און שרייבט
בריוולעך! היינט צוזען דעם צער פון דעם יונגן צווייגעלע, משטיינס געזאגט, פון זיבעצן יאר! און די יסורים פון דער מוטער ראזע! און פון דער
באבע פאיע! א גאטס שטראף, אן אויסגאס האט זיך גענומען אף דער
שטוב! היינט דארפט איר וויסן, אז די געשעפטן זיינען אויך נישט פויגלדיק, אין קעשענע האט אנגעהויבן טאגן, איך האב אנגעהויבן פלוטעווען,
מאכן שווינדל, פארזעצט מיינע הייזער, אונטערגעשמאלצן די קאסע; אויסגעגאנגען דאס געלט אויך, האב איך פארקויפט א פאר קלייטלעך פון מיינע
מאיאנטקעס... איך דערצייל אייך נישט קיין חריפות פון זיך און שטעל
מיך פאר אייך ניט אויס! איך וויל אייך נאר איבערגעבן א כאראקטעריסטיק פון מיינע אלמנות, זיי זאלן זיך דאס אינטערעסירן אף אט אזוי פיל,
פון וואנען מע לעבט, פון וואס מע לעבט און מיט וואס וועט מען לעבן
ווייטער? גארנישט, ס׳איז ניט זייער עסק! איך דארף זארגן פאר אלץ. איך
דארף טראגן אלץ אפן קאפ. איך דארף קריכן אין דער ערד אריין! ווער
הייסט מיר? איך ווייס, ווער עס הייסט מיר? עם הייסט זיך אליין! איך
וואלט וועלן זען אייך אף מיין ארט אין אזא מין לאגע צווישן מענטשן,
וואס איר ווייסט ניט, ווער פון זיי איז מער בריליאנט! איר קאנט אף זיי
קיינמאל נישט האבן קיין פאראיבל, קיינמאל ניט טראגן קיין שנאה, קיין
פארדראס; און טאמער מאכט זיך אמאל יא עפעס, פארקלויבט זיך א רוח
אין הארצן און איר גייט אוועק אהיים אן אנגעשטויסענער, ― איז גענוג,
איר זאלט קומען צו גיין און באגעגענען זיך מיט זייער בליק, רעדן פון זיי
דאס ערשטע ווארט, ― גייט אלץ אוועק מיטן ווינט און מיטן רויך, און
איר פארגעסט אין איין אויגנבליק, צי איר האט ווען עפעס געהאט קעגן זיי,
און איר זייט גרייט פאר זיי צו קריכן אין דער ערד אריין. אט אזעלכע
מינים באשעפענישן זיינען דאס. נו, גייט טוט עפעס! און ווער שמועסט,
אט די פייגעלע? דאס איז גאר אן אנשיקעניש פון זיין ליבן נאמען! עס איז
גענוג, זי זאל געבן איין קוק אף אייך מיט אירע שיינע, טיפע קירצזיכטיקע
אויגן ― זאלט איר שוין אייננעמען א מיתה משונה! האט קיין פאראיבל
ניט, איך זאג עס נישט אייך, איך זאג עס מיר אליין, ווארעם זי האט מיך
נאר משוגע געמאכט מיט איר חתונה האבן פאר אט דעם גרוזעוויטשן,
מישא האט ער געהייסן, ― און ס׳איז געווארן פול די שטוב מיט מישא!
קיינער דארף ניט עסן, קיינער דארף ניט שלאפן, קיינער דארף ניט לעבן.
וואס איז? מישא! מע האט צוגענומען מישאן; מע האט איינגעזעצט מי־שאן! מע וועט משפטן מישאן! מע דארף ראטעווען מישאן! קאלטע פריפארקעס ― מע לאזט ניט צו! נישט מיך, נישט זי, נישט קיינעם! איך האב
געזען, אז דא שמעקט מיט „המצא מנוחה״, אז די גרינגסטע שטראף, אויב
ער וועט זיין א מוצלח, קאן אים אריינפליען אין די אייביקע קאטארגע,
אז ניט, איז הענגען!... איך זע, אייך איז ניט גוט דא צו זיצן, זעצט זיך
אוועק אט דא, צום פענצטער; און אפשר האב איך מיך אייך אביסל
צוגעגעסן, איז אן אן אומגליק. איך טראג איבער מער פון אייך. אייך איז
גארנישט; איר וועט זיך אויסהערן די מעשה (איך ענדיק זי אייך שוין) און
וועט זיך גיין אהיים, און בא מיר איז דאס א באמבע אף אייביק!
    
ווו־זשע האלטן מיר? בא הענגען... ווארשיינלעך, האט איר ניט איין
מאל געלעזן אף די בלעטער, אז היינט האט מען געהאנגען דארט און
דארט צוויי מענטשן, נעכטן האט מען געהאנגען דארט און דארט דריי
 מענטשן (הענגען מענטשן און קוילען הינער איז היינט געווארן אלץ איין נייעס). און איר בשעת־מעשה וואס טוט? אדער איר זיצט
און וויגט זיך און רייכערט זיך א געשמאקן האוואנער ציגאר, אדער איר
טרינקט נאר בעת־מעשה א גוטע גלאז קאווע מיט פרישע זעמלעך מיט
פוטער. אי, דארטן הענגט א מענטש, עס ווארפט זיך און עס צאפלט זיך
אין די לעצטע סעקונדן פון זיין אגאניע אייערער א באקאנטער. אן אייגענער, א היימישער, וואס איר האט אים נישט לאנג געזען פול מיט לעבן,
אזוי ווי איר אצינד? אי, דארטן ליגט נאך א ווארעמער גוף, וואס תלינים
האבן מיט גוואלד ארויסגעריסן פון אים די נשמה? אי, דארטן מוטשעט זיך
א מענטש, ער וואלט וועלן וואס גיכער שטארבן, נאר עס שטארבט זיך ניט,
ווארעם דער תלין האט ניט גוט אויפגעצויגן דעם שטריק, אדער ער האט
זיך גאר אפגעריסן און אראפגעפאלן צווישן טויט און לעבן, און ער בעט
זיך נעבעך בא די הינריכטער מיט א קוק פון זיינע האלב־אפגעשטאר־בענע אויגן, מע זאל אים טאן זיין רעכט וואס גיכער?... וואס? איר קאנט
ניט ליידן, אז מע רעדט דערפון? איר זייט א מפונק? איך בין אזא מפונק,
ווי איר. און שטעלט אייך פאר, אז איך בין אליין געקראכן אומעטום, געוווסט די מינוט, די רגע, וואס מע וועט אים הינריכטן, און געלייענט נאכדעם אין די צייטונגען די באשרייבונג, ווי אזוי איינער פון די דריי (גע־האנגען האט מען זיי אלע דריי) האט זיך לאנג געראנגלט מיטן טויט, מחמת
ער איז געווען א שווערער (דאס איז געווען באמשטיין), האט מען אים
צוויי מאל געמוזט הענגען... אזוי האט מען געשריבן נאכדעם אין די צייטונגען, און מיר האבן עס געלייענט, דאס הייסט, ניט מיר אלע, געלייענט
האבן דאס נאר איך און ראזע: פון דער באבע מיטן אייניקל האבן מיר
די בלעטער באהאלטן ― און אזוי האט זיך די שטוב בארייכט מיט נאך
א יונגער אלמנה, אלמנה נומער דריי!... און א טרויער האט זיך געלייגט
אף דער שטוב, א שטילער, א טויטער טרויער, אזא טרויער, וואס עס עקזיסטירט ניט פאר אים ניט קיין פארב, ניט קיין ווערטער; אזא טרויער,
וואס באשרייבן אים טאר מען ניט, ווארעם באשרייבן אים הייסט פרא־פאנירן; אזא טרויער, וואס ווען א שרייבער פון אייערע שרייבערס רירט
זיך צו צו דעם, וואלט איך אים איבערגעבראכן די פינגער!... אזא טרויער,
וואס מע דארף ניט. מע קאן ניט און מע טאר ניט פון אים ריידן... אלץ
לעבט נאר אין דער פארגאנגענהייט, אין די ערינערונגען. דריי אלמנות ―
דריי לעבנס. נישט קיין גאנצע לעבנס, נאר האלבע לעבנס, און נישט קיין
האלבע אויך, נאר שטיקלעך לעבנס, אנפאנגען פון לעבן. איטלעכס פון די
דריי לעבנס האט זיך אנגעהויבן אזוי גוט, אזוי פאעטיש, א שיין געטאן
אף א מינוט ― און פארשווונדן!... פון מיר רייד איך נישט. איך בין
נישטא. דאס הייסט, גיין גיי איך אהין אלע טאג, זיץ־אויס מיט זיי גאנצע
נעכט, ריידן פון אמאליקע גליקלעכע טעג, דערמאנען זאכן מיט מעשיות
מיט געשיכטעס פון מיין טייערן פריינט פיניע פון דעם גוטן ערלעכן שאפירא, פונעם העלד מישא גרוזעוויטש, וואס די צייטונגען האבן נאכדעם
אף אים געשריבן, אז אין זיין פאך, כעמיע, איז ער געווען א זשעניע... און
אוועקגיין גיי איך אוועק פון דארט אלע מאל מיט א צעווייטיקט הארץ,
מיט א פארדראס און איך פרעג מיך אליין: פארוואס האב איך פארשפילט
מיין לעבן אזוי נאריש? ווו הייבט זיך אן מיין ערשטער פעלער און ווען
וועט זיין דער לעצטער? אז ליב האב איך זיי אלע דריי, און טייער זיינען
זיי מיר אלע דריי, און יעדע פון די דריי האט געקאנט זיין מיינע, און
אפשר נאך איצט אויך... און איטלעכער פון די דריי בין איך אי ליב, אי
איבעריק, אי נייטיק, אי אנגעווארפן. און לאם איך איין טאג נישט קומען, טוט זיך חושך, און לאם איך זיצן אן איבעריקע האלבע שעה, זיינען
זיי מיך משלח, פשוט הייסן מיר נעמען דעם וועג. טוען נישט פון דאנען
אהין, זיי זאלן מיך נישט פרעגן. לאם איך זיי עפעס פארהאלטן, זאגן זיי,
אז איך האב ליב אומעטום זיך אריינמישן, ― ווער איך אין כעס און
לויף אוועק און פארשליס מיך מיט דער קאץ און זאג אן דער דינסט, אז
טאמער וועט מען צו מיר קלינגען, זאל זי זאגן, אז איך בין נישטא, אז
איך בין אוועקגעפארן, און נעם מיך צו מיין טאגבוך. איז פיר א טאגבוך שוין זעקס־און־דרייסיק יאר, אן אינטערעסאנט בוך; איר קאנט
שוין זיכער זיין! פאר מיר אליין פיר איך דאס בוך, נישט פאר קיינעם.
אזוי לאנג קרענקט די ליטעראטור אייערע, ווי לאנג זי איז ווערט צו האבן
אזא טאגבוך! אייך, קאן זיין, וועל איך דאס אמאל ווייזן, קיין אנדערן ― פאר קיין געלט נישט... און וואס טויג אייך, עס גייט נישט
אוועק קיין האלבע שעה, קלאפט מען מיר אן אין טיר. „ווער איז עס?״
― „דאס מיידל פון די אלמנות איז געקומען אייך רופן צום מיטאג.
וואס זאל מען איר זאגן?״ ― „זאגט, אז איך קום באלד צו גיין״.
    
נו? וואס וועט איר עפעס איצטער זאגן, מיין ליבער פריץ? וואס
הערט זיך עפעס מיט אייער פסיכאלאגיע?... איר כאפט זיך גיין? קומט,
איך גיי אויך מיט אייך. איך דארף זיין בא מיינע דריי אלמנות. איין
מאמענט נאר, איך וועל אנזאגן, מע זאל דא געבן דער קאץ עסן, ווארעם
איך קאן מיך דארט פארזיצן ביז טאג אויך אמאל. מיר שפילן אין
„יעראלאש״, אמאל אין פרעפעראנס. אין געלט שפילן מיר. און איר
זאלט זען, ווי יעדער וויל געווינען! און אז מע מאכט א שלעכטן גאנג,
לייגט מען נישט קיין כבוד, ניט זיי אף מיר, נישט איך אף זיי. בא
מיר, אז עמעצער מאכט א שלעכטן גאנג אין קארטן, בין איך קאפאבל
יענעם דורס זיין, צערייסן! וואס באטייט, למשל, אייער שמייכל? איך
ווייס, גלייבט מיר, וואס איר טראכט אצינד. איך קען אייך דורך און
דורך, און לאך פון אייער באבע! איר טראכט אצינד אף מיר: „אן אלטער
בחור, א בעל־כעסן״...
    
ע ד  כ א ן  א ל ע ד ר יי א ל מ נ ו ת.
    
געשריבן אין יאר 1907
― וואס איז אזעלכעס „ריוויערא״.― זאלט איר מיך ניט פרעגן.
אזוי ווי איך האב פון דעם קיינמאל ניט געוווסט, אזוי זאלט א י ר
דערפון ניט וויסן. און הלוואי וואלט איך אויך דערפון ניט געוווסט.
קורץ, איר ווילט וויסן, וואס הייסט „ריוויערא״? וועל איך אייך זאגן
אין דריי ווערטער: „זשיד, דאוואי הראשי״! ריוויערא ― דאס איז אזא
מין ערטל אין איטאליע, וואס דאקטוירים האבן אויסגעטראכט צו פרעסן
געלט באם עולם. דער הימל איז דארטן שטענדיק לויטער. דער אייגענער
הימל, וואס בא אונדז. די זון אויך די אייגענע. נאר דער ים דעקוטשעט
― סכנות! ער ווארפט זיך, ער רוישט, דולט א ספאדיק ― און איר
האלט אין איין צאלן געלט. פאר וואס געלט? פאר גארנישט. גאלע גארנישט. אט דערפאר א, וואס דו ביסט א בהמה און האסט זיך געלאזט
איינריידן „ריוויעדא״ ― צאלט געלט. און איר צאלט. ווארעם, אדרבה,
זייט א בריה און צאלט ניט! איר מיינט, מע קריגט זיך מיט אייך? זידלעריי? בזיונות? חלילה! דווקא מיט גוטן. קושנדיק נעמט מען צו בא
אייך די נשמה. איין מעלה האט זי יא, די דאזיקע „ריוויערא״ ― דעם
אמת קאן מען ניט אפלייקענען ― ס׳איז דארט ווארעם. און אז ס׳איז
ווארעם, זאגט מען, הוסט זיך ווינציקער. און ווארעם איז דארט שטענדיק, א גאנץ קיילעכיק יאר. סיי זומער, סיי ווינטער. איר מיינט, וואס
איז דער שכל? א פראסטער שכל: די זון ווארעמט, איז ווארעם. בכן, איז
 וואס? אז מע הייצט גוט אויס, איז בא אונדז אויך ניט קאלט. זאגן זיי
 אבער ― „לופט״. אמת, די לופט איז ניט קיין שלעכטע לופט. סע שמעקט
 ניט שלעכט. ווי מיט בשמים. ניט די לופט שמעקט, די מאראנצן שמעקן.
 עס וואקסן דארט מאראנצן. ווייס איך ניט, צי מע דארף פארן צוליב דעם
 אזש אהין. לופט איז, דאכט זיך, פאראן אומעטום. און מאראנצן קאן מען
 קויפן בא אונדז אויך. זאגן אבער די דאקטוירים, אז לופט צו לופט
 
 