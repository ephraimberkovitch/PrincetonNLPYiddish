 
 פון כתרילעווקע: וועלוול גאמבעטא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א
    
גאמבעטא איז געווען א ייד, וועלוול איז געווען א ייד; גאמבעטא
איז געווען א בלינדער אף איין אויג, וועלוול איז געווען א בלינדער אף
איין אויג; גאמבעטא איז געווען אן אדוואקאט, וועלוול איז געווען אן
אדוואקאט. דער גאנצער חסרון איז, וואס יענער גאמבעטא איז געזעסן
אין פאריז, און דער גאמבעטא ― אין כתרילעווקע. און אפשר איז דאס
נאר א מעלה, נישט קיין חסרון? ווארעם לאמיר זיך נישט נארן, וואס
וואלט געטאן, למשל, דער פאריזער גאמבעטא אין כתרילעווקע? און
 וואס וואלט געטאן דער כתרילעווקער גאמבעטא אין פאריז? א סך גלייכער,
וואס דער פאריזער גאמבעטא איז געבליבן זיצן אין פאריז, און דער
כתרילעווקער גאמבעטא איז געבליבן זיצן אין כתרילעווקע און זיצט
דארט אפשר עד היום הזה.
    
ערשטנס, האט ער בא אונדז א נאמען פון דעם גרעסטן קאפ־מענטש;
ער זאל נישט זיין קיין ייד, וואלט ער געווען, זאגט מען, א מיניסטער;
און מיר דאכט זיך, אז ס׳איז א סך געזינטער, אז מע זאגט אף א מענטשן,
אז ער וואלט געקאנט זיין, איידער אז ער איז שוין, ווארעם אז יענער איז
שוין, איז ער שוין, און דער וואס איז נאך נישט, קאן נאך זיין; ער
האט ביד, הייסט ער... והשנית, האט ער בא אונדז שיין פרנסה און
דווקא בכבוד. דאס הייסט, נישט אלעמאל בכבוד, ווארעם א מאל מאכט
זיך, מע האט בזיונות אויך, נאר מיט וועמען מאכט זיך נישט קיין בזיונות?
ווער קאן זיך דאס בארימען, אז ער האט אף זיין לעבן נישט געהאט קיין
אומכבוד? ווו איז דאס דער חכם און דער בריה, וואס קאן מאכן אזוי,
אז ער זאל קיינמאל פון קיינעם קיין בזיון נישט האבן? איך רייד שוין
נישט פון פעטש: קיין מענטש אף דער וועלט איז נישט באווארנט פון
אן אומגעריכטן פאטש... פאר וואס איז מיר גראד געקומען אף די
געדאנקען פעטש? ווייל די דאזיקע מעשה הייבט זיך אן מיט פעטש, און
ווען נישט קיין פעטש, וואלט וועלוול נישט געווען בלינד אף איין אויג,
און וואלט נישט געווען קיין אדוואקאט, און וואלט נישט געהייסן „וועלוול
גאמבעטא״, און איך וואלט נישט געהאט וואס צו שרייבן, דער דרוקער
וואלט נישט געהאט וואס צו דרוקן, און איר וואלט נישט געהאט וואס
צו לייענען. אצינד, אז גאט האט געטאן א נס און ס׳איז געווען פעטש,
האט מען וועלוולען ארויסגעזעצט אן אויג, איז ער געווארן אן אדוואקאט,
און מע האט אים א נאמען געגעבן „גאמבעטא״, און איך האב, ברוך
השם, וואס צו שרייבן, און דער דרוקער האט וואס צו דרוקן, און איר
האט וואס צו לייענען, ― געלויבט זאל זיין דער נאמען פון דעם, וואס
לעבט אייביק און אף אלע מאל, אמן.
  
ב
    
איך ווייס, וויבאלד איר הערט, מע רעדט פון פעטש, פון יידישע
 פעטש, אזוי קומט אייך אפן זינען א שול, גבאים, אתה הראית...
ווארעם ווו דען קאנען יידן שלאגן זיך, אן נישט אין קיין מקום קדוש?
ווען דען קאנען יידן פאטשן זיך, אז נישט שמחת־תורה צו די הקפות?
עס קאן זיין, אז איר זייט אפשר גערעכט, נאך איצטיקס מאל האט איר
דווקא נישט געטראפן (נישט אלע מאל טרעפט איר!). ס׳איז געווען
נישט אין שול, נאר אין פאליש, נישט אום שמחת־תורה, נאר חול־המועד־
 פסח, און נישט פאר אתה הראית, נאר פאר איין ווארט „אבאנענט״...
    
פאראן א ווארט „אבאנענט״ און פאראן א ווארט „אבאנעמענט״;
אבאנענט הייסט א פארשריבענער (אף א בוך, א צייטונג, א בילעט,
וכדומה), און „אבאנעמענט״ איז די טייטש „דאס זיין פארשריבן״. האט
זיך באדארפט טרעפן אזוי, אז עפעס איינער א בחורל (דאכט זיך, אז
אפרים־יוסל־משה־בערס) האט זיך חול־המועד־פסח אין שול פאר זיינע
חברים בארימט. אז ער האט זיך פארשריבן אין דער ביבליאטעק אף
לייענען ביכער, איז אים אויסגעקומען צו זאגן בזה הלשון:
    
― איך קאן אייך אנזאגן א בשורה, קינדער, אז איך בין שוין אן
א ב א נ ע מ ע נ ט:
    
האט זיך אנגערופן איינער פון די איבעריקע בחורים:
    
― וואס הייסט דו ביסט אן „אבאנעמענט״?
    
מאכט ער:
    
― איך האב מיר פארשריבן אין דער שטאט־ביבליאטעק.
    
מאכט צו אים יענער:
    
― הייסט דאך דאס, אז דו ביסט אן „אבאנענט״, נישט „אבאנעמענט״.
    
מאכט ער:
    
― למאי נפקא מינה? „אבאנענט״, צי „אבאנעמענט״?
    
מאכט צו אים יענער:
    
― ס׳איז א גרויסע נפקא מינה; ס׳איז אזא חילוק, ווי, למשל, פון
בניך ביז בוניך, אדער ווי פון יככה ביז יבבה: אבאנענט הייסט אבאנענט, און אבאנעמענט הייסט אבאנעמענט.
    
און דערביי האט יענער באוויזן מיט דער האנט, וועלכעס הייסט
„אבאנענט״ און ,וועלכעס הייסט „אבאנעמענט״: דאס הייסט, אייגנטלעך,
האט ער מיט דער האנט גארנישט אויסגעוויזן, נאר געמאכט האט ער
מיט איר, אזוי ווי מע מאכט, למשל דעמאלט, ווען מען וויל געבן עמעצן
גוט צו פארשטיין, וועלכעס הייסט „מאסיוו״; דערביי טוט מען א
רעכטן קוועטש מיט דער האנט און מע זאגט, אז מאסיוו ווערט אנגערופן
א זאך, וואס איז מאסיוו... און אזוי ווי יענער בחור האט פון די הענט
נישט פארשטאנען דעם חילוק צווישן „אבאנענט״ ביז „אבאנעמענט״,
האט ער איבערגעחזרט נאכאמאל דאס אייגענע:
    
― אצינד הער איר אייך אלעמען פאר דריי פיטאקעס, ווארעם איך
בין מיר אליין אן אבאנעמענט.
    
― אבאנענט! ― פאריכט אים יענער ווידעראמאל.
    
― למאי נפקא מינה?
    
― ווידעראמאל למאי נפקא מינה?
    
― ווער בעט דיר, זאלסט מיר פאריכטן?
    
― אז דו זאגסט שלעכט, פאריכט איך ריר.
    
― פון וואנען ווייסטו, אז איר זאג שלעכט? טאמער פארקערט?
    
― ווארעם איך ווייס.
    
― זאג איך, אז דו ווייסט נישט.
    
― זאג איך, אז דו ביסט אן עם־הארץ.
    
― זאג איך, אז דו ביסט אן עזות־פנים.
    
― זאג איך, אז דו ביסט א פארכוטש און האסט א טאטן א
שמארעוואז און א פעטער א גנב.
    
― זאג איך, אז א ר...
    
מער האט מען נישט געקאנט כאפן, וואס האט דער געזאגט און וואס
האט יענער געזאגט, מחמת עס זיינען געפלויגן פעטש פון ביידע צדדים;
מענטשן זאלן זיך נישט געווען אריינלייגן, וואלטן זיי זיך אפגעביסן איינס
דאס אנדערע די נעזער; נאר מחמת מענטשן האבן זיך אריינגעלייגט,
האט יענער דעם אפגעריסן נאר א האלבע קאפאטע, און דער יענעם האט
אומגערן דערלאנגט מיטן עלנבויגן אין אויג אריין, האט יענער געגעבן
א מאדנעם געשריי און איז געפאלן חלשות, האט מען אים גענומען מינטערן, און אז מע האט דערזען, אז ס׳איז אויפגעלאפן אן אויג, איז געווארן א גרויסער גוואלד און מע האט געבראכט דעם דאקטער, האט דער
דאקטער געזאגט, אז ס׳איז פארפאלן דאס אויג, און דער גוואלד געווארן
נאך גרעסער. סטייטש, אן אויג! ארויסגעזעצט אן אויג! אויג היינט,
אויג מארגן ― יענער איז געבליבן אן אן אויג, און דער דאזיקער „יענער״
דאס איז געווען וועלוול.
  
ג
    
פון דער דאזיקער מעשה מיטן אויג פארשטייט איר, אז דאס איז
געווען אין דער צייט, ווען די השכלה אין כתרילעווקע האט שוין געגרייכט
אזוי ווייט, אז מען האט שוין געקאנט ריידן פון אזעלכע ענינים בפרהסיה.
אן עק ― אויס בוידעם, אויס קעלער, אויס אונטערן־אויוון, אויס באהאלטן זיך אין פארבארגענע ערטער און זינדיקן דארטן שטילערהייט
מיט יצחק בער לעווינזאן, מיט מאפו און מיט סמאלענסקין. עפנטלעך,
יידישע קינדער! בפרהסיא, כתרילעווקער בחורימלעך, פרייט זיך! מע
האט אייך ארויסגעלאזט אף גאטס וועלט! מזל טוב אייך, טיר און טויער
זיינען פאר אייך אפן! לויפט, ווייסע־חברהניקעס, גיכער, פארכאפט
ערטער, נאר שאנעוועט אייך, זייט וווילע קינדער, ווארעם אט־אט רוקט
זיך אן א כמארע, אט פארמאכט מען די „חדרים״ סאמע אונטער אייער
נאז: איר וועט קלאפן, און מע וועט אייך נישט עפענען; איר וועט
שרייען, און מע וועט אייך נישט הערן; די האר וועט איר זיך רייסן
און וועט זאגן: חבל על דאבדין ― געווען אמאל יארן, אי, יארן!
    
סאמע אין די דאזיקע יארן האט אונדזער רב וועלוול גענאשט פון
דער ציוויליזאציע א סך ביכער און א סך פרעמדע ווערטער (ער האט
געוווסט כמעט דאס גאנצע ווערטערבוך אף אויסנווייניק), און דערביי
איז ער געבליבן, און ווען עס זאל זיך אים נישט געווען טרעפן דאס
אומגליק מיטן אויג, וואלט ער, ווי א סך אנדערע בחורים, אפשר געפארן
שטודירן, וואלט געענדיקט דאקטער אדער יוריסט און ער וואלט געווען
אפשר א מפורסם אין דער וועלט. נאר אזוי ווי עס האט זיך אים געטראפן יענער אומגליק מיטן אויג, האט ער זיך אפגעשטעלט אף דעם
ארט, ווו ער האט געהאלטן, און מחמת ער איז געווען פארט א מענטש
פון ביכער און פון פרעמדע ווערטער, און א הענטל האט ער געהאט
א שיינס, און א קעפל האט ער געהאט א שארפס, האט ער זיך גענומען
צו „אדוואקאטור״, דורכגעקוקט רעכט דעם נייעם „שלחן־ערוך״, אויסגעלערנט
 דעם גאנצן „סוואד־זאקאנאוו״ אף אויסנווייניק און אויפגעהאנגען
א צעטל בא דער טיר:
    
 פאוויערעני פא דיעלאם
און אויסגעמאלט א טינטער מיט א לאנגער פען ― א סימן, אז דא
שרייבט מען, און דאס איז געווען הייליק, מחמת ריידן האט מען דא
נישט גערעדט, נאר געשריבן און נאר געשריבן.
    
דאס פאפיר, וואס וועלוול האט אנגעשריבן, איז געווען אזוי גוט,
אז מע זאל אויספארן וועלטן, וועט מען בעסער נישט אנשרייבן; אזוי
האט געזאגט וועלוול אליין און אזוי האבן געזאגט בא אונדז אלע די,
וואס האבן א שטיקל ידיעה אינעם ענין פון שרייבן. פאר זיין שרייבן
האט מען זייער מורא געהאט, געציטערט אימת מוות, מחמת אז ער האט
גענומען די פען אין האנט און האט אנגעהויבן שרייבן, האט זיך בא אים
געגאסן ווי פון א פאס. ער האט מיט זיין שרייבן אנגעשפארט אומעטום,
ווו איר ווילט ― צום גובערנאטאר, צום מיניסטער, און ווו נישט?
דערפון קאנט איר חלילה מיינען, אז מיין וועלוול איז געווען א מוסר
אדער א יאבעדניק? אסור! פאראן אלערליי מוסרים מיט אלערליי יאבעדניקעס אף דער וועלט, און מער ווי ,אומעטום זיינען זיי, נישט אויסגערעדט זאל זיין, פאראן בא אונדז, בא יידן, הייסט דאס: איינער מסרט
דער אנדערן דערפאר, וואס יענער האט בא אים צוגענומען פרנסה, און
איינער מסרט דעם אנדערן צוליב דעם, ער זאל בא יענעם צונעמען
פרנסה... איינער מסרט דעם אנדערן דערפאר, וואס יענעם איז צו
גוט, און איינער מסרט דעם אנדערן דערפאר, וואס אים אליין איז
נעבעך נישט גוט... און ווידער איז פאראן אזעלכער, וואס שרייבט אן
אף יענעם א מסירהלע גלאט אזוי, אן א שום סיבה און אן א שום טעם,
פון היימלעכקייט וועגן; ער איז, פארשטייט איר מיך, א בעלן אנקוקן,
וואס וועט זיין דערפון... די דאזיקע אלע מינים מוסרים, וואס מיר
האבן אויסגערעכנט, חתמנען קיינמאל זייער נאמען נישט. מען קאן זיי
פארגלייכן צו דעם געוויסן סארט „פארביסענע״ הינט, וואס פאלן אן
אף אייך תמיד פון הינטן, טוען אייך א כאפ בא דער ליטקע, לאזן אייך
בלוט אדער זיי רייסן אפ א פאלע, פארבייגן דעם עק ― און א גוטן טאג.
  
ד
  
ניין, נישט פון דעם מין איז געווען וועלוול גאמבעטא.
    
ער איז געווען אן אדוואקאט, און זיין אדוואקאטור האט ער געפירט
 מיט זיין אייגענעם סיסטעם. זיין סיסטעם איז באשטאנען אין ציען, אפציען,
פארציען, אוועקציען: און וואס מער געצויגן, אפגעצויגן, פארצויגן און
אוועקגעצויגן ― איז אלץ בעסער (פאר אים, געוויינטלעך). היינט האט
ער ליב געהאט פאפירן א סך, א פאפיר און נאך א פאפיר, א פאפיר אף
א פאפיר ― אזויפיל פאפירן, אז איבער די פאפירן האט מען דעם עסק
קיינמאל נישט ארויסגעזען, נאר פאפירן.
    
― וואס הערט זיך, רב וועלוול, מיט מיין עסק?
    
― וואס זאל זיך הערן? מע באדארף דערלאנגען נאך א פאפיר,
וועט שוין זיין גוט.
    
― פארוואס זשע דערלאנגט איר נישט דאס פאפיר?
    
― איך קאן נישט דערלאנגען דאס פאפיר, ביז איר וועל נישט
ארויסנעמען א פאפיר, אז איך האב איינגעגעבן די פאפירן.
    
― פארוואס זשע נעמט איר נישט ארויס דאס פאפיר?
    
― אט דאס שמועסט מען דאך, אז איך באדארף איינגעבן א פאפיר,
איז איך וויל ארויסנעמען א פאפיר, אז איך האב איינגעגעבן די פאפירן.
    
― א מעשה אן אן עק מיט אייך, רב וועלוול!
    
― לוינט אייך נישט? טא זוכט אייך אן אנדער אדוואקאט, א
בעסערן פון מיך.
נאר ס׳איז בלאטע. יענער וועט זיך נישט זוכן קיין אנדער אדוואקאט, און וועלוול וועט ברענגען פאפירן, און ציען וויפל עס וועט זיך
לאזן, ווארעם ער איז פארט דער בעסטער פון אלע אדוואקאטן אין כתרי־לעווקע. יאסל דער אדוואקאט האט נאר א צינגל א שארפס, אי דאס ―
בא זיך אינדערהיים; דארט ― גארנישט... מענדל קראפאון ― דאס
איז דאך אן עם־הארץ, א ביזי־בזיון פארן סודיא; ער שמיצט אים גאנץ
אפט די פראשעניע אין פנים אריין: שטיוול, זאגט ער, דארף ער פוצן,
נישט קיין פראשעניעס שרייבן... סאלאווייטשיק איז אפילו יא א
שטיקל קענער, כלומרשט געענדיקט, זאגט ער, דריי קלאסן. איז א
זשוליק, א פראסטער גנב. איין ירחמיאל איז א לייטישער מענטש, איז ער
אבער א גאנצער פריץ און א שווייגער; די וועלט האט פיינט א מענטשן,
וואס שווייגט; די וועלט האט ליב א מענטשן, וואס רעדט, בפרט אן
אדוואקאט באדארף זיך לאזן ריידן. וואס דארפט איר אן אדוואקאט ―
אפילו א דאקטער; דאכט זיך, אין פלוג, וואס געהער זיך אן א צונג מיט
א דאקטער? פונדעסטוועגן איז אויך אנגענעם, אז ער לאזט זיך ריידן.
אט איז פאראן בא אונדז וויפל דאקטוירים, האט קיינער נישט אזויפיל
פראקטיקע, ווי דער שווארצער דאקטער האט, ווארעם דער שווארצער
דאקטער, אז ער קומט צום חולה, פרעגט ער בא אים אויס נישט נאר,
וואס ער האט נעכטן געגעסן, נאר איטלעכס ברעקל טאפט ער בא אים
אויס: פון וואנען ער איז, און וויפל ער איז אלט, און צי איז ער א
באווייבטער, און וויפל קינדער האט ער, יינגלעך צי מיידלעך, און וואס
צאלט ער דירה־געלט, און פארוואס ברענט די לאמפ אזוי פינצטער, און
למאי האט דאס קליינע קינד אזא גרויסן פופיק, ― זאגט אייך, וואס
איר ווילט, ס׳איז א מחיה! אזא דאקטער, אז ער קומט צו גיין, ווערט
ליכטיק אין שטוב און פריילעך אפן הארצן; דער חולה אליין פילט זיך
א סך בעסער ווי פון דעם בעסטן רעצעפט; וואס דארף ער א רעצעפט,
זאגט ער, אז דער דאקטער איז מיר אליין א רעצעפט? פונקט דער ,היפך
פון יענעם דאקטער אין יעהופעץ, וואס איר בין געווען בא אים, נישט
היינט געדאכט, מיט מיין ווייב זאל לעבן. מיין חיה־עטל, דארפט איך
וויסן, איז אזוי אויך גענוג נערוועז, היינט שטעלט אייך פאר, אז דער
חכם הייסט זיך באווייזן די צונג און טוט א מאך מיט דער נאז, טוט
א טאפ דעם דופק און א מאך מיט דער נאז, זיצט די גאנצע צייט ווי
א חתן ― ער זאל דאס ארויסלאזן א ווארט, און פלוצעם פארגלוסט זיך
אים א פרעג טאן בא איר:
־ וווהין רעכנט איר פארן אפן זומער?...
    
מיין חיה־עטל האט מער נישט באדארפט: זי איז געווארן אויס
מענטש און האט מיך אנגעהויבן צו טרייבן, מיר זאלן שוין פארן וואס
גיכער קיין אויסלאנד ― אין די „ווארעמבעדער״, און אז איך האב זי
א פרעג געטאן, וואס איז אזוי דאס גיכקייט? איז זי אף מיר אנגעפאלן
און געזאגט, אז זי זעט שוין לאנג, אז איר לעבן איז בא מיר ווערט א
דרייער, אז איך וויל, אז זי זאל חלילה שטארבן, און נאך כדומה אזעלכע
ווערטער האט זי מיר געזאגט, ווי דער שטייגער איז פון א ווייב, אז
זי וויל דערגיין דעם מאן די יארן ― און אלץ איבער אים, איבערן דאקטער פון יעהופעץ... נאר שאט! איך האב אנגעהויבן פון אדוואקאטן
און בין ארויף אף דאקטוירים. לאמיר זיך אומקערן צוריק צו אונדזער
אדוואקאט וועלוול גאמבעטא.
  
ה
  
נאך איין זאך איז געווען אין וועלוולס סיסטעם ― עדות. צו יעדן
ענין איז בא אים געווען עדות און עדות אף עדות. אינעם שכל פון עדות
האבן געשטעקט צוויי זאכן: ערשטנס, האט מען צוליב די עדות געקאנט
ציען, אפציען, פארציען, און אוועקציען וויפל ער האט אליין געוואלט
ווארעם צווישן א סך עדות מוז זיך מאכן, אז איינער ווערט נישט געזונט
איינער פארט אוועק און איינער האט גלאט פארגעסן, אז מע רופט אים
ארויס פאר אן עדות. און, צווייטנס, האט ער מיט די עדות גופא געפירט
א פאליטיקע, א משונה־מאדנע פאליטיקע, וו ע ל וו ל ס  פ א ל י ט י ק ע.
    
נאר דא מוז איך אפטרעטן אף א וויילע פון די עדות און אויסזאגן
א סוד (צווישן אונדז וועט דאך עס מסתמא בלייבן?), אז אונדזער
וועלוול האט צום מיינסטן געפירט עסקים פון ביידע צדדים, דאס הייסט
ער האט באוויזן א קונץ, אז ער האט געקאנט זיין אין איין צייט אדוואקאט פון ביידע צדדים. סע פארשטייט זיך, אז איינער פונעם אנדערן האט
  
נישט געטארט וויסן, אז איטלעכער צד האט גערעכנט, אז וועלוול ―
דאס איז זיין צד.
    
איר ווילט וויסן, ווי אזוי ער האט דאס געטאן? גאנץ פשוט!
שטעלט אייך פאר: איך זייט געקומען צו וועלוולען מיט א בקשה, ער
זאל איינגעבן אף מיר א פאפיר, אז איך האב אייך דאס און דאס. האט
ער קודם כל צוגעזאגט, אז ער וועט מיך גאט ווייס וואס, סיביר אליין
אין א הונט קעגן דעם, וואס מיר קומט דערפאר! און בשעת־מעשה
פייערט ער אף מיר מיט סכנות נפשות: סטייטש, סטייטש, איך זאל
אזעלכעס טאן! ער זאל זיך, זאגט ער, זען מיט מיר, וואלט ער מיר
געזאגט אזוי און אזוי!
    
― איך מוז זיך, זאגט ער, זען מיט אים, איך וועל אים, זאגט ער,
אומיסטן שיקן רופן, דעם דאזיקן פאדליעץ!...
    
אזוי זאגט אייך וועלוול און שיקט מיך רופן און מאכט צו מיר
אזוי:
    
― וואס זאגט איר אף דעם שייגעץ? (נישט איך, וועלוול זאגט
דאס). לא די ער האט אייך אזוי געזידלט, וויל ער נאך אף אייך איינגעבן
א פאפיר! ער איז בא מיר געווען, האב איך אים מסתמא געזאגט, אז
איר זייט גערעכט, נישט ער. וואס־זשע דען? איר קענט דאך מיר, אז
איך בין נישט קיין מענטש פון חניפה, און נעמען אף זיך פירן רעם
דאזיקן עסק וועל איך אויך נישט...
    
שלאג איך אים מסתמא איבער און פרעג בא אים:
    
― פארוואס?
    
ענטפערט ער מיך:
    
― איך וויל נישט. קוים איז יענער געווען בא מיר, פאסט מיר
נישט.
  
הייב איך דאך אים אן איינריידן:
    
― מילא, וואס יענער איז געווען; למאי אט בין איך אויך?
    
הקצור, אזוי לאנג אזוי ברייט, ביז איך רייד אים איבער און ער
נעמט אן דאס עסק און ווערט מיין אדוואקאט.
    
נאכדעם הייבט זיך אן ― א חתונה מיט עדות. ער אליין שטעלט
צונויף די עדות פון ביידע צדדים און פירט דאס געשעפט פון איינעם
צום אנדערן אזוי קונציק, אזוי בריהש, אז די עדות צווישן זיך מוזן
סוף־כל־סוף זיך צעקריגן, אויסזידלען איינס דאס אנדערע גאנץ בעל־הבתיש,
און פארוואס זאל מען זיך טאקע נישט פאטשן אויך? אט דעמאלט האט
ער ערשט וואס צו טאן ־ א פרישע פראקטיקע. די צעקריגטע און צעפאטשטע עדות האבן דאך געוויינטלעך זייערע עדות, וואס זיינען געווען
בשעת פאטשן זיך, און וויבאלד זיי קומען זיך צונויף צו וועלוול „סוואד־זאקאן״, מוזן זיי זיך סוף־כל־סוף צעקריגן זיך, אויסזידלען איינס דאס
אנדערע און צעפאטשן זיך ― ווידער א פראקטיקע פאר וועלוולען.
  
ו
    
איין חסרון האט געהאט וועלוול גאמבעטא (איר האט א מאל געווען
א מענטשן אן א חסרון?): ער האט נישט געקאנט הויזן מיט קיין ווייב.
א ווייב האט מיט אים מער נישט געקאנט אפזיין ווי א יאר, העכסטנס ―
אנדערהאלבן.
    
דערפון איז צו פארשטיין, אז וועלוול האט געהאט נישט איינע, נאר
עטלעכע ווייבער. איר מיינט, עטלעכע מיטאמאל? חס וחלילה! אזוי
ווייט „קולטורנע״ איז כתרילעווקע נאך נישט, אז א ייד זאל זיך דארט
פארגינען, ווי כדומה אין לייטישע שטעט, ווו יידן טוען נאך אנדערע און
האבן א ווייב, און נאך א ווייב, און נאר א ווייב; כתרילעווקער יידן
דאנקען גאט, אז זיי קאנען אויסהאלטן איין ווייב. זיי זאגן, אז איין ווייב
קאן אויך מאכן גרוי און אלט, אויב זיי האט א שיינעם גוסט און איז
באקאנט מיטן שניידער און מיט דער מאדיסטקע: און ווער שמועסט,
אז זי מיינט, אז זי קאן א ביסל „צימבלען אפן טאפטשאן״, אויב זי האט
געלייענט אף איר לעבן נאר איין ביכל און געווען צוויי־דריי מאל אין
טעאטער און קאן שפילן אין „סטוקעלקע״ און איז „טערטל־מערטל״, ―
דעמאלט איז שוין אז אך און וויי דעם מאן! ער מוז שוין אין זינען
האבן ווינטער א זשורפיקס כאטש איין מאל אין וואך, און זומער א
דאטשע, און דעם זון אין גימנאזיע, און דער טאכטער א סטודענט, ―
הקצור, ס׳איז א רחמנות אפן מאן, א צער־בעלי־חיים, מיד קאנען אים
גארנישט העלפן, סיידן מיט א קרעכץ... און לאמיר זיך אקארשט אומקערן צוריק צו אונדזער וועלוולען מיט זיינע ווייבער.
    
דאס ערשטע ווייב זיינס איז געווען טאקע אן אונדזעריקע, פון
כתרילעווקע, הייסט דאס, יאסיע דעם ליכטציערס א טאכטער, א מיידל
גלייך מיט אלע מיידלעך, א בעל־הביתיש קינד. מענטשן האבן שטארק
מקנא געווען יאסיען אפן שידוך: מיט אזוי ווינציק נדן נעמען א חתן
א „קענער״, דעם „סוואד־זאקאן״ אליין! צום סוף האט זיך אויסגעלאזט,
אז יאסיעס טאכטער האט באלד נאך דער חתונה אנגעהויבן זאגן, אז זי
וויל מיט אים נישט „לאכן״. פארוואס? זי האט מורא!... וואס האט
זי מורא? זי האט מורא, ער זאל נישט אויסלאדן די קלייטן. וואסערע
קלייטן? וועמענס קלייטן? און וואס געהער זיך דאס אן מיט איר?
נאר גיי טענה מיט א נקבה! זי האט זיך אריינגענומען אין קאפ אריין
„קלייטן״ ― כאטש בראק זי ווי לאקשן, זי וויל אים נישט קענען!
    
סע פארשטייט זיך, אז כתרילעווקע האט זיך נישט באנוגנט מיט
אזא תירוץ; וואס מיר קלייטן? ווער מיר קלייטן? דא קער זיין אן
אנדער סוד, מסתמא אזא מין זאך, וואס פאסט נישט אויסצוזאגן... און
עם האבן אנגעהויבן גיין אין שטאט מעשיות מיט מעשיות! און די
מעשיות, וואס מע האט דערציילט, האט מען דערציילט איינער דעם אנדערן בסוד, אין אויער אריין, און בשעת־מעשה האט מען זיך ארומגעקוקט,
צי ס׳איז נישטא קיין ווייבער דערביי, און מע האט זיך געשטיקט פאר
 געלעכטער.
    
― וואס פאר א געלעכטער אף אייך? ― זאגן די ווייבער. ― דער
ציילט אונדז, לאמיר אויך לאכן.
    
די דאזיקע ווערטער רופן ארויס בא די מאנצבילן נאך א גרעסערן
געלעכטער. דעמאלט ווערן די ווייבער שוין אביסל בייז און הייבן אן
מיט כעס:
    
― זע־נאר, ווי דער נאר שטופט זיי! זאגט שוין אויס, וואס איז
דאס פאר א וויסטער געלעכטער אף אייך?
    
אט דעמאלט הייבן די מאנצבילן ערשט אן צו לאכן, האלטן זיך בא
די בייכער, ממש מע קאטשעט זיך פאר געלעכטער!
  
ז
    
בקצור, וועלוול גאמבעטא האט זיך אפגעגט מיט יאסיעס טאכטער
(בריינדל האט זי געהייסן, זי האט חתונה געהאט דאס אנדערע מאל און
איצט איז זי אין אמעריקע), און איז לאנג קיין אלטן נישט געזעסן און
האט געבראכט צו פירן א ווייב פון א קליין שטעטל, אויך א מיידל, אפגעלעבט מיט איר אקעגן א יאר און האט זיך שטילערהייט מיט איר אפגעגט
און איז אוועקגעפארן קיין בערדיטשעוו און האט געבראכט צו פירן פון
דארטן א גאנצע „מאדאם מיט א הוט״, געמאכט מיט איר וויזיטן, איינגעפירט בא זיך א שטוב מיט מעבל, מיט זשורפיקסן, מיט יונגעלייט, וואס
שפילן אין „סטוקעלקע״ און אין „טערטל־מערטל״; עס האט אבער נישט
געהאלפן נישט די שטוב, נישט דאס מעבל, נישט די „סטוקעלקע״ מיטן
„טערטל־מערטל״, ― אין א שיינעם פרימארגן זיינען זיי אוועקגעגאנגען
צום רב און מע האט געשריבן א גט, און די „דאמע מיט דער הוט״ אין
אוועק צוריק קיין בערדיטשעוו.
    
אז וועלוול גאמבעטא איז נאך דער מעשה אוועקגעפארן חתונה האבן
נאכאמאל, האבן די כתרילעווקער לצים, די וואס האבן ליב חוזק מאכן
פון דער גאנצער וועלט, אים געגעבן אן עצה: וואס דארף ער פארן
חתונה האבן, ברענגען דאס ווייב און נאכדעם גטן זיך? אמער לאז
ער דארטן מאכן אפן ארט א חתונה מיט א גט אינאיינעם.
    
דערויף האט זיי וועלוול געענטפערט, אז אזעלכע חכמים ווי זיי איז
טאקע זייער ווינציק אף דער וועלט, ס׳איז אים נאר א חדוש, וואס זיי
גייען אן שטיוול... און נאך כדומה אזעלכע שטעכווערטער האט ער
זיי אריינגעזעצט, אז זיי האבן נישט געוווסט, ווי אוועקצוגיין פון אים,
― און אליין איז ער אוועקגעפארן קיין ווארשע און געבראכט פון דארטן
עפעס א מין שלאק מיט אריינגעשטעלטע ציין און מיט א מאדנעם שלייער אפן קאפ און מיט א מין משונה מאדנע לשון, וואס אין כתרילעווקע
האט מען אזעלכעס נאך נישט געהערט קיינמאל. דהיינו?
    
ערשטנס, האט זי גערעדט גיך. שייך זאגן גיך? איידער זי האט
ארויסגעלאזט דאס ערשטע ווארט, זיינען שוין פינף־זעקס ווערטער געפלויגן אף צופריער, איינס איבער דאס אנדערע, מורא געהאט, מע זאל
חלילה נישט פארשפעטיקן, און איידער זיי זיינען ארויסגעפלויגן פונעם
מויל, זיינען שוין געשטאנען גרייט צען אנדערע ווערטער אף ארויסצופליען.
    
דאס איז נומער איינס. והשנית, האט זי גערעדט מיט א קוויטש
און מיט א ניגון, ווי פון „אקדמות״, אויסגעמישט מיט „כגוונא״, און
אויסגעלאזט אלע מאל מיט אן „אי וויי״ און מיט א לאנגן „ני?״ און
מיט א געלעכטער פון א פאווע, באוויזן בשעת מעשה די אריינגעשטעלטע
ציין און געטרייסלט מיטן שלייער, ― האט דאס טאקע געהאט דעם
זיבעטן הן. אף חדושים איז מען געגאנגען קוקן אין כתרילעווקע אף דער
ווארשעווער „יפהפיה״ מיט די אריינגעשטעלטע ציין און הארכן, ווי
זי גראגערט און ווי זי שקוויטשעט אן ווי זי זינגט, און זיך האלטן בא דו
זייטן פאך געלעכטער. מע דארף נישט קיין טעאטער, האבן זיי געזאגט...
אן עבירה, כ׳לעבן, וואס זי האט זיך אין כתרילעווקע לאנג נישט געהאלטן
― סך הכל איין זומער; ווארעם ס׳איז געקומען ארום יום־טוב־צייט,
האט ער זיך מיט איר געגט, און זי איז אוועקגעפארן צוריק קיין ווארשע
― און פון דעמאלט אן האט שוין וועלוול גאמבעטא מער נישט חתונה
געהאט און איז פארבליבן אן אלמן עד היום הזה.
  
אפשר ווייסט איר פון זיינעטוועגן א שידוך?
    
געשריבן אין יאר 1903
  
צווייטער טייל
  
שיר־השירים ― ― ― ― ― 209
דער מלך מיט דער מלכה ― ― 264
בערעלע  ― ― ― ― ― 274
דריי לוחות ― ―― ― ― 286
לאטקעס של חנוכה ― ― ― 295
קאנקורענטן ― ― ― ― 307
אפיקומן ― ― ― ― ― ― 317
דוויד מלך ישראל ― ― ― 332
וואס איז חנוכה? ― ― ― ― 339
פורים ― ― ― ― ― ― 356
ארבע כוסות ― ― ― ― 364
איבער א היטל ― ― ― ― 378
  
שיר־השירים
  
א יוגנט־ראמאן אין פיר טיילן
  
ערשטער טייל
  
בוזי
  
א
  
בוזי איז א נאמען, פארצויגן פון אסתר־ליבע: ליבוזי ― בוזי.
זי איז עלטער פון מיר מיט א יאר, און אפשר מיט צוויי, און ביידע
אינאיינעם זיינען מיר נישט אלט קיין צוואנציק יאר. היינט זעצט אייך
אוועק, זייט מוחל, און רעכנט אויס, וויפל בין איך אלט און וויפל זי?
נאר דאס, מיין איך, איז נישט וויכטיק. איך וועל אייך בעסער דערציילן
איר ביאגראפיע אין קורצן.
    
מיין עלטערער ברודער בעניע איז געזעסן און א דארף, געהאלטן א
מיל, געקאנט שיסן פון א ביקס, פארן רייטנדיק אף א פערד און שווימען
ווי א מזיק. איינמאל זומער האט ער זיך געבאדן אין טייך און איז דערטרונקען געווארן. אף אים איז געזאגט געווארן דער פסוק: „אלע גוטע
שווימער ווערן דערטרונקען״. נאך אים איז געבליבן א מיל, צוויי פערדלעך,
א יונגע אלמנה מיט איין קינד. די מיל האט מען אפגעלאזט, די פערדלעך
האט מען פארקויפט, די יונגע אלמנה האט חתונה געהאט און איז אוועקגעפארן ערגעץ ווייט, און דאס קינד האט מען געבראכט צו אונדז.
    
דאס איז געווען בוזי.
 
 