 צו די שלושים פון דער יידישער שרייבערין און לערערין, חנה־פייגל טערטלטויב , האט מען לעצטנס ארויסגעלאזט איר אלבאם יידישע קינדערלידער אנליין. 
 די 14 לידער, וואס זענען לכתחילה ארויס ווי א קאמפאקטדיסק אין 2012, בארירן סיי טראדיציאנעלע יידישע טעמעס ווי צדקה און שבת, סיי עצות פאר קינדער. איין ליד, למשל, „איך בין א גוט יינגל״, דערקלערט פאר וואס ס׳איז וויכטיק צו פאלגן טאטע־מאמע. 
 אין א בליצבריוו וואס איר משפחה האט ארויסגעשיקט וועגן דעם פראיעקט, גיט מען איבער אז כאטש חנה־פייגל טערטלטויב האט ניט געהאט קיין מוזיקאלישע טרענירונג און האט אפילו ניט געקענט לייענען נאטן אדער שפילן אן אינסטרומענט, האט זי געשאפן די לידער „דורכן ריינעם כוח פון ווילן אליין״. 
 דער אלבאם, „יידישע לידער פאר קינדער״, קען מען איצט שפילן אויף א סך וועבזייטן און אפליקאציעס. אחוץ „יוטוב״ און „ספאטיפי״ קען מען אים הערן אויף ״פאנדארא״, ״אייטונס״, אמאזאן־מוזיק און אפילו ״טיקטאק״. 
 כדי צו הערן די לידער אויף „יוטוב״, גיט א קוועטש דא . 
 נאך אינפארמאציע וועגן די לידער קען מען געפינען אויף חנה־פייגלס וועבזייט דא , ווי אויך אין אן ארטיקל וואס זי האט געשריבן פארן פארווערטס וועגן אים דא . 
