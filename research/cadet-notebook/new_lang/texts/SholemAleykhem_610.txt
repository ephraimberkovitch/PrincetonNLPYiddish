 
 מאנאלאגן: א מעשה מיט א גרינהארן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיסטער באראבאן, ביזנעס־בראקער, דערציילט, ווי אזוי ער האט אנגע־
  
לערנט א גרינהארן, וואס האט געהייראט צוליב ביזנעס. איבערדערציילט
  
מיט זיין לשון.
    
― איר זאגט: אמעריקע איז א לאנד פון ביזנעס ― נעווערמיינד. עס
דארף אזוי צו זיין. נאר אפטעראל גיין הייראטן און פארקויפן זיך צוליב
ביזנעס ― דאס איז שוין, עקסקיוז מי, א חזיריי. איך פרעדיק ניט קיין
מאראל, נאר איך זאג אייך, ס׳א פעקט, אז ניין און ניינציק פראצענט
גרינהארנס הייראטן בא אונדז צוליב ביזנעס.― פארדריסט דאס מיך,
און אז איך דערטאפ אזא גרינהארן, וועט ער שוין פון מיר טרוקן נישט
ארויס. ליוו איט טו מי, וועל איך אייך דערציילן א שיינס!
    
זיץ איך מיר איינמאל אין מיין אפיס און מייל די פאסט, קומט אריין
צו מיר א גרינהארן, נאך גאר א באי. און מיט אים א ווייבעלע ―
וואס זאל איך אייך זאגן? ― בלוט און מילך. שיין ווי דער טאג און
פריש ווי אן עפעלע, נאר־וואס פונעם בוים. אריינגעקומען, רופט ער זיך
אן צו מיר: „האו דו יו דו! זייט איר דאס מיסטער באראבאן דער ביזנעס־בראקער?״ „סידאן! וואס׳ט איך זאגן גוטס?״ עפנט ער מיר אויף זיין
הארץ און דערציילט מיר א גאנצע געשיכטע, סא ענד סא, אזוי ווי ער איז
א באי ערשט צען יאר אין לאנד, א ני־פענטס־מייקער בא טרייד, און אין
אים האט זיך פארליבט אט דאס ווייבעלע, געווען א מיידל אן ארבעטא־רן, וואס פארמאגט טויזנט דאלער אין קעש, האט ער מיט איר חתונה
געהאט און זוכט א ביזנעס, זיי זאלן קאנען מאכן א לעבן און פארשפארן
ארבעטן אין שאפ, ווארעם ער האט, ניט פאר אייך געדאכט, א רעמא־טיז, בא אים בלייב עס, און אזוי ווייטער. קוק איך אפן ווייבעלע און זאג
צו אים: „אין וואס פאר א ביזנעס וואלט איר געגאנגען?״ ענטפערט ער
מיר: „ער וואלט געעפנט א סטיישיאנערי״. און ער גיט מיר צו פארשטיין,
אז אין א סטיישיאנערי וואלט „זי״ אים אויך געקאנט קומען צו הילף.
איר פארשטייט א גרינהארן? ניט גענוג ער האט דערטאפט א פרי, אן
אתרוגל אף צו מאכן שהחיינו, און ניט גענוג זי ברענגט אים טויזנט דאלער אין קעש, איז ער נאך א בעלן, זי זאל אים ארבעטן און ער וועט זיך
זיצן מיט זיינע חברים, שפילן אין פינאקעל און אזוי ווייטער ― איך
קען מיינע לייט! טראכט איך מיר: א מכה וועסטו בא מיר האבן א סטיישיאנערי! איך קאן באשטיין, דו זאלסט בא מיר ליגן, ווי א הונט, אין א
לאנדרי. וועסט בא מיר ווערן א לאנדרימען! וואס איז מיר עפעס איינגעפאלן א לאנדרי? ווייל איך האב גראד געהאט אף דער האנט א לאנדרי
צו פארקויפן. און איך רוף מיך אן צו מיין גרינהארן: „צו וואס טויג
דיר, זאג איך, זיך בארעדן מיט א סטיישיאנערי־סטאר אכצן שטונדן אין
מעת־לעת, ארויסקוקן, טאמער וועט דורכלויפן א סקול־באי און כאפן
קענדי פאר א פעני און אזוי ווייטער? אמער, ליוו איט טו מי ― איכ׳ל דיר
געבן א שענערע ביזנעס, א לאנדרי אין די בראנקס, וועסטו ארבעטן רע־געלע שטונדן און לעבן, ווי א קייסער! און איך נעם א פענסיל און טו
אים א רעכן אויס, אז נאך אלע עקספענסעס ― רענט און שוירט־איי־רענער און פעמילי־איירענער און דעליווערי־באי און לאנדרי־ביל און
אזוי ווייטער, בלייבט אים איבער ריינע עטלעכע און דרייסיק דאלער א
וואך ― דארף מען בעסער? „וואס וועט דאס קאסטן?״ זאג איך: „טויזנט דאלער איז דאס א בארגיין, נאר ליוו איט טו מי ― איכ׳ל עס אייך
מאכן פאר אכט הונדערט. איר׳ט, זאג איך, דארפן נאר אפצאלן די פאר
דאלער, פארבינדן די אויגן, נעמען די שליסל ― און איר זייט אללרייט.
דערווייל, זאג איך, גייט געזונט און קומט צו מיר אין דריי טעג ארום, ווייל
איצט האב איך קיין צייט ניט ― און גוד־באי״.
    
און אליין בין איך אוועק צו מיין לאנדרימען און גיב אים אפ מזל־טוב: גאט האט מיר צוגעשיקט א העכט, א גרינהארן, און אז ער האט
איצט א טשענס, אויב ער איז א מענטש, פטור צו ווערן פון דער לאנדרי
אין גלייכן געלט, זאל ער וויסן וואס ער האט צו טאן, און אזוי ווייטער...
האט דער גנב פארשטאנען, וואס איך מיין, און זאגט צו מיר: „ברענגט
אים נאר, דעם העכט, וועט שוין זיין אללרייט״... אין דריי טעג ארום ―
מיין גרינהארן איז דא, געבראכט א דעפאזיט, אוועקגעשטעלט זיך מיטן
ווייבעלע אף א וואך טרייען, ווי דער שטייגער איז, און מיין לאנדרימען
האט שוין מסתמא געזען, אז די וואך פון טרייען זאל זיין אללרייט, און
נאך מיט א שמיצל אף יענער זייט אללרייט ― און מע האט געסעטעלט
די ביזנעס. דער גרינהארן האט אפגעציילט די פאר דאלער, דער לאנדרימען האט אים איבערגעגעבן די ביכער מיט די שליסל, איך האב אפגענומען מיין רח″ש דווקא פון ביידע צדדים, און אזוי ווייטער ― מיסטער
באראבאן ביזנעס־בראקער ווייסט וואס ער האט צו טאן ― און, ווי זאגט
איר, פיניטא לא קאמעדיא. איא? אזוי זאגט  א י ר . בא מיר הייבט
די קאמעדיע זיך ערשט אן. ווארעם אז ס׳איז אלצדינג שוין געווען פארטיק ארום און ארום, האט זיך ערשט צעברענט אין מיר א פייער אף
דעם גרינהארן, פאר וואס קומט אים, דעם ממזר, אן אפגעשיילט אייעלע
גלייך אין מויל אריין, אזא ווייבעלע, טויזנט דאלער אין קעש און א פארטיקע ביזנעס אן קאפווייטיק? מע דארף בא אים די לאנדרי אפהאנדלען
פאר האלב געלט און אוועקגעבן זי צוריק צום פריערדיקן לאנדרימען. ווי
אזוי? דערויף בין איך דאך מיסטער באראבאן ביזנעס־בראקער, בא מיר
איז נישטא א זאך, וואס איך זאל ניט קאנען דורכפירן! בין איך אוועק
אקוראט אקעגן דער לאנדרי אפן קארנער פון דער צווייטער סטריט און
האב אפגעדונגען באם איידזשענט א רומקע, אריינגעפידלט אים א צען־דאלער־ביל אן אויפגאב און האב אויסגעהאנגען א סיין אף דער ווינדע:
    
„אט דא עפנט זיך א לאנדרי״.
    
אוודאי גייט ניט אוועק קיין טאג צייט ― מיין גרינהארן איז דא מיט
א צעיושעטן קאפ: סטייטש! ער איז א געקוילעטער; „וואט איז די טראבל?״
דערציילט ער מיר פונעם אומגליק, עפעס א שווארץ יאר האט אפגעדונגען
אקוראט אנטקעגן אים א סטאר און עפנט א לאנדרי! „וואס־זשע ווילסטו,
גרינהארן?״ וויל ער, איך זאל אים געפינען א קונה אף דער לאנדרי, וועט
ער מיך באדאנקען אפן שענסטן ארט און וועט אייביק גאט בעטן פאר מיר,
און אזוי ווייטער. בארויק איך אים און זאג אים, אז ניט אזוי גרינג געפינט מען א קונה. נאר ער זאל זיך פארלאזן אף מיך, איכ׳ל טרייען מיין
בעסט. דערווייל זאל ער גיין אהיים און קומען אין דריי טעג ארום, מחמת
איך בין פארווארפן מיט ביזנעס, און אזוי ווייטער ― און גוד באי!
    
און אליין האב איך געשיקט רופן מיין אלטן לאנדרימען און דערצייל
אים סא ענד סא: אצינד האסטו א טשענס אוועקצוקניהן צוריק באם
גרינהארן דיין לאנדרי פאר האלב געלט. זאגט ער: „ווי אזוי וועט איר
עס מאכן?״ זאג איך: „וואס גייט׳ס אייך אן? ליוו איט טו מי ― דערויף
בין איך דאך עפעס מיסטער באראבאן ביזנעס־בראקער״. זאגט ער: „אללרייט״. זאג איך: „וועל איך האבן דערפאר מיין קאמישען?״ זאגט ער:
„אללרייט״. זאג איך: „איך מוז האבן דערפאר א הונדערטער״. זאגט ער:
„אללרייט״. און אזוי ווייטער. דערווייל זיינען איבערגעלאפן די דריי טעג
― מיין גרינהארן איז דא מיטן ווייבעלע. דאס ווייבעלע האט זיך אביסל
אויסגעבלייכט, נאר זי איז נאך אלץ שיין, ווי די זון. „וואס הערט זיך?״
„וואס זאל זיך הערן, זאג איך, איר דארפט, זאג איך, דאנקען גאט, איך
האב קוים־קוים געפונען א בעלן אף אייער לאנדרי. נאר וואס דען? איר׳ט
מוזן, זאג איך, פארלירן געלט״. „וויפל?״ „פרעגט ניט, זאג איך, וויפל
איר פארלירט, פרעגט וויפל איר געווינט. ווארעם וויפל, זאג איך, איר זאלט
ניט נעמען, איז דאס ווי געפונען. איר שפילט זיך, זאג איך, מיט אמעריקאנער קאנקורענטן? זיי קאנען אייך, זאג איך, אריינטרייבן אין אזעלכע
עקספענסעס, אז איר זאלט דארפן, זאג איך, אויפכאפן זיך אין מיטן
באנאכט און אנטלויפן אין איין העמד! ,,... וואס טויג אייך, איך האב אף
זיי אנגעווארפן אזא שרעק, אז זיי האבן אפגענומען האלב וויפל זיי האבן
אריינגעלייגט און האבן נאך אפגעצאלט מיר רח″ש אויך, ווארעם איך בין
דאך ניט מחויב זיך בארעדן אומזיסט, און ― אויס לאנדרי!... נאר האט
צייט, איר זייט נאך ניט פארטיק. אויב איר האלט קאפ, דארפט איר געדענקען, אז איך האב געהאט אריינגעצימבלט צען דאלער אן אויפגאב דעם
איידזשענט פאר א סטאר און אויסגעהאנגען א סיין אף א לאנדרי. פרעגט
זיך א קשיא: למאי זאל איך לאזן צען דאלער גלאט אפן ווינט, מיר ניט,
דיר ניט? בא מיסטער באראבאן ביזנעס־בראקער איז דען גנבהש געלט,
צי וואס? איז איין מאל אוועק. צווייטנס, ברענט מיך נאך אלץ אף דעם
גרינהארן און עס פארקעט מיך: דער ממזר האט נאך עטלעכע הונדערט
דאלער אין פאקעט און א ווייבעלע בא דער זייט ― גין־גאלד! פארוואס
קומט דאס אים? מיסטער באראבאן, דער גרעסטער ביזנעס־בראקער פון
דער איסט־סייד, באדארף האבן א ווייב, עקסקיוז מי, א פארזעעניש און
נאך א קסאנטיפע דערצו, און דער גרינהארן ― דארף אים גאט צושיקן
אזא צאצקע, יו נאו, א מזוזהלע ― אויסקרענקען זאל ער עס! פויל איך
זיך ניט און שרייב אים אוועק א פאסטעלקארד, ער זאל קומען צו מיר אף
אן אפאינטמענט אין דער און דער שעה, איך האב צו אים א ביזנעס.
לאזט ער זיך ניט בעטן און קומט צו גיין אין דער אפגעשטעלטער צייט, און
דווקא מיט איר, מיטן ווייבעלע. באזעץ איך זיי, מיינע ליבע געסט, און
דערצייל זיי א מעשה, סא ענד סא: „איר קענט ניט די אמעריקאנער בלאפערס! איר זאלט וויסן, וואס פאר א טריק דער גנב, דער אלטער לאנדרימען, האט אייך אפגעטאן ― אזש די האר שטעלן זיך קאפויר!״...
„דהיינו?״ „דהיינו, זאג איך, דאס האט ער, זאג איך, אפגעדונגען די סטאר
אקעגן אייך און האט אויסגעהאנגען א סיין אף א לאנדרי, בכדי, זאג איך,
איר זאלט זיך דערשרעקן און אים אפטרעטן פאר האלב געלט צוריק זיין
לאנדרי״. דערהערט אזא מעשה, האט זיך דאס פאר־פאלק גענומען איבערקוקן, געווארן אנגעצונדן, און איבערהויפט דאס ווייבעלע. די אויגן האבן
איר געברענט, ווי צוויי קויל פייער. „ס׳איז א יושר, זאג איך, איר זאלט
זיך מיט אים אפרעכענען, מיטן גנב, ער זאל אייך האבן צו געדענקען!״
„מיט וואס קאנען מיר זיך מיט אים רעכענען?״ „ליוו איט טו מי, זאג
איך, איכ׳ל אים שוין צו־רעכט מאכן, דעם פויגל, אז ער וועט בא מיר, זאג
איך, קיין תחית־המתים ניט אויפשטיין, און אייך, זאג איך, וועט דערפון
ארויסקומען א טובה; אירט, זאג איך, האבן א ביזנעס נאך בעסער, ווי
פריער!״ קוקן זיי אף מיר, ווי די טייבעלעך, ווי איינער רעדט: פון אייער
מויל און גאטס אויערן, און לאנג לעבן זאלט איר, און אזוי ווייטער! און
איך נעם און לייג זיי פאר א פלאן: דארפן זיי קויפן פרעמדע ביזנעס און
צאלן יענעם פאר דער פירמע אין טאג אריין? אמער, גיי איך שוין צום
אייגענעם לענדלארד און דינג זיי אפ די סטארקע, וואס דער גנב האט געוואלט דינגען, און איך פיקס זיי איין פאר אזעלכע דריי־פיר הונדערט
דאלער א לאנדרי אקוראט אקעגן זיין לאנדרי און שטעל זיך אוועק מיט
אים קאנקורירן, וויפל ער נעמט, נעם איך ביליקער, און איך מאך אים אין
דריי וואכן צייט צו מופן ― זאל מיין נאמען ניט הייסן באראבאן! וואס
טויג אייך, איך האב זיי אזוי צעשרויפט, אז דער גרינהארן איז מיר
שיר ניט ארויפגעפאלן קושן, און דאס שיינע ווייבעלע זיינס האט זיך צערויטלט און איז געווארן נאך שענער, ווי געווען. און דעם זעלבן טאג נאך
האב איך גערענט פון זייערטוועגן די סטארקע, און ס׳איז גיך פארטיק געווארן בא מיר א נייע לאנדרי מיט א סיין און מיט טישן און מיט האק
און פאק, און מיין פאר פאלק האט זיך גענומען צו דער ארבעט, און
ס׳איז אוועק צווישן זיי און צווישן אלטן לאנדרימען א פלאם־פייערדיקע
קאנקורענציע. מע האט זיך געשמיסן מיט די פרייזן, ווי ווייט מע האט געקאנט. האט יענער געשטעלט פיר און צוואנציק סענט א דאזען פלעט,
האבן זיי געשטעלט אכצן, און נאך צוגעגעבן א „ספרעד״ אומזיסט. האט
יענער ארונטערגעלאזט אף אכט סענט העמדער, האבן זיי אראפגעשמיסן
אף א פעני און א האלב קאללערס, האט יענער שוין געמוזט אראפשמייסן
אף א פעני, און אזוי ווייטער. דער שפיץ איז ― מע האט זיך אזוי לאנג
געשמיסן, ביז דער גרינהארן האט זיך אפגעשאקלט פון די פאר דאלער
און געבליבן אן א פעני, נישט געהאט מיט וואס צו צאלן רענט. האט
ער צוגעמאכט די לאנדרי, ארויס בשן ועין, ווי שטייט אין פסוק: בשקאפע
יבוא, בשקאפע יצא און איצט רוט ער זיך בא מיר אפ אין לודלאוו־סטריט־דזשייל ― דאס האב איך אויסגעזוכט פאר זיין ווייבעלע א לאיער, וואס
מאנט בא אים פון אירטוועגן דריי זאכן: 1) איר געלט, די טויזנט דאלער
נדן; 2) א גט; און 3) ביז זי וועט אמאל באקומען פון אים דעם גט, זאל
ער זי סופארטען לויט די געזעצן פון לאנד ― א רוח אין זיין טאטנס
טאטן אריין, דעם גרינהארן!...
    
אדווערטייזמענט ― רעקלאמע. אטענדען צו ביזנעס ― טאן געשעפטן.
איידזשענט ― אגענט. איך טריי מיין בעסט ― איך טו אלץ וואס מעגלעך. איסט־סייד ― מזרח ניו־יארק (דאס יידישע געטא). איינפיקסן ― איינריכטן. אללרייט
― זייער ווויל. אפאינטמענט ― א באגעגעניש. אפטאון ― דער הויכער טייל פון
ניו־יארק. אפטעראל ― נאך אלעמען.
    
באדערן ― דולן א קאפ. באיעס ― יינגלעך. בארגיין ― א מציאה. בוטשער
― קצב. ביזנעס ― געשעפט. ביזנעס־בראקער ― מעקלער. ביקאז ― ווארעם. בלאפערס ― ליגנערס. ברוקלין־ברידזש ― די בריק, וואס פאראייניקט ברוקלין מיט
ניו־יארק. בראנקס ― א געגנט אין ניו־יארק.
    
גאבעטשמען ― מיסט־מאן. גוד באי ― א גוטן טאג. גוט־אפ ― פארמעגלעך. געסעטעלט די ביזנעס ― אפגעמאכט דאס געשעפט. גרינהארן ― א פרעמדער, א ניט־געניטער אין אמעריקאנער לעבן.
    
דאונטאון ― דער נידעריקער טייל פון ניו־יארק. דאזען ― א טוץ. דזשאב
― באשעפטיקונג. דזשאדזשעס ― ריכטער. דעליווערי־באי ― שיק־יינגל. דעפאזיט ― אדערויף. דרייווער ― פערד־שמייסער.
    
האו־דו־יו־דו ― וואס מאכט איר? העט ― הוט.
    
וואט איז די טראבל ― וואס איז געשען? וואנדערפול ― ווונדערבאר.
ווינדע ― פענצטער.
    
טרייד ― ארבעט. טרייען ― פרווון. טריק ― א שפיצל. טשענס ― א
שאנס, א מעגלעכקייט.
    
יו נאו ― פארשטייט איר מיך. יוז ― באנוצן.
    
לאנדרי ― וועשעריי. לאנדרי־ביל ― וועשעריי־הוצאות. לאנדרימען ―
וועשער. לודלאוו־סטריט־דזשייל ― א געפענקעניש אין ניו־יארק אף לודלאוו־גאס. ליוו איט טו מי ― לאזט דאס איבער צו מיר.
    
מופן ― זיך איבערקלייבן. מייל די פאסט ― שיק ארויס בריוו.
 
 