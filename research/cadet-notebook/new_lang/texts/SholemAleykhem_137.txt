 
 מעשיות פאר יידישע קינדער: ביים קעניג אחשורוש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
  
אז איך בין געווען א קליין יינגל ― ווייסט איר, וועמען איך האב
 מקנא געווען?
    
אחשורושן.
    
ניט יענעם אחשורושן, וואס האט געקיניגט פון הודו ביז כוש, אף
 הונדערט זיבן און צוואנציק מדינות. איך מיין קאפל דעם שניידער מיט
דער גילדענער קרוין, דאס הייסט, מיטן פאפירענעם ספאדעק און מיט
דער לאנגער גילדענער רוט פונעם בעזעם.
    
אויך מרדכין דעם שני־למלך (לווי דעם שוסטער) מיט הער איבערגעקערטער קאפאטע אף דער לינקער זייט און מיט דער קלאטשקעוואטער
פלאקסענער בארד האב איך שטארק מקנא געווען.
    
איך האב מקנא געווען וושתי המלכהן (מאטל דעם סטאליער) מיטן
קליידל אף דער קאפאטע און מיט דער פאטשיילע, וואס ער פלעגט זיך
אונטערבינדן דאס בערדל, מע זאל מיינען אף אים, אז ער איז א נקבה...
און וואס איז אפגעגאנגען, א שטייגער, אסתר המלכהן (עוזר דעם אונטער־שמש) מיטן גרינעם פארטעך? און וואס איז אפגעגאנגען המנען
(יאסקע דעם באהעלפער) מיטן שארבן אפן קאפ?...
    
נאר מער פון אלעמען האב איך מקנא געווען פייוול דעם יתום,
וואס פלעגט זיך אנטאן אין א רויט העמדל, זיך פארשטעלן פאר „יוסף
הצדיק״, בשעת חברה האבן געשפילט יענץ שיינע שפיל, וואס ווערט
אנגערופן „מכירת־יוסף״. זיינע ברידער פלעגן אים אראפרייסן דאס רויטע העמדל, אריינווארפן אים אין „לייבן־גרוב״, און יוסף הצדיק (פייוול
הייסט דאס) פלעגט זיך אוועקשטעלן אף די קני, צונויפלייגן די הענט
און באשווערן די חיות רעות, זיי זאלן צו אים קיין שליטה ניט האבן,
און זינגען בשעת מעשה זייער א טרויעריק ליד, וואס די ווערטער זיינען
זיך צעגאנגען אין יעדן אבר:
    
 שלאנגען און עקדישן,
    
 פארשליסט אייער מויל!
    
 פארשליסט אייער מויל!
    
 צי ווייסט איר דען,
    
 צי ווייסט איר דען,
    
 צי ווייסט איר ווער איך בין ז
    
 איך בין יוסף הצדיק,
    
 יצחקס אן אייניקל,
    
 יעקבס א זון,
    
 יעקבס א זון!...
    
און כאטש יוסף הצדיק איז געווען א יתום, אן ארעם בחורל, וואס
האט זיך אויפגעהאלטן אין אונטערשטן קלייזל און געלעבט פון א „פאלג־מיך־א־גאנג״, און כאטש איך בין געווען א נגידס א יינגל, דעם זיידן
רב מאירס אן אייניקל, פונדעסטוועגן וואלט איך מיך מיט אים געביטן
נאר צוליב דעם איינעם טאג פורים אליין.
    
אז ם׳איז געקומען דער גוטער, דער ליבער טאג פורים, האב איך
פון גאנץ פרי אן שוין ארויסגעקוקט אף דער „חברה״, וואס גייען פון
שטוב צו שטוב און א גאנצן כאליאסטרע יינגלעך לויפן זיי נאך פון
הינטן מיט בארוועסע פיס אפן שניי. פארוואס קאן איך ניט זיין אין
דער כאליאסטרע? ניין! איך טאר ניט, ווארעם איך בין א נגידס א יינגל
און דעם זיידן רב מאירס אן אייניקל, באדארף איך ליגן, ווי א הונט,
א גאנצן טאג אין שטוב און גיין מיט אלע גרויסע צום זיידן רב מאיר
צו דער סעודה.
    
― וואס דרייסטו זיך, ווי א דייטש אפן קארעק? ― מאכט צו
מיר דער טאטע בשעת מיר גייען אלע אינאיינעם צום זיידן רב מאיר
צו דער סעודה און איך דערזע פון דער ווייטן די „כאליאסטרע״.
    
― ביסט שוין, קיין עין־הרע, א היפש יינגעלע, קאנסט גיין אביסל
גיכער! ― זאגט די מאמע. ― אם ירצה השם, שבת־הגדול ווערסטו
אכט יאר, ביז הונדערט און צוואנציק.
    
― טשעפעט אים ניט, ער האט דערזען די „קאמעדיאנטשיקעס״!
― רופט זיך אן מיין עלטערער ברודער משהלע, וואס איז אליין אויך
א בעלן זיך אפשטעלן אנקוקן די „קאמעדיאנטשיקעס״.
    
― גיי, גיי! ― מאכט צו מיר דער רבי איצע, מיין מלאך־המוות,
און דערלאנגט מיר א שטורך פון הינטן.
    
איך לאז אראפ די אויגן אין דער בלאטע און גיי גלייך מיט אלע,
פארטיפט אין אומעטיקע מחשבות, טרויעריקע געדאנקען: „תמיד מיט
אלע גרויסע! שטענדיק מיטן רבין!... אינדערפרי, און באנאכט, און
שבת, און יום־טוב!... רב איצעס רויטע נאז מיט טאבעקע, איינגעזונקען זאל זי ווערן!״...
    
 ב.
    
דער זיידע רב מאיר איז דער גרעסטער גביר פון שטאט. ער זיצט,
ווי א מאנארך. א גרויסער זאל מיט א גרויסן זילבערנעם הענגלייכטער,
וואס הענגט אראפ פון דער מיט סטעליע. טאמבעקענע העסעס אף די
ווענט. א גרויסע שווערע זילבערנע מנורה אפן טיש מיט א סך זילבערנע
לייכטער, וואס די באבע נחמה נעמט זיי ארויס נאר צוויי מאל אין יאר:
פסח צום סדר און פורים צו דער סעודה, און עם ווערט ליכטיק אין אלע
ווינקעלעך.
    
גאנץ אויבן אן, אף א גרויסן שטול, מיט גרינס באצויגן, זיצט דער
זיידע רב מאיר אליין ― א קליין יידל, מיט א שיטער בערדל, מיט אביסל
אן אויסגעבויגענער נאז, מיט זילבערנע האר און מיט שווארצע יונגע
אויגן. אנגעטאן גייט ער אין א לאנגער זיידענער קאפאטע מיט א געפלאכטענעם גארטל און מיט א שטריימל אפן קאפ. אקעגן אים אפן טיש
זיצט א גרויסער, א מוראדיקער, א געפלאכטענער פורים־קוילעטש, אן
אנגעהויבענער שוין, מיט זאפראן פארגעלט און מיט ראזשינקעס ארומגעשטעקט.
    
פונקט אין מיטן טיש זיצט די באבע נחמה, א הויכע יידענע, נאך
גאר א שיינע, אויסגעפוצט אין א גאלדפארביק זיידן קלייד מיט ווייסע
עפל, מיט א שטערנטיכל פון דימענטן מיט בריליאנטן, מיט רייכע פערל
אפן האלדז, מיט אוירינגלעך און מיט פינגערלעך. לעבן איר שטייט
א גאנץ גרויסער פאלומעסיק מיט הייסע, שמעקעדיקע, געצוקערטע און
געפעפערטע פיש, פארפראוועט מיט ציבעלעס, מיט ראזשינקעס און מיט
אלערליי געווירצן. די באבע טיילט ארויס די פיש, די שיינע זיידענע
פאטשיילע פארקאטשעט הינטער די אויערן מיט צוויי שפיצן, די דימענטן
מיט די בריליאנטן בשעת מעשה פינקלען און שעמערירן, און דאס פנים
שיינט און שמייכלט.
    
ארום און ארום טיש, פון ביידע זייטן, זיצן די פעטערס מיט די
מומעס, אלע מיט זייערע קינדער, יינגלעך און מיידלעך, וואס הייסן אלע
נאך אלץ איינע זיידעס און באבעס, פעטערס און מומעס. פריער דער
פעטער צדוק און די מומע צביה מיט דריי יינגלעך: משהלע, הערשעלע,
וועלוועלע און צוויי מיידלעך: שרהלע, פייגעלע. נאכדעם דער פעטער
נפתלי און די מומע דבורהל מיט פיר יינגלעך: משהלע, הערשעלע,
וועלוועלע, נאטעלע, און דריי מיידלעך: שרהלע, פייגעלע, רחלע. נאכדעם דער פעטער אברהם און די מומע סאסיע מיט פינף יינגלעך: משהלע,
הערשעלע, וועלוועלע, נאטעלע, יענקעלע, און פיר מיידלעך: שרהלע, פייגעלע, רחלע, טייבעלע. נאכדעם דער פעטער בעריש און די מומע אסתרל
מיט זעקס יינגלעך: משהלע, הערשעלע, וועלוועלע, נאטעלע, יענקעלע
פישעלע, און פינף מיידלעך: שרהלע, פייגעלע, רחלע, טייבעלע און
חנציע. נאכדעם דער פעטער בנימין און די מומע לאה מיט זיבן יינגלעך.
משהלע, הערשעלע, וועלוועלע, נאטעלע, יענקעלע, פישעלע, שמואליקל,
און זעקס מיידלעך: שרהלע, פייגעלע, רחלע, טייבעלע, חנציע און גנענדל.
נאכדעם דער פעטער קלמן און די מומע איטל מיט אכט יינגלעך...
    
נאר אפשר וואלט געווען גענוג אויסרעכענען די משפחה? עס קאן,
זאגט מען, שאטן... דער זיידע האט איינמאל געוואלט אף א ציקאוועסט
איבערציילן, וויפל פארשוין זיצן באם טיש, האט ער גענומען א זילבערנעם בעכער אין האנט און האט אנגעהויבן צו ציילן: „ניט איינס, ניט
צוויי, ניט דריי, ניט פיר, ניט פינף, ניט זעקס, ניט זיבן״... האט די
באבע ארויסגעריסן בא אים דעם בעכער פון האנט און האט אים ניט
געלאזט ציילן ווייטער: „אף מיינע שונאימס קעפ! וואס ציילסטו, וואס?
פאראן, קיין עין־הרע, גענוג טעלער!״...
    
צונויפגעקליבן זיך אלע צו דער סעודה, זעצט דער זיידע אליין אויס
דעם גאנצן טיש. דער זיידע רב מאיר האט ליב, ס׳זאל זיין שיין און ריין
און ציכטיק און מיט א סדר ― עס קומט אויס גוט: א פעטער זיצט
לעבן א פעטער, א מומע לעבן א מומע, און אונדז, קליינווארג, זעצט מען
אויס אזוי, אז ס׳זאל אויסקומען ניט א ברודער מיט א ברודער און א
שוועסטער מיט א שוועסטער, מחמת אייגענע קענען ניט הויזן צווישן
זיך; לכן באדארף זיצן א פרעמדער משהלע מיט א פרעמדן הערשעלע,
און א פרעמדער הערשעלע מיט א פרעמדן וועלוועלע, און א וועלוועלע
מיט א נאטעלע, א נאטעלע מיט א יענקעלע, א יענקעלע מיט א פישעלע,
א פישעלע מיט א שמואליקל. און די מיידלעך אויך אזוי: א שרהלע מיט
א פייגעלע, א פייגעלע מיט א רחלע, א רחלע מיט א טייבעלע, א טייבעלע מיט א חנציע, און א חנציע מיט א גנענדל, א גנענדל מיט א שרהלע, א שרהלע מיט א פייגעלע, און אזוי ווייטער. נאר מיר האט ניט
געסטאיעט קיין פארל, האט מען מיך אנידערגעזעצט מיט מיין מלאך־המוות, דעם רבין רב איצע. דער רבי רב איצע איז בא מיר ניט נאר א
מלמד, א לערער אליין, נאר אויך א מדריך, א וועגווייזער, א מין גוווער־נאנטקע, אף צו לערנען מיך דרך־ארץ, וויאזוי צו זיצן באם טיש און
וויאזוי צו עסן.
    
― אז דו זיצט באם טיש, ― אזוי האט מיך געלערנט מיין גוווער־נאטקע רב איצע ― זאלסטו זיצן, ווי א מענטש. דו זאלסט קוקן גלייך,
און די הענט זאלסטו האלטן אונטערן טיש, און ניט ריידן באם עסן. און
אז דו עסט לאקשן מיט יויך, זאלסטו אננעמען מיט דעם לעפל פונקט
אזויפיל לאקשן וויפל יויך; א זופ יויך ― און אוועקגעלייגט דעם לעפל
און אפגעווישט די ליפן; און ווידער א זופ יויך ― און ווידער אוועקגעלייגט דעם לעפל און אפגעווישט די ליפן. ניט כאפן איין לעפל נאכן
אנדערן, ווי א גוי...
    
אנידערגעזעצט זיך לעבן מיר און געמאכט א מוציא, נעמט דער
רבי רב איצע ארויס די רויטע פאטשיילע פון בוזעם־קעשענע, טרייסלט
אויס די טאבעקע גלייך צו מיר אין טעלער אריין, נאכדעם הייבט ער אן
שנייצן די נאז מיט א מאדנעם קוויטש און מיט א קול פון א שופר און
לאזט אויס מיט א תקיעה גדולה, און בשעת מעשה קוקט ער אף מיר
מיט איין אויג, צי איך זיץ, ווי א מענטש...
    
 שושנת י־ע־ע־ע־קב!
    
אזוי הייבט אן דער זיידע צו זינגען מיט זייער אן אנגענעמער שטימע, תיכף נאכן ערשטן גלעזל ווייז, און קנאקט צו בשעת מעשה מיטן פינגער, און דער גאנצער עולם כאפט אונטער:
    
 צהלה ושמחה!
  
אף אלערליי קולות, אלע מאל העכער און העכער. און מיין רבי רב איצע,
וואס איז א קליינער מנגן, ער האט א קול פון א שלייען, העלפט אויך
זינגען, דאס הייסט, ער האלט אפן דאס מויל, פארמאכט די אויגן, גיט
אכטונג פונדעסטוועגן בשעת מעשה מיט א האלב אויגל אף מיר, צי
איך זיץ, ווי א מענטש, דעם קאפ האלט ער אביסל אף א זייט, קלאפט
מיטן מיטלסטן פינגער אין טיש ― הקיצור, ער באווייזט דעם זיידן, אז
ער זינגט אויך אין קאן... און אז עם קומט צו „ברוך־מרדכי״ און „ארור־המן״, בענטשט מען מרדכין און מען שילט אן המנען ― עס זאל זיי
אנגיין א צענט־חלק, רבונו של עולם!...
  
ג.
    
― געקומען די פורים־שפילער! ― רופט זיך אן תנחום דער משרת.
א ייד מיט א רויטער קאפאטע, וואס זאגט אלעמען „דו״, א חוץ דעם
זיידן מיט דער באבען.
    
דערהערט „פורים־שפילער״, שפרינגען מיר, קליינווארג, אלע אין
איין רגע ארויס פונעם טיש און מיר שטייען שוין אלע ארום דעם קעניג
אחשורוש מיט דער גילדענער קרוין.
    
― גוט יום־טוב! ― שיסן אויס די חברה אלע מיט אמאל גאנץ
פריילעך, און מע שטעלט זיך אויס אין צוויי שורות. אף א גילדענעם
שטול זיצט דער קעניג אחשורוש, און עס טרעט ארויס אף איין פוס
ממוכן (חיים שמייסער), זינגט א דייטשיש לידל:
    
 בין איך ממוכן פאן די אחשתרנים,
    
 נאך גאר א יונגער הערר ― דאס זעט איר אין מיין פנים.
    
 אף איין פוס טו איך טון שפרינגון
    
 און אף מיין זיסער שטימע ― זינגון.
    
פרעגט אים דער קעניג אחשורוש:
    
 זאג, מיין ליבער קנעכט ממוכן,
    
 וואס ביסטו געקומען אהער צו קריכון?
    
ענטפערט אים ממוכן:
    
 לאז דער קעניג אחשורוש קיקון,
    
 ווי מע וויל פאר המנען ניט ביקון...
    
ווערט דער קעניג אחשורוש אנגעצונדן:
    
 ווער טוט דאס ווידערשפעניקן מיינע ווערטער,
    
 וואס איך האב באפוילן אין אלע ערטער?
    
ענטפערט אים ממוכן:
    
 א פארפלוכטער יודע, ער טוט שבת האלטון,
    
 די קאפאטע איז בא אים הינטן ניט צעשפאלטון,
    
 אפן אכטן טאג טוט ער די קינדער צו באשניידון,
    
 ווי קאנסט דו אזעלכעס אין דיין קעניגרייך גאר ליידון?
    
זאגט דער קעניג אחשורוש:
    
 אויב אזוי, לאז מען דעם יודען אהער בריינגון,
    
 מיר וועלן אים אף א הויכן בוים אויפהיינגון!
    
זינגט אויס ממוכן:
    
 אריין, אריין, אריין,
    
 ברודער מאנרדיש דו מיין!
    
עס קומט אריין מאנדריש מיט דער קלאטשקעוואטער בארד און
הייבט זיך אן פארענטפערן פארן קעניג אחשורוש, דערציילט אים דעם
יחוס, פון וואנען ער קומט ארויס: „אברהם יצחק ויעקב זיינען זיינע
זיידעס, די תרי″ג מצוות זיינען זיינע עדות״. און ער לאזט אויס מיט
א געזאנג:
    
 אז אך און אז וויי איז צו אונדזערע הערצער,
    
 אז המן איז בא דיר א מונדערפערצער!
  
. . . . . . . . . . . . . . . . . . . . .
    
― דו ביסט יוסף הצדיק? ― רוף איך מיך אן צו פייוול דעם יתום,
וואס שטייט בא דער זייט מיט אן אויסגעמידט פאריאמערט פנים.
    
― יוסף הצדיק. ― מאכט צו מיר פייוול.
    
― דו וועסט אויך שפילן? ― פרעג איך אים.
    
― אז מע וועט מיר הייסן שפילן, וועל איך שפילן. ― מאכט צו
מיר יוסף הצדיק און בייגט זיך אן צו מיר אפן אויער: ― גיב מיר
א שטיקל קוילעטש פון אייער פורים־קוילעטש.
    
― מע וועט דערזען, וועט מען זיך בייזערן. ― מאך איך צו אים
שטילערהייט.
    
― שלעפ אוועק אזוי, אז קיינער זאל ניט זען. ― זאגט ער צו
מיר, און די אייגעלעך בלישטשען.
    
― גנבהנען? ― זאג איך.
    
― דאס הייסט דען געגנבהט? ― מאכט ער.
    
― וואס דען ― זאג איך ― הייסט דאס? געלקחנט?
    
― איך בין טויט־הונגעריק, ― זאגט ער צו מיר שטילערהייט און
ער עסט דעם קוילעטש מיט די אויגן, ― פון גאנץ פרי אן נאך אין מיין
מויל ניט געהאט...
    
דער גאנצער עולם איז פארטיפט אין דעם „שפיל״, גיי איך צו
פאוואלינקע צום טיש, פארלייג די האנט ארונטער, שלעפ אוועק א שטיק
קוילעטש און רוק אים אריין אין האנט אריין. יוסף הצדיק לאזט אראפ
קונציק דאס שטיקל קוילעטש אין קעשענע אריין און טוט מיר א קוועטש
בא דער האנט.
    
― ביסט א ווויל יינגל, געבן זאל דיר גאט אלדאס גוטס!
  
. . . . . . . . . . . .
  
ד.
    
― אפשר ווילט איר, מיר זאלן אייך שפילן „מכירת־יוסף״ אויך?
― רופט זיך אן דער קעניג אחשורוש און טוט אויס די גילדענע קרוין
און טוט אן א פראסט היטל.
    
― גענוג, גענוג! ― מאכט דער זיידע, און ער גיט דעם קעניג
אחשורוש אין האנט אריין א זילבערנע מטבע, און הייסט תנחום דעם
משרת, ער זאל נעמען א בעזעם און אויסראמען די בלאטע, וואס די
„קאמעדיאנטשיקעס״ האבן אנגעמאכט... אין שטוב ווערט א שטיקל
בהלה, א רוקעריי מיט די בענקלעך, און בשעת די משפחה האלט אין
אויסזעצן זיך צוריק אף די ערטער, כאפ איך מיך דערווייל ארויס אף
א מינוט באגלייטן די „חברה״.
    
― קום! ― מאכט צו מיר יוסף הצדיק און נעמט מיך אן בא דער
האנט. ― פאלג מיך, קום מיט מיר. איך האב דיך ליב, ביסט א ווויל
יינגל, זייער א וווילער.
    
― וווהין? ― זאג איך און דאס הארץ טיאכקעט מיר.
    
― צום קעניג אחשורוש. ― מאכט ער צו מיר. ― מיר שפילן שוין
מער היינט ניט. דאס גייען מיר צום קעניג אחשורוש צו דער סעודה.
    
יוסף הצדיק נעמט מיך אן בא דער האנט, און מיר שפאנען איבער
דער בלאטע.
    
די נאכט רוקט זיך אן נענטער און נענטער, די בלאטע ווערט וואס
ווייטער אלץ טיפער. עס דוכט זיך מיר אויס, אז איך האב פליגל, עס
טראגט מיך אין דער לופטן. אט באלד הייב איך אן פליען... שוועבן...
    
― איך האב מורא. ― זאג איך צו יוסף הצדיק און האלט אים צו
בא דער האנט.
    
― וואס האסטו מורא, נארעלע? ― מאכט ער צו מיר און קייט
בשעת מעשה דאס שטיקל קוילעטש, וואס איך האב אים געגעבן. ―
דארט וועט זיין א סעודה, נארעלע, דארט וועסטו הערן, ווי מיר זינגען
לידער... אוי, וואס פאר א קוילעטש בא אייך איז! טעם גן־עדן! צעגייט זיך אין מויל, ווי א פוטער! איך פארשטיי ניט, וויאזוי זעט מען
פאר זיך אזא־נ־אנטיק און מע עסט דאס ניט?
    
― א טייערע מציאה! ― זאג איך מיט גדלות. ― בא אונדז עסט
מען אין דער וואכן אויך קוילעטש.
    
― אלע מאל קוילעטש? ― זאגט יוסף הצדיק און באלעקט זיך.
― און פלייש?
    
― אלע טאג. ― זאג איך.
    
― אלע טאג? ― מאכט ער און טוט א שלונג. ― און איך עס
פלייש נאר איין מאל אין וואך, שבת; אי דאס ― ניט אלע שבת, ווארעם
ניט אלע שבת נעמט מיך א נגיד. און אז גאט העלפט, מע פאלט אריין
צו א קבצן, עסט מען קדחת.
    
― וואס הייסט מע עסט קדחת? ― זאג איך.
    
― קדחת עסן ווייסטו ניט? מע עסט מכות הייסט דאס. ― גיט
ער מיר צו פארשטיין. ― ניטא וואס צו עסן, עסט מען מכות. איך לעב
פון דעם, וואס מע גיט מיר. עוזר דער שמש, לעבן זאל ער, האלט מיך
אונטער אמאל מיט א שטיקל ברויט, אמאל מיט א קארטאפליע. עוזר
איז א טייערער ייד, א דימענטענע נשמה! דו קענסט אים? דאס איז
דאך אסתר המלכה...
    
― ווו איז דיין טאטע? ― פרעג איך אים.
    
― איך האב ניט קיין טאטן.
    
― ווו איז דיין מאמע?
    
― איך האב ניט קיין מאמע.
    
― דער זיידע? די באבע?
    
― איך האב ניט קיין זיידן, איך האב ניט קיין באבע.
    
― א פעטער? א מומע?
    
― איך האב ניט קיין פעטער, איך האב ניט קיין מומע.
    
― א ברודער? א שוועסטער?
    
― איך האב ניט קיין ברודער, איך האב ניט קיין שוועסטער. איך
האב קיינעם ניט, קיינעם ניט, איך בין א יתום בין איך!
    
איך כאפ א קוק אף זיין פנים און אף דער לבנה, און עס דוכט זיך
מיר, אז ער און די לבנה האבן איין קאליר... איך רוק מיך צו צו אים
נאך נענטער, און מיר לויפן נאך דער „חברה״ מיט אונדזערע קליינע
פיסלעך גאנץ געשמיידיק.
  
ה.
    
― אט דא זיצט דער קעניג אחשורוש. ― מאכט צו מיר יוסף
הצדיק, און מיר לאזן זיך אראפ אלע אין א קליין פינצטער שטיבל, מיט
ערד געדעקט.
    
― פריידע־עטל, ארויס פון בעטל! ― רופט זיך אן דער קעניג
אחשורוש צו זיין ווייב, א קראנקע יידענע, א יאדעשליווע, וואס בשעת
זי הוסט, כאפט זי זיך מיט איין האנט באם קאפ און מיט דער אנדערער
באם הארצן. „חברה״ האבן זיך אנגעזונגען א גאנצן טאג מיט לידער
און זיינען שוין אזוי געוווינט געווארן מיטן גראם, אז אן א גראם איז
זיי שוין שווער צו ריידן...
    
― די שיינע פיש זאלט איר געבן צום טיש! ― זאגט ממוכן. ―
קוילעטש האבן מיר אליין, אף צו קנאקן מיט די ציין, און דרייעקעכיקע
המן־טאשן, וואס מע פארשפארט זיך צו זיי וואשן, און פלאדן מיט פלעדלעך, מיט פורימדיקע קניידלעך, און בראנפן א פלעשל האט אונדז געשענקט רב יהושע־העשל... מאנדריש, בינד־אויף דעם זאק, אט גיב
איך דיר א קנאק!
    
― איידער באקומען א קנאק אין באק, איז גלייכער אויפבינדן דעם
זאק, ― זאגט מאנדריש מיט א דרייגארנדיקן גראם און וויל אויפבינדן
דאס זעקל.
    
― איר האט זיך גענומען צום עסן, און דאס געלט האט איר פארגעסן! ― זאגט ושתי.
    
― ושתי איז נישט קיין שכור, ער ווייס, אן דער גראשן איז דער
עיקר! ― רופט זיך אן המן, און אים האלט־אונטער אסתר המלכה,
געוויינטלעך, אויך מיט א גראם.
    
נאר אז עס קומט צו דער „חלוקה״ פונעם געלט, הערט מען אויף
ריידן צום גראם. מע רעדט פראסט, ווי אלע מענטשן ריידן, בשעת עס
האלט בא געלט... דעם גרעסטן חלק נעמט־אראפ, געוויינטלעך, דער
קעניג אחשורוש. דאס איז שוין בא זיי א תקנה פון יאר צו יאר. נאר
אז עס קומט צו די איבעריקע חברה־לייט, ווערט א שטיקל מחלוקת:
ממוכן פרעגט א קשיא, פארוואס קומט ושתין מער פון אים? ער, ממוכן
דארף הארעווען מער פון אלעמען, שפרינגען אף איין פוס, לופטערן די
שפראך, שיטן מיט גראמען, שפארן די שיינע ווערטער, ― און אז עס
קומט צום טיילן זיך, ווערט ושתי א מיוחס! באשר וואס איז? ער
געהער זיך אן א קנעפל מיטן קעניג אחשורוש; א שניידער מיט א
סטאליער שלאגן תמיד בלאט...
    
― לאז זיין שטיל! ― צעשרייט זיך אף אים דער קעניג אחשורוש.
― דו שייסער, דו פערד־טרייבער, דו וואגן־שמירער, דו ליימענער די־שעל, דו פאפירענע שלייע, דו גלעזערן פלעקל, דו רימענע אקס! דו
האסט א העזה צו ריידן אקעגן דעם קעניג אחשורוש? אט ווארף איך
דיר אריין א מעסטל פעטש אין די יאסלעס, וועסטו גיין בא מיר אפן
דראנזשיק!...
    
ממוכן ווערט אנטשוויגן. פארן קעניג אחשורוש האבן אלע ארטיסטן
דרך־ארץ, ווארעם ער איז דער בעל־הבית, דער אנטרעפרעניער הייסט
דאס... מאנדריש בורטשעט אפילו אונטער שטילערהייט, אים האלטן־אונטער די אלע איבעריקע; נאר איין אסתר המלכה לאזט־אראפ די עטלעכע מטבעות אין קעשענע אריין, זאגט דערביי א ווערטל, און „הברה״
ווערט ווידער לעבעדיק, פריילעך, און מע הייבט אן ריידן ווידער צוס
גראם.
    
― נישט מער זאלן די נגידים פארמאגן אף זייערע לייבער, וויפל
מיר וועלן ברענגען אהיים פאר אונדזערע ווייבער! ― זאגט ממוכן.
    
איך באטראכט די זיצונג פונעם קעניג אחשורוש. אין מיטן שטוב
א גרויסער טיש, צוגעדעקט מיט א גראבן טונקעלן טיש־טוך. בא איין
זייט א ווארשטאק מיט געצייג, בא דער אנדערער זייט א הילצערן בעטל
מיט א סך קישנס כמעט ביז דער סטעליע. אקעגן אויוון א טאפטשאן.
אפן טאפטשאן זיצט א שווארצער קאטער, האלט די לאפקעס אונטער זיך
און דרעמלט. פון אפן אויוון קוקן אראפ עטלעכע פאר שווארצע, קארע
און גרויע אייגעלעך.
    
― אראפ, ממזרים! ― מאכט צו זיי יוסף הצדיק און ווינקט צו
זיי מיטן פינגער. די שווארצע, קארע, גרויע אייגעלעך לאזן זיך לאנג
נישט בעטן און גליטשן זיך אראפ איינציקווייז פונעם אפן אויוון מיט
צעריסענע העמדלעך, וואס פארשטעלן דאס לייב נאר ביז עטוואס נידעריקער פונעם פופיק... יוסף הצדיק, ווייזט אויס, איז דארט א היימישער מענטש, ווארעם די נאקעטע קינדערלעך גייען־צו צו אים, ווי די
קליינע שעפעלעך, בייגן אן צו אים די געקרייזלטע קעפעלעך, ער זאל
זיי גלעטן.
    
― איר זייט הונגעריק? ― זאגט צו זיי יוסף הצדיק. ― אט וועלן
מיר באלד עסן. מיר האבן אייך געבראכט אלע גוטע זאכן.
    
און ער רעכנט זיי אויס אלע „גוטע זאכן״, וואס מע האט היינט
געבראכט, און די קליינע שעפעלעך קוקן זיך איבער, שלינגען די שליים
און באלעקן זיך. און יוסף הצדיק גלעט זיי די געקרייזלטע קעפעלעך,
שלינגט די שליים גלייך מיט זיי און באלעקט זיך אזש... זיי קוקן שוין
ארויס, מע זאל גיין צום טיש, זיך נעמען צו דער אכילה... גאט האט
זיי געהאלפן, דער קעניג אחשורוש נעמט זיך צום פלעשל, גיסט אן א
גלעזל בראנפן און טרינקט דעם ערשטן כוס לכבוד דעם „הייליקן״ יום־טוב פורים; און נאך אים נעמען אלע צו גלעזלעך בראנפן. און מען
זעצט זיך צום טיש, אלע , פון גרויס ביז קליין, א חוץ פריידע־עטל,
וואס פארעט זיך באם אויוון; און אפילו דער שווארצער קאטער כאפט
זיך אויף, גלייכט זיך אויס דעם רוקן מיט א גענעץ און גייט צום טיש
און שטעלט זיך אוועק אקעגן און ווארט, טאמער וועט ער עפעס נאשן
פון דער סעודה... איך און יוסף הצדיק און די נאקעטע שעפעלעך
מיט די געקרייזלטע קעפעלעך זעצן זיך אויס אלע אף א לאנג בענקל,
וואס הינקט אף א פוס און עס שאקלט זיך; און מיר, קליינווארג, צעלאכן זיך פונעם הינקענדיקן בענקל, אזוי ווי פון דער שענסטער קאמעדיע, און ערשט דא דערזעט מיך „חברה״ און ווונדערט זיך: עפעס
א נייער, נישט קיין קענטלעכער פארשוין!
    
― ווער איז דער אגרעס? ― פרעגט דער קעניג אחשורוש.
    
יוסף הצדיק דערציילט זיי, ווער איך בין און ווי איך קום אהער.
דעם עולם איז דאס, אפנים, שטארק געפעלן, מחמת איטלעכער גייט צו,
טוט מיר א זעץ איבער דער פלייצע, א קניפ אין בעקל, און איטלעכער
זאגט אן אנדער ווערטל, געוויינטלעך, צום גראם, און די סעודה הייבט
זיך אן. פריידע־עטל טראגט צו פונעם אויוון שטארק־געפעפערטע פיש
מיט קארטאפליעס, און כאטש זיי זיינען נישט פארפראוועט מיט אלערליי
געווירצן, ווי באם זיידן רב מאיר, נאר זיי ווייזן מיר אויס דווקא זייער
באטעמט. איין חסרון נאר, וואס זיי זיינען פול מיט ביינדלעך! דערפאר
עסן אבער אלע פון איין טעלער, און דאס איז מיר דווקא שטארק געפעלן:
איטלעכער שטופט דעם גאפל ― ס׳איז פריילעך! נאך די פיש נעמט
„חברה״ ווידער צו ביסלעך בראנפן, און מע טרינקט לחיים, און מע ווערט
לעבעדיק גאר אף אן אנדער אופן; מע שטייט אויף פונעם טיש, מע
נעמט זיך פאר די הענט און מע גייט גאר א טענצל און מע זינגט א
לידל:
    
 וואס מיר זיינען
    
 זיינען מיר,
    
 אבער יידן
    
 זיינען מיר!
    
 וואס מיר האבן
    
 האבן מיר,
    
 אבער צרות
    
 האבן מיר.
    
― רוסקאווא פעסניא! ― צעשרייט זיך מאנדריש אף א קול. ―
רוסקאווא פעסניא פאדאוואי! ...
    
און „חברה״ זינגט א רוסיש לידל, טאנצט און פלעסקעט צו מיט די
הענט:
    
 נאדא זנאט
    
 קאק גוליאט!
    
 פערעד באגאם
    
 אטוועטשאט!
    
 מי פיאם, מי גוליאיעם
    
 ואתה מלך חי וקיים!
    
 לאמיך, יידן, טרינקען לחיים!
    
 לשנה חבאה בירושלים!
    
― איא, ס׳איז בא אונדז גוט? ― זאגט צו מיר יוסף הצדיק, וואס
האט איבערגעכאפט דעם הונגער און איז געווארן גאר אן אנדער מענטש.
און ער נעמט אביסל בראנפן, און ער גיט מיר אויך אביסל בראנפן און
שלעפט מיך טאנצן. איך ווייס נישט, וואס מיט מיר איז די שמחה אזוי
גרויס, נאר איך פיל מיך עפעס זייער אויפגעלייגט. איך פיל, אז ס׳איז
מיר גוט, גוט אן אן עק! פלוצים...
  
ו.
    
פלוצים עפנט זיך די טיר, און איך דערזע דעם טאטן מיטן רבין רב
איצע און עס ווערט מיר פינצטער אין די אויגן. וואס דער טאטע האט
געקלערט בשעת ער האט מיך דערזען טאנצן מיט „הברה״ אין קאן,
ווייס איך נישט. איך האב נאר געזען, אז ער איז געבליבן שטיין צוגעקאוועט צום ארט, געקוקט אף מיר, אף דער „חברה״ און אפן רבין; דער
רבי האט געקוקט אף מיר, אף דער „חברה״ און אפן טאטן; איך האב
געקוקט אפן טאטן, אף רער „חברה״ און אפן רבין... און „חברה״ האבן
געקוקט אפן טאטן, אפן רבין און אף מיר... קיינער פון אונדז האט
נישט געקאנט אויסריידן א ווארט. איז ארויסגעטראטן ממוכן און האט
זיך אנגערופן מיט א גראם, ווי זיין שטייגער איז:
    
― וואס שטייט איר אין איינע יסורים? ס׳איז דאך היינט עפעס
פורים! לאמיר מאכן א כוסה, און דווקא א גרויסע! פארבייסן מיט
פלאדן, סע האט זיך געפונען אייער שאדן!...
    
און ממוכן טראגט אונטער דעם טאטן א גלעזל בראנפן מיט פארבייסן. דער טאטע שטופט אים אפ פון זיך אן ווערטער. ממוכן פאלט בא
זיך נישט אראפ און רעדט ווייטער:
    
― הנגיד רב אשר ברב מאיר! איך געפעל אייך נישט אין שלייער?
וועל איך טרינקען אליין, ונאמר אמן!...
    
און ממוכן קערט איבער דאס גלעזל בראנפן און זינגט א לידל:
    
 וואס מער קבצן
    
 מער הוליאקע,
    
 וואס מער נגיד
    
 מער סאבאקע!
    
 וואס מער אביון
    
 מער ספיוואקע,
    
 וואס מער עושר
    
 מער סוויניאקע!...
    
― מאנדריש, וואס שווייגסטו? מאך זיי א מי־שברך, די נגידים
פון שטאט, און טרינק א כוס פון זייער כבוד וועגן!
    
און מאנדריש גיסט זיך אן א גלעזל בראנפן און מאכט א מי־שברך
די נגידים פון שטאט:
    
― מי שברך! נעמען זאל זיי קורח! קורח זאל זיי נעמען! עסן
זאל זיי ווערעם! ווערעם זאלן זיי עסן! אן גאט זאלן זיי פארגעסן!
פארגעסן זאלן זיי אן גאט! שכור זאלן זיי זיין ווי לוט! ווי לוט זאלן
זיי זיין שכור! אין מויל זאל זיי זיין ביטער! ביטער זאל זיי זיין אין
מויל! שיסן זאל זיי א קויל! א קויל זאל זיי שיסן!...
    
― וואס שווייגט איר זיי, רב אשרל!? ― רופט זיך אן דער רבי
רב איצע און טוט א רעכטן שמעק טאבאק און א קנאק מיט צוויי פינגער
אין דער לופטן.
    
― איר זעט דען נישט, אז ס׳איז שכורים? ― זאגט דער טאטע
אויסער זיך פון כעס און נעמט מיך אן בא דער האנט אזוי שטארק, אז
עס טוט מיר וויי, און מיר גייען ארויס אלע דריי פונעם קעניג אחשורוש
אן א זייט־געזונט. אינדרויסן שטעלט זיך דער טאטע אפ, טוט א קוק
אף מיר און שענקט מיר צוויי רעכטע פעטש.
    
― דאס ― זאגט ער ― איז ערשט אן אויפגאב. דיין פסק וועסטו
ערשט האבן אינדערהיים פונעם רבין ... הערט זשע צו, רב איצע!
איך גיב אייך אים איבער אף אייערע הענט! איר זאלט אים קאטעווען
וויפל עס וועט אין אים אריין! בלוט זאל גיין! אזא בחורל פון כמעט
דאס ניינטע יאר! ער זאל געדענקען, ווי אזוי נאכצולויפן פורים־שפילער.
קאמעדיאנטשיקעס, שלעפערס!... פארשטערן אלעמען דעם יום־טוב!...
    
איך לאז נישט קיין טרער, נאר איך פיל, אז עס פלאמט מיר א באק
און דאס הארץ איז מיר שווער, ווי א שטיין. איך קלער נישט פון דעם
פסק, וואס איך וועל האבן אינדערהיים פונעם רבין. מיין קאפ איז מיר
גאר ערגעץ אנדערש. מיינע מחשבות זיינען גאר דארטן, באם קעניג
אחשורוש, בא יוסף הצדיק, בא די קליינע נאקעטע שעפעלעך מיט די געקרייזלטע קעפעלעך, און אין די אויערן הערט מיר נישט אויף צו קלינגען
דאס זיסע רוסישע לידל:
    
 נאדא זנאט
    
 קאק גוליאט!
    
 פערעד באגאם
    
 אטוועטשאט!
    
 מי פיאם! מי גוליאיעם!
    
 ואתה מלך חי וקיים!
    
 לשנה הבאה בירושלים!...
    
 געשריבן אין יאר 1901
  
א.
    
― רב ישראל! רב ישראל, זייט זשע מוחל! איר קאנט זיך אונטערנעמען, ס׳זאל זיין פארטיק דעם קינדס מלבושימלעך אף יום־טוב?
    
אזוי שרייט די מאמע צו ישראל דעם שניידער מיט אלע כוחות,
מחמת ישראל דער שניידער איז טויב, ווי די וואנט.
    
ישראל, א הויכער ייד מיט א לאנג פנים און מיט וואטע אין די
אויערן, טוט א האלבן שמייכל און א מאך מיט הער האנט. ווי איינער
רעדט: „פארוואס זאל נישט זיין פארטיק?״ ...
    
― נעמט זשע אים, זייט מוחל, אראפ א מאס, נאר מיט א תנאי,
אויב עס קאן זיין פארטיק אף פסח.
    
ישראל דעך טויבער טוט א קוק אף דער מאמע, ווי איינער רעדט:
„א מאדנע יידענע! דאכט זיך, גענוג אז מע זאגט איין מאל?״ ... און
ער שלעפט ארויס פון בוזעם־קעשענע א לאנגע פאפירענע מאס מיט
א גרויסער ענגלישער שער און שטעלט מיך אוועק און הייבט מיך אן
אויסצומעסטן אין דער לענג און אין דער ברייט, און די מאמע שטייט
בא דער זייט און קאמאנדעוועט:
    
― לענגער, נאך לענגער!... ברייטער, נאך ברייטער!.. למען־השם, די הייזלעך נישט פארשמעלן!... און דאס קאפאטקעלע זאל זיין
מיט א „פאלבאם״!... אף עטלעכע פינגער! ... נאך, נאך א ביסעלע!...
אט אזוי!... אין סטאן זאל חס־ושלום נישט זיין קורץ!... בעל־הבתיש... נאך, נאך!... זשאלעוועט נישט קיין מאטעריע, ווארעם
א קינד וואקסט!...
    
ישראל דער שניידער ווייס אליין גאנץ גוט, אז „א קינד וואקסט״,
 
 