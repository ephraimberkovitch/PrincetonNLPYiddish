 
 לכבוד יום־טוב: נישטא קיין נייס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 צוויי לשנה־טובה בריוולעך:
    
1) וואס א שניידער פון אמעריקע שרייבט צו זיינעם א פריינט אינדערהיים.
    
2) וואס א שניידער פון דער היים שרייבט צו זיינעם א פריינט אין אמעריקע.
    
 א.
    
מאי דיר פרענד י ש ר א ל י ק!
    
לשנה טובה תכתבו ותחתמו, דו מיט דיין ווייף און מיט דיינע
טשילדרען, איר זאלט זיין אללרייט מיט כל ישראל, אמן.
    
מיר האבן גרויס טראבל פון דעם, וואס דו שרייבסט אונדז ניט קיין
לעטערס, ווארעם זינט עס האבן זיך אנגעהויבן בא אייך די רעוואלושאן
מיט דער קאנסטיטושאן מיט די מעסעקרעס, גייען מיר ארום דיסאפאינטעט, ממש אן קעפ. אויב דאס, וואס אונדזערע פייפערס שרייבן, איז
ניט קיין בלאף, האט מען שוין באדארפט אוועקלייגן בא אייך א האלבע
וועלט. אלע טאג הערן מיר פון אייך אן אנדער סענסיישאן. נעכטן האב
איך געלייענט א קייבל, אז מיסטער קרושעוואן, דעם פרעזידענט פון דער
פערטער דומע, האט מען געהאנגען, ― שרייב מיר, צי ס׳איז אמת? און
פון דיינע ביזנעס זאלסטו מיר שרייבן, צי דו ארבעטסט אין א שאפ,
אדער דו ביסט א באס פאר זיך? און וואס מאכט דיין חנה־ריקל? און
וואס טוט הערשל? און מיין קאזין ליפא וואס מאכט? און יוסל הענעכס?
און בענציע מיט רחלען? און זלאטקע? און מאטל? און די איבעריקע
אפרייטארס וואס מאכן? און צי טראכסטו וועגן אריבערמופן קיין אמעריקע? אלצדינג זאלסטו מיר ארויסשרייבן אין דיין לעטער. און וועגן
מיר וואס זאל איך דיר שרייבן, מאי דיר פרענד? איך בין אללרייט, און
מיין ווייף איז אללרייט, און מיינע טשילדרען זיינען אללרייט. דאנקען
גאט, מיר מאכן דא אלע א לעבן. מיר ארבעטן שווער און ביטער, אבער
מיר מאכן א לעבן. קיין געלט סייפן מיר ניט, נאר מיר פארנעמען צוויי
רומס מיט א קיטשען. א גאנצן טאג ארבעטן מיר, און באנאכט גייען
מיר ארויס אף פלעזשור, אדער אף א מיטינג פון סאשעליסטן, אדער פון
זייאניסטן, אדער גאר אין יידישן טיאייטער. דאס גאנצע לעבן ווערט מען
טאקע פארשווארצט, דערפאר זיינען מיר אבער פריי, און איך קאן מיר
זיין א מעמבער אין וואס פאר א סאסייטי איך וויל, און אז איך וויל,
ווער איך א סיטיזען און ווער צוגעלאזט צו עלעקשאן. איין זאך גייט
אונדז דא ניט איין ― די היים. אוי, בענקט זיך אהיים! מיין דזשעני (זי
הייסט שוין מער ניט בלומע, נאר דזשעני) לאזט מיך ניט עטעמען. זי
טרייבט מיך, מיר זאלן פארן קיין ראשע אף קבר־אבות. זאלסט אנקוקן
איצט מיין דזשעני, וואלסטו זי ניט דערקענט. א ליידי מיט א העט און
מיט גלאווס. איך שיק דיר דא די פיקטשור פון מיין דזשעני מיט מיין
פעמעלי. וואס זאגסטו אף מיין עלטערן באי? דאס איז מאטל, מאיק
הייסט ער שוין אצינד. ער איז אללרייט. ער ארבעט אין א פעקטארי און
פארדינט פון צען ביז צוועלף דאלאר א וואך. ער זאל ניט געמבלען,
וואלט ער גאר געווען אללרייט! דער אנדערער, דזשעק, איז געווען פריער
בא דער ארבעט; היינט האט ער זיך צוגעלערנט א ביסל ענגליש און איז
א בוקקיפער אין א בארבער־שאפ. דער דריטער ממזר, בענדזשאמין,
דינט אין א סאלון. קיין וויידזשעס נעמט ער ניט, נאר ער ברענגט אהיים
אמאל זעקס דאלאר און אמאל אכט. דער פערטער, דער באיטשיק וואס
מיטן היטעלע, איז א גוטער לויפער, וויל ניט גיין אין סקול, ליגט טאג
ווי נאכט אין סטריט און שפילט אין באל. די מיידלעך אלע בא מיר זיינען אויך אללרייט. זיי ארבעטן אין די שעפער און האבן שוין געלט אין
די בענק. דער חסרון, וואס מע קוקט זיי ניט אן אין די אויגן. זיי גייען
וו ע ן זיי ווילן און וו ו ה י ן  זיי ווילן און  מ י ט  וו ע מ ע ן
זיי ווילן. אמעריקע איז א פריי לאנד. מע טאר ניט זאגן יענעם קיין דעה,
אפילו אן אייגענער טאכטער. אט, צום ביישפיל, מיין עלטערע טאכטער,
חיה האט זי געהייסן, אצינד הייסט זי שוין פרענסיס, ― האב איך מיט
איר געהאט א דזשאב! זי האט זיך פארליבט און חתונה געהאט אן מיין
וויסן מיט א פוסטן באי, פון די, וואס באלאנגען צו די פיקפאקעטס. ער
איז אנטלאפן פון די האוז אף רעפיודזש, און איר האט ער דערציילט,
אז ער איז א באוווסטער קלאדהינג־מאנופעקטשורער און א ריעל־עס―
טייטניק. לסוף האט זיך אויסגעלאזט, אז ער איז א ביגאמיסט. ער האט
זיין אייגנס סך־הכל דריי ניט־קיין־געגטע ווייבער! איך האב געהאט
גענוג טראבל, ביז איך בין זיינער פטור געווארן. איצט האט זי געהיי־ראטעט מיט א פושקארט־פעדלער און איז אללרייט. די איבעריקע טעכטער מיינע זיינען נאך ניט אויסגעגאנגען, און אז זיי וועלן אויסגיין,
וועלן זיי אויך בא מיר ניט פרעגן. אמעריקע איז א פריי לאנד, יעדער
אטענדעט זיינע ביזנעס, ווי ער פארשטייט ― און דאטס אלל! האב איך
דיר ארויסגעשריבן, מאי דיר פרענד, אלצדינג, וואס בא מיר טוט זיך,
און איך בעט דיך, דו זאלסט מיר, למען השם, באלד אפענטפערן מיט
א לעטער אויך פון אלצדינג, וואס בא דיר טוט זיך. און לאז גריסן איטלעכן באזונדער פריינטלעך, און איך ווינטש אייך נאכאמאל א כתיבה
וחתימה טובה, גוד באי!
    
 פון מיר דיין בעסט פרענד
    
  ד ז ש יי ק א ב (אמאל געווען יענקל).
    
 ב.
    
טייערער פריינט  י ע נ ק ל!
    
דיין לשנה־טובה־בריוו האב איך פאלוטשעט פונקט ערב־ראש־השנה,
און איך דאנק דיר זייער פאר דיין ליבן בריוו, און איך ווינטש דיר דעם
זעלבן  ל ש נ ה  ט ו ב ה ת כ ת ב ו  ו ת ח ת מ ו. גיב גאט צו
זען זיך מיט פריילעכע הערצער, אמן. אצינד קום איך דיר ענטפערן אף
דיין בריוו. ממה נפשך, שרייבסטו שוין איינמאל אין צוויי יאר א לשנה־טובה־בריוול, טא שרייב שוין, ווי א מענטש! ווער איז דאס אביאזאן צו
פארשטיין, וואס הייסט דאס: לעטער, פייפער, פיקטשור, בלאף, וכדומה
אזעלכע ווערטער? היינט שרייבסטו, מע זאל דיר שרייבן און שרייבן. וואס
זאל איך דיר שרייבן? נישטא קיין שום נייס: ס׳איז איצטער, דאנקען
גאט, שוין בלאגאפאלוטשנע בא אונדז. די נגידים מאכן גוט, ווי אלע מאל,
און ארעמעלייט שטארבן פון הונגער, ווי אומעטום. מיר, בעלי מלאכות,
106  ש ל ו ם   ע ל י כ ם
  
זיצן אן א שטאך ארבעט, פאר איין זאך זיינען מיר, ברוך השם, אבעז־פעטשעט ― פאר א פאגראם. מיר האבן שוין פאר א פאגראם כלל קיין
מורא נישט. מחמת ס׳איז שוין געווען, און צוויי מאל „אודך״ ― דאס
איז א זאך, וואס קען זיך טרעפן נאר אין קעשענעוו. דער פאגראם איז
געווען בא אונדז אפילו שפעטלעך, נאר דערפאר האבן מיר געהאט א
פאגראם מיט אלע פליטערלעך. בקיצור, קיין סך שרייבן וויל איך דיר
ניט און קאן ניט און האב ניט וואס צו שרייבן. איך קאן דיר נאר מעלדן,
ליבער יענקל, איין זאך: איך לעב! איך האב זיך געזען מיטן מלאך־המוות דריי מאל ― נאר בלאטע! ווי זאגט געציע דער דאמסקער שניידער ― געדענקסט אים? ― ,, מ י  ב ר ע ש  ו מ י  ב מ ג פ ה ―
אז ס׳איז באשערט מוטשען זיך, שענקט גאט דאס לעבן״... מיר האט נאר
וויי־געטאן דאס הארץ פאר מיין ווייב און פאר מיינע קינדער, האב איך
זיי אוועקגעשיקט לעזאזל, זיי האבן זיך גאנץ פיין פארקליבן צו א גוטן
גוי אפן בוידעם און זיינען דארט אפגעלעגן בכבוד צוויי טעג מיט צוויי
נעכט, חלילה נישט געגעסן, נישט געטרונקען, נישט געשלאפן, און ערשט
העט אפן דריטן טאג, אז ס׳איז שוין ניט געווען וואס צו ראבעווען און
וועמען צו שלאגן, איז געווארן בא אונדז, דאנקען גאט, בלאהאפאלוטשנע;
איז מען פאוואליע אראפ פון די בוידעמער אלע בשלום, און עס האט,
ברוך השם, פון אונדזער סעמעיסטווע קיינעם נישט געשאדט, א חוץ
ליפא, וואס איז געהרגעט געווארן מיט ביידע זין, נח און מלך ― גילדענע צוויי ארבעטער, און אחוץ משה־הערשן, וואס מע האט אים, מחילה,
אראפגעלאזט פונעם בוידעם, און פערל דבורהס האט מען שוין שפעטער
געפונען א טויטע, טאקע בא זיי אין קעלער, און א ברעקל קינד אירס
(רייזעלע) האט מען געפונען בא דער ברוסט... קרוגאם, שוין מיט קליינע
קינדער, זיינען פון אונדזער סעמעיסטווע, הייסט עס, געהרגעט געווארן סך־הכל זיבן... נאר ווי זאגט געציע „גם זו לטובה ― עס קאן נאך
זיין ערגער; בעסער האט קיין שיעור נישט״... אף הערשלען פרעגסטו?
זיי רויק ער זיצט שוין העכער א האלב יאר איינער אליין אן א קנעלונג
אין טורמע. פארוואס? מסתמא דערפאר, וואס ער האט געקוקט, ווי
כהנים דוכנען... ס׳איז א סברא, אז מען וועט אים געבן א פיינעם כיבוד:
אדער מע וועט אים הענגען, אדער מע וועט אים שיסן; דאס וועט שוין
זיין, ווי זיין גליק וועט שפילן, מחמת צו אלצדינג, זאגט געציע, באדארף
מען האבן מזל. למשל, אט איז יוסל הענעכס געשטארבן נאך איידער
מען האט אים געבראכט אין טורמע אריין... ווייטער איז נישטא קיין
שום נייס דיר צו שרייבן. נו, און אף נחמיה דעם סטאלערס זון, לייב,
פרעגסטו גארנישט? געדענקסט אים? געווען א גארנישט מיט א נישט,
איא? „לייב־דרייב־אבדיריק״ ― האט מען אים גערופן. היינט ליגט ער
ווי א גראף, אין פעטראפאוולאווסקע קרעפאסט. זעסטו, אף וועמען ס׳איז
יא א רחמנות נעבעך? אף זלאטקען. זי, זאגט מען, איז גערירט פאר
צרות... א קלייניקייט ― פארלירן אין איין וואך צוויי קינדער! און
אברהם משהס זון איז שוין איצט אוודאי אין אמעריקע. אז דו וועסט
אים זען, זאלסטו אים לאזן גריסן און זאגן, אז זיין טאטע איז א מאלאדיעץ: ער איז געשטארבן נאך פאר דער קאנסטיטוציע! און מאטל אונדזערער איז גלאט פארפאלן געווארן, מע ווייס ניט ווו ער איז... עס זיינען
אט אזוי א סך איזטשעזנעט געווארן, מע ווייסט ניט ווו זייער געביין איז
אהינגעקומען... א סך זיינען זיך צעלאפן, א סך זיינען געהרגעט געווארן
און א סך רוען זיך אויס אין די טורמעס, שפאצירן־ארום אין סיבירער
שנייען, ארבעטן מיט דער טאטשקע ― נאר וועמען הערן זיי? חברה
האבן זיך איינגעשפארט איין מאל פאר אלע מאל: אדער קאנסטיטוציע,
אדער א קרענק! קיין חכמות גייט ניט אן בא אונדז, בעלי־מלאכות, ווי
זאגט געצל: „לא מעוקצך ולא מדובשך ― זיי מיר ניט קיין פעטער און
ניי מיר נישט קיין שטיוול״... א מאדנער מענטש אט דער געציע: איין זון
האט מען אים אוועקגעלייגט אין דער מלחמה, דער אנדערער ― זיצט,
און אליין איז ער אויך אף צרות, נאר קומט צו א גלייכווערטל אדער א
פסוק, כאפט אים אוועק דער רוח!... און ווייטער איז ניטא מער קיין
נייס צו שרייבן. ס׳איז, דאנקען גאט, בלאהאפאלוטשנע, און מיר זיינען אלע, ברוך השם, אין בעסטן געזונט, אחוץ וואס חנה ריקל מיינע
קלאגט זיך נעבעך אפן הארצן... א ווערטעלע אויסצוריידן ― די פחדים,
וואס מע שטייט דא אויס פון די עקספראפריאציעס. דו ווייסט אוודאי
ניט, מיט וואס מען עסט דאס? וועל איך דיר באשרייבן. מע קומט אריין
צו דיר אין שטוב אריין מיט א פארטיקער באמבע, אנגעפילט דווקא
ניט מיט מצה־מעל, נאר מיט פולווער און מיט צוויעקעס, און מע זאגט
צו דיר: „רוקי ווערך!״ (געציע רופט דאס אן: „שאו ידיכם״!׳׳) און מע
צעשפילעט דיר די קאפאטע און מע נעמט־צו בא דיר וואס דו האסט ―
און רוף מיך קנאקניסל! אנומלטן זיינען אריין צו מיר צוויי חברה־לייט,
געזאגט מיט מיר דעם פסוק און צוגענומען בא מיר די מאשינע. און א
בהמה האב איך געהאט, איז זי אליין געפגרט. און מיין ברכה איז נאך
א גרעסערע אביונטע, ווי זי איז געווען, און אלטערן גייט אויך אפ גענוג
צו א נגיד, און לייזערן האט מען ארויסגעשיקט ניט לאנג פאר א פאס.
א מיצווה ― ווער איז אים שולדיק? לאז ער ניט זיין קיין מלמד! און
מענדל האט זיך אויך שיין אויסגעפיינט, גענומען און געשטארבן, א טייל
זאגן ― פון דער טשאכאטקע, א טייל זאגן ― פון הונגער, און איך
מיין, אז פון ביידע זאכן... און בנימינס קדיש דינט, און פון דער חלירע
שמועסט מען בא אונדז גאנץ געשמאק. נאך דאס פעלט אונדז!... און
ווייטער איז ניטא מער קיין שום נייס דיר צו שרייבן. און דאס, וואס
דיין בלומע, אדער ווי אזוי הייסט זי היינט, דזשעני, וויל קומען צו
פארן, וועלן מיר גיין, אם ירצה השם, אינאיינעם אפן פעלד ― ס׳איז
אונדז דארט צוגעקומען, ברוך השם, א שיין ביסל פריינט, פון באקאנטע
שמועסט מען ניט; עס קומט נאך צו היינט אויך אלע טאג! מער קיין
נייס איז ניטא צו שרייבן. זיי געזונט און לאז גריסן איטלעכן באזונדער גאר פריינטלעך. קיין אמעריקע פאר איך ניט. דיין אמעריקע הייבט
מיר ניט אן צו געפעלן. א לאנד, וואס א גאזעט הייסט פייפער, וואס פון
בלומע ווערט דזשעני, און א חתן האט דריי ווייבער ― פון אזא לאנד,
האב קיין פאריבל ניט, דארף מען לויפן! פון דיין בריוו זע איך ארויס,
אז ווען מיר האבן דא די קאנסטיטוציע, וואס מיר מיינען, באדארפן מיר
שוין קיין שום אמעריקע ניט. דעמאלט האבן מיר דא א בעסער אמעריקע, ווי איר דארט... יענקל! זאלסט גאר קיין יסורים ניט האבן: אזא
שטיק גאלד מיר, און אזא מכה קרושעוואנען, וואס פאר א קאנסטיטוציע
מיר וועלן, אם ירצה השם, האבן!... הלוואי זאל אונדז גאט אנחתמענען
א גוט יאר, אונדז דא און אייך דארטן!
    
 פון מיר דיין פריינט י ש ר א ל .
אויסגיין ― זיין פארקנסט. אטענדירן די ביזנעס ― אויפזען די געשעפטן. אללרייט ―
    
אין בעסטן שטאנד. אפרייטארס ― שניידערס. אריבערמופן ― איבערקלויבן זיך.
באי ― יינגל. באל ― פילקע. באס ― בעל־הבית. בארבאר־שאפ ― פאריקמאכער שטוב.
    
בוקקיפער ― בוכהאלטער. ביגאמיסט ― פיל־ווייבערניק. ביזנעס ― געשעפטן.
    
בלאף ― גוזמא. בעסט פרענד ― בעסטער פריינט.
גוד באי ― זיי געזונט. גלאווס ― הענטשקעס. געמבלען ― שפילן אין קארטן.
דאטס אלל ― אן עק. דזשאב ― אן עסק. דיסאפאינטעט ― צעטראגן.
האוז אף רעפיודזש ― אן אויסבעסערונגס־אנשטאלט. העט ― הוט.
וויידזשעס ― געצאלט. ווייף ― ווייב.
זייאניסטן ― ציוניסטן.
טיאייטער ― טעאטער. טראבל ― יסורים. טשילדרען ― קינדער.
לויפער ― א דער־רוח־ווייס וואס. ליידי ― מאדאם. לעטער ―א בריוו.
מאי דיר פרענד ― מיין טייערער פריינט. מעמבער ― מיטגליד.
מעסעקערס ― פאגראמען.
סאלון ― שענק. סאסייטי ― געזעלשאפט. סאשעליסטן ― סאציאליסטן. סטריט ―
    
גאס. סיטוזען ― בירגער. סייפען ― קלייבן. סענסיישאן ― איבעראשונג.
    
סקול ― שול.
עלעקשאן ― וואלן.
פושקארט־פעדלער ― א פעדלער מיט א וועגעלע. פיקטשור― בילד. פיקפאקעטס ―
    
גנבים. פייפערס ― גאזעטן. פלעזשור ― פארגעניגן. פעמעלי ― פאמיליע.
    
פעקטארי ― פאבריק.
קאזין ― געשוועסטערקינד. קיטשען ― קיך. קייבל ― דעפעש. קלאדהינג־מאנופעק־
    
טשורער ― א פאבריקאנט פון קליידער.
ראשע ― רוסלאנד. רומס ― חדרים. ריעל־עסטייטניק ― דער וואס האנדלט מיט
    
הייזער. רעוואלושאן, קאנסטיטושאן ― רעוואלוציע, קאנסטיטוציע.
שאפ ― געווערקהויז.
    
 געשריבן אין יאר 1907
    
 א פ ר י ע ר פ ס ח
    
 א מעשה וואס קאן זיך פארלויפן אף דער גרויסער וועלט
    
 א.
  
די וועלטבארימטע דייטשע שטאט נ א ר ר ע נ ב ע ר ג  איז אן
אלטע יידישע שטאט ― זי איז א פרומע שטאט, א גאטספארכטיקע.
אירע יידן האבן זיך געמאכט א שם אף דער וועלט דערמיט, וואס זיי
האבן קיינמאל ניט געגריבלט זיך, ניט אריינגעלאזט זיך אין חקירות,
ניט געפילאזאפירט, ניט געפרעגט קיין קשיות אף אזעלכע זאכן, וואס
קערן זיך אן מיט גאט. אף זיי מעג מען זאגן, אז זיי זיינען יידן אן
חכמות.
    
אמת, זייער יידישקייט באשטייט ניט מער ווי אין דריי דינים, וואס
שטאמען מסתמא פון אברהם אבינו, אדער אפשר נאך פון אדם הרא־שונען: 1) יארצייט, 2) בר־מיצווה, 3) פסח. די דריי דאגמען זיינען גאנץ
גענוג אויפצוהאלטן דאס יידישע פאלק נאך טויזנטער און טויזנטער
יארן. מיינט ניט, אז דאס האבן זיי ארויסגעזויגן פון זייער אייגענעם
פינגער; דאס האבן זיי געהערט ניט איינמאל פון זייער ראבינער, דאקטאר און פרעדיקער, וועלכן די נאררענבערגער קהילה האלט־אויס ניט
מיט ווינציקער ערע, ווי די קאטוילן, להבדיל, דעם רוימישן פאבסט. דער
ראבינער, דאקטאר און פרעדיקער טראגט בא זיי דעם נאמען „רבי״,
„אונדזער רבי״, און די נאררענבערגער קהילה איז איבערצייגט, אז נאך
אזא למדן, ווי זייער רבי, איז שוין נישטא אף דער גאנצער וועלט. אין
זיינע דרשות, וואס ער האלט זיי אלע יום־טוב אין דער סינאגאגע, ווארפן
זיך דורך אזעלכע לשון־קודשדיקע ווערטער, וואס נאר דער מחבר פונעם
סידור זאל איצטער אויפשטיין, וואלט ער זיי אפשר פארשטאנען, און
 
 