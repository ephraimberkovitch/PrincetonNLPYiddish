
 
 קריסטא וויטני ארבעט ביים יידישן ביכער־צענטער, ווו זי פירט אן מיט איינעם פון די וויכטיקסטע פראיעקטן פון דער יידישער קולטור היינט צו טאג, דהיינו, מיטן ארכיוו פון געשיכטע בעל־פה אויפן נאמען פון וועקסלער. זי האט אים געגרינדעט אין 2009. איך האב זיך באקענט מיט קריסטאן ביים ״קלעזקאנאדע״ מיט יארן צוריק און כ׳זע זי פון צייט צו צייט סיי פנים־אל־פנים, סיי אין ווירטועלע יידיש־קלאסן ביים ארבעטער־רינג. אין איינע פון אזא טרעפונגען האט זי מסכים געווען, פאר א נאווענע, איך זאל זי אינטערוויוירן. 
 &nbsp; 
 ניקאליי באראדולין , ניו־יארק 
 
 נ.ב.: טייערע קריסטא, איך בין זייער נייגעריק צו וויסן, ווי אזוי דו ביסט געקומען צו יידיש? 
 ק.וו.: איך שטאם פון קאליפארניע און דארטן האב איך זיך צום ערשטן מאל באקענט מיט יידיש, פינטלעכער געזאגט, מיט דער יידישער ליטעראטור אויף ענגליש. קיין יידיש האב איך דעמאלט ניט געקענט. דערנאך בין איך געקומען זיך לערנען אין סמיט־קאלעדזש, וואס געפינט זיך לעבן דעם יידישן ביכער־צענטער, און דארטן זיך ווייטער פארטיפט אין דער יידישער ליטעראטור נאך אלץ אויף ענגליש. איך האב דארטן זיך באקענט מיט דער שאפונג פון א מחבר, וואס האט געביטן מיין לעבן און מיך אינספירירט זיך לערנען יידיש. דאס איז געווען אברהם סוצקעווער. איך האב זיך אנגעהויבן לערנען יידיש ווי א שפראך ביים ביכער־צענטער זומער־פראגראם. דערנאך האב איך זיך געלערנט&nbsp; ביי דער זומער־פראגראם אין ווילנע און במשך פון דער צייט פארבעסערט מיין יידיש אויף וויפל איך האב געקענט. מיט א ביסל באגאזש פון דער יידישער שפראך און קולטור בין איך אריין אינעם ביכער־צענטער, ערשט ווי א פראקטיקאנטקע. 
 נ.ב.: קענסט דערציילן וועגן דער געשיכטע בעל־פה פראיעקט? 
 ק.וו.: ארבעטנדיק דארט, האב איך געטראכט און ארומגערעדט מיט קאלעגן דעם געדאנק צו אינטערוויוירן די מענטשן, רעקארדירן זייערע זכרונות און מעשיות און זאמלען זיי צונויף – אזוי, ווי מע זאמלט ביכער און ארכיוואלע דאקומענטן. האבן מיר טאקע אנגעהויבן דעם נייעם געשיכטע בעל־פה פראיעקט צו זאמלען די אינטערוויוען מיט&nbsp; מענטשן, וואס האבן נאענטע שייכותן מיט דער יידישער שפראך און קולטור. 
 די ערשטע אינטערוויו האבן מיר דורכגעפירט אין 2010, ביי אונדז אין ביכער־צענטער, ווו מיר האבן א סטודיא. שפעטער האבן מיר געטראכט, אז אפשר איז עס ניט אזוי ראציאנעל און קלוג צו ווארטן ביז אלע וויכטיקע יידישיסטן און מענטשן, וואס מיר וואלטן געוואלט אינטערוויוירן, זאלן פארן צו אונדז. אפשר זאלן מיר אויך ארומפארן און זאמלען, וואס מיר קענען. 
 פון 2011 יאר אן האבן מיר אנגעהויבן זיך ארומצופארן און זיך טרעפן מיט מענטשן, וואס האבן ניט געקענט קומען אין עמהערסט צוליב פארשידענע סיבות. אזוי ארום האבן מיר געמאכט במשך פון די יארן כמעט ניין הונדערט אינטערוויוען, צווישן זיי – 184 אין גאנצן אויף יידיש און מער ווי הונדערט פארמאגן א היפש טייל יידיש. אגב, מיר פארמאגן אויך עטלעכע אינטערוויוען אויף רוסיש. די אנגעזאמלטע און באארבעטע אינטערוויוען געפינען זיך אויפן וועבזייטל פונעם יידישן ביכער־צענטער. 
 
 
 https://www.yiddishbookcenter.org/collections/oral־histories 
 
 די מערהייט פון זיי האבן צו טאן מיט דער יידישער שפראך און קולטור, אבער דאס איז זייער א ברייטע טעמע. מיר האבן געשאפן פיר סעריעס. איינע פון זיי איז ,למשל, ״יידיש אין אוניווערסיטעטן״. דא געפינען זיך די אינטערוויוען מיט לערערס און לערערקעס פון דער יידישער שפראך און קולטור, אקאדעמיקערס און תלמידים, וואס האבן זיך געלערנט יידיש אין אוניווערסיטעטן. אינטערעסאנט צו הערן זייערע אבזערוואציעס, מאטיוואציעס, אינספיראציעס וכדומה. 
 ס׳איז פאראן א סעריע ״יידיש און קונסט״, וואס איז גוואלדיק שיין און מיר האבן א סך הנאה פון אט דעם טייל פון אונדזער קאלעקציע. א באזונדער חילוק פון דער סעריע פארנעמט א וויכטיקער טייל פון דער יידישער וועלטלעכער קולטור, ״יידיש טעאטער״. מיר האבן זייער אינטערעסאנטע, פארכאפנדיקע אינטערוויוען מיט יידישע אקטיארן און אקטריסעס אדער מיט מענטשן, וואס האבן זיי גוט געקענט. די דריטע סעריע איז געווידמעט צו מענטשן, וואס רעדן יידיש היינט צו טאג, און דאס האט צו טאן מיט די וועלטלעכע יידן אדער סתם מענטשן, וואס לערנען זיך און רעדן יידיש. מיר האבן נאך ניט אינטערוויוירט די יחידים פון דער חסידישער וועלט. מיר האבן באזוכט פארשידענע יידישע פראגראמען, אזעלכע ווי ״יידיש־וואך״ און ״קלעזקאנאדע״, כדי צו אינטערוויוירן דארטן די היינטצייטיקע יידישיסטן. און סוף־כל־סאף די פערטע סעריע הייסט ״יידישע שרייבערס, זייערע קינדער, אייניקלעך און משפחה״. מיר זאמלען די יידישע ביכער און עס איז זייער וויכטיק צו וויסן וואס מער וועגן די מחברים פון אט די ביכער. 
 נ.ב.: וואסער רושם האט געמאכט אויף דיר די רייזע קיין מעקסיקע צו ראטעווען די יידישע ביכער און ברענגען זיי אינעם ביכער־צענטער? 
 ק.וו.: דאס איז געווען זייער א רירנדיקע און באלערנדיקע נסיעה פאר מיר, ווייל אינעם אוניווערסיטעט בין איך געווען פאראינטערעסירט אין יידיש און שפאניש. איך האב זיך געלערנט די פארגלייכיקע ליטעראטור, די יידישע און שפאנישע. דערפאר בין איך געווען זייער צופרידן צו זיין אין דער שטאט מעקסיקע, ווו איך האב געקענט זיך דערוויסן מער וועגן דער יידישער ליטעראטור און קולטור דארטן, און מיין שפאניש איז מיר געקומען צו נוץ. ס׳איז געווען א ביסל שווער אויפן הארצן צו זען אזוי פיל יידישע ביכער, וואס מען דארף מער זיי ניט. איך האב זיך פארגעשטעלט, ווי אהרן לאנסקי מיט א סך יארן צוריק, ווען ער האט אנגעהויבן זאמלען און ראטעווען יידישע ביכער: צו גיין אין א יידישער אינסטיטוציע און זען מער ווי אכט טויזנט ביכער, וואס מען האט געדארפט צונעמען, ווייל אין גיכן וועט פאר זיי ניט בלייבן קיין פלאץ. חוץ דעם זיינען די ביכער געווען אין א געפאררוינירט צו ווערן דורכן וואסער. 
 
 
 
 באשליסן וואס מיטצונעמען און שיקן קיין עמהערסט איז געווען זייער שווער עמאציאנעל. איך האב זיך גוט באקענט מיט דער דארטיקער ווארעמער יידישער קהילה. זיי רעדן ניט קיין סך יידיש, אבער דער דאזיקער פראיעקט צו ראטעווען די יידישע ביכער האט געמאכט אויף זיי א גרויסע השפעה. זיי האבן גערעדט וועגן דעם א סך און איך האב געהאט א געפיל, אז זיי רעדן וועגן די יידישע ביכער ווי א טייל פון זייער ירושה. דאס האט זיי צוריקגעבראכט צו זייערע ווארצלען און דערלויבט בעסער אפצושאצן די יידישע שפראך און קולטור. זיי האבן ניט געלייענט די ביכער, אבער ס׳איז מיר געווען קלאר, אז אט די ביכער האבן די עמאציאנעלע ווערט פאר זיי און זיי זארגן וועגן דער ביכער־צוקונפט. מיר וועלן זיכער אויסקלייבן די וויכטיקסטע און זעלטנסטע פון אט די ביכער, זיי סקאנירן און דיגיטאליזירן פאר אונדזער קאלעקציע, וואס פאפרמאגט שוין מער ווי עלף טויזנט טיטלען. 
 פאניע בראנצאווסקי און קריסטא וויטני 
 
 נ.ב.: דו האסט געמאכט א סך אינטעוויוען. וואס איז געווען פאר דיר די פארכאפנדיקסטע? 
 ק.וו.: איינע פון די סאמע רושמדיקסטע אינטערוויוען איז געווען מיט פאניע בראנצאווסקי פון ווילנע. פאניע איז אן אמתע העלדישע פרוי, איר צו לאנגע יארן. זי האט איבערגעלעבט די שרעקלעכע יארן אין ווילנער געטא, געווארן נאך דעם א פארטיזאנקע און העלדיש געקעמפט קעגן די פאשיסטן. אין אנהייב האט זי ניט ארויסגעוויזן קיין חשק צו רעדן, אבער במשך פונעם אינטערוויו האט זי ווי אויפגעלעבט, יינגער געווארן, אירע אויגן האבן געבליטשטעט מיט ברען און ענטוזיאזם. כ׳האב פריער קיין מאל ניט געזען אזא מעטאמארפאז. זי איז ערנסט פאראינטערעסירט געווארן סיי אינעם אינטערוויו, סיי אינעם געשיכטע בעל־פה פראיעקט און דערציילט אן א שיעור אירע פארכאפנדיקע מעשיעות. דער אינטערוויו האט מיך געלערנט, ווי אזוי זיך צוהערן צום מענטשן, וואס מען אינטערוויוירט, ווי אזוי צו קריגן דעם צוטרוי. אחוץ דעם איז איר יידיש אזוי שיין – אן עכט ליטוויש יידיש מיט אלע פיטשעווקעס. 
 איך קען דערמאנען נאך צוויי אינטערוויוען, וואס האבן געמאכט אויף מיר א גרויסן רושם. איינער איז מיטן חשובן פראפעסאר פון דער יידישער ליטעראטור בנימין חארשאוון, זכרונו לברכה, וואס האט דערצייל זייער פרטימדיק און אינטערעסאנט וועגן דער אוניקאלער יידישער וועלט פון דער פארמלחמהדיקער ווילנע. זיינע זכרונות פון די קינדער־ און יוגנט־יארן אין ווילנע זיינען ממש פרעכטיק. מע קען פילן די וועלט, אין וועלכער ער איז אויפגעוואקסן. 
 דער צווייטער אינטערוויו, וואס איז מיר באזונדערס טייער, איז דווקא געווען מיט בנימין הארשאווס יוגנט־פריינד, גאבי וויינרייך, פון דער בארימטער וויינרייכס משפחה, אפיזיקער,וואס איז געווארן א גלח. זיינע זכרונות וועגן ווילנע און וויינרייכס משפחה איז אוממעגלעך איבערצושאצן און זיין יידיש איז אפשר דער בעסטער, וואס איך האב געהערט. 
 
 עמי קליין און קריסטא וויטני 
 
 נ.ב.: ווען דו אינטעוויוירסט די מענטשן, וואס זאגן זיי וועגן די סיבות פון זייער קומען צו יידיש און פאר וואס בלייבן זיי מיט דער שפראך? 
 ק.וו.: עס זיינען דא א סך ענטפערס אויף דער פראגע. א סך יידישע תלמידים קומען צו יידיש ווי א מין פארבינדונג מיט זייער ייחוס פון זייער משפחה אדער א טייל פון דער יידישער קולטור, וואס איז זיי באקוועם און אפילו היימיש. יידיש פאר זיי איז אן ערנסטע באציונג צו זייער יידישקייט. פאר א צאל פון זיי איז עס א באגייסטערדיקער טייל פון דער יידישער געשיכטע און קולטור, וועגן וועלכער זיי האבן קיין אנונג ניט געהאט און דאס אינספירירט זיי לערנען, פארשן און שאפן. א סך מענטשן, וואס מיר האבן געהאט אינטערוויוירט, סיי יידישע, סיי ניט־יידישע קומען צו יידיש צוליב דער אייגנארטיקער ליטעראטור, ווי איך אליין, צוליב דער מיזרח־אייראפעישער יידישער געשיכטע, אין וועלכער זיי האבן א שטארקן אינטערעס און אין וועלכער יידיש שפילט א גוואלדיק וויכטיקע ראלע. וואס שייך בלייבן מיט יידיש, מיין איך, אז דאס איז א פראגע פון אידענטיטעט און קאריערע. 
 די, וואס זיינען מזלדיק און האבן פרנסה אין פעלד פון יידיש, בלייבן מיט יידיש. די, וואס האבן ליב יידיש ווי א טייל פון זייער אידענטיטעט, זייער לעבן, בלייבן אויך מיט דעם לשון. פאר מיר ביידע מאמענטן זיינען וויכטיק. אויב איך וואלט ניט געקענט בלייבן אין יידיש פראפעסיאנעל, דאס הייסט קריגן פרנסה, וואלט איך סיי ווי געבליבן מיט יידיש, אין דער ווונדערלעכער וועלט פון איר ליטעראטור, קולטור און געשיכטע, וואס איך האב שטארק ליב. 
 נ.ב.: טייערע קריסטא. א הארציקן דאנק פארן אינטערוויו. מיר ווינטשן דיר נאך הונדערטע פארכאפנדיקע און באלערנדיקע טרעפונגען מיט יידישיסטן איבער דער וועלט, וואס וועלן בארייכערן די קאלעקציע פון דער בעל־פה געשיכטע! 
 &nbsp; 
 בילדער: פונעם ארכיוו פון קריסטא וויטני 
 &nbsp; 
 אינטערוויו מיט פאניע בראנצאווסקי 
 
 https://www.yiddishbookcenter.org/collections/oral־histories/interviews/woh־fi-0000325/fania־brantsovsky-2012 
 אינטערוויו מיט בנימין הארשאוו 
 
 https://www.yiddishbookcenter.org/collections/oral־histories/interviews/woh־fi-0000401/benjamin־binyomen-harshav־2013 
 אינטערוויו מיט גאבריאל וויינרייך 
 
 https://www.yiddishbookcenter.org/collections/oral־histories/interviews/woh־fi-0000400/gabriel־weinreich-2013 
 
 