

מיין מאלדאווישע שולמית 



 by באריס סאנדלער 
February 1, 2020March 6, 2020 Filed under:
לידער
ליטעראטור 

אין שטערנדיקע אויפדערנאכטן זענען מיר געזעסן אונטער א הויכן נוסנבוים
משה לעמסטער
ליד אין פראזע
דאס איז מיין שיר־השירים, שיר־השירים פון א יידישן יינגל. א יינגל פון א מאלדאווישן דארף. א דארף, וואס מיט זיינע בליענדיקע סעדער, וויינגערטנער אויף די בערגלעך, זיך פאשענדיקע אויף גרינע לאנקעס שעפסלעך, מיט דעם פאסטעך, וואס שפילט אין אוונט אויף זיין דודע אן אומעטיקע דוינע, — האט אויסגעזען אין מיינע אויגן ווי א תנכישער פייזאזש, וועלכן עס האט געמאלט שלמה המלך אין זיין שיר־השירים — אין דעם געזאנג פון געזאנגען וועגן שלמהס ליבע צו דער שיינער שולמית…
געלעבט האט דא, אין מאלדאווישן דארף, אויך מיין שולמית. ס׳איז דען וויכטיק, אז זי איז א היגע יונגע, שיינע מאלדאוואנקע? איך בין דאך געווען אין איר פארליבט! פארליבט אין אירע שווארצע אויגן, אין איר גראבן שווארצן צאפ אויף די פלייצעס, אין אירע פוכקע ליפן, אין איר שלאנקן קערפער, ענלעך צו א וויינשטאק, פארליבט אין יעדער טיילעכל פון איר ברוינעם, ברייקן לייב…
זייער וויינגארטן איז געווען הינטערן דארף. אין די זוניקע זומערדיקע טעג איז דאס מיידל געווען דא. איך פלעג אויך יעדן טאג קומען אהער, צו איר. גערעדט האבן מיר צווישן זיך, פארשטייט זיך, מאלדאוויש. אין שטערנדיקע אויפדערנאכטן זענען מיר געזעסן אונטער א הויכן נוסנבוים און איך פלעג איר דערציילן וועגן רויטע, געלע, בלויע שטערן, ווייזן איר די געשטערנס, דערציילנדיק וועגן זייערע נעמען, וועגן ווייטע פלאנעטעס, וועגן קאסמישע רייזעס אין ווייטער צוקונפט. דערציילן פארשיידענע תנכישע געשיכטעס. אין אן אוונט, ווען מיר האבן זיך ארומגענומען און זיך געקושט, האב איך זי אנגערופן „מיין שולמית‟. זי האט מיך געפרעגט „ווער איז דאס שולמית?‟ האב איך איר דערציילט וועגן שלמה המלכס שיר־השירים; און געשעפטשעט איר די באוווסטע ווערטער, איבערזעצנדיק זיי אויף מאלדאוויש: „ביסט שיין, געליבטע מיינע, און קיין פעלער איז אין דיר ניטא… מיט האניקזאפט טריפן דיינע ליפן… די בריסט דיינע געגליכן צו הענגלעך טרויבן…‟ — איך האב נאר ניט גענוצט די צוויי ווערטער פון שיר־השירים: „כלה מיינע‟, ווייל איך האב געוווסט, אז איך וועל קיין מאל ניט ווערן איר חתן. זי איז דאך א געטרייע טאכטער פון דעם מאלדאווישן דארף, א טייל פון דעם מאלדאווישן פייזאזש, ווי די היגע בליענדיקע סעדער, די וויינגערטנער מיט די שטראלנדיקע הענגלעך טרויבן, ווי די שמעקנדיקע רויזן… און איך בין דא א פרעמדע, עקזאטישע „פרי‟, א וואנדער־פויגל, וואס רוט זיך אפ דא און פליט ווייטער… מיר האבן זיך געקושט וויסנדיק, אז ס׳איז אונדז ניט באשערט צו זיין אין איינעם. און דערפאר זענען די קושן אונדזערע געווען נאך מער פלאמיק און ליידנשאפטלעך.
זי האט מיר געזאגט: „אויב איך בין דיין שולמית, ביסטו דאך מיין שלמה המלך?‟ כ׳האב זיך צעלאכט און געזאגט איר, אז ביי די יידן גיט מען א יינגל צוויי נעמען און מיין נאמען איז משה־שלמה. אזוי אז זי קען מיט פולן רעכט רופן מיך שלמה. „נאר איך בין א מלך אן א מלכות. פון דעסטוועגן, בין איך א מלך! ווייל איך בין פארליבט אין דיר. און אלע פארליבטע זיינען מלכים‟… און איך האב זי ווייטער געקושט און געשעפטשעט: „געליבטע מיינע, ביסט ווי א ליליע צווישן די דערנער… ביסט שיין, געליבטע מיינע, ביסט שיין, דיינע אויגן זיינען טויבן… דיינע האר, ווי א סטאדע ציגן וואס לאזן זיך פון בארג אראפ…‟ איך האב נאר ניט גענוצט די צוויי ווערטער פון שיר־השירים: „כלה מיינע‟…
זי האט געזאגט: „שלמה איז דאך געווען, ווי דו דערציילסט, א גרויסער חכם. איז זאג זשע מיר, חכם מיינער, וואס איז דאס ליבע?‟ איך האב איר געענטפערט: „דאס ווייס איך נאך ניט. נאר איך הער, אז אלץ ארום אונדז זינגט מיט די נאטן פון מיין ליבע־ליד. אז אלץ ארום און ארום שיינט און פינקלט מיט די שטראלן פון מיין ליבע. אז אלע בלימלעך און בלומען אין פעלד בליען מיט די קאלירן פון מיין ליבע…‟
מיר זענען געליגן צווישן בלימלעך און גראזן אין פעלד. ארום אונדז האבן געטאנצט פילקאלירטע פלאטערלעך, עס האבן געשפילט אויף זייערע פידעלעך גרילן, אין הימל האבן געזונגען די לארכן. איך האב איר געזאגט, אז שלמה המלך האט פארשטאנען די שפראך פון פייגל, חיות און אויך פון די געוויקסן. און מיר דאכט זיך, אז איך פארשטיי אויך וואס עס רעדן היינט ארום אונדז די בלימלעך, די פלאטערלעך, די לארכן…
איך האב געקושט אירע פוכקע ליפן און נאך יעדן קוש געשעפטשעט, אז אלץ ארום און ארום רעדט נאר וועגן איר שיינקייט. די בלימעלעך: „ווען דאס מיידל וואלט געווען א בלום, וואלט זי געווען די שענסטע צווישן אונדז, די פרינצעסין פון אלע בלומען‟. די פילקאלירטע פלאטערלעך: „ווען דאס מיידל וואלט געווען א פלאטערל, וואלט זי געווען די שענסטע צווישן אונדז, די פרינצעסין פון אלע פלאטערלעך‟. די לארכן זינגען אין הימל: „ווען דאס מיידל וואלט געווען א פויגל, וואלט זי געווען דער שענסטער פויגל צווישן די פייגל, די פרינצעסין פון אלע פייגל…‟ זי האט געלאכט און געשעפטשעט: „שלמה־המלך, מיינער…‟
ניט ווייט פונעם וויינגארטן, אויפן סאמע שפיץ, איז געשטאנען א פארטריקנטער דעמב. אין דעם דארף האט מען וועגן דעם בוים דערציילט א לעגענדע: „עס האט געוואקסן דער דעמב און געצויגן זיך ארויף און ארויף, ווילנדיק דערגרייכן צום סאמע הימל. גאט האט דערזען, אז די דעמבענע צווייגן וועלן שוין באלד דערגרייכן צו די וואלקנס. האט זיך אין א טאג צעשפילט א שטורעם און גאט האט מיט עטלעכע בליצן צעשפאלטן דעם שטאם פונעם דעמב אויף צווייען. און ס׳האט אזוי געבליצט און געדונערט אין הימל, אז די דארפישע מענטשן האבן זיך פאר שרעק באהאלטן אין זייערע שטיבער, געציטערט פאר מורא, געצלמט זיך…‟ דער דעמב, וועלכן מע האט אים זינט דעמאלט אן גערופן „דונערבוים‟, האט אויפגעהערט צו וואקסן, כמעט געווארן פארטריקנט. בלויז עטלעכע דינינקע צווייגעלעך האבן געגרינט אויף זיין גראבן שטאם… איך מיטן מיידל, פלעגן אפט מאל דורכגיין לעבן דעם בוים און תמיד זיך אפשטעלן דא. איך האב געקוקט אויף זיין אמאליקן מעכטיקן שטאם און געטראכט וועגן אונדזער גאט, וועלכער האט מיט זיינע בליצן, ווי מיט בייטשן געשמיסן דעם העזהדיקן דעמב. און אויך וועגן דעם, אז איך און דאס מיידל זענען, ווי די צוויי צעשפאלטענע טיילן פונעם בוים, וועלכע קאנען ניט זיין אין איינעם. און דאס מיידל פלעג זיך דא איבערצלמען, טראכטנדיק, אפנים, וועגן איר גרויזאמען גאט…
…איך לויף צום וויינגארטן, צו מיין שולמית. בעסער געזאגט, פלי, קוים־קוים בארירנדיק מיט די פיס דאס שטענגל. דא דערזע איך, אז ביים דונערבוים ווארטן אויף מיר דעם מיידלס דריי ברידער. קיין גוטס האבן זייערע פנימער ניט צוגעזאגט. כ׳האב פארשטאנען, אז זיי ווילן מיך שלאגן. פארשטייט זיך, זיי האבן ניט געוואלט, אז זייער ליבע שוועסטער זאל פירן א ליבשאפט מיט א פרעמדע, עקזאטישע „פרי‟, א וואנדער־פויגל. איז „מילא‟, האב איך געטראכט, זיי זענען דאך אויך געטרייע זין פון דעם מאלדאווישן דארף, א טייל פון דעם מאלדאווישן פייזאזש. נאר זייער כוונה איז געווען גאר אן אנדערע. זיי האבן מיך געכאפט, איינער פאר דער לינקער האנט, דער צווייטער פאר דער רעכטער האנט און דער דריטער פאר די פיס. דערנאך האבן זיי צוגעשלעפט מיך צום דונערבוים און צוגעבונדן מיט א שטריק מיין לינקע האנט צו איין טייל פונעם בוים, די רעכטע צום צווייטן טייל און די פיס — צום שטאם. דער עלטערער ברודער האט מיר מיט בייזקייט אין קול געפרעגט: „פאר וואס האט איר געקרייצט אונדזער כריסטאס?‟ — איך האב אים געענטפערט, אז איך געדענק שוין ניט פינקטלעך, פאר וואס. נאר ער האט פארשטאנען מיין שפאס און גערעדט ווייטער: „הענג דא געקרייצט און מוטשע זיך, ווי ס׳האט זיך געמוטשעט, געפייניקט אונדזער איסוס!‟ נאר ניט לאנג האב איך זיך געמוטשעט. ס׳איז געקומען צו לויפן זייער שוועסטער, מיין שולמית, און האט אויף זיי אויסגעשיט צענדליקער זידלווערטער. זיי, וועלכע האבן זי ליב געהאט, האבן אונדז פארלאזט און זענען אוועק אין דארף אריין. דאס מיידל האט אויפגעבונדן די קניפ אויפן שטריק, מיך אראפגענומען פונעם בוים און געקושט מיט ווערטער: „מיין איסוסיק, איסוסיק מיינער‟. און אפשר האט זי, קושנדיק מיך, טאקע געמיינט, אז זי קושט אויך יענעם ווייטן ייד, וואס איז געווארן א מאל זייער גאט?.. איך האב איר געזאגט: „א שאד, וואס דו האסט מיך געראטעוועט! דיין ליבע האט מיך ניט געלאזט ווערן גאטס זון! איז אויב אזוי, זאל איך בלייבן פאר דיר — שלמה‟…
מיר זענען געגאנגען צום וויינגארטן. מארגן פאר איך אוועק פונעם דארף אויף תמיד. מיר וועלן זיך שוין מער, מסתמא, ניט טרעפן. לאנג און דויערנדיק זענען געווען אין יענעם אוונט אונדזערע קושן. איך האב איר געזאגט אזוי פיל שיינע ווערטער, אז אפילו אין שיר־השירים זענען אזעלכע ווערטער ניט פאראן. שפעטער האב איך זיי שוין קיינעם ניט געזאגט, ווייל כ׳האב ניט געקאנט זיך אין זיי דערמאנען. זיי זענען געבליבן ערגעץ טיף אין מיידלשן זכרון, אין די ארומיקע הענגלעך וויינטרויבן, און אפשר אפילו אינעם וויין פון די דאזיקע טרויבן. דערנאך האב איך געטראכט, אז מסתמא האבן די שטראלנדיקע הימלען, די שטילע זומערדיקע נאכט, דער מאלדאווישער תנכישער פייזאזש מיר דעמאלט אונטערגעזאגט די ווונדערלעכע, שיינע ליבע־ווערטער?..
איך בין געגאנגען אהיים. לעבן דעם דונערבוים בין איך געבליבן שטיין. איך האב ארומגענומען זיין קילן שטאם און טרערן האבן זיך געגאסן אויף זיין געקנייטשטער קארע. איך האב געשעפטשעט דעם בוים: „אדיע דיר, מיין פריינד, זאל בלייבן אין דיר, אין דיין שטאם און צווייגן דיינע מיין ליבע צום מיידל, זאל זי בלייבן דא, ווי א טייל פונעם דארף, פונעם ארטיקן מאלדאווישן פייזאזש, ווי א זונעלע, וואס שיינט מיט יידיש־מאלדאווישע שטראלן…
אין דער פרי האב איך געווארט דעם אויטאבוס. דאס מיידל איז אויך געקומען צו לויפן. איך האב זי ארומגענומען און געזאגט: „געליבטע מיינע, אט וועל איך ענטפערן אויף דיין פראגע, ווייזן דיר, וואס עס הייסט ליבע‟. און איך האב איר אנגעוויזן אויפן דונערבוים און געזאגט איר, אז כ׳האב אין אים נעכטן ביי נאכט איבערגעלאזט מיין ליבע צו איר, צו מיין שולמית. דער דעמב האט אין משך פון דער נאכט אויפגעלעבט, אלע זיינע צווייגן האבן זיך באדעקט מיט גרינע בלעטער. ער האט זיך צעגרינט און צעבליט ביזן סאמע שפיץ זיינעם, ווי א מאל, ווען ער האט געוואלט דערגרייכן צום הימל.
אט, וואס עס הייסט ליבע…
יאנואר 12, 2020

Share this:TwitterFacebookPrintLike this:Like Loading...

Related
 


Tagged: poetryYiddish 
Post navigation


Previous Post
בוקארעשטער שריפטן (3) 

Next Post
נאטיצן פונעם רעדאקטאר — 29 



