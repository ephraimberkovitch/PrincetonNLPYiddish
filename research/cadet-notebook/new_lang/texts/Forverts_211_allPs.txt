 אין די 1940ער און 1950ער יארן האט דער ניו–יארקער „איקוף–פארלאג‟ ארויסגעגעבן א ריי ביכער פון סאוועטישע יידישע מחברים. צווישן זיי זיינען אזעלכע ווערטפולע ווערק ווי דעם נסתרס ראמאן, „די משפחה מאשבער‟, דוד בערגעלסאנס דראמע „פרינץ ראובני‟, פרץ מארקישעס עפישע פאעמע „מלחמה‟, צוויי בענד פון ליטעראריש–היסטארישע שטודיעס פון מאיר ווינער, זאמלונגען פון לידער פון דוד האפשטיין, איציק פעפער און אנדערע. דער דאזיקער פראיעקט איז געווען דער אויפטו פונעם באקאנטן יידישן קריטיקער און רעדאקטאר, נחמן מייזיל, וואס איז געווען דער אנפירער פונעם „איקוף‟ — דעם יידישן קולטור–פארבאנד. 
 די באציונגען צווישן דעם סאוועטישן און דעם אמעריקאנער צווייג פון דער יידישער ליטעראטור זיינען געווען געשפאנט. פון איין זייט, זיינען דאס רוב אמעריקאנער יידישער ליטעראטן געווען לינק געשטימט, און א צאל פון זיי האט סימפאטיזירט מיט דער סאוועטישער מדינה וואס האט געשטיצט יידיש. מיט דער צייט אבער האט די סאוועטישע פאליטיק, בפרט די רדיפות קעגן ציוניזם, רעליגיע און העברעיש, די שטיצע פון די אראבער אין זייער קאמף קעגן יידן אין ארץ–ישראל אין 1929, און בפרט דער אפמאך צווישן דעם סאוועטן–פארבאנד און נאציסטישן דייטשלאנד אין 1939, אפגעשטויסן א היפשע צאל אמעריקאנער יידישע שרייבער פונעם סאוועטן–פארבאנד. אין דער אטמאספער פונעם סטאליניסטישן טעראר פון די 1930ער יארן זיינען וואסער ניט איז קאנטאקטן מיט אויסלאנד געווארן געפערלעך פאר אלע סאוועטישע בירגער. 
 די לאגע האט זיך געביטן נאך דעם אויסבראך פון דער סאוועטיש–דייטשישער מלחמה אין 1941. די סאוועטישע רעגירונג האט געשאפן דעם יידישן אנטי–פאשיסטישן קאמיטעט כדי צו פארשפרייטן די סאוועטישע מלחמה–פראפאגאנדע צווישן יידן אין אויסלאנד. מען האט זיך פון דאס ניי גענומען פאר אויפבויען באציונגען מיט פראמינענטע כלל–טוער און יידישע ארגאניזאציעס אין אויסלאנד, דער עיקר אין אמעריקע. 
 מייזיל האט געהאט אן אייגענעם אינטערעס אין אזא מין קאנטאקטן. ער האט גוט געקענט די שרייבער פון דער „קיעווער גרופע‟ — בערגעלסאנען, מארקישן, האפשטיינען, לייב קוויטקא, וואס זיינען איצט געווארן חשובע טוער אינעם יידישן אנטי–פאשיסטישן קאמיטעט. מייזיל איז געווען איינער פון די גרינדער פון דער „קולטור–ליגע‟ אין קיעוו אין די יארן 1920־1917. אזוי ווי זיינע חברים האט ער פארלאזט סאוועטישע אוקראינע, אבער להיפוך צו זיי האט ער זיך שפעטער ניט אומגעקערט אין סאוועטן–פארבאנד. ער האט זיך באזעצט אין ווארשע, ווו ער האט רעדאקטירט די צייטשריפט, „די ליטערארישע בלעטער‟, און אין 1937 האט ער געהאט א גוטן מזל צו אימיגרירן קיין אמעריקע. 
 מייזילס האט מיט אינטערעס נאכגעפאלגט די נייע פובליקאציעס פון זיינע אמאליקע קיעווער חברים. אין יאנואר פון 1941, נאך פארן אויסבראך פון דער מלחמה, האט ער געבעטן ביים פארלאג „דער עמעס‟ צו שיקן אים נייע סאוועטישע ביכער, שרייבנדיק: „עס אינטערעסירט אונדז זייער מ. ווינערס געשיכטע פון דער יידישער ליטעראטור און טאקע דעם נסתרס בוך — די ביידע טיילן.‟ 
 די צווייטע אויפלאגע פון דעם נסתרס ראמאן „די משפחה מאשבער‟, וואס האט אנטהאלטן עטלעכע קאפיטלעך פונעם צווייטן טייל, איז ארויס ערשט אין יוני פון 1941, און כמעט דער גאנצער טיראזש איז פארניכטעט געווארן אין דער דרוקעריי אין ווילנע ווען די דייטשן האבן פארכאפט די שטאט. דער ערשטער טייל איז ארויס אין מאסקווע אין 1939 און מייזיל האט אים איבערגעדרוקט אין ניו–יארק אין 1943. אין 1948 האט ער באקומען פון מאסקווע און געדרוקט דעם גאנצן צווייטן טייל. אין רוסלאנד איז דער פולער נוסח פונעם ראמאן קיין מאל ניט ארויס. 
 דער סאוועטישער ליטעראטור־פארשער מאיר ווינער איז היינט אנערקענט ווי איינער פון די וויכטיקסטע היסטאריקער פון דער יידישער ליטעראטור. א היפשע ראלע האט דערביי געשפילט די צוויי־בענדיקע אויסגאבע פון „איקוף‟ אין 1945־46, וואס נעמט אריין ווינערס פארשיידענע סאוועטישע פובליקאציעס פון די 1920ער־1930ער יארן. ווינער איז געווען א געטרייער מארקסיסט, און א קריטיקער פון „בירגערלעכע‟ פארשער, צווישן זיי מאקס וויינרייך. מייזיל האט געפילט, אז אזא מין קריטישער טאן וועט ניט זיין צום הארצן דעם אמעריקאנער לייענער. אבער ווינער איז אומגעקומען אין שלאכט אין 1941 און האט ניט געקענט זיך באטייליקן אין צוגרייטן די נייע אמעריקאנער אויפלאגע. 
 מייזיל האט דערנאך געשריבן צו שלמה מיכאעלס און איציק פעפער אין מאסקווע אזוי: 
 באגייסטערט פון מייזילס פראיעקט פון ארויסגעבן ווערק פון סאוועטישע מחברים אין אמעריקע, האט דער יידישער אנטי־פאשיסטישער קאמיטעט געשלאסן אפמאכן מיט צענדליקער סאוועטישע שרייבער אויף ארויסצוגעבן זייערע ווערק אין אויסלאנד. לרוב זיינען דאס געווען פראפאגאנדיסטישע ווערק פון א נידעריקער ליטערארישער קוואליטעט, וואס מייזיל וואלט אין זיי ניט געהאט קיין אינטערעס. ער איז געווען אויסן צו באקענען די ברייטע וועלט מיט די בעסטע און שענסטע ווערק פון דער סאוועטישער יידישער ליטעראטור און ניט צו פארשפרייטן די סאוועטישע פראפאגאנדע. זיין אויפטו איז פארבליבן א בכבודיקער ליטערארישער דענקמאל דער דערמארדעטער סאוועטישער יידישער קולטור. 
