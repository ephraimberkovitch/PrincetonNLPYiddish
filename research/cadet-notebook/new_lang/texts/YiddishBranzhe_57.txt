

לאפסוס־קאקטוס — 43 



 by באריס סאנדלער 
April 1, 2021March 31, 2021 Filed under:
באריס סאנדלער
שפראך 

לאמיר זיך ווייטער באקענען מיט די נעאלאגיזמען, געשאפן אין סאוועטן־פארבאנד, און וואס זיינען באקאנט געווארן אין דער יידישער לינגוויסטיק ווי „סאוועטיזמען‟.
דאס זיינען נישט סתם ניי־געשאפענע ווערטער; יעדעס ווארט טראגן אין זיך א שטיק געשיכטע פון סאוועטישער עקזיסטענץ, מיט אלע אירע מעלות און חסרונות, פרייד און לייד, שימחות און טראגעדיעס. נישט צו פארשטיין זייער זין, מיינט, נישט פארשטיין די סאוועטישע ווירקלעכקייט; און כדי צו פארשטיין זייער זין, מוז מען קענען יענע ווירקלעכקייט.
נעמט, למשל, דאס ווארט „אויסגלייכלקע‟. ס׳וואלט געפאסט פאר א קינדער־שפראך, ווי הוידלקע, שפרינגלקע, צוקערקע… אבער אינעם קאנטעקסט פון סאוועטישן לעבן האט דאס ווארט געטראגן א טיף אידעאלאגישן אינהאלט.
„אויסגלייכלקע‟ האט באטייט, אז אלע בירגער פון סאוועטן־פארבאנד, וואס שייך זייער עקאנאמישן מצב מוזן לעבן אויף איין ניווא, נישט וויכטיק צי דו ביסט א דאקטאר, אן אינזשעניר, א געלערנטער, צי א שאפער, א שלאסער, א סטאליער… די סאוועטישע שיטה פון מי־אפשאצונג האט געמיינט, אז אלע, ווי גלייכע בירגער פונעם סאציאליסטישן לאנד, מוזן באקומען א גלייכן אפצאל. אין די 1950ער יארן האט די דאזיקע אויסגלייכלקע־שיטה געבראכט צו דעם, אז ביי די פויערים האט מען אפגענומען זייער „פי און רינדער‟, פריוואטע ערד־צירקלען, ליקווידירט ביי די ספעציאליסטן אלע סטימוליר־מיטלען ביים אויסצאלן דעם געהאלט, וואס האט געבראכט דערצו, אז סיי די ליידיקגייער און סיי די ספעציאליסטן פלעגן באקומען א „גלייכן אפצאל‟. פארשטייט זיך, אז צוליב דעם האבן מענטשן פארלוירן דעם אינטערעס צו זייער ארבעט און צום פארפולקומען זייער פאך. ווי א פועל־יוצא דערפון איז אינעם לאנד בכלל געפאלן דער עקאנאמישער מצב און דער לעבנס־ניווא.
אדער אן אנדער ווארט „אווראל‟, וואס שטאמט פונעם ענגלישן ים־טערמין over .all אנדערש געזאגט, „אלע ארויף‟. און געמיינט האט עס, אז אלע מאטראסן צוזאמען דארפן נאך דער קאמאנדע טאן אן עקסטרע קאנקרעטע ארבעט אויף דער שיף אלע אין איינעם. אינעם סאוועטישן ארבעט־לעקסיקאן האט דאס ווארט „אווראל‟ אנגעהויבן קלינגען, ווען דער „פלאן האט שוין געברענט‟, בדרך־כלל, סוף חודש אדער סוף יאר. דעמאלט פלעגן זיך אלע — דער גאנצער קאלעקטיוו פון א פאבריק אדער אן אנדער אונטערנעמונג זיך איינשפאנען און זיך שטעלן אויף דער וואך; הארעווען טאג און נאכט, כדי דעם חודש־ אדער יאר־פלאן אויספירן צו דער צייט. צומאל אפילו העכער פון 100%. וועגן דער פראדוקציע־קוואליטעט נאך אזעלכע „אווראלן‟ איז שוין נישטא וואס צו רעדן.
„אויגן־פארבלענדער‟! אויף א פשוטן מאמע־לשון מיינט עס א שווינדלער; אין סאוועטישן שפראך־לעקסיקאן האט עס געמיינט נישט סתם א שווינדלער, נאר א מענטש, וואס נארט בכיוון אפ, כדי אויסצוזען אין די אויגן פון זיין נאטשאלסטווע א בעסערער מיטארבעטער. אין דער סאוועטישער מלוכה פלעגט אויף אלע אופנים בליען די סיסטעם פון אויגן־פארבלענדעניש — פון אונטן ביז די העכסטע מאכט־פענצטער.
אין סאוועטן־פארבאנד איז געווען זייער א וויכטיקע פראפעסיע, וואס קיין שום אוניווערסיטעט האט קיין ספעציאליסטן נישט אויסגעשולט; אבער אן אזא ספעציאליסט איז זיך נישט באגאנגען קיין איין ארבעטס־אונטערנעמונג. געהייסט האט ער „באזארגלער‟. וואס האט עס געמיינט? ווי געזאגט, איז ביי יעדער ארבעטס־אונטערנעמונג, פאבריק, בוי־טרעסט אדער ווירטשאפטלעכער ארגאניזאציע געווען אן אפטייל, וואס די מיטארבעטער, די באזארגלערס, פלעגן באזארגן מיט פראדוציר־סחורה די אונטערנעמונג, זי זאל קאנען נארמאל פונקציאנירן.
אזוי ווי אין סאוועטן־פארבאנד איז יעדע קלייניקייט געווען א דעפיציט, האבן די פארזארגלערס געמוזט ארומפארן איבערן לאנד און מיט אלע אמתן און ניט־אמתן אויסזוכן די פאסיקע סחורה. פאר די יארן פון סאוועטן־מאכט האט זיך שוין געשאפן א באזונדערער טיפ, וואס מ׳האט אין אים באלד דערקענט דעם דאזיקן באזארגלער. די בעסטע קאדרען צווישן די באזארגלערס זיינען געווען יידן.
איך ווינטש אייך א זיסן פסח און א שטארקן כריין, כדי צו פארטרייבן אלע ווירוסן פונעם סדר־טיש! לאפסוס־קאקטוס




Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 42 

Next Post
פון אונדזער עזבון: מאיר ווינער (1893־1941) 



