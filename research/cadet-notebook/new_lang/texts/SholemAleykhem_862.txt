 
 לכבוד יום־טוב: א פריער פסח 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א פ ר י ע ר פ ס ח
    
 א מעשה וואס קאן זיך פארלויפן אף דער גרויסער וועלט
    
 א.
  
די וועלטבארימטע דייטשע שטאט נ א ר ר ע נ ב ע ר ג  איז אן
אלטע יידישע שטאט ― זי איז א פרומע שטאט, א גאטספארכטיקע.
אירע יידן האבן זיך געמאכט א שם אף דער וועלט דערמיט, וואס זיי
האבן קיינמאל ניט געגריבלט זיך, ניט אריינגעלאזט זיך אין חקירות,
ניט געפילאזאפירט, ניט געפרעגט קיין קשיות אף אזעלכע זאכן, וואס
קערן זיך אן מיט גאט. אף זיי מעג מען זאגן, אז זיי זיינען יידן אן
חכמות.
    
אמת, זייער יידישקייט באשטייט ניט מער ווי אין דריי דינים, וואס
שטאמען מסתמא פון אברהם אבינו, אדער אפשר נאך פון אדם הרא־שונען: 1) יארצייט, 2) בר־מיצווה, 3) פסח. די דריי דאגמען זיינען גאנץ
גענוג אויפצוהאלטן דאס יידישע פאלק נאך טויזנטער און טויזנטער
יארן. מיינט ניט, אז דאס האבן זיי ארויסגעזויגן פון זייער אייגענעם
פינגער; דאס האבן זיי געהערט ניט איינמאל פון זייער ראבינער, דאקטאר און פרעדיקער, וועלכן די נאררענבערגער קהילה האלט־אויס ניט
מיט ווינציקער ערע, ווי די קאטוילן, להבדיל, דעם רוימישן פאבסט. דער
ראבינער, דאקטאר און פרעדיקער טראגט בא זיי דעם נאמען „רבי״,
„אונדזער רבי״, און די נאררענבערגער קהילה איז איבערצייגט, אז נאך
אזא למדן, ווי זייער רבי, איז שוין נישטא אף דער גאנצער וועלט. אין
זיינע דרשות, וואס ער האלט זיי אלע יום־טוב אין דער סינאגאגע, ווארפן
זיך דורך אזעלכע לשון־קודשדיקע ווערטער, וואס נאר דער מחבר פונעם
סידור זאל איצטער אויפשטיין, וואלט ער זיי אפשר פארשטאנען, און
אפשר ניט... די נאררענבערגער יידן דערציילן פון אים מופתים, ווי פון
א „גוטן יידן״. למשל, זיי בארימען זיך, אז שוין עטלעכע און צוואנציק
יאר, זינט ער איז בא זיי ראבינער און פרעדיקער, האט זיך נאך ניט
געטראפן, אז ער זאל אמאל האבן א טעות: אלע יום־טוב די זעלבע
דרשה מיט די זעלבע פסוקים פונעם זעלבן תנ″ך, מיט דער זעלבער
באדייטונג, מיט די זעלבע משלים. איך מיין אבער, אז דאס איז א
ביסל איבערטריבן. דער אויטאריטעט פונעם ראבינער, דאקטאר און פרע־דיקער איז אין שטעטל אזוי גרויס, אז קיין יארצייט, קיין בר־מיצווה און
קיין יום־טוב ווערט נישט באשטימט, ביז עס ווערט ניט פריער פעסטגעשטעלט פונעם ראבינער און פרעדיקער. און הגם יעדער נאררענבערגער
יידישער איינוווינער מוז האבן בא זיך אין שטוב א יידישן לוח, פונקט
אזוי ווי יעדע נאררענבערגער יידישע פרוי מוז האבן א ווייסע כפרה
ערב יום־כיפור, דאך, אז עס קומט אונטער א יום־טוב, גלייבט קיינער ניט
דעם לוח אף נאמנות און מע גייט צום רבין זיך ערקונדיקן: „ווען האבן
מיר פייערטאג?״ און ווער שמועסט נאך אזא יום־טוב, ווי דער הייליקער פסח?! פסח ווערט געפייערט אין נאררענבערג ― איך גיי מיט אייך
אין געוועט ― מיט מער פראכט און גלאנץ און מיט מער כשרות אלס
אין דער פרימסטער שטאט בכל תפוצות ישראל! די נאררענבערגער
ווייבער ― זיי קומט דער שבח ― זיינען אזעלכע צנועות, אז פסח אין
טעאטער באנוצן זיי ניט די חמצדיקע בינאקלס פון א גאנץ יאר. אפילו
די נאררענבערגער מאנצבילן, וואס זיינען עפעס ניט אזעלכע גרויסע
מצה־שמורהניקעס, פונדעסטוועגן האט זיך געמאכט וויפל מאל, אז מע
איז געקומען צום רבין מיט א שאלה, צי מעג מען פסח טרינקען מינכע־נער ביר און פארבייסן מיט פראגער שינקען.
    
 אצינד, אז מיר האבן זיך שוין א ביסל באקאנט מיט די נאררענבערגער יידן אלס יידן, ― קאנען מיר שוין צוטרעטן צו דעם עצם פון
דער געשיכטע, וואס האט זיך פארלאפן אין דער שטאט נאררענבערג אין
דעם יאר 1908, אדער 5668 פון זינט די וועלט איז באשאפן געווארן,
לויט רעכענונג פון אונדזער יידישן וועלט־לוח.
    
 ב.
    
 די נאררענבערגער קהילה באנוצט זיך מיט אירע אייגענע פאבריקאציעס און פראדוקטן, אויסער יידישער ליטעראטור. אמאל פלעגן
זיי די יידישע ליטעראטור אימפארטירן פון אויסלאנד, מערסטנטייל פון
לאנדאן אדער פון ווארשע. נאר פון דער לעצטער צייט, זינט עס האבן
זיך אנגעהויבן בא אונדז די בהלות, מלחמה, רעוואלוציע, קאנסטיטוציע
און פאגראמען, האבן די כוואליעס פון דער געוואלטיקער עמיגראציע
ארויסגעווארפן אף דעם דאזיקן נאררענבערגער אאזיס, צווישן א סך
אנדערע נפשות, אויך איינעם א פעקל־טרעגער אדער א מוכר־ספרימניק
מיטן נאמען פ י נ ח ס  פ י נ ק ו ס.
    
פינחס פינקוס איז א יידל א נידעריקס, א זשוואווע, מיט איין אויגל
א קליינס, דאס אנדערע א גרויס. בשעת ער רעדט, קוקט דאס קליינע
אויגל אפן גרויסן, ווי איינער רעדט: „נו־נו!״.... די ערשטע צייט האט ער
זיך גענוג אנגעליטן, גענוג אויסגעהונגערט און גענוג אויסגעשטאנען
יסורים, ווייטיקן און בזיונות פון זיינע דייטשע ברידער, ביז ער האט זיך
דערשלאגן צו זיין שטענדיקער פרנסה פון דער היים ― ארומטראגן
יידישע ספרים און ביכלעך איבער די הייזער. א צעבראכענער, א צערא־בעוועטער, א נאקעטער און א הונגעריקער, האט ער פארלאזן זיין לאנד,
ווו ער איז געבארן, און האט זיך מיט גרויס מי דערשלאגן אין א פריי
לאנד ― קיין נאררענבערג, ווו ער איז שוין געווען באווארנט פון א פאגראם, נאר ניט געווען באווארנט פון שטארבן פון הונגער, מחמת אין
דעם פרייען לאנד איז דאס שנארן שטרענג פארבאטן אפילו צווישן אייגענע ברידער. יעדער מענטש איז מחויב עפעס טאן. אונדזער צעשלאגענער עמיגראנט פינחס פינקוס האט אבער ניט געקאנט געפינען קיין שום
טועכץ אינעם פרייען לאנד. שולדיק איז געווען אין דעם ניט אזוי ער
אליין, ווי די שפראך. דאס הייסט, וואס ניט ער האט פארשטאנען זייער
שפראך, און ניט זיי האבן פארשטאנען ז יי ן שפראך. די ערשטע
צייט האט ער ארומגעשפאצירט איבער די נאררענבערגער גאסן און
באטראכט די שטאט מיט די מענטשן, דעם הימל מיט דער ערד. דאכט
זיך, די זעלבע הייזער, די זעלבע מענטשן, דער זעלבער הימל מיט דער
זעלבער ערד ― און גארנישט, אלע גייען זיך אזוי רויק; קיינער האט
קיין מורא ניט פאר א שטיין פון אויבן, פאר א קויל פון פארנט אדער
פאר א מעסער פון הינטן ― גליקלעכע מענטשן! א געבענטשט לאנד!...
    
 וואס ווייטער האט אבער דאס לאנד אנגעהויבן אנווערן דעם חן
אין זיינע אויגן ― איבערן מאגן. דער מאגן איז א בייזער בעל־דבר;
אים, אז עס קומט די צייט פון עסן, וויל ער ניט הערן ניט פון קיין פאליטיק, ניט פון פילאזאפיע. „האסט מיך עפעס אין זינען, צי ניין?״ ―
אזוי טענהט א ליידיקער מאגן. ― „פון מיינעטוועגן קאנסטו בעטלען
גיין, קאנסט גנבנען, גזלנען, אבי מיר זאלסטו אפגעבן מיינס, און ווייטער איז ניט מיין עסק!״... דער חסרון איז אבער, וואס אף אויסציען די
האנט דארף מען זיין א געבארענער בעטלער, אדער האבן א נשמה פון
א בעטלער. און אונדזער העלד האט זיך לאנג ארומגעדרייט איבער די
נאררענבערגער שטראססען, ביז ער האט בא זיך געפועלט אפשטעלן דעם
ערשטן מענטשן, חלילה ניט אף צו בעטן בא אים עפעס, נאר גלאט אזוי,
אויסרעדן זיך א ביסל דאס הארץ. פינחס פינקוס האט זיך אנגערופן צום
ערשטן דייטש בזה הלשון:
    
― האט קיין פאריבל ניט, מיין ליבער הערר דייטש, איך בין דא א
גר און פארשטיי ניט דאס לשון. איך לויף פון א קאנסטיטוציע לויף איך,
און פאל, הייסט עס, מיטן פנים צו דער ערד. גלייבט מיר, איך וואלט
אייך ניט מטריח געווען, ס׳זאל ניט זיין, ווי מע זאגט, באו מים עד נפש.
איך בעט ניט חלילה קיין נדבה; איך זוך עפעס א מלאכה, א טועכץ,
וואס ניט איז, אבי דערהאלטן די נשמה. האט רחמנות...
    
דער דייטש האט אים אויסגעהערט ביזן סוף און האט זיך פאר אים
אנטשולדיקט, אז ער האט קיינמאל אזא שטראססע ניט געהערט, און איז
אוועק זיין וועג. דער צווייטער דייטש האט אויסגעהערט די זעלבע
דרשה און איז אוועק אן ווערטער. דער דריטער דייטש איז געווארן
א ביסל ברוגז, וואס מע נעמט צו זיין צייט, און האט זיך רעכט אויס־געבייזערט אף דעם „פערדאמטן קערל״. דער פערטער דייטש האט אים
אפילו ניט אויסגעהערט ביזן סוף, באוויזן אים, אז ער האט א שטעקן,
און געזאגט, אז טאמער גייט ער ניט „פארט״, אזוי רופט ער צו א
„שוצמאן״... 
    
 און אונדזער העלד האט גיך איבערגעביטן זיין פריערדיקע מיינונג
איבער די דייטשן און איבער זייער פרייען לאנד, וועלכס ער האט פיינט
געקריגן, און איז דעם דייטש געווארן א דם־שונא!
    
 ג.
    
 אויב דער אומגליקלעכער פינחס פינקוס האט פיינט געקראגן די
נאררענבערגער דייטשן, האט ער טויזנט מאל אזוי פיל געטראגן שינאה
און פארדראס אף די נאררענבערגער דייטשע יידן מיט זייער ראבינער,
דאקטאר און פריידיקער, וואס האט אוועקגעשטעלט דעם ארעמען עמיגראנט דריי טענות: 1) למאי איז ער אן ארעמאן? 2) למאי גייט ער אפגעריסן? 3) למאי רעדט ער ניט קיין דייטש? דערויף האט אים דאס ארעמע יידל אפגעענטפערט א ביסל טאקע מיט צופיל חוצפה:
    
― אדוני קעניג! איך וועל אייך ענטפערן על ראשון ראשון ועל
אחרון אחרון: דאס, וואס איר טענהט, למאי איך בין אן ארעמאן און גיי
ווי א שלעפער ― זייט איר גערעכט; דער אייבערשטער האט מיר געוואלט געבן געלט, האב איך אים געזאגט: גיב דאס בעסער מענדעלסאנען
― ער איז א משומד און האט ניט קיין חלק לעולם־הבא... נאר דאס,
וואס אייך געפעלט ניט מיין יידיש לשון, וואלט איך א בעלן געווען, איר
זאלט זיין אין מיין פאלאזשעניע און קומען מיט אייער דייטשמעריש צו
אונדז קיין מאסקווע, און אפילו קיין בארדיטשעוו, וואלט איר דעמאלט
געוווסט, וואס פאר א גאט מיר האבן.
    
א גליק, וואס דער ראבינער האט פארשטאנען פון דער דאזיקער גאנצער רעדע נאר עטלעכע געציילטע ווערטער: „געלט״... „מענדעלסאן״...
„מאסקווע״... און דער נאררענבערגער ראבינער האט אים גענומען לייענען א נאטאציע און זאגן מוסר, אז ס׳איז א „פורכטבארע פרעכהייט״
פון אזא יידל זיך מישן אין דער רוסישער פאליטיק און קריטיקירן מענדעלסאנען, למאי ער שטיצט מאסקווע מיט געלט... „אט דאס איז טאקע
אייער אומגליק, ― האט דער ראבינער געדרשנט צום ארעמען עמיגראנט
― וואס איר קריכט אהין, ניט ווו מע דארף. אט דערפאר טאקע שלאגט
מען אייך און מע טרייבט אייך, און מיר, דייטשע יידישע בירגער, האבן
דורך אייך חרפה און בושה״... און נאך א סך אזעלכע ערנסטע קלוגע
רייד האט דער נאררענבערגער ראבינער און פריידיקער אויסגעשאטן
אומזיסט און אומנישט, מחמת דאס יידל האט פון זיין דרשה נאך ווינציקער פארשטאנען... דאס רעזולטאט איז געווען, וואס נאך עטלעכע
מאל ארויסטרייבן אים און אנרופן „שנארער״, „פאלנישער יודע״
וכדומה אזעלכע נעמען, האט זיך אונדזער פינחס פינקוס פארט דערשלאגן בא דער נאררענבערגער קהילה, מע זאל אים אויסלייען א ביסל
מזומנים, וועט ער אויסשרייבן פון דער היים א ביסל געדרוקטע סחורה ―
טאמער וועט ער עפעס פארדינען.
    
און כך הווה. ער האט אויסגעשריבן א טראנספארט ספרים און
ביכלעך, אויך א ביסל סידורים, חומשים, סליחות און הגדות, און דער
עיקר ― יידישע לוחות. אף לוחות, האט ער ארויסגעזען, וועט ער דא
האבן מער בעלנים, ווי אף אלע אנדערע ספרים. פינחס פינקוס האט ניט
אומזיסט פארבראכט זיין צייט צווישן די דייטשע בירגער. ער האט
פארשטאנען, אז א לוח איז כמעט דער איינציקער גאנגבארער ארטיקל
פון דער יידישער ליטעראטור אין נאררענבערג. ער האט זיך ניט אפגענארט. ער האט אויספארקויפט דאס גאנצע פעקל יידישע לוחות אין איין
טאג און האט געמוזט אויסשרייבן נאך א טראנספארט מיט לוחות, און
האט דעם טראנספארט אויך אפגעזעצט.
    
פון דעמאלט־אן האט אונדזער פינחס פינקוס אנגעהויבן וואקסן און
וואקסן, דאס הייסט, גיין פון איין שטעטל אינעם אנדערן מיט א פעקל
ספרים אף די פלייצעס, צום מיינסטן יידישע לוחות, בארדיטשעווער,
ווילנער און ווארשעווער פאבריקאציע. נאר דער הויפט־אפזעץ איז בא אים
געווען נאררענבערג און ווידער א מאל נאררענבערג, ווארעם אין ערגעץ
איז ניטא אזא אן אפגאנג אף דער סחורה, ווי אין נאררענבערג. א נארענבערגער ייד, אז ער קויפט א יידישן ספר, איך מיין א לוח, טוט ער דערמיט דריי „וואלטאטן״ מיט א מאל: ערשטנס, וואס ער ברענגט אין שטוב
אריין א „יידישן ספר״; צווייטנס, וואס ער פארשפרייט דערמיט די יידישע ליטעראטור; דריטנס, וואס ער גיט צו לייזן דעם ארעמען „פאלנישן
יודען״ געלט. און דער ארעמער „פאלנישער יודע״ מאכט ניט שלעכט.
דאס ערשטע יאר האט ער אויסגעבראכט יידישע לוחות אין די צענדליקער. דאס צווייטע יאר ― אין די הונדערטער. צום דריטן יאר האט ער
זיך געגרייט אפצוזעצן טויזנט לוחות, און אפשר נאך מער ― ווער ווייס?
עס איז נאר א הארצווייטיק, וואס ער מוז די סחורה באציען אזש פון
דער היים און צאלן פאר איר מיט בארעס געלט. עס וואלט געווען א
גלענצנדיק געשעפט, ווען מע זאל קאנען די סחורה פאבריצירן דא אפן
ארט. און אונדזער לוח־הענדלער פינחס פינקוס האט פארטראכט א קאמבינאציע ― א גאנצן פלאן, א גאונישן, א טייוולשן פלאן.
    
 ד.
    
איינמאל אין א שיינעם פרימארגן איז אונדזער לוח־עקספארטער,
פינחס פינקוס, געזעסן אין זיין יידישן רעסטאראן, ווו ער האט גאנץ
פיין אפגעמיטאגט, זיך גערייניקט די ציין, און זיינע צוויי נישט־גלייכמעסיקע אויגן האבן געקוקט איינס אף דאס אנדערע און געפירט א
שמועס. א סימן, אז דער קאפ האט געטראכט און דער מוח האט געארבעט. און בכדי דער לעזער זאל וויסן, וואס האט אזעלכעס געטראכט
פינחס פינקוס, גיבן מיר איבער אין קורצן דעם שמועס פון זיינע אויגן
(לאמיר זיך אף א מינוט פארשטעלן, אז אויגן רעדן).
    
ד א ס  ק ל יי נ ע  א ו י ג ל: מע דארף אויסשרייבן א טראנספארט לוחות צום יאר תרס″ח... אוועקשיקן אזוי פיל גאלד!
    
ד א ס  ג ר ו י ס ע  א ו י ג: א גאנצן אוצר!
    
ד א ס  ק ל יי נ ע  א ו י ג ל: אן עבירה פאר גאט!
    
ד א ס  ג ר ו י ס ע  א ו י ג: מען איז עובר אף בל תשחית!
    
ד א ס  ק ל יי נ ע  א ו י ג ל: מע זאל קאנען קריגן פון זייערט־וועגן אן אלטן לוח...
    
ד א ס  ג ר ו י ס ע  א ו י ג: פון תרחס יארן, אבי א לוח!...
    
ד א ס  ק ל יי נ ע  א ו י ג ל: די נאררענבערגער לומדים...
    
ד א ס  ג ר ו י ס ע  א ו י ג: מופלגים, גרויסע קעפ, שארפע
מוחות!...
    
ד א ס  ק ל יי נ ע  א ו י ג ל: אי, טאמער וועלן אויסקומען
די דאטעס פאפעריק?
    
ד א ס  ג ר ו י ס ע  א ו י ג: בין איך בדלות!
    
ד א ס  ק ל יי נ ע  א ו י ג ל: א מיצווה אף זיי!
    
ד א ס  ג ר ו י ס ע  א ו י ג: כאפט זיי בעני!
    
ד א ס  ק ל יי נ ע  א ו י ג ל: במילא טריפניאקעס, דייטשן!..
    
ד א ס  ג ר ו י ס ע   א ו י ג: קירע מאק!...
    
ד א ס  ק ל יי נ ע  א ו י ג ל: זיי האבן מיר גענוג בלוט פאר־צאפט, איידער איך האב מיך ארויפגעשלאגן אף א שטיקל דרך...
    
ד א ס  ג ר ו י ס ע  א ו י ג: עס מעג שוין אמאל קומען אף
זיי אויך א מפלה!...
    
און פינחס פינקוס האט א ווונק געטאן צום קעלנער:
    
― הער נאר, דייטש בן דייטש! א קריגל סמעטענע!
    
דאס האט געהייסן אזוי גוט, ווי א קופל ביר. און אונדזער לוח־הענדלער האט אויסגעטרונקען א קופל ביר און האט אוועקגעשריבן אהיים א בריוו, פון וועלכן מיר גיבן דא איבער א ריכטיקע קאפיע:
    
„...און ווייטער שרייב איך אייך, מיין ליבער פריינט, איך זאלט
זיין אזוי גוט און אריינפאקן מיר וויפל איר קאנט אלטע לוחות, צום
מיינסטן פון יאר תרמ″ח. איך האב דא אף זיי אן אפזעץ. די דייטשן קויפן
אלטע מארקעס מיט אלטע לוחות. פארשטייט זיך, אז זיי צאלן דערפאר
זייער ביליק, נאר אלץ איז בעסער פאר אייך, איידער זיי זאלן פוילן
בא אייך אפן בוידעם און די מייז זאלן זיי עסן. אז איר וועט איינפאקן
די אלטע לוחות, זאלט איר מוחל זיין זיי איבערוועגן און רעכענען מיר
לויט וואג פון פאפיר און ארויסשיקן מיר פער נאכנאמע. זעט זשע, למען
השם, אלע אלטע לוחות, וויפל איר האט, צום מיינסטן פון יאר תרמ″ח.
איך טו דאס כמעט נאר צוליב אייך. איך ווייס, אז עס וואלגערן זיך בא
אייך אלטע לוחות, וויל איך אייך געבן צו לייזן. צו קיין אנדערן שרייב
איך נישט, נאר צו אייך, ווייל איך האלט פון אייך. געדענקט־זשע, למען
השם, וואס מער אלטע לוחות, און איך גריס אייער ווייב און קינדער גאר
פריינטלעך.
    
 ממני פינחס פינקוס״.
    
פארחתמט דעם בריוו, האט ער א רוף געטאן דעם קעלנער:
    
― הער נאר, דייטש בן דייטש, נאך א קריגל סמעטענע!...
    
 באקומען נאך א קריגל ביר, האט אונדזער לוח־פאבריקאנט אנגעשריבן נאך א בריוול צו אן אנדער מוכר־ספרים:
    
,,...והשנית שרייב איך אייך, אז איך האב אויסגעקראצט דא איינעם
א דייטש, וואס איז א קונה אף אלטע לוחות, אבער נאר פונעם יאר
תרמ″ח. אויב איר האט זיי, שיקט זיי מיר צו באלד דורך א נאכנאמע. רק
איר זאלט נישט רעכענען מער ווי דאס פאפיר, כי איך דארף דאך אויך
עפעס פארדינען. איך שרייב נאר צו אייך, ווייל איך ווייס, אז נאר בא
אייך געפינען זיך אלטע לוחות. און מחמת איך האב קיין צייט נישט, מאך
איך דאס בקיצור.
    
 ממני פינחס פינקוס״.
    
און נאך א בריוול האט ער אוועקגעשריבן, שוין אין אן אנדער
שטאט:
    
,,...והשנית שרייב איך אייך, אז איך קאן בא אייך היינטיקס יאר
קויפן לוחות נאר על־מנת, דאס הייסט מיט א תנאי, אז צו יעדן נייעם
לוח פון יאר תרס″ח דארפט איר מיר צולייגן דריי לוחות אלטע פונעם יאר
תרמ″ח אומזיסט. ווייל ס׳איז דא א פאר דייטשן, וואס זיצן און שטודירן
די וועטערונגען נאך די אלטע לוחות פון די פריעריקע יארן. לכן אבקש,
איר זאלט מיר ארויסשיקן אלע אייערע אלטע לוחות פון יאר תרמ″ח,
צולייגן צו יעדע דריי אלטע איינעם א נייעם לויט פרייז, און באלד ארויסשיקן על־ידי נאכנאמע.
    
 פון מיר אייער פריינט פינחס פינקוס״.
    
אט אזעלכע בריוולעך זיינען אוועקגעגאנגען נאך עטלעכע צו פארשיידענע בוכהענדלער אין פארשיידענע שטעט. און אונדזער לוח־אנגרא־סיסט פינחס פינקוס האט זיך צעצאלט מיטן קעלנער און האט זיך אנגעזאטלט מיטן פעקל ספרים אף די פלייצעס און איז אוועק זיין וועג, ווי א
מענטש, וואס האט פארקלערט און אויסגעפירט א רעכטן, א וויכטיקן עסק.
    
 ה.
  
דאס געוועזענע יאר 5668, זינט גאט האט באשאפן די וועלט, איז
געווען פאר די נאררענבערגער יידן א יאר פון שפע. אלע, פונעם ערשטן
פאבריקאנט ביזן לעצטן בעל־מלאכה, האבן געמאכט גוטע געשעפטן. אלע,
פונעם גרעסטן קאמיסיאנער ביזן קלענסטן הויזירער, האבן פארדינט
געלט, און אלע זיינען געווען צופרידן און האבן זיך געפרייט, וואס דער
„ארמער פאלנישער יודע״ לייזט בא זיי געלט פארן לוח תרס″ח. מע קאן
זאגן, עס איז נישט געווען אין נאררענבערג קיין איינציק הויז, וואס זאל
נישט האבן געקויפט באם „פאלנישן יודען״ קיין לוח אף דעם יאר. און די
נאררענבערגער יידישע באפעלקערונג האט גענומען דאס נייע יאר
תרס″ח (5668) נאכן אלטן לוח פונעם יאר תרמ″ח (5648) אויסגעצייכנט גוט, דאס הייסט: מע האט זיך געהאט יארצייטן, געפייערט בר־מיצוות
און געבענטשט חנוכה־ליכטלעך, געגעסן פורימדיקע המן־טאשן און גענומען זיך גרייטן צום הייליקן פסח, באקן מצות ― אלצדינג ווי אלע
יאר, פון זינט די וועלט איז א וועלט, ― און אין דער ריכטיקער צייט,
לויט דער לוח זאגט, האט מען זיך גאנץ פיין אוועקגעזעצט צום סדר,
אף מארגן נאך א מאל צום סדר, און אזוי וואלט זיך אפלויפן דער פסח,
און אפשר דער שבועות מיטן סוכות אויך, ווען עס זאל זיך נישט טרעפן
א מעשה (בא אלע שרייבערס פון דער וועלט מוז זיך טרעפן א מעשה).
    
ומעשה שהיה כך היה:
    
איינער אן אפטייקער האט געדארפט פארן פון נאררענבערג קיין
בערלין נאך סחורה. האט ער זיך אויפגעזעצט דעם ערשטן טאג חול־המועד פסח און איז אוועק קיין בערלין. געקומען איז ער קיין בערלין אן
אויסגעהונגערטער פונעם וועג ― סכנות! דער לעזער, וואס האלט קאפ,
געדענקט אוודאי, אז א נאררענבערגער יידישער דייטש, ער מעג זיך זיין
אפילו אן אפטייקער, אדער א דאנטיסט, אדער אפילו נאך ערגער פון א
דאנטיסט, וועט אייך פסח קיין חמץ נישט עסן פאר קיין צען מיליאן.
א גאנץ יאר וועט איר בא אים פועלן, ער זאל אייך עסן חזיר. איר וועט
אים איינבעטן, ער זאל אייך עסן ראקעס און וואס איר ווילט. נאר קומט
דער הייליקער פייערטאג פסח, ווערט א דייטש פרום מיט סכנת־נפשות!
ער וועט אייך גיכער שטארבן פון הונגער, איידער זיך צורירן צו חמץ
אום פסח. איר מעגט דאס אנרופן פאנאטיזם ― ס׳איז א פארפאלענע
זאך!
    
אלזא, געקומען א הונגעריקער קיין בערלין, איז אונדזער אפטייקער
קודם געגאנגען זוכן א יידישן רעסטאראן אף דער פרידריכשטראססע און
האט דערזען דאס ווארט „כשר״ און האט זיך מחיה געווען. אריינגעקומען
אין רעסטאראן אריין, האט ער נישט צייט געהאט זיך אוועקזעצן באם
טישל און דורכשטודירן דאס צעטל פון די פסחדיקע מאכלים, איז אויסגעוואקסן נעבן אים א קעלנער, א געזונטער יונגאטש מיט אן אנגעפאמא־דעטן קאפ, מיט שטייענדיקע וואנסן, א לא ווילהעלם דער צווייטער. דער
יונגאטש דער קעלנער האט געהאלטן אין די הענט א טעלער, און אפן
טעלער ― שטעלט אייך פאר! ― א המן־טאש מיט מאן!!!...
    
אונדזער אפטייקער איז שיר נישט געפאלן חלשות: וואס הייסט עס?
כשר, פסח, און א המן־טאש מיט מאן; ווען דער אפטייקער זאל נישט
זיין טויט־הונגעריק, וואלט ער זיכער געמיינט, אז ס׳איז א חלום. דער
קעלנער דער יונגאטש האט דערזען, אז דער גאסט קוקט עפעס מיט מאדנע
אויגן, האט ער פארשארט ארויף ביידע שטייענדיקע וואנסן א לא וויל־העלם דער צווייטער און האט א זאג געטאן צום גאסט מיט א פריינטלעכן שמייכעלע פון א קעלנער:
    
― וועגן פייערטאג ― פורים־שפייז!... כשר לפורים!...
    
דא איז אונדזער אפטייקער געווארן נאך מער צעמישט: וועגן פייערטאג ― פורים־שפייז?!... דער קעלנער איז אוועק און אף זיין ארט איז
אויסגעוואקסן דער „ווירטה״ פונעם רעסטאראן, אן עלעגאנט־געקליידע־טער דייטש מיט א זייער ליבלעך אלאונטערטעניקסט שמייכעלע אף די
פעטע רויטע ליפן, און צווישן דעם ווירט מיטן גאסט האט זיך פארבונדן
זייער אן אינטערעסאנטער שמועס, פון וועלכן מיר גיבן דא איבער נאר
דעם תמצית. דער ווירט האט באגריסט דעם גאסט מיטן פייערטאג פורים, און דער גאסט האט געוואלט איינרעדן דעם ווירט, אז היינט איז
טאקע א פייערטאג, נאר דער פייערטאג הייסט נישט „פורים״, ער הייסט
„אסטערן״ (פסח). תחילת האט דער ווירט גערעכנט, אז דער גאסט איז
גלאט א פריילעכער פארשוין און מאכט זיך לוסטיק לכבוד פורים, האט
ער גאנץ העפלעך געכיכיקעט. דעם גאסט איז אבער דאס כיכיקען פונעם
ווירט גארנישט געפעלן, און דער שמועס צווישן ווירט און צווישן גאסט
האט אנגעהויבן וואס ווייטער אריין אין ערנסט, ביז עס האבן דערהערט
אויך די איבעריקע געסט פון רעסטאראן און האבן זיך אויך אריינגעמישט אין דעם הויך־אינטערעסאנטן שמועס. דאס האט אונדזער אפטייקער פארדראסן, האט ער זיך אויסגעשפראכן מיט זייער א גיפטיק
שמייכעלע, אז מע קאן זיך זיין א ייד און דערלויבן זיך עסן חמץ אין
פסח, נאר אריינמישן זיך אין פרעמדע אנגעלעגנהייטן איז נישט לויט
דעם דייטשן עטיקעט... דערויף האט איינער א דזשענטעלמאן מיט צוויי
שיינע באקנבארדן, שוין א ביסל גרוילעך, מיט נישט ווינציקער גיפט א
פרעג געטאן באם אפטייקער: פון וואנען איז דער „הערר״? און אז ער
האט דערהערט, אז דער „הערר״ איז א נאררענבערגער, האט ער אויסגעצויגן א לאנגן „אאא!!!׳, און האט זיך פארטיפט אין טעלער...
    
ווען אונדזער נאררענבערגער העלד זאל נישט זיין אזוי הונגעריק,
וואלט ער דעם דזשענטעלמאן מיט די באקנבארדן פאר אט דעם דאזיקן
„אאא״ מכבד געווען, ווי עס געהער צו זיין: ערשטנס, וואלט ער אים
דערלאנגט זיין וויזיט־קארטע מיט דער פירמע „דאקטאר פארמאציע אין
נאררענבערג״; צווייטנס, וואלט ער געפאדערט פון דעם דזשענטעלמאן
מיט די באקנבארדן, אז ער זאל אים געבן זיין וויזיט־קארטע מיט זיין
פירמע, און וואס נאכדעם וואלט געווען ― ווייס איך נישט, איך בין
נישט קיין נביא. וואס ס׳איז געווען ― דאס קאן איך אייך דערציילן.
און געווען איז אט וואס: אונדזער נאררענבערגער העלד איז פון דעם
רעסטאראן אוועק א ברוגזער אין א צווייטן רעסטאראן, אויך א יידישן,
און האט געטראפן דארט פונקט דאס אייגענע בילד; אויך א חמצדיקן
מיטאג, אויך חמצדיקע המן־טאשן, „כשר לפורים״ ― און געענדיקט
האט זיך עס דערמיט, וואס אונדזער אפטייקער איז אוועק פון דארט
אין א קריסטלעכן רעסטאראן און האט זיך באשטעלט א גויישן מיטאג
„א לא קארט״. ער האט זיך געטראכט: „איידער עסן חמץ אום פסח,
איז שוין גלייכער עסן טרפה״...
    
 ו.
    
 איינע פון די ניצלעכסטע דערפינדונגען פון אונדזער צייט בלייבט
טאקע נאר דער טעלעפאן. א דאנק דעם טעלעפאן איז גאנץ נאררענבערג
אין פארלויף פון איין האלבע שעה געוואר געווארן, אז די הויפט־שטאט
  
122  ש ל ו ם  ע ל י כ ם
  
פון דייטשלאנד, די יידישע שטאט בערלין, האט פארשפעטיקט מיטן
פסח כמעט אף א גאנצן חודש: אז ווערנד אין נאררענבערג איז שוין דער
צווייטער טאג חול־המועד פסח, איז אין בערלין ערשט פורים! פאר דער
נאררענבערגער קהילה איז דאס געווען אזוי איבערראשנד, אז זיי האבן
געוואלט וויסן, וואס וועט זאגן דערויף „אונדזער רבי״? און מע איז
אוועק צו אונדזער ראבינער, דאקטאר און פריידיקער און מע האט אים
שוין געטראפן באם טיש שרייבנדיק א טעלעגראמע קיין בערלין צו זיינעם
א קאלעגע, אויך א ראבינער און אויך א דאקטאר און אויך א פריידיקער. ער האט געבעטן בא זיין קאלעגע, ער זאל אים זאפארט טעלעגראפירן, וועלכער פייערטאג איז היינט אין בערלין? און דעם זעלבן טאג
ארום פארנאכט האט דער ראבינער באקומען א קלארע תשובה פון
בערלין. די תשובה איז באשטאנען נאר פון איין ווארט: „שושן־פורים״...
און טאקע דורכן זעלבן טעלעפאן האט ער געגעבן צו וויסן דער גאנצער
שטאט און האט געבעטן יעדן באזונדער, אז מע זאל אריינקוקן אין לוח
אריין, קאנטראלירן די דאטע. און די שטאט נאררענבערג האט גענומען
שטודירן דעם לוח מיט אזא אינטערעס, גלייך ווי מע וואלט וועלן דערגיין
ווען קערט זיך איבער די וועלט?...
    
מע טאר אבער נישט אוועקגיין פונעם אמת: נאררענבערג איז טאקע
זייער א פיינע שטאט און אירע יידישע איינוווינער זיינען טאקע זייער
ארנטלעכע מענטשן ― איינס צום אנדערן געהער זיך אבער נישט אן:
קיין סך געלערנטע מענטשן, וואס זאלן פארשטיין לוח, איז דארט נישט
פאראנען; דער איינציקער יידישער געלערטער, וואס פארשטייט א יידיש
ווארט, איז איינער, וואס טראגט זייער א הויכן בארימטן נאמען „מא־טיאס דרייפוס״.
  
מיר פארכאפן זיך אף צו־פריער און מאכן אויפמערקזאם דעם לעזער, ער זאל חלילה קיין טעות נישט האבן און נישט מיינען, אז דאס
איז דער מאטיאס דרייפוס, דער ברודער פון אונדזער וועלטבארימטן
מארטירער קאפיטאן (היינט מאיאר) אלפרעד דרייפוס. דער נאררענבער־גער מאטיאס דרייפוס איז דער שמש פון דער ארטיקער קארשול און
דער שוחט פון שטאט. ווי קומט צו אים אזא נאמען ― זאלט איר נישט
פרעגן. למאי ס׳איז דא אין דעם זעלבן נאררענבערג א ייד אן ארעמאן,
וואס לעבט פון דעם, וואס ער זאגט קדיש, אז מע באצאלט אים, און
טראגט דעם נאמען נאטאניעל ראטשילד? אדער ס׳איז פאראן, טאקע אלץ
אין נאררענבערג, א שוסטער, און א קאליקע דערצו, וואס שעמט זיך
נישט און הייסט מיטן נאמען היינריך היינע? און א ראזירער איז דארטן
דא, שטייט אף זיין שילד אויסגעמאלט א נקבה מיט א רויטן פאריק, און
אונטן אנגעשריבן מיט גרויסע לויטערע אותיות: לודוויג בערנע? עס
פעלט נאך צום רומל א שטיוולפוצער מיטן נאמען ברוך שפינאזא... עס
קאן זייער געמאלט זיין, אז עס דרייט זיך ערגעץ ארום דארטן אין שטאט
א ברוך שפינאזא, נאר איך האב נאך נישט געהאט דאס גליק מיט אים
פערזענלעך צו באקענען זיך... נאר מיר קערן זיך אום צו אונדזער
געלערנטן מאטיאס דרייפוס, דעם שמש פון דער קארשול.
    
אז דער געלערטער מאטיאס דרייפוס האט דערהערט די געשיכטע,
וואס דער אפטייקער האט געבראכט צו פירן פון בערלין, אז דארט איז
ערשט פורים, נישט פסח, האט ער זיך גענומען גריבלען אינעם לוח גאר
מיט אנדערע כלים, ווי עס פאסט פאר א געלערטן, וואס איז אי א שמש,
אי א שוחט און הייסט דרייפוס. ער האט זיך אזוי לאנג געגריבלט, ביז
ער האט זיך ארויפגעגריבלט אף א שטיקל דרך. ער האט געפרעגט א
קשיא: ווו איז אהינגעקומען דער „ואדר״ (אדר שני)? ― לויט זיין
רעכענונג, ער געדענקט דאס נאך פון פאראיארן, האט היינטיקס יאר ―
דאננערוועטטער! ― באדארפט אויסקומען אן עיבור־יאר. א באווייז האט
ער פונעם ארגאניסט, פרידריך שפילהאגען; ער איז א קריסט און שפילט
בא די יידן יום־טוב אין קארשול; זאגט ער, פרידריך שפילהאגען, אז בא
זיי איז היינטיקס יאר אויך אן עיבור־יאר!
    
מיט דעם דאזיקן וויכטיקן מאטעריאל איז אונדזער געלערטער
דרייפוס אוועק צום ראבינער, דאקטאר און פריידיקער, און ביידע האבן
זיך אוועקגעזעצט שטודירן דעם לוח גאר איבעראנייס ― און דא איז
געקומען די רעכטע קאטאסטראפע: ביידע האבן דערזען, אז זייער לוח
איז נישט פון יאר  ת ר ס ″ ח  (5668), נאר פונעם יאר תרמ″ח
(5648). דאס הייסט, א פארצוואנציקיאריקער לוח!...
    
דער פארפאסער פון דער דאזיקער אמתער געשיכטע באדאנקט דעם
געלערטן לעזער פאר דעם, וואס ער האט זיך געגעבן די מי אויסצוהערן
די מעשה כמעט ביזן סוף, און לאזט אים איבער אף זיין אייגענער פאנטאזיע, ער זאל זיך פארשטעלן, וואס עס האט זיך אפגעטאן אין דער
שטאט נאררענבערג, ווען מען איז געוואר געווארן פונעם רבין אליין, אז
זיי האבן פארכאפט דעם פסח מיט א גאנצן חודש פריער, און אז מע
וועט דארפן פראווען פסח נאך א מאל פונעם אנהייב! איך וואלט געקאנט אויסנוצן אלע שארפע אויסדרוקן, ווי צום ביישפיל: עמפערט,
אנטוישט, איבעראשט, אויפגעבראכט, אויפגעטראגן, צעקאכט, נידער־שלאגן, אויסער זיך, וכדומה. איך פיל אבער, אז ס׳איז נישט דאס; ס׳איז
באנאל. דאס ריכטיקסטע ווארט וואלט געווען, דאכט מיר, „פארניכטעט!״... בארעכנט אייך: א גאנץ האלב יאר האט א שטאט אפגעלעבט
פאלש נאך א אלטן אפגעלעבטן לוח פון פאר צוואנציק יארן! געפייערט יום־טובים נישט אין דער ריכטיקער צייט! געגעסן מצה דעמאלט,
ווען אלע יידן האבן געשלאגן המנען! היינט ווו זיינען די בר־מיצוות?
די יארצייטן? די קדישים?... און וועמען האט מען צו פארדאנקען? עפעס
א יידל, א גארנישט, אן עמיגראנט... „אה, דער פאלנישער יודע!״ ―
האבן געזאגט די נאררענבערגער יידישע דייטשן און האבן זיך געשארפט די ציין אפן „פאלנישן יודען״. לאז ער נאר קומען קיין נאררענבערג מיט זיין פעקל ספרים, וועט ער שוין טרוקן נישט ארויס...
    
און דער „פאלנישער יודע״, אונדזער בוכהענדלער פינחס פינקוס,
איז אין דער צייט געזעסן מיט נאך א סך אזעלכע ארויסגעווארפענע,
ווי ער, אף א ריזנשיף, וואס איז געדולדיק און ראשיק געשווומען פון
האמבורג קיין ניו־יארק. פונעם גאנצן דאברע־מזל, וואס ס׳איז אים געראטן ארויסצובאקומען פון די „דייטשן״, האט ער קוים צונויפגעשלאגן
אף א שיפסקארטע צווישן דעק, און ער פארט אט דאס אהין, אינעם גאלדענעם לאנד, וואס קאלומבוס האט אנטדעקט צוליב דעם, אז ארעמע
יידן פון דער גארער וועלט, פאריאגטע און פארוואגלטע, בארויבטע און
פארשענדעטע, זאלן קאנען ערלעך און מיט כבוד, כאטש אפילו מיט
גרויס מי, פארדינען זייער שטיקל ברויט...
    
לעזער! לאמיר אים ווינשן גליק און א פריילעכן כשרן פסח.
    
 געשריבן אין יאר 1908
    
 א ראמאן לכבוד שבועות
    
 א.
  
א געהיימער פארשוין אין א קארעטע, מיט א צילינדער און מיט א רעגנשירם
    
 אף איינער פון די זייטיקע גאסן פון דער גרויסער שטאט נ., דעם
ערשטן טאג שבועות אין דער פרי, פליט א קארעטע, אין וועלכער עס
זיצט אן עלעגאנטער פארשוין אין א צילינדער, דאס פנים פארשטעלט
מיט א רעגנשירם, כאטש דער הימל איז ריין ווי גאלד. צוגעפארן צו
איינעם פון די גרעסטע שענסטע מויערן, שפרינגט דער פארשוין ארויס
פון דער קארעטע, קוקט זיך ארום אף אלע זייטן, צעצאלט זיך אף דער
גיך מיטן קוטשער און טוט אים א מאך מיט דער האנט אן ווערטער,
ווי איינער רעדט: „איך דארף דיך מער נישט, קאנסט פארן ווייטער״.
די קארעטע פארט אוועק, און דער פארשוין נעמט זיך דווקא צוריק,
ציילט אפ דריי נומערן, און בא אן אלט הויז מיט שווארצע פאררייכערטע
ווענט, נומער B 21 בלייבט ער שטיין און נעמט־ארויס פון קעשענע
א ווייס עלעגאנט ביכעלע פון עלפאנטביין און לייענט שטילערהייט:
    
― נומער B 21 אין הויף, דריטער שטאק, לינקס.
    
אנגעקלונגען אין טויער, טרעט ער אריין אין א גרויסן פירעקעכיקן
הויף, ווי א קאסטן, און נעמט באטראכטן די ווענט און די טירן און די
פענצטער, און דערזעט א ווייס ברעטל מיט שווארצע אותיות ,, כ ש ר ׳׳.
    
― א! אט דא איז דאס! ― זאגט דער פארשוין צו זיך אליין, און
אין זיינע אויגן באווייזט זיך א פייערל און אף די ליפן ― א צופרידן
 
 