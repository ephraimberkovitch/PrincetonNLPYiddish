

פון אונדזער עזבון: נאטע לוריע (1906־1987) 



 by באריס סאנדלער 
April 1, 2020April 1, 2020 Filed under:
ליטעראטור
פערזענלעכקייטן
פראזע 


נאטע לוריעס ערשטע דערציילונג „ביי נאכט אויף פאשע‟, מיט וועלכער ער האט דעביוטירט אין 1928, האט דער לייענער און די קריטיק אויפגענומען ווי א ווערק פון א קרעפטיקן פילצוזאגנדיקן טאלאנט. אין אנהייב פון די 1930ער יארן, נאכן דערשיינען פונעם ראמאן „די סטעפ רופט‟, האט נאטע לוריע שוין פארנומען אן אנגעזעען ארט צווישן די גרעסטע שעפער פון דער יידישער סאוועטישער ליטעראטור. „די סטעפ רופט‟ איז איבערגעזעצט געווארן אויף א סך שפראכן, אים זיינען געווידמעט פיל קריטישע ארטיקלען, אין וועלכע דער ראמאן ווערט אפגעשאצט ווי א באדייטנדיקע ליטערארישע דערשיינונג.
די פראזע פון נאטע לוריע טיילט זיך אויס מיט איר אקטועלקייט, מיט דער זויבערקייט און בילדערישקייט פון דער שפראך. די געשטאלטן פון זיינע ווערק זיינען רעאליסטיש, פולבלוטיק, די נאטור־בילדער — פאעטיש רייך.
זיינע ראמאנען, דערציילונגען און פארצייכענונגען, וועלכע ער האט געשאפן אין פארשיידענע צייטן, גיבן דעם לייענער א מעגלעכקייט זיך באקענען סיי מיטן ווארט־מייסטער און סיי מיט דער צייט, אין וועלכער ער האט געלעבט.
מיר לייגן אייך פאר די דערציילונג „אסתר‟ פונעם בוך „די געשיכטע פון א ליבע‟, פארלאג „סאוועטסקי פיסאטעל, מאסקווע, 1978.
אסתר
זי האט גלענצנדיק געשפילט פיאנע. מיט איר שפילן פלעגט זי אים פשוט פארכישופן, און אויך מיט איר געלעכטער. ער האט נאך ניט געהערט, אז אן אנדער מיידל זאל אזוי מחיהדיק לאכן. איר איז געגאנגען דאס ניינצנטע יאר. זי איז געווען וווקסיק און שלאנק. ער איז געווען זיכער, אז יעדער, ווער ס׳האט זי געזען כאטש איין מאל, ווער ס׳האט זי געהערט רעדן, ווער ס׳האט זיך באגעגנט מיט אירע קלוגע און פריילעכע אויגן, האט זיך געקאנט פארליבן אין איר.
אסתר האט זיך געלערנט אין קאנסערוואטאריע, ער — אין ארכיטעקטור־אינסטיטוט. ער איז געווען אויף דריי יאר עלטער פון איר, געשטאמט פון א פאדאליער שטעטל, זי — פון וואלין. זי האט אין שטאט פארנומען א געמיטלעך צימערל אויפן ערשטן שטאק פון א גרויסן פירשטאקיקן מויער.
יעדן ערב ארויסגאנג־טאג, שבת אין אוונט, פלעגט ער קומען צו איר צוגאסט, אין איר קלארן, ריין־צוגעקליבענעם צימער. זי פלעגט שוין דערקענען זיינע טריט און אים ארויסלויפן אנטקעגן, ברייט פאנאדערעפענענדיק די טיר.
— ליאווע, איך האב אקארשט געטראכט וועגן דיר…
וואס האט זי געקאנט טראכטן? ער האט ניט געפרעגט. ס׳איז אים גענוג געווען, וואס זי האט געטראכט, מער האט ער זיך אפילו ניט געווונטשן. היינט איז אסתר געווען באזונדערס אויפגעלייגט. ער האט עס דערקענט גלייך אן אירע פינקלענדיק־שווארצע אויגן.
— ליאווע, איך האב א סורפריז…
— א סורפריז?.. — אין קאפ זיינען אים געקומען כלערליי גליקלעכע געדאנקען.
— איך האב אנגעשריבן א סוויטע… פון מיין קינדהייט… ווילסט הערן? א פראגע, צי ער וויל הערן.
ער האט זיך געזעצט ביים אפענעם פענצטער. זי — ביי דער פיאנע. אירע לענגלעכע פינגער האבן לייכט און ענערגיש א שוועב געטאן איבער די קלאווישן. הארציקע קלאנגען האבן פארפולט דעם צימער. זיי זיינען אנגעקומען פון ערגעץ ווייט־ווייט. ער האט מיט א מאל דערזען פאר זיך זיין היים אויף פאדאליע. עס גייט אויף די זון פארטאג, עס הערט זיך דער רויש פונעם טייכל ביי דער וואסער־מיל. פון ערגעץ דערטראגט זיך א טראכקען פון דארפישע פורן. עס עפענען זיך די טירן פון די ווארשטאטן, און עס הילט פון דארט א באקאנטער מאטיוו. איבער דער גאס דערטראגט זיך דער האמער־געקלאנג פון די קוזניעס. ערגעץ וויגט איין א מאמע איר קינד. זיין מאמע פלעגט דאס זינגען… און אט רייסט זיך אריין א פריילעכע יוגנט־ליד, וואס קומט פון גליק…
די קלאנגען זיינען געווארן אלץ ברויזנדיקער און זיך געטראגן דורכן אפענעם פענצטער אין דרויסן ארויס. הינטערן פענצטער האט געבליט די אקאציע. ערגעץ האט גערוישט די שטאט. א גרויסע שטאט אין צוויט.
— אסתר! — האט ער אויסגערופן, ווען זי האט געענדיקט שפילן.
— וואסי?
זי האט זיך אויפגעהויבן און איז צוגעגאנגען צו אים. זיי זיינען ביידע געבליבן שטיין ביים אפענעם פענצטער. ער האט איר געהאט א סך וואס צו זאגן, נאר אים איז גענוג געווען שטיין לעבן איר, קוקן אויף איר, אנרופן זי ביים נאמען.
— אסתר…
זי האט אים געקוקט גלייך אין די אויגן, ווי זי וואלט געווארט, וואס וועט ער איר זאגן.
— האסט מעחיהדיק געשפילט, — האט ער זיך אנגערופן.
נאר ווי זאגט מען איר, אז ער וויל זיך מיט איר קיין מאל ניט צעשיידן?!
— ליאווע, אין א פאר חדשים ארום פארענדיקסטו שוין דעם אינסטיטוט, — האט אסתר מיט א מאל פריילעך ארויסגערעדט.
— און אין א יאר ארום פארענדיקסטו די קאנסערוואטאריע.
— דו וועסט בויען פאלאצן, שולן, — האט זי עטוואס פארטרוימט געזאגט.
— און דו וועסט די פאלאצן, די שולן פארפולן מיט קלאנגען, מיט מוזיק…
זיי זיינען געשטאנען ביים אפענעם פענצטער אנטקעגן דער בליענדיקער אקאציע און געטרוימט וועגן זייער צוקונפט. זיי האבן געפילט, אז די גאנצע וועלט איז פאר זיי אפן, א גרויסע א ליכטיקע וועלט, פול מיט זון, מיט מוזיק, מיט גליק.
…אויף מארגן האט אויסגעבראכן די מלחמה. פארטאג האבן זיך שוין געריסן באמבעס איבער דער שטאט. דעם זעלבן טאג איז ער שוין געווען אין מיליטער־קאמיסאריאט. אויפן וועג צום זאמלפונקט האט ער פארקערעוועט צו אסתרן. ער איז געגאנגען גיך. אין זיין רשות איז געווען גאר ווייניק צייט. נאר ער מוז זי זען. ער האט איר געדארפט ארויסזאגן דאס, וואס ער האט ניט געוואגט צו זאגן ביי אלע זייערע פריערדיקע באגעגענישן. דווקא איצט, ווען איבער דער שטאט האבן זיך געריסן באמבעס, האט ער איר געמוזט עס זאגן… ער האט אבער אסתרן ניט געטראפן אין דער היים. מעגלעך, אז זי האט אין די מינוטן געזוכט אים ערגעץ אין שטאט. דאס פענצטער איז געווען פארמאכט, דאס פארהענגל — אראפגעלאזט. די אקאציע איז, ווי נעכטן, געווען אין פולער בליונג. די שטאט האט נאך מער גערוישט. די צייט איז געגאנגען. ער האט זי געמוזט זען, אסתרן. כאטש איין רגע זען זי, זאגן איר בלויז איין ווארט. נאר ער האט ניט געטארט פארשפעטיקן, איז ער אוועק. אוועק, ניט דערווארטנדיק זיך אויף איר.
אין עטלעכע שעה ארום איז ער שוין געפארן מיטן עשעלאן.
פונעם פראנט האט ער אוועקגעשיקט אסתרן א בריוו. ס׳האט אים באאומרויקט, וואס זי איז געבליבן אין דער שטאט, ניט ווייט פון דער גרענעץ. ער האט איר אנגעשריבן דעם נומער פון זיין פעלדפאסט און געווארט אויף אן ענטפער.
אן ענטפער האט געקאנט אנקומען ערשט אין א פאר וואכן ארום. נאר ווען עס זיינען אוועק עטלעכע טעג, האט מען אים אריבערגעפירט אין אן אנדער טייל, אויף אן אנדער ארט, אין אוויאציע. מעגלעך, אז זי האט אים באלד געענטפערט, נאר איר בריוו האט ער שוין ניט באקומען. ער האט געשריבן פון זיין נייער טייל, אנגעוויזן זיין צווייטן אדרעס, נאר אין יענע טעג האט די ארמיי שוין פארלאזט די גרענעץ־שטאט. אין דער שטאט, ווו יעדע גאס, יעדער ווינקל איז אים געווען אזוי טייער, האבן איצט ארומגעטאפטשעט די פאשיסטן. און וואס איז מיט אסתרן? צי האט זי באוויזן אוועק פון שטאט, אדער זי איז פארבליבן דארטן?.. און אויב זי איז אוועק, איז וווהין?.. פריער האט ער געלעבט מיט דער האפענונג באקומען פון איר בריוו, איצט האט ער די דאזיקע האפענונג אויך ניט געהאט.
אין זעקס חדשים ארום איז ליאווע שוין געווען א פליער פון דער באמבארדיר־אוויאציע. ס׳איז אים דאס ערשטע מאל אויסגעקומען באמבארדירן די קאמוניקאציעס ווייט אינעם שונאימס הינטערלאנד. פארן ארויספלי האט ער ארויסגעשלעפט א בייגעלע פאפיר פון פלאנשעט און זיך געזעצט שרייבן א בריוו.
„אט באלד פלי איך ארויס אין שלאכט, — האט ער געשריבן. — ווער ווייסט, צי מיר וועלן זיך נאך א מאל זען, ווער ווייסט… נאר איך בין א סאלדאט און טראכט וועגן לעבן. איצט פארשטייען מיר ערשט, ווי גליקלעך מיר האבן געלעבט. דערמאן זיך… דערמאן זיך…‟
מיט א מאל איז ער געבליבן שטיין. ער שרייבט דעם בריוו צו אסתרן, נאר ווו איז זי? וווהין וועט ער אים שיקן?..
איבערן אעראדראם האט זיך צעטראגן א סיגנאל. ער האט פאררוקט דעם ניט־פארענדיקטן בריוו אין קעשענע. אין עטלעכע מינוט ארום איז ער שוין געווען מיט דער מאשין אין דער לופטן…
בעתן צוויי־און־צוואנציקסטן ארויספלי איז ער פארווונדעט געווארן — א שפליטער האט אים געטראפן אין דער רעכטער האנט, העכער דעם עלנבויגן. מ׳האט אים אפגעפירט אין שפיטאל אין קויבישעוו. די ווונד איז געווען געפערלעכער, ווי ער האט געמיינט, דריי מאל האט מען אים אפערירט די האנט.
ווען דאס געזונט האט זיך פארבעסערט, פלעגט ער אפט זיך אפבעטן אין שטאט. ער פלעגט גיין איבער די גאסן און זיך איינקוקן אין יעדן פארבייגייער מיט דער האפענונג, אפשר וועט ער דא אט אזוי, צופעליק, באגעגענען אסתרן… צי דען איז עס ניט מעגלעך? דא זיינען געווען זייער א סך עוואקוירטע. נאר אסתרן האט ער ניט באגעגנט. ביי אים איז געווארן א געוווינהייט — מיט וועמען ער האט זיך ניט באגעגנט, האט ער זיך דערפרעגט, אפשר האט מען צופעליק עפעס געהערט פון איר.
— אסתר אראנסאן? מע וועט זיך פרווון דערוויסן.
ער האט איבערגעלאזט דעם נומער פון זיין פעלדפאסט, ווייל גאר אין גיכן איז אים פארגעשטאנען זיך אומקערן אין זיין טייל.
די ערשטע חדשים האט מען אים אין טייל ניט דערלויבט פליען צו די פאדערשטע פאזיציעס — ער האט זיך ארויסגעריסן פאר דער צייט אויפן פראנט, ווען די פארווונדעטע האנט האט זיך נאך ניט אין גאנצן פארהיילט. ער איז געפלויגן אויף אן „או־2‟, פארבונדן דעם שטאב מיטן פראנט. ער האט זיך געפילט, ווי א שווימער, וועלכער שטייט לעם סאמע ים און מע פארווערט אים שווימען. נאר ער האט געוווסט, אז ס׳איז צייטווייליק. אין גיכן וועט ער זיך איבערזעצן אויפן באמבארדירער. דערווייל האט ער פינקטלעך אויסגעפירט זיין אויפגאבע. ער איז געפלויגן פון שטאב אין צענטער מיט וויכטיקע אויפטראגן.
פון אסתרן האט ער גארנישט ניט געהערט. פליענדיק איבער פארשיידענע שטעט, האט ער געטראכט: ס׳איז דאך זייער מעגלעך, אז זי איז דא, אט אין דער שטאט, איבער וועלכער ער פליט איצט. אפשר פונקט איצט שפאצירט זי איבער א גאס. זעט דעם עראפלאן און ווייסט ניט, אז דאס פליט ער, ליאווע… ער פלעגט אראפקוקן פון דער הייך, ווי ער וואלט זי געזוכט איבער די גאסן און געסלעך. אפשר איז זי פארווארפן געווארן אהער?.. ווען ער פלעגט, פליענדיק, זען, אז אונטן יאגט א צוג, האט ער אן אומרויקער געטראכט: אפשר שטיי זי איצט, אסתר, אין איינעם פון די וואגאנעס ביי א פענצטער און באלד וועט זי, צוזאמען מיטן צוג, פארשווינדן ערגעץ ווייט?.. אין גיכן האט מען אים צוריק איבערגעפירט אין דער באמבארדירונג־עסקאדריליע. […]
אין לעבן טרעפן זיך מאדנע צונויפפאלן. פונקט אין דריי יאר ארום זינט ער האט זיך דאס לעצטע מאל געזען מיט אסתרן, האט די סאוועטישע ארמיי באפרייט די גרענעץ־שטאט. ער האט די דריי יאר עטלעכע מאל געמאכט אנפראגעס אין בוגורוסלאוו, ווו עס זיינען רעגיסטרירט אלע עוואקוירטע. ביי זיי זיינען געווען אין די צעטלעך א סך עוואקוירטע אסתרס און א סך אראנסאנס, עלטערע און יונגע, אבער ניט די אסתר, וועלכע ער האט געזוכט. […]
אויף די פראנטן זיינען דעמאלט געגאנגען הייסע שלאכטן. די סאוועטישע ארמיי האט באפרייט שטאט נאך שטאט. אין איינער א שטורמישער נאכט איז ליאווע אריינגעפאלן אין דורכויסיקן האגל פון פייער. ער איז שווער פארווונדעט געווארן. ס׳האט אים אנגעהויבן שווינדלען אין די אויגן, און אויף איין רגע האט ער א טראכט געטאן, אז אויס, שוין אלץ פארפאלן… נאר ער האט צונויפגעזאמלט אלע כוחות און זיך דורכגעריסן דורכן פייער. ער האט אראפגעווארפן אלע באמבעס אויף די אנגעמערקטע אביעקטן און, אפגייענדיק מיט בלוט, זיך אומגעקערט אויפן צעשעדיקטן אעראפלאן אויפן אייגענעם אעראדראם. מ׳האט אים ווידער אפגעפירט אין שפיטאל. […]
ווען ליאוועס געזונט האט זיך פארבעסערט, האט מען אים געגעבן צוויי וואכן אורלויב. ער האט באשטימט צופארן אין דער באפרייטער גרענעץ־שטאט. דארט, אויפן ארט, וועט ער זיך שוין אלץ דערוויסן.
דער צוג איז אנגעקומען ביי נאכט. וווהין וועט ער איצט גיין אין מיטן דער נאכט? דאך האט ער פארווארפן דאס רוקזעקל איבערן אקסל און איז אוועק… אט איז שוין דער ראג. מיט א מאל איז דאס הארץ ביי אים פארגליווערט געווארן. דער פירגארנדיקער מויער, ווו ס׳האט אויפן ערשטן שטאק זיך געפונען אסתרס צימערל, איז געווען אין גאנצן צעשמעטערט. רוינירט זיינען געווען אויך די ארומיקע הייזער…
ער האט געזען פיל רוינירטע שטעט און חרובע מויערן, נאר אז אט דער פירשטאקיקער מויער וועט חרוב ווערן, האט ער זיך אין גאנצן ניט געריכט. ער האט זיך צוגעזעצט אויף די שטיינער און ביז ווייטיק בולט זיך דערמאנט, ווי ער איז געזעסן ביים אפענעם פענצטער, זי — ביי דער פיאנע. זי האט געשפילט א סוויטע וועגן איר קינדהייט…
וואס האט ער אין שטאט נאך געהאט צו טאן? אים איז בלויז געבליבן זיין אין קאנסערוואטאריע. אין דער פרי האט ער זיך דערוווסט, אז די קאנסערוואטאריע איז אויפגעריסן. ער איז אריין אין אדרעס־ביורא, זיך נאכגעפרעגט, אפשר איז ביי זיי פאררעגיסטרירט א סטודענטקע אסתר אראנסאן. ער האט לאנג געווארט ביז מ׳האט געזוכט אין די צעטלען. ניין, ס׳איז נישטא אזא. מיטן ערשטן צוג איז ליאווע אוועקגעפארן גלייך אויפן פראנט. […]
נאך דער דעמאביליזאציע האט ליאווע זיך אומגעקערט אין דער גרענעץ־שטאט. ווי אן ארכיטעקטאר, האט מען אים פארגעלייגט ארבעטן אין פיל אנדערע שטעט, נאר אים האט געצויגן אהער. ווידער איז ער אוועק אויף דער בארגיקער גאס. ער איז שוין ניט געווען קיין מיליטער־מאן, נאר אויף זיינע אקסלען איז נאך געהאנגען א שינעל. ער איז געגאנגען מיט א געפיל, ווי עמעצער וואלט דא געווארט אויף אים. ס׳איז שוין געווען אוונט. די שטאט האט גערוישט. ס׳האבן געקלונגען טראמווייען.
ווען ליאווע איז צוגעגאנגען צום באקאנטן ראג, איז ער געבליבן שטיין א פארחידושטער. דאס הארץ האט אים שטארק געקלאפט. אויפן זעלבן ארט, ווו מיט א פאר יאר צוריק זיינען געלעגן איינגעוואלגערטע חורבות, איז געשטאנען אן אויפגעבויטער פירשטאקיקער מויער. די פילצאליקע פענצטער פון אלע פיר שטאקן זיינען געווען העל באלויכטן. און דאס האט אנגעהויבן דערמאנען אין א פרידלעך לעבן.
די טיר־באלקאנען זיינען געווען ברייט פאנאנדערגעעפנט. פון איין צימער האט זיך דערטראגן א פריילעכער טומל, א געלעכטער. פון אן אנדערן — א געוויין פון א פיצעלע קינד. אויפן צווייטן שטאק האט אונטער אן אקאמפאנימענט געזונגען א מיידל. ס׳האט געשפילט ראדיא. פארכאפט פון אן אומקלארער האפענונג, האט ליאווע זיך געלאזט אין הויף, אהין, צום ערשטן שטאק, ווו אסתר האט געוווינט.
דאס צימערל אויפן ערשטן שטאק איז געווען באלויכטן. עס האט געהאט דעם זעלבן אנבליק, וואס פריער. דאס פענצטער איז געווען פארמאכט. דאס פארהענגל אראפגעלאזט. אויף איין רגע האט זיך אים אויסגעוויזן, אז ער האט דורכן פארהענגל דערזען אסתרן, אירע שווארצע לאקנס. ער האט אנגעקלאפט. ס׳האט זיך געעפנט די טיר.
— אסתר! — האט ער מיט א פארכאפטן אטעם אויסגעשריען.
אינעם טונקעלן פירהויז איז פאר אים געשטאנען גאר א יונגע פרוי מיט א קינד אויף די הענט. די פרוי האט אים פארחידושט אנגעקוקט. ניין, ס׳איז געווען ניט אסתר. א וויילע איז ער געבליבן שטיין פארלארן, אנטשולדיקט זיך פאר איר. די פרוי האט דערציילט: ערשט נעכטן האט זי זיך אריינגעקליבן אין דעם הויז. פריער האט זי געלעבט ניט דא. זי מיטן מאן האבן ניט לאנג צוריק זיך אומגעקערט פון ארמיי און באקומען די דאזיקע נייע דירה. […]
פון טאג צו טאג האט ליאווע זיך אלץ מער אריינגעטאן אין דער ארבעט. דאס האט פארפולט זיין גאנצן וועזן. פון קאיאר ביזן אוונט איז ער געווען אויפן בוי־פלאץ. ער האט געזען, ווי עס וואקסן די ווענט פונעם פרעכטיקן געביי און דאס האט געפרייט זיין הארץ. נאר אין אוונט, גייענדיק צו זיך אין צימערל, וואס ער האט פארנומען איינער אליין, פלעגט ער מיט נייגער באטראכטן די פיל פארבייגייער, געזוכט צווישן זיי אסתרן, אפשר וועט ער זי פלוצעם באגעגענען. וואס האט פאסירט מיט איר, ווו איז זי? — האבן מיט דארשט געפרעגט זיינע אויגן.

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 31 

Next Post
בלומען פון מיינע טרערן 



