 
 דער בלוטיקער שפאס: 21: די גליקלעכע מאמע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס איין־און־צוואנציקסטע קאפיטל
    
 די גליקלעכע מאמע
    
דעמזעלבן טאג אויפדערנאכט, אז דוד איז נאך ניט געווען
אין דער היים און בעטי איז געווען ביי זיך, אנגעטאן זיך גיין
אין טעאטער אריין, האט זיך שרה שאפירא אריינגעכאפט צום
קווארטיראנט כלומרשט אכטונג געבן, אויב עס הייצט זיך אין הרובע,
און דערווייל געמאכט א שמועס מיט אים נאך א מאל וועגן דער
מומע די מיליאנערשע. זי ווייסט שוין אפילו, ווי אזוי זי הייסט. לאה
רופט מען זי. (ביים שלימזל קומט אויס ניט לאה, ווי מע זאגט
ביי אונדז, נאר ליא) און אז דעם פעטער האט מען גערופן אבראם
אבראמיטש...
    
שרה שטעלט אוועק אירע אויגן אויפן קווארטיראנט:
    
― ווי איז דאס מעגלעך? ווי קאן ביי אונדז געמאלט זיין, אז
דער טאטע זאל הייסן אברהם און דער זון אויך אברהם? ס׳איז
נאר ביי גויים קאן זיין אזא זאך: דער טאטע איוואן און דער זון
איוואן... איוואן איוואנאוויטש...
    
ראבינאוויטש קוקט אויף דער מאדאם שאפירא ווי א
פארשולדיקטער, כאטש ער ווייס ניט, אין וואס איז אייגנטלעך זיין זינד. א
גליק וואס שרה אליין קומט אים צו הילף. זי מאכט צו אים:
    
― סיידן אייער פעטער איז געבוירן געווארן שוין נאך זיין
טאטנס טויט?
    
ראבינאוויטש כאפט זיך אן אין דעם ווי א מענטש, וואס טרינקט
זיך:
    
― אמת, ריכטיק. מיין פעטער איז געשטארבן איידער זיין
טאטע איז געבוירן געווארן, דאס הייסט איך וויל זאגן, אז זיין
טאטע איז געבוירן געווארן איידער דער פעטער איז געשטארבן...
טפו! וואס פאר א טשעפוכא?... און ביידע הייבן זיי אן צו לאכן.
    
― לאזן שוין אייערע שונאים רעדן פאר אייך! ― מאכט צו
אים שרה און ניט אזוי גיך לאזט זי אים אפ פונעם „דאפראס״.
    
― וואס איז ער געווען, אייגנטלעך, אייער פעטער? ― פרעגט
אים שרה, קוקנדיק שוין ניט אויף אים, נאר ארויף אויף דער
סטעליע, און באקומט אן ענטפער פונעם קווארטיראנט:
    
― וואס ער איז געווען?... א מענטש איז ער געווען.
    
― איך ווייס ― זאגט שרה, ניט צונעמענדיק די אויגן פון דער
סטעליע ― איך ווייס, אז א מענטש, ניט קיין חיה. איך מיין, מיט וואס
האט ער געהאנדלט?
    
ראבינאוויטש, אז ער איז נאך ניט געווען ראבינאוויטש, נאר
פאפאוו, האט געהערט וויפל מאל, אז יידן האנדלען מיט אלטע
שמאטעס. איז אים דעריבער איינגעפאלן א זאג צו געבן:
    
― מיט וואס ער האט געהאנדלט? מיט שורום־בורום האט ער
געהאנדלט.
    
שרה האט דערלאנגט א פליעסקע מיט ביידע הענט און
אוועקגעשטעלט די אויגן אויפן קווארטיראנט:
    
― וואס רעדט איר? פון שורום־בורום? ווי אזוי ווערט מען
דאס פון א שורום־בורום א מיליאנער? וויי איז מיר!
    
דער קווארטיראנט האט געזען, אז וואס ווייטער איז ערגער,
ער זינקט ווי אין א זומפ, האט ער דעריבער געאיילט זיך צורעכט
מאכן און פארענטפערן.
    
אן ראבינאוויטש איז נאך ניט געווען ראבינאוויטש, נאר
פאפאוו, האט ער געהערט, אז יידן ווערן רייך פון דעם, וואס זיי
שפארן אפ, קלייבן א גראשן מיט א גראשן... דער דאזיקער תירוץ
איז, ווייזט אויס, אפגעגאנגען בשלום, ווארעם שרה שאפירא האט
געבראכן די פינגער און געזאגט צום קווארטיראנט:
    
― א מעשה! א מעשה! האט ער דאך באדארפט לעבן מתושלחס
יארן!... ניט אנדערש, אז ער אין געווען א זקן און זי אין ביי
אים געווען דאס אנדערע ווייב?
    
― איר האט כמו ווי געטראפן...
    
― געוויס האב איך געטראפן, ― מאכט צו אים שרה שאפירא.
איך טרעף תמיד, ווייל איך גיי מיטן גלייכן וועג... איך בין ניט
אזוי אלט ווי געניט. מיין מאן איז א ביסל, ווי איר זעט אים
א שווידקיי [швидкий: גיכער], ביי אים איז אלצדינג גיך־גיך. און דער עיקר, וואס ער
גלויבט ניט אין יענעמס גליקן. איר האט דאך געהערט, וואס ער
זאגט: „יידישע מיליאנען״... ער מיינט, אז ער האט ניט, האט קיינער
ניט. רויטשילד אויך ניט. הערט אים ניט, וואס ער וועט אייך
זאגן!... און בעטי איז דאך גלאט ניט שייך. וואס ווייסט זי, א קינד,
אין אזעלכע זאכן? איך בין געניטער פון זיי אלעמען. דעריבער זאלט
איר הארכן, וואס איך זאג אייך. ס׳איז ניט מיין עסק, נאר איר
זאלט  מ י ך  וועלן פאלגן, וואלט איר באדארפט א ביסל אפטער
זיך איבערשרייבן מיט אייער מומע. פארט א יידענע אן אלמנה און
איין מענטש אליין... ווען רעכנט איר זיך מיט איר צו זען?
    
ראבינאוויטש האט א טראכט געגעבן:
    
― איך רעכן... אויב ניט אויף ראזשדעסטווא [рождество: ניטל], איז אויף פאסכא [пасха: חגא]...
    
― וואס פאר א ראזשדעסטווא ביי יידן? וואס פאר א לשון
פאסכא? אלע אונדזערע יום־טובים, האב איך שוין באמערקט וויפל מאל,
הייסן ביי אייך גויישע נעמען. חנוכה איז ביי אייך ראזשדעסטווא.
פסח ― פאסכא. שבועות ― טראיצע [Троицын день: פענטעקאסט]... ס׳איז ניט מיין עסק, נאר איך
האב אייך שוין וויפל מאל געוואלט פארהאלטן, אז ס׳איז ניט
רעכט, פשוט ניט שיין פאר לייטן... יעדער, ווער עס זעט אייך
און רעדט מיט אייך עטלעכע ווערטער, וויל זיך גאר ניט גלויבן,
אז איר זעגט א ייד... שאט! וואס דארפט איר מער, אט נעמט
אונדזער דאקטאר, האט ער מיר אנומלטן געזאגט נאך א מאל, אז ווען
איר זאלט ניט הייסן, זאגט ער, ראבינאוויטש, וואלט ער קיינמאל
אין דער וועלט ניט געזאגט, זאגט ער, אז איר זענט א יידיש קינד...
    
― טאקע באמת? ― זאגט ראבינאוויטש מיט א געלעכטער און ווערט
רויטלעך.
    
― טאקע באמת? וואס־זשע? איך וועל אייך אויסטראכטן? און
נאך א זאך. איר האט א טבע, אז איר ווילט עפעס זאגן וועגן
יידן, זאגט איר ניט „ביי אונדז״, נאר „ביי אייך״. א מיאוסע טבע,
כ׳לעבן. ס׳איז ניט מיין עסק, נאר איר דארפט אייך זען
אפגעוווינען פון דעם. איך בין אייך א גוטער פריינד, דעריבער זאג איך
עס אייך... אט איז בעטי! ― מאכט זי צו דער טאכטער, וואס שטייט
אין דער טיר אן אנגעטאנע מיט א ווארעמען קאפאר [капор: קאפישאן] אויפן קאפ,
וואס מע זעט ארויס מער ניט אז אירע שיינע קארע אויגן מיט
די געדיכטע ברעמען און א שפיץ נעזל. ― איך זאג צו אונדזער
קווארטיראנט, זאג איך, אז ער זאל אכטונג געבן, זאלסט ניט
ארויסלויפן פון טעאטער גלייך אין דרויסן ארויס א פארשוויצטע. זאלסט זיך
פריער אפקילן זאלסט דו זיך. דו הערסט, וואס מע רעדט צו
דיר? איך בעט אייך טאקע, ראבינאוויטש, למען־השם, איר זאלט
אכטונג געבן אויף איר, זי זאל זיך ניט פארקילן, חס־ושלום, אייער
שאליאפין זאל מיך, חלילה, ניט קאסטן טייער!...
    
― זייט זיכער, מאטושקא, פארלאזט זיך אויף מיר! ― בארויקט
זי דער קווארטיראנט, א גליקלעכער, אויב ניט דער גליקלעכסטער,
לויפט אראפ פון די טרעפ אינאיינעם מיט בעטין, טוט א פייף און א
געשריי אויס אויפן מאסקווער שטייגער: ,,ע, וואנקא!״... עס יאגן
אן דריי וואנקעס מיט א הוק און מיט א געפילדער. זיי זעצן זיך
אריין ביידע אין איין שליטעלע אריין; ער דעקט זי אן אין דער
ווארעמער בארעניצע, נעמט זי ארום מיט איין האנט פון הינטן
פארזיכטיק, פאוואלינקע, ווי מע נעמט ארום א טייערע כלי, אדער א
סטאטוע, וואס קאן אראפפאלן און זיך צעברעכן, און הייסט דעם
„וואנקע״, ער זאל ,פליען אין איין אטעם! וואנקע פאלגט אים, א
שמייס אויפן פערדל, און דאס שליטעלע טראגט זיי פייל אויסן
בויגן.
    
דער שניי פון ביידע זייטן ברעקלט זיך, פארשפריצט זיי מיט
קאלטע טראפנס דאס פנים, די שטערן פונעם מעטאל־קלארן קאלטן
ווינטער־הימל שעמערירן, קאנקורירן מיט די ניט זייער אפטע און
ניט זייער שיינענדיקע גאס־לאמטערנעס. און שרה שאפירא שטייט ביים
פענצטער, טיף אריינגעשטעקט די נאז אין גלאז אריין, און קוקט זיי
נאך, ווי דאס שליטעלע האט זיי אוועקגעטראגן, און איר הארץ
קלאפט איר שטארק, זי ווייסט ניט פון וואס: אפשר פאר גרויס
פרייד?... אירע מאמעס אויגן זעען דאס, וואס נאר א מאמע, א
גליקלעכע מאמע, קאן זען, און איר מאמעס הארץ פילט דאס,
וואס נאר א מאמע, א גליקלעכע מאמע, קאן פילן, און זי טראכט
זיך: „ווער ווייס? אפשר איז דאס א באשערטע זאך?... אפשר איז
דאס א זיווג?״... און די גליקלעכע מאמע פארט זיי נאך ― אין דער
מחשבה גלייך ביזן טעאטער. און זי גייט מיט זיי ― אין דער
מחשבה ― גלייך אין טעאטער אריין. זיצט מיט זיי א בענקל נעבן
א בענקל. גייט זיי נאך פוסטריט. הערט זיך איין, ווי זיי רעדן
האלבע ווערטער. זעט, ווי זיי דריקן זיך איינס דאס אנדערע די
האנט. קוקן זיך איינס דאס אנדערע אין די אויגן. א! זי
פארשטייט, וואס באדייט זייער קוק. זי אין א מבין אויף די האלבע
ווערטער... ווי לאנג איז זי אליין געווען א מיידל און איר דוד
א בחור ...
    
און שרה שאפירא דערמאנט זיך אין יענער גליקלעכער צייט,
וואס, דאכט זיך, אט ערשט ניט לאנג איז דאס געווען, ווען איר
דוד, א ציקאווע בחורל, א פארשוין, א קענער, ― א מושלם בכל המעלות,
איז אויסגעגאנגען נאך אירע טריט, געשריבן איר אזעלכע הייסע
ליבע־בריוולעך, געשווארן, אז ער וועט זיך דאס לעבן נעמען, אויב
מע וועט אים ניט געבן שרהן!... און שרהס טאטע, א ייד א חסיד,
געווייקט ביים רבין, האט נישט געוואלט הערן ניט זען פון דעם
דוד שאפירא, דערפאר ווייל ער איז א „כל־בוניק״, כאטש ער האט א
רייכן טאטן, וואס וויל זיך לאזן קאסטן מי יודע וויפל, אבי
האבן שרהן פאר א שנור!... עס איז דערגאנגען אזוי ווייט, אז דאס
יונגע פאר האבן שוין געהאט אפגערעדט צווישן זיך, אז דוד זאל
מקדש זיין שרהן פאר צוויי עדות, אדער גאר אויפהייבן זיך און
אוועקפארן פון זייער שטעטל אין א גרויסער שטאט אריין און
דארט שטעלן א חופה...
    
אך! אט ערשט נעכטן, דאכט זיך, איז געווען דער דאזיקער
חלום, און אט שטייט זי היינט ביים פענצטער און קוקט זיך איין
אין איר טאכטער, וואס פליט דארט אויף א שליטעלע מיט א
פרעמדן בחור, אפשר מיט איר באשערטן?...
    
און זי בעט גאט, די גליקלעכע מאמע, אז אויב דאס איז טאקע
איר באשערטער, זאל ער זיין דאס, וואס זי, שרה שאפירא, מיינט
אויף אים... דאכט זיך, א וווילער בחור?... מיט א ירושה האט
אים שוין דער אויבערשטער באווארנט, אויף אלע יידישע קינדער
געזאגט געווארן... הלוואי זאל ער נאך אליין זיין דערצו אזוי, ווי
ער ווייזט זיך איר אויס... זי זאל זיך אין אים, חלילה, ניט
אפנארן... נישקשה, איר בעטין שטייט אן צו האבן אי א פיינעם
חתן, אי א מיליאן... א מיליאן?! ס׳איז נאר גרינג אויסצורעדן א
מיליאן!... א ווערטעלע א מיליאן! ― א גאנצער מיליאן!... עס דארף זיין,
א פנים, גאר ניט שלעכט, אז מע האט א טאכטער א מיליאנערשע...
    
― ווו איז בעטי? ווו איז דער קווארטיראנט? א ברענענדיקער
פראסט אין דרויסן!
    
דוד שאפירא איז אריינגעקומען אן א קלונג, ווי אלע מאל, אן
איבערגעפרוירענער, מיט ווייסע ברעקלעך אייז אויף די וואנצעס.
דערוווסט זיך פונעם ווייב, אז זיי זענען אין טעאטער אויף
שאליאפינען, ווערט פלוצעם דוד משוגע.
    
― וואס פאר א געהעכטס פלוצעם אין טעאטער אריין אליין?
    
― מזל־טוב, סקאצל קומט! ― פאלט אן אויף אים שרה. ―
איך האב דאך דיר נאך אינדערפרי, דאכט זיך, געזאגט, אז זיי
האבן בילעטן אויף שאליאפינען און אז זיי גייען אין טעאטער
אריין, היינט וואס פייערסט דו ווי א קוריערסקי פאיעזד?
    
― א גדולה שאליאפין! ― הערט דוד ניט אויף צו פייערן און
ארומשפאנען איבער דער שטוב, אנווארעמענדיק זיך די
איבערגעפרוירענע פארקלעצלדיקטע פיס אין איינוועגס. ― ניין. איך וואלט זיי ניט
געלאזט אליין אין טעאטער אריין. בשום אופן ניט! פאר קיין געלט!...
וואס פאר א געהעכטס אליין אין טעאטער אריין? ניין. אט טו איך
מיך אן און גיי אויך אהין. לאמיך מיך נאר א ביסל אנווארעמען...
שאליאפין! קוים דערלעבט! נא דיר גאר שאליאפין!...
    
― שוין? האסט שוין געענדיקט? ― מאכט צו אים שרה און
גייט צו צו אים נאענט און פארקוקט אים אין די אויגן אריין
און רופט זיך אן צו אים מיט א נייעם ווייכן טאן:
    
― דוד!....
    
און מער נישט... דוד שאפירא האט באלד אויפגעהערט צו
פייערן און צו ארומשפאנען איבער דער שטוב. ער האט נאר א זאג
געגעבן צום ווייב:
    
― אן איך ווייס ניט, ווער ער איז און וואס ער איז?.,.
    
― דוד, וואס רעדסט דו? וואס נאך דארפסט דו וויסן? א
בריליאנטענער בחור. א גאלדענע מעדאל. א רייכע מומע פון כמעט
א מיליאן, און ער איז איר איינציקער יורש...
    
― גוט. אבער ער אליין ווער איז? זיין טאטע וואס איז? אז
איך ווייס גארניט!...
    
― דוד.! און אז מיין טאטע האט יא געוווסט, ווער דיין
טאטע איז?...
    
― הייבט זיך אן א מעשה! וואס גלייכסט דו דאס צו דעם? א
סמיכות־הפרשה!...
    
― פאפאשא! ארויס מיט א פערציקער!
    
דאס זאגט סיאמקע, אריינגעלאפן פון צווייטן חדרל מיט א
צעביסענער פען און מיט שווארצע פינגער, איינגעטונקען אין טינט.
דער פאטער הייסט זיך באווייזן אויף פאפיר, פארוואס עס קומט
צוואנציק קאפיקעס, און שרה טראגט אריין א זודיקן סאמאוואר, וואס
בלעזלט זיך און בולבלט זיך לעבעדיק־פריילעך און צעשפרייט
א ווייכע ווארעמקייט אין שטוב, און עס דערהערט זיך גיך אן אראמאט
פון מחיהדיק־שמעקנדיקן טיי.
    
 דאס צוויי־און־צוואנציקסטע קאפיטל
    
  א י ן  ט ע א ט ע ר
    
געקומען אין טעאטער אריין, האט מען זיך אויסגעטאן אין דער
גארדעראבע, און בעטי האט אראפגעווארפן פון זיך דעם ווייסן
ווארעמען קאפאר און געבליבן אין איר שווארץ איינפאך קאשעמירן
קלייד מיט שווארצן סטעקליארוס [стеклярус: פאטשערקע, קרעל], וואס האט זיך אפגעפינקלט אויף
אירע פראכטפול־אויסגעקיילעכיקטע פארמען, און אירע
איינפאך־פארקעמטע האר, וואס האבן ארומגעברעמט איר קלאר מאטעוון פנים,
האבן איר צוגעגעבן אזוי פיל חן, אז מע האט זי גיך באמערקט
אין טעאטער צווישן א סך אנדערע שיינהייטן אינעם דאזיקן אוונט,
און א סך־א סך אויגן האבן אויף איר געקוקט. א סך לארנעטן און
בינאקלען האבן זיך אנגעשטעלט אהין, ווו דאס פארל האט זיך
באזעצט. דאס האבן זיי געזען ביידע, און ביידע האבן
פארשטאנען, אז די לארנעטן מיט די בינאקלען זענען אנגעשטעלט אלע אויף
דעם דאזיקן שיינעם מיידל מיט איר יונגען באגלייטער, וואס קאן
זיין אדער אירער א ברודער, אדער א חתן, אדער אזוי א באקאנטער
קאוואליר... דאס האט געפירט דערצו, אז בעטיס בליענדע
בעקלעך מיט אירע כאראקטער־הן־גריבעלעך זאלן זיך נאך מער
פאררויטלען, ווי רעכטע צייטיקע פערשקעס, ביזן ווייסן האלדז אריין,
און זי זאל ווערן נאך מער רייצנד און נאך מער ציען אויף זיך
די אויגן פון פובליקום, וואס האט צוליב שאליאפינען אנגעפילט דעם
פארטער, די לאזשן מיט דער גאלעריע פון אויבן ביז אראפ, אזוי
אז ס׳איז ניט געווען אן עפל דורכצוווארפן.
    
ערשט דעמאלט האבן די לארנעטן מיט די בינאקלען
אויפגעהערט צו קוקן אויף דער אריינגעקומענער בעטי, אז עס האט זיך
 
 