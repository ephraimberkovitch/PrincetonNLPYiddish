
 
 80 מיט א קנאפע יאר צוריק האט איציק פעפער באשריבן אינעם ליד ״צוויי ברעגן״ זײַנע אײַנדרוקן פון א נסיעה איבערן אמור, וועלכער איז געווארן די דרומדיקע גרענעץ פון דער יידישער אויטאנאמער געגנט. ״פון לינקס, אונטער הימלען פארטייעט אין שינאה/ געשווומען איז כינע״ איז צווישן אנדערס געזאגט אין אט דעם ליד. אבער אין דער אמתן איז אויפן דרומדיקן ברעג פונעם אמור אין 1936, ווען איבער אים איז געשווומען איציק פעפער, געווען ניט כינע, נאר מאנטשזשוריע אדער, ווי מע פלעגט דעמאלט זאגן, ״מאנטשזשאו־גא״. די ווידעראויפשטעלונג פון דער מאנטשזשורישער אימפעריע איז פראקלאמירט געווארן דורך אל־מאנטשזשורישער אסאמבליי אין 1932 לויט איניציאטיוו פון יאפאן, וואס אונטער איר קאנטראל האט זיך אין יענעם מאמענט ווירקלעך געפונען מאנטשזשוריע. 
 אין שפעט־סאוועטישער — שוין אפגערעדט וועגן דער כינעזישער היסטאריאגראפיע — איז פארפירט געווען רופן מאנטשזשאו־גא א «מאריאנעטן־מלוכה». טיילווייז איז דאס ריכטיק, אבער מע דארף געדענקען וועגן דעם, אז אין די 30ער — 40ער יארן איז זי אנערקענט געווען דורך א ריי מלוכות, בתוכם פססר. אין 1935 האט פססר אנערקענט מאנטשזשאו־גא דע־פאקטא און אין 1940 — דע־יורע. אין דער הויפטשטאט פון דער אימפעריע, סינצזין איז געעפנט געווארן די גענעראלע קאנסוליע פון פססר. א סאוועטישע קאנסוליע האט געארבעט אויך אין דער שטאט כארבין, וועלכע איז געווען אין באשטאנד פון מאנטשזשאו־גא. כארבין איז געגרינדעט געווארן דורך רוסן אין 1898, און אין איר האט געלעבט א גרויסע רוסישע באפעלקערונג און א גרויסע רוסיש־יידישע קהילה. מאנטשזשורישע קאנסוליעס זיינען אין זייער ריי געעפנט געווארן אין מאסקווע, אין טשיטא און אין בלאגאוועשטשענסק. 
 דער טיטל פון דער צייטונג ״טשאפטשאל סערקין״ 
 Заголовок газеты ״Чапчал серкин״ 
 די פאר־געשיכטע פונעם גרינדן מאנטשזשאו־גא איז אין קורצן אזא: אין 1616 איז דורכן הערשער נורכאצי געגרינדעט געווארן די מאנטשזשורישע אימפעריע צין. איר יסוד זיינען געווארן מאנטשזשורן, אפשטאמיקע פון מיטלאלטערלעכע טשזשורטשזשענען, א פאלק, וואס איז נאענט לויט זיין אפשטאמונג און שפראך צו אבאריגענען פונעם איצטיקן רוסלענדישן ווייטן מיזרח — עווענקען, נאנייער, עווענען, אודעגייער, אראקן, אולטשן, אראטשן, נעגידאלער. אין 1644 האבן די מאנטשזשורן אינוואדירט אין כינע און נאך א לאנגער מלחמה פארכאפט זי, איינגעשלאסן די גאנצע כינע אין באשטאנד פון דער אימפעריע צין. במשך פון צוויי מיט א האלב יארהונדערטער האבן אין כינע געהערשט מאנטשזשורן, וועלכע האבן באטראפן א קליינע מינדערהייט אין איר באפעלקערונג און זיך אלץ מער און מער כינעזירט, טראץ דעם, וואס די מאנטשזשורישע שפראך, וועלכע האט איר אייגענע שריפט, האט מען געהאלטן פאר אן אפיציעלער שפראך פון דער אימפעריע באנאנד מיט כינעזיש, טיבעטיש און מאנגאליש. צום סוף 19טן יארהונדערט זיינען מאנטשזשורן געווארן אן עטנישע מינדערהייט אויך אין זייער היסטאריש היימלאנד, אין מאנטשזשוריע, ווייל, ניט געקוקט אויף איינגעפירטע דורך מאנטשזשורישע מאכט־ארגאנען באגרענעצונגען אויף באזעצונג פון עטנישע כיזענער דארט, פלעגן זיי אריינדרינגען אין מאנטשזשוריע אין אלץ גרעסערער צאל. דאס האט געבראכט אין זיין ריי צו אן אפשוואכונג פון פאזיציעס פון מאנטשזשוריש אין מאנטשזשוריע גופא. 
 
 אין 1911 – 1912 איז אין כינע פארגעקומען א רעוואלוציע, אין רעזולטאט פון וועלכער די מאנטשזשורישע דינאסטיע איז באזייטיקט געווארן פון דער מאכט, און כינע איז פראקלאמירט געווארן א רעפובליק. איינצייטיק איז ביי מאנטשזשוריש אפגענומען געווארן א וועלכער־ניט־איז אפיציעלער סטאטוס, און די מאנטשזשורן זיינען אונטערגעגעבן געווארן א דיסקרימינאציע. נעמענדיק אין באטראכט אן אנגעשטרענגקייט אין באציונגען צווישן די עטנישע כינעזער און די עטנישע מאנטשזשורן, וועלכע האבן געשטרעבן צו א רעוואנש, האט יאפאן, וועלכע האט געהאט איינגעשטעלט אין 1931 איר מיליטערישן קאנטראל איבער מאנטשזשוריע, צוגערופן דעם לעצטן קיסר פון דער דינאסטיע צין אייסינגיארא פוי ווידעראויפשטעלן די מאנטשזשורישע אימפעריע אויף דער טעריטאריע פון היסטארישער מאנטשזשוריע. מאנטשזשאו־גא האט עקזיסטרט ביז סעפטעמבער 1945. נאך דעם איז זי צעשמעטערט געווארן דורך דער סאוועטישער ארמיי און געבליבן ביז 1946 אונטער איר קאנטראל. נאך דעם האט פססר איבערגעגעבן די טעריטאריע פון מאנטשזשוריע דער כינעזישער פאלקס־רעפובליק. 
 דער מאנטשזשורישער נאציאנאלער הערב Герб маньчжурского народа 
 די כינעזישע קאמוניסטן האבן באנייט די פאליטיק פון דיסקרימינאציע בנוגע צו די מאנטשזשורן, וועלכע איז געווארן באזונדערס שווער אינעם פעריאד פון דער «קולטור־רעוואלוציע» (1966 – 1976). דאס איז אנשוילעך דעמאנסטרירט מיט דעם פאקט, וואס, ניט געקוקט אויף דעם, וואס אין דער כינעזישער פאלקס־רעפובליק איז געשאפן געווארן אן אנטוויקלטע סיסטעם פון נאציאנאל־טעריטאריעלע אויטאנאמיעס פונעם ניווא פון דארפס־געמיינדעס ביז די פינף אויטאנאמע ראיאנען (טיבעט, סינצזיאן־אויגורישער, גואנסי־טשזשואנער, אינערלעכע מאנגאליע און נינסיא), האבן די מאנטשזשורן, וועלכע זיינען די דריטע לויט דער צאל נאניאנאליטעט פון כינע נאך די עטנישע כינעזער און טשזשואנען, ניט געהאט קיין שום נאציאנאל־טעריטאריעלע אויטאנאמיעס ביז 1985. נאך דעם האט די לאגע פון דער מאנטשזשורישער מינדערהייט אין כינע אנגעהויבן בהדרגהדיק זיך בייטן צום בעסטן, הגם עס שטעטל זיך פאר, אז פאלגנס פון דער פאליטיק פון געצווונגענער אסימילאציע, וועלכע האט געדויערט יארצענדליקער, זיינען אין א סך הינזיכטן, באזונדערס אינעם שפראכלעכן הינזיכט, אויף ניט צו פאריכטן. 
 
 לויט די אנגאבן פון דער אל־כינעזישער פאלקסציילונג פון 2010, האבן אין כינע געלעבט 10410585 מאנטשזשורן, צו וועלכע מע דארף צוגעבן 190481 סיבא. די סיבא שטעלן מיט זיך פאר א שבֿט־גרופע פון די מאנטשזשורן, אבער אין כינע ווערן זיי רעגיסטרירט ווי א באזונדערע נאציאנאליטעט. מער פון א העלפט פון אלע מאנטשזשורן (51,28 פראצענט, 5336895 נפשות) האבן געוווינט אין דער פראווינץ ליאאנין, ווו זיי האבן באטראפן 12,2 פראצענט פון דער גאנצער באפעלקערונג. חוץ דעם, לעבן אין ליאאנין דאס רובֿ סיבא (132615 נפשות, 0,3 פראצענט פון דער גאנצער באפעלקערונג). נאך 20,35 פראצענט מאנטשזשורן (2118711 נפשות) האבן געוווינט אין דער דערביייקער פראווינץ כעביי. ווייטער לויט דער אבסאלוטער צאל מאנטשזשורן גייען די פראווינץ כיילוצזיאן (1,04 מיליאן נפשות), וועלכע גרענעצט מיט דער יידישער אויטאנאמער געגנט; די פראווינץ צזילין (990 טויזנט נפשות) און דער אויטאנאמער ראיאן אינערלעכע מאנגאליע (0,5 מיליאן נפשות). 
 אן ענגלישע מאפע פון 1851, אויף וועלכער די טעריטאריע פון דער איצטיקער יידישער אויטאנאמער געגנט איז באוויזן ווי א טייל פון מאנטשזשוריע. Английская карта 1851 года, на которой территория нынешней ЕАО обозначена как часть Маньчжурии 
 &nbsp; 
 היינט־צו־טאג עקזיסטירן 11 מאנטשזשורישע אויטאנאמע קרייזן: אין ליאאנין — 7, אין כעביי — 3 און אין דער פראווינץ דזשילין, וועלכע געפינט זיך אויך אין היסטארישער מאנטשזשוריע, — 2. חוץ דעם, אין סינצזיאן עקזיסטירט דער געשאפענער נאך אין 1954 טשאפטשאל־סיבאישער אויטאנאמער קרייז, אין וועלכן, לויט די אנגאבן פון דער פאלקסציילונג פון 2010, האבן געוווינט 43,2 טויזנט סיבא (ארום 30 פראצענט פון דער גאנצער באפעלקערונג). מע דארף אפמערקן, אז אין סינצזיאן האבן די כינעזישע מאכט־ארגאנען געפירט א באזונדערע פאליטיק בנוגע צו די סיבא, באטראכטנדיק זיי ווי א מין אקעגנוואג די טיורקיש־שפראכיקע מוסולמענער (אויגורן, קאזאכן אא), וועלכע באטרעפן די מערהייט אין דעם דאזיקן ראיאן און צווישן וועלכע עס זיינען ברייט פארשפרייט סעפאראטיסטישע שטימונגען. דער דאזיקער אומשטאנד האט א געוויסע השפעה אויף דער באוועגונג פונעם מאנטשזשורישן קולטור־שפראכלעכן ווידערגעבורט, וועלכע אנטוויקלט זיך אין די לעצטע יארן. 
 א מאנטשזשורישע כלה אינעם טראדיציאנעלן מלבוש. דער 19טער יה. 
 Маньчжурская невеста в традиционном наряде. XIX в. 
 צו דער איצטיקער צייט קען מען האלטן מאנטשזשוריש פאר א פראקטיש פולקום אויסגעשטארבענער שפראך אויף דער טעריטאריע פון היסטארישער מאנטשזשוריע. אין דעם הינזיכט גלייך קומט אויפן זינען א געוויסע פאראלעל מיט דער לאגע פון יידיש אין דער יידישער אויטאנאמער געגנט. אזוי אדער אנדערש, האט אן אונטערגענומענע אין 2007 פארשונג געפונען 18 לעצטע נאטירלעכע טרעגער פון מאנטשזשוריש אין מאנטשזשוריע. זיי אלע זיינען געווען אריבער 80 און אלע האבן געוווינט אינעם דארף שאניאצי אין כיילונצזיאן. די אומפארמעלע באוועגונג פונעם מאנטשזשורישן ווידערגעבורט האט געשטעלט ווי איינע פון אירע אויפגאבן דעם קאמף פארן אפהיטן די מאנטשזשורישע שפראך. לויט איר איניציאטיוו זיינען אין פארשיידענע שטעט און דערפער סיי פון היסטארישער מאנטשזשוריע סיי אין אנדערע ראיאנען פון כינע געעפנט געווארן שפראך־קורסן. א וויכטיקע ראלע האט אינעם ארגאניזרן זיי געשפילט די אינטעליגענץ פון דער מאנטשזשורישער אפשטאמונג, וועלכע וווינט אויסער מאנטשזשוריע, קודם־כל אין פעקין. ווי א פועל־יוצא זיינען היינט־צו־טאג שוין פאראן עטלעכע טויזנט מענטשן, וועלכע האבן אויסגעלערנט מאנטשזשוריש אויף א גאנץ הויכן ניווא ווי די צווייטע שפראך נאך כינעזיש. 
 א לערער פון מאנטשזשוריש אין דער אנפאנג־שול פונעם דארף שאניאצי, כיילונצזיאן . 
 Учитель маньчжурского языка в начальной школе деревни Шаньяци, Хейлуцзян 
 א גרויסע ראלע אין די באמיונגען געווענדטע אויפן ווידערגעבורט פון דער מאנטשזשורישער שפראך שפילט דער דערמאנטער שוין טשאפטשאל־סיבאישער אויטאנאמער קרייז, וועלכער געפינט זיך אויף א ריזיקן מרחק פון מאנטשזשוריע. די גרופע סיבא, וועלכע וווינט דארט, שטאמט פון מיליטערישע איבערוואנדערער פונעם 18טן יארהונדערט. געפינענדיק זיך אין אן איזאלאציע, האט די דאזיקע גרופע, אין אונטערשייד פון די געבליבענע אין מאנטשזשוריע, אפגעהיט ביז איצט די לעבעדיקע מאנטשזשורישע שפראך. נאך מער, דווקא אינעם טשאפטשאל־סיבאישן אויטאנאמען קרייז ווערט ארויסגעגעבן די איינציקע צייטונג אויף מאנטשזשוריש «טשאפטשאל סערקין» («טשאפטשאלער נייס»), ביי וועלכער האבן זיך איצט באוויזן לייענער ווייט אויסערן אויטאנאמען קרייז. 
 
 איצט באציען זיך די כינעזישע מאכט־ארגאנען גאנץ גוטוויליק צו די פרווון ווידעראויפשטעלן די מאנטשזשורישע שפראך, נעמענדיק אין באטראכט די באמערקבארע ראלע, וועלכע זי האט געשפילט אין דער געשיכטע פון כינע פונעם 18טן — 19טן יארהונדערט. פאקולטאטיוון פון מאנטשזשוריש ווערן בהדרגהדיק איינגעפירט אין שולן פון מאנטשזשורישע אויטאנאמע קרייזן, אין וועלכע די אונטעריכטונג גייט אויף כינעזיש, און אויף די גאסן פון זייערע יישובֿים באווייזן זיך אויפשריפטן אויף מאנטשזשוריש (נאטירלעך, באנאנד מיט כינעזיש). דער אינטערעס צום מאנטשזשורישן ווידערגעבורט ווערט אין א געוויסער מאס אונטערגעהאלטן מיטן פאפולערן אין כינע «עטנישן טוריזם», אין ראמען פון וועלכן מענטשן קומען צו פארן ספעציעל אין ראיאנען טראדיציאנעל באפעלקערטע מיט די אדער יענע עטנישע מינדערהייטן, כדי זיך באקענען מיט זייער אייגנארטיקער קולטור אין פארשיידענע אירע אנטפלעקונגען. 
 
 וועלוול טשערנין &nbsp; 
 