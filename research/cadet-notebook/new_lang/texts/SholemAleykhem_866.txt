 
 לכבוד יום־טוב: צו דער סעודה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א בילד פון מיינע קינדערשע יארן
    
 א.
    
― איך ווייס נישט, וואס פון דעם קינד וועט זיין, וואס פון דעם
קינד וועט אויסוואקסן? עפעס א קוואטש, א נאסע האנטשירקע, א וויינענדיקע קלאגמוטער, צו אלדי גוטע יאר! א קינד זאל האלטן אין איין
וויינען!
    
אזוי זאגט די מאמע מיינע צו זיך אליין, טוט מיך אן יום־טובדיק
און דערלאנגט מיר אלע מאל אדער א בוכענצע אין זייט, אדער א סטוסאק אין פלייצע, אדער א נעם באם אויער, אדער א ציפצאפ בא די האר,
אדער א רייס־אויס א שטיק פלייש, און זי וויל נאך, אז איך זאל פון
אזעלכע עובדות לאכן, ניט וויינען. און זי פארקניפלט מיך פון אויבן
ביז אראפ אין מיין שבתדיק קאפאטקעלע, וואס איז שוין לאנג אף מיר
אזוי ענג, אז עס שפארט מיר ארויס די אויגן פון קאפ, און דערצו זיינען
די ארבל עפעס מאדנע קורץ, און מיינע תמיד רויט־בלויע הענט זיינען
עפעס ווי ארויסגעוואקסן פון די ארבל און זעען אויס, ווי געשוואלן, און
דאס קאן די מאמע מיינע נישט איבערטראגן.
    
― זע נאר א פאר ידים! ― זאגט זי און דערלאנגט מיר א פאטש
איבער די הענט, איך זאל זיי אראפלאזן אראפ, מע זאל זיי ניט ארויסזען.
― באם פעטער הערץ באם טיש, אז דו וועסט מיר זיצן, זאלסטו מיר די
ידים האלטן פון אונטן, דו הערסט וואס איך זאג דיר? און דאס פנים
דיינס זאל מיר ניט זיין אזוי רויט, ווי, להבדיל, בא יאוודאכע דער שיקסע,
און מיט די עינים זאלסטו מיר נישט גלאצן, ווי א קאטער, דו הערסט
וואס מע רעדט צו דיר? און זיצן זאלסטו מיר, ווי א מענטש, און דער
עיקרשט ― די נאז, אוי א נאניע! גיב נאר אהער די נאניע דיינע, לאם
איך זי דיר נאר צורעכט מאכן!
    
כל זמן די נאז איז א נאז, איז נאך צו דערליידן, נאר אז די נאז
מיינע ווערט בא דער מאמע א „נאניע״ און זי נעמט זיך צו איר זי
„צורעכט מאכן״ ― איז שוין אז אך און אז וויי צו איר, צו מיין נאז
הייסט עס. איך ווייס נישט, וואס האט מיין נאז בא איר אזוי פארזינדיקט
מער פון אלע אברים, וואס זי איז איר אזא בלוטיקער שונא? דאכט זיך,
א נאז, ווי אלע נעזער, א ביסל א גראבלעכע, א ביסל א רויטלעכע און א
ביסל פארריסן ארויף, און א ביסל האט זי ליב זיין פארנעצט. נו, איז וואס?
באדארף מען זי אזוי טרייבן אין דער ערד אריין? איר מעגט מיר גלייבן,
עס זיינען געווען צייטן, וואס איך פלעג בעטן גאט, ר׳זאל זי בא מיר צונעמען, זי זאל מיר נאר עפעס אפפאלן, צו אלדי שווארצע יאר, און א סוף!
עס פלעגט זיך מיר פארשטעלן אין דער פאנטאזיע, אז אט שטיי איך אויף
אין א שיינעם פרימארגן אן א נאז און גיי־צו צו דער מאמע נאך איבערבייסן, טוט זי מיך א כאפ: „וויי איז מיר! ווו איז דיין נאז?״ זאג איך:
„וואסער נאז?״ און איך טאפ מיך מיט דער האנט איבערן גאנצן פנים
און קוק אף דער מאמע, ווי זי איז אויס מענטש, און האב א נקמה: „א
מצווה! לאז זי זען, וואס פאר א פנים איר זון האט אן א נאז!״... קינדערשע מחשבות! נארישע פאנטאזיעס! גאט הערט נישט מיין געבעט;
די נאז וואקסט, די מאמע מאכט זי אלע מאל צורעכט, און איך ווער
פארשווארצט מיט איר אינאיינעם. און מער פון אלע מאל קומט זי נעבעך
אפ, די נאז מיינע, אז עס קומט אונטער א יום־טוב, למשל, א מין פורים,
און מיר קלייבן זיך צום פעטער הערץ צו דער סעודה.
    
 ב.
    
דער פעטער הערץ איז נישט נאר דער גביר אין דער משפחה ― ער
איז דער ראש וראשון בא אונדז אין שטעטל, און אין אלע שטעטלעך
ארום און ארום איז הערץ און הערץ און הערץ. איר קאנט פארשטיין,
אז ער האט פערד א פאר ברענענדיקע מיט א טאראנטאס אן אייגענעם,
וואס אז ער פארט, טראסקען די רעדער אזוי שטארק, אן דאס גאנצע
שטעטל לויפט־ארויס זען, ווי דער פעטער הערץ פארט; און דער פעטער
הערץ זיצט גאנץ אויבן־אן אין טאראנטאס מיט דער שיינער מעשענער
קיילעכיקער בארד און מיט די בייזע גרויע אויגן, און שאקלט זיך הין
און הער, און קוקט אף אלעמען דורך די זילבערנע ברילן פון אויבן
אראפ, ווי איינער רעדט: „ווי קומט איר, פארכעס, צו מיר? איך בין
הערץ דער נגיד און פאר מיר אין קארעטע, און איר זייט כתריליקעס,
האלעדראנצעס, קבצנים, און טיאפקעט זיך אין דער בלאטע!״
    
איך ווייס נישט, ווי אזוי דער איבעריקער עולם, נאר איך האב
דעם פעטער הערץ אזוי פיינט, אז איך קאן נישט אנקוקן דאס רויטע
פנים זיינס מיט די פעטע באקן, מיט דער מעשענער בארד, מיט די זילבערנע ברילן, מיטן גראבן בויך, מיט דער מאסיווער גאלדענער קייט,
וואס ער טראגט אפן בויך, און מיטן קיילעכיקן זיידענעם יארמעלקעלע,
וואס ער טראגט אפן קאפ, און ועל כולם ― דאס הוסטעלע זיינס: ער
האט זיין אייגענעם א הוסטל, וואס גייט בא אים מיט א קנייטש מיט די
פלייצעס און מיט א מאך מיטן קאפ ארויף און מיט א פארשק מיט די
ליפן, ווי איינער רעדט: „דרך־ארץ! דאס האב איך, הערץ, געגעבן א
הוסטל. נישט מחמת, חס ושלום, איך האב מיך צוגעקילט, נאר גלאט
אזוי, איך וויל מיר הוסטן ― הוסט איך״...
    
איך קאן נישט פארשטיין אונדזער געזינדל: וואס כאפט זיי אזוי
דער גוטער יאר, אז עס קומט פורים און מע קלייבט זיך צום פעטער
הערץ צו דער סעודה? עס דאכט זיך מיר, אז זיי האבן אים אלע ליב,
אזוי ווי אויגנווייטיק, און די מאמע אליין, וואס זי איז אים אן אייגענע
שוועסטער, גייט אויך נישט אויס אזוי שטארק נאך אים, ווארעם אז די
עלטערע קינדער זיינען נישטא אין דער היים (פאר מיר שעמט זי זיך
ווינציק־וואס, אפנים), בענטשט זי דעם פעטער הערץ מיט מאדנע ברכות;
זי ווינטשט אים: „ער זאל איבערגיין איבעראיאר, אם ירצה השם, אף
איר שטאנד״... און לאז אבער אן אנדערער פרווון זאגן אפן פעטער
הערץ א שלעכט ווארט, וועט זי יענעם ארויסרייסן די אויגן. איך בין
איינמאל געווען אן עדות, ווי דער טאטע האט זיך אמאל ארויסגעכאפט
מיט א ווארט. איר מיינט, ער האט עפעס, חס ושלום, אים פוגע בכבוד
געווען? ער האט נאר א זאג געטאן צו דער מאמע: „וואס הערט זיך?
דיין הערץ אין שוין געקומען, צי נאך נישט?״ האט זי אים אפגעשפילט
א דאבראנאץ, דעם טאטן נעבעך, אז ער האט זיך קיין ארט נישט געקאנט
געפינען.
    
― וואס איז עפעס „מיין״ הערץ? וואס פאר א לשון? וואס פאר אן
אויסשפראך? וואס פאר א „מיינער״, וואס?
    
― דיינער, וועמעס דען איז ער? מיינער? ― פרוווט זיך דער
טאטע מיט מלחמה, נאר עס גילט אים נישט, ווארעם די מאמע פאלט־אן אף אים פון אלע זייטן:
    
― נו, און אז מיינער, איז וואס? נו, מיינער! לוינט דיר אפשר
נישט? שטייט דיר אפשר נישט אן דער ייחוס? האסט מסתמא דערלייגט
צו אים דעם טאטנס ירושה, איא? האסט דאך מסתמא פון אים קיינמאל
קיין טובה נישט געהאט, איא?
    
― ווער זאגט דען, אז ניין? ― פרוווט זיך דער טאטע שוין מיט
גוטן, וויל זיך אונטערגעבן, נאר עס גייט נישט; די מאמע הערט נישט
אויף צו טרעטן אף אים.
    
― דו האסט דאך מסתמא בעסערע ברידער, ווי איך, איא? שענערע, בעסערע, פיינערע, לייטישערע, רייכערע, איא?
    
― אבער שא! אבער לאז זיין איין עק! אבער לאז מיך צו רו! ―
זאגט דער טאטע, רוקט אן דאס היטל און מאכט א ויברח. דער טאטע
האט פארשפילט די מלחמה, און מנצח געווען האט די מאמע, אזוי ווי
אלע מאל. זי איז תמיד מנצח. זי פירט־אויס אלע מאל, נישט מחמת זי
גייט באם טאטן אין ספאדיק, נאר טאקע ווידער א מאל דער פעטער
הערץ: דערפאר, ווייל דער פעטער הערץ איז א נגיד און מיר זיינען זיינע
ארעמע קרובים, זיין „משפחה״.
    
 ג.
    
וואס קער זיך אן מיט אונדז דער פעטער הערץ? צי לעבן מיר פון
אים? אדער מיר האבן גלאט פון אים גרויסע טובות? דאס קאן איך אייך
נישט זאגן, ווארעם איך ווייס נישט. איך זע נאר, אז אלע בא אונדז
אין שטוב, פונעם גרעסטן ביזן קלענסטן, ציטערן פארן פעטער הערץ
אימת־מוות. און אט איז געקומען פורים, און מיט צוויי וואכן פריער
הייבט מען זיך שוין אן גרייטן צום פעטער הערץ צו דער סעודה. מיין
עלטערער ברודער, משה־אברהם, א בחורל מיט בלאסע איינגעפאלענע
באקן און מיט שווארצע פארטראכטע אויגן, גלעט זיך די פאות אלע
מאל, ווען מע דערמאנט אים „באם פעטער הערץ צו דער סעודה״. און
ווער שמועסט מיינע צוויי שוועסטער, מרים־רייזל און חנה־רחל, וואס
איינע פון זיי איז שוין א כלה, ― די האבן זיך געלאזט נייען קליידלעך
נאך דעם לעצטן פאסאן צוליב דער סעודה, וואס באם פעטער הערץ,
און האבן זיך געקויפט שיינע קעמעלעך מיט סטיינגעלעך צו די האר, און
האבן געוואלט אויך די שיך מע זאל זיי געבן פארריכטן, האט די מאמע
אפגעלייגט שוין אף פסח, כאטש עס האט זי גוט געקרענקט, וואס זיי
גייען נעבעך בארוועס. און איבערהויפט פון מרים־רייזלען האט זי געהאט
יסורים, דער חתן זאל חלילה נישט דערזען, אז זי טראגט צעריסענע
שיך. זי האט אזוי אויך גענוג צרות פון דער חתן, וואס לא די ער איז א
גראבער יונג, כלומרשט א שטיקל בוכהאלטער, דאס הייסט, מחילה, א
קאמי אין א געוועלב, פערעבענדעוועט ער נאך און וואלט א בעלן געווען,
אז די כלה זיינע, מיין שוועסטער הייסט עס, זאל גיין אויסגעפוצט נאכן
לעצטן פאסאן, ווי א פרינצעסן. אלע שבת באטאג קומט צו אונדז דער
דאזיקער קאמי צו גאסט, זעצט זיך אוועק מיט מיינע ביידע שוועסטער
באם פענצטער, און מע רעדט, צום מיינסטן, פון שיינע קליידער, נייע
קאסטיומען, לאקירטע שטיוול מיט קאלאשן, מאדנע היטעלעך מיט פעדערן, זאנטיקלעך מיט שפיצלעך, און אויך פון ציכלעך רעדט מען פון
געשטיקטע, מיט רויטע איינשיטלעך און מיט א ווייס ליילעכל איבערגעצויגן און פון אויבן א קאלדרע א גוטע, א ווארעמע, אן אמתע, א בייענע,
און ס׳איז ווינטער, און אז מע לייגט זיך שלאפן, איז מחיה. און איך זע,
ווי מיין שוועסטער, מרים־רייזל, ווערט מיט א מאל רויט, ווי א צוויק...
מרים־רייזל האט א טבע: באלד עפעס, טוט איר א זעץ דאס בלוט אין
פנים אריין. און טאמער טוט ער א קוק איר אף די פיס, באהאלט זי זיי
אונטערן בענקל, האט מורא, אפנים, ער זאל חלילה ניט דערזען די
אויסגעטראטענע אפצאסן און די אויסגעריבענע פינגער.
    
 ד.
    
― ביסט שוין גרייט צו דער סעודה? ― פרעגט די מאמע באם
טאטן אפן אנדערן טאג נאך דער מגילה.
    
― וואס איז שייך גרייט? ― ענטפערט איר דער טאטע און טוט־אן די שבתדיקע בעקעשע. ― ווו זיינען די קינדער?
    
― די קינדער זיינען שוין באלד גרייט. ― ענטפערט די מאמע,
כאטש זי ווייס גאנץ גוט, אז די קינדער, דאס הייסט מיינע שוועסטער,
זיינען נאך ווייט פון גרייט. זיי צוואגן זיך ערשט די קעפ, שמירן זיך די
האר מיט מאנדל־אייל, פארקעמען זיך איינס דאס אנדערע, פוצן זיך אויס
און טוען־אן די נייע קליידלעך, באשמירן די שיך מיט פלאסטערן־שמאלץ, זיי זאלן גלאנצן, אויסזען ווי נייע, נאר וואס קומט ארויס פון
זייער גלאנצן, אז די אפצאסן, אוי די אפצאסן, האבן זיך
אפגעזעצט, און פון פארנט כמעט וואס מע זעט־ארויס די פינגער... וואס
טוט מען, דער חתן זאל דאס, חלילה, נישט דערזען? און, אף צו־להכעיס,
טראגט אים אן דער רוח, דעם קאמי, אין א פרישן אנצוג מיט א שטארק־אנגעקראכמאלטע קאלנער און מיט א גרינעם מאדן־שניפס, און פון די
שטארק־אנגעקראכמאלטע ווייסע מאנשעטן קוקן־ארויס צוויי געזונטע
רויטע הענט מיט שווארצע נעגל, און די פריש־אונטערגעשארענע האר בא
אים שטייען קאפויר, און א ווייס שטארק־אנגעקראכמאלט נאזטיכל
שלעפט ער ארויס פון קעשענע, און עס שמעקט פון דעם א שטארקער
ריח פון בשמים, נעגעלעך און געווירצן, וואס פארגייט אין נאז אריין,
און איך הייב־אן צו ניסן, און פונעם ניסן פלאצט מיין קאפאטקעלע און
עס שפרינגען־אפ פון דעם צוויי קנעפלעך. דערזעט די מאמע און גיט
מיר א וויסטן פעטשאטעק.
    
― א יונגאטש זאל ניט קאנען איינהאלטן אף זיך קיין קנעפל,
צעשפרונגען זאלסטו ניט ווערן! ― אזוי זאגט די מאמע, כאפט א נאדל־פאדעם, נייט מיר צו די אפגעשפרונגענע קנעפלעך, און אז אלע ווערן
פארטיק, לאזן מיר זיך גיין צום פעטער הערץ צו דער סעודה.
    
 פריער פאר אלע, אויפגעהויבן די פאלעס, גייט דער טאטע; נאך
אים, אין א פאר מאנצבילשע שטיוול, ― די מאמע, מחמת די בלאטע
איז זייער גרויס; נאך איר ― ביידע שוועסטער מיט זאנטיקלעך אין די
הענט (טאמער ווייסט איר, אף וואס דארף מען פורים זאנטיקלעך?);
נאך זיי שפרייזט מיין עלטערער ברודער משה־אברהם איבער דער בלאטע, האלט מיך פאר א האנט און זוכט א טרוקן שטיקל ארט, א סטעזשקע, און טרעפט אקוראט אין דער רעכטער בלאטע אריין און טוט זיך
אלע מאל א כאפ, ווי אן אפגעבריטער: „איף־א!״ בא דער זייט גייט
אונדזער חתן, דער קאמי, אין א פאר נייע טיפע קאלאשן, דער איינציקער,
וואס טראגט קאלאשן, און שרייט־אויס אלע מינוט הויך אף א קול, אלע
זאלן הערן: „איך זאל כאטש נישט אננעמען קיין בלאטע אין די קאלאשן!״... און אט אזוי קומען מיר צום פעטער הערץ צו דער סעודה.
    
 ה.
    
כאטש עס איז נאך א גרויסער טאג, דאך ברענען שוין באם פעטער
הערץ אין שטוב ליכט א סך מיט לאמפן אף די טישן און מיט א העסעס
אף די ווענט. דער טיש איז געגרייט; א מוראדיקער פורים־קוילעטש, ווי
א שור־הבר די גרויס, פארנעמט א שטיק טיש, און ארום און ארום טיש
שטייט די גאנצע משפחה אונדזערע, אלע פעטערס מיט אלע מומעס
מיט אלע אונדזערע געשוועסטערקינדערלעך ― אלע, ברוך השם, ארעמעלייט, ווער מער און ווער ווינציקער, און מע רעדט צווישן זיך שטילערהייט און מע ווארט, ווי אף א ברית, בשעת קוואטער באדארף
אריינטראגן דאס קינד. דעם פעטער הערץ זעט מען ניט, און די מומע
הערצעליכע, א יידענע מיט ווייסע פערל און מיט שווארצע ליפן און מיט
אריינגעשטעלטע ציין, דרייט זיך ארום פארטארעראמט ארום טיש,
שטעלט־אויס די טעלער, ציילט אונדז אויס איטלעכן באזונדער מיט
דער לינקער האנט, האט גאר קיין מורא נישט פאר קיין עין־הרע... און
אט עפנט זיך די טיר און עס באווייזט זיך דער פעטער הערץ אליין, אנגעטאן יום־טובדיק, אין א זיידענער גלאנצנדיקער בעקעשע מיט שטארק־ברייטע ארבל און מיט א שטריימל אפן קאפ, וואס ער טוט דאס אן נאר
פורים צו דער סעודה און פסח צום סדר, און די גאנצע משפחה טוט
זיך צו אים א בייג, די מאנצבילן שמייכלען עפעס זייער מאדנע, רייבן
א האנט אן א האנט, די ווייבער גיבן אים אפ גוט יום־טוב, און מיר,
יונגווארג, בלייבן שטיין, ווי די גולמס, ניט צו וויסן, וואס מע טוט מיט
די הענט... דער פעטער הערץ באטראכט אונדז אלעמען, די גאנצע
משפחה, מיט א ברייטן קוק, פון אויבן אראפ, מיט זיינע בייזע גרויע
אויגן, דורך די זילבערנע ברילן, טוט בשעת מעשה א הוסטל און א מאך
צו אונדז מיט דער האנט:
    
― נו, פאר וואס זיצט איר ניט? זעצט זיך אוועק, אט שטייען
בענקלעך.
    
די גאנצע משפחה זעצט זיך אוועק, איטלעכער אף אן עק בענקל,
האט מורא זיך צורירן צום טיש, עס זאל חלילה נישט זיין קיין שאדן,
און א מוראדיק שטילשווייגן הערשט אין זאל. מע הערט די ליכט, ווי
זיי ברענען, עס שעמערירט אין די אויגן און אפן הארצן איז קאלעמוטנע. מען איז אי הונגעריק, אי עס ווילט זיך נישט עסן; עס האט אפגענומען מיט א מאל דעם אפעטיט, ווי מיט די הענט.
    
― וואס שווייגט איר? זאגט עפעס, דערציילט עפעס! ― מאכט דער
פעטער הערץ און טוט א הוסטעלע מיט א קנייטש מיט די פלייצעס און
מיט א מאך מיטן קאפ ארויף און מיט א פארשק מיט די ליפן.
    
די משפחה שווייגט. קיינער וואגט נישט צו זאגן א ווארט באם פעטער הערץ באם טיש. מאדנע נאריש שמייכלען די מאנצבילן, ווילן עפעס
זאגן און ווייסן נישט וואס; משונה־ווילד קוקן זיך דורך די ווייבער,
רעדן מיט די אויגן; און מיר, יונגווארג, ברענען, ווי אף פאקן. מיינע
ביידע שוועסטער קוקן זיך אן איינס דאס אנדערע, גלייך ווי זיי האבן
זיך קיינמאל נישט געזען. מיין ברודער משה־אברהם קוקט אף דער וועלט
מיט א בלאס איבערגעשראקן פנים. קיינער, קיינער וואגט נישט צו זאגן
א ווארט באם פעטער הערץ באם טיש. נאר איינער פילט זיך דא גוט,
ווי אומעטום און ווי אלע מאל; דאס איז מיין מרים־רייזלס חתן, דער
קאמי. ער ציט ארויס די גרויסע אנגעקראכמאלטע און שטארק־שמעקע־דיקע פעטשיילע פון דער הינטערשטער קעשענע, שנייצט־אויס די נאז
גאנץ ברייטלעך, ווי בא זיך אין דער היים, און רופט זיך אן:
    
― פורים זאל זיין אזא בלאטע! איך האב געמיינט, איך נעם־אן
פולע קאלאשן...
    
― ווער איז דער יונגערמאן, הא? ― טוט א פרעג דער פעטער
הערץ, הייבט־אויף די זילבערנע בריל און טוט א הוסטל, א קנייטש מיט
די פלייצעס און א מאך מיטן קאפ ארויף און א פארשק מיט די ליפן.
    
― ס׳איז מיין... מיין חתן... מיין מרים־רייזלס חתן. ― מאכט דער
טאטע מיט א שטיקל קול, ווי א מענטש, וואס איז זיך מודה, אז דאס
האט ער געהרגעט א מענטשן, און מיר אלע בלייבן זיצן, ווי געליימט,
און מרים־רייזל ― וויי, וויי! ― מרים־רייזל ברענט, ווי א שטרויענער
דאך!
    
דער פעטער הערץ באטראכט די גאנצע משפחה מיט א ברייטן קוק
פון זיינע בייזע גרויע אויגן, שענקט אונדז נאך א הוסטל און א קנייטש
מיט די פלייצעס און א מאך מיטן קאפ ארויף און א פארשק מיט די
ליפן, און טוט א זאג צו אונדז:
    
― נו? פאר וואס גייט איר זיך נישט וואשן? גייט וואשט זיך,
אט שטייט וואסער.
    
 ו.
    
געוואשן זיך און אפגעזאגט דעם „שאו־ידיכם״, זעצן מיר זיך אויס,
די גאנצע משפחה, ארום טיש, און ווארטן, ביז דער פעטער הערץ וועט
מאכן „המוציא״, וועט אויפשניידן דעם מוראדיקן פורים־קוילעטש,
וואס איז גרויס ווי א שור־הבר, און דערוויילע זיצן מיר אן לשון,
ווי די שטומע, וואלטן וועלן שוין טאקע עפעס נעמען אין מויל אריין,
נאר דער פעטער הערץ, ווי אף צו־להכעיס, מאכט לאנגע שהיות, ווי א
גוטער ייד, ווי א רבי. קוים־קוים דערלעבט זען דעם שור־הבר א געקוילעטן, און איידער מיר שלינגען־אראפ דעם ערשטן ביסן, טוט שוין
דער פעטער הערץ א קוק מיט די בייזע גרויע אויגן אף דער גאנצער
משפחה מיט א הוסטל און מיט א קנייטש מיט די פלייצעס און מיט א
מאך מיטן קאפ ארויף און מיט א פארשק מיט די ליפן און א זאג:
    
― נו, פאר וואס זינגט איר עפעס נישט? זינגט עפעס א ניגון צו
דער סעודה, ס׳איז דאך היינט עפעס פורים אף דער וועלט!
    
די גאנצע משפחה קוקט זיך איבער מיט די אויגן, שושקען זיך
עפעס, רעדן שטילערהייט, הייסן איינער דעם אנדערן זינגען, דינגען זיך:
„זינג עפעס״. „זינג דו״. „וואס עפעס איך? פאר וואס נישט דו?״ אזוי
לאנג, ביז עס כאפט זיך נישט ארויס מיט א ניגון איינער פון אונדזער משפחה, אברהמל דעם פעטער איציקס, א יונגערמאן, וואס סע
וואקסט אים נישט קיין בארד און ער פינטלט מיט די אויגן און האט
א קוויטשיק קול און מיינט, אז ער קאן זינגען.
    
וואס פאר א מין ניגון אברהמל דעם פעטער איצעס האט געוואלט
אויסזינגען ― ווייס איך נישט. איך ווייס נאר, אז ער האט זיך געגעבן
א נעם באם גארגל און א שטעל־אוועק א פאלשן טאן און ― א קווי־טשע־אויס אף א פארדומפענער צו־הויכער שטימע ― א משונה־ווילדע
טרויעריקע זאך, און געמאכט האט ער דערביי אזא מאדנע טרויעריק־לאכנדיק פנים, אז מע האט באדארפט זיין א גאט אדער א מלאך, מע
זאל זיך איינהאלטן און נישט צעגיין פון געלעכטער, ובפרט אז קעגן
מיר איז געזעסן יונגווארג און געקוקט מיט אזעלכע אויגן, אז מע האט
באדארפט זיין שטארקער פון אייזן און נישט געבן א שאס־אויס קיין
געלעכטער.
    
דער ערשטער שאס איז געווען פון מיר, און דעם ערשטן פאטש
פון דער מאמע האב געכאפט איך. דער פאטש האט מיך אבער נישט
אפגעקילט; אדרבה, ער האט ארויסגערופן בא דער גאנצער חברה יונגווארג, און אויך בא מיר, א פרישן געלעכטער, און דער פרישער געלעכטער האט ארויסגערופן א פרישן פאטש, און נאכן פאטש ― ווידער
א געלעכטער, און נאכן געלעכטער ― ווידער א פאטש, אזוי לאנג, ביז
מע האט מיך ארויסגעפירט פון זאל אין קיך אריין, פון קיך אין דרויסן
ארויס, פון דרויסן האט מען מיך געבראכט אהיים א צעהרגעטן, א
צעשלאגענעם, א באגאסענעם מיט טרערן, מיט בלוטיקע טרערן ― און
איך האב מיר יענעם אוונט פארשאלטן דאס געביין, געשאלטן דעם
פורים, געשאלטן די סעודה, געשאלטן אברהמל דעם פעטער איצעס, און
מער פון אלע דעם פעטער הערץ ― זאל ער מיר מוחל זיין, ער איז
שוין לאנג אף דער אמתער וועלט. אף זיין קבר שטייט א מצבה, די
שענסטע מצבה בא אונדז אפן בית־עולם, און אף דער מצבה שטייען
אויסגעקריצט מיט גאלדענע אותיות אלע זיינע מעלות, מיט וועלכע
ער האט זיך אויסגעצייכנט אין זיין לעבן:
    
„פה נקבר ― דא ליגט א מאן אן ערלעכער, א גוטער, א הארציקער, א ליבלעכער, א ברייטע האנט, א גרויסער בעל־צדקה, א צוגעלאזענער, א געטרייער, א פריינטלעכער, און נאך, און נאך. תנצב″ה״.
    
 געשריבן אין יאר 1906
  
א.
    
― איך האב פון אייערטוועגן, רב יונה, אן אורח אף פסח, האט
איר נאך אזא אורח נישט געהאט זינט איר זייט א בעל־הבית.
    
― דהיינו?
    
― דהיינו, אן אתרוג, נישט קיין אורח.
    
― דהיינו, וואס הייסט אן אתרוג?
    
― דהיינו, אן אתרוג הייסט ― א ייד פון סאמע זייד, און א שיינער ייד א פארשוין. איין חסרון נאר, וואס ער פארשטייט נישט אונדזער לשון.
    
― וואסער דען לשון פארשטייט ער?
    
― לשון־קודש.
    
― פון ירושלים?
    
― פון וואנען ער איז ― ווייס איך נישט, נאר אז ער רעדט,
רעדט ער מיט סאמע פתחן.
    
אט אזא געשפרעך איז פארגעקומען צווישן טאטן מיט עזריאל דעם
שמש א פאר טעג פאר פסח, און איך בין זייער נייגעריק געווען אנצוקוקן דעם דאזיקן „אתרוג״, וואס פארשטייט נישט אונדזער לשון און
רעדט מיט סאמע פתחן. שוין אין שול האב איך באמערקט עפעס א
מאדנעם נפש מיט א שטריימל און מיט א טערקישן כאלאט פון געלע,
בלויע און רויטע פאסן. ארום דעם דאזיקן פארשוין האבן מיר, יונגווארג, ארומגעשטעלט זיך פון אלע זייטן און גענומען אים באטראכטן,
און האבן געכאפט א מיאוסן פסק פון עזריאל דעם שמש: קינדער זאלן
 
 