

נאטיצן פונעם רעדאקטאר — 41 



 by באריס סאנדלער 
February 1, 2021February 24, 2021 Filed under:
באריס סאנדלער
נאטיצן פונעם רעדאקטאר 

די ניי־יאריקע יאלקע און „נאווי גאד‟

די ערשטע וואך פון חודש יאנואר איז אין מיין קינדשאפט געווען די ליכטיקסטע — כמעט יעדן אינדערפרי פלעגט פארקומען אן אנדער ניי־יאריק שימחהלע מיט אן אמתן זיידע־פראסט און שניי־מיידל; מיט צעטיילן פעקעלעך מיט געשמאקע צוקערקעס, ניסלעך און אוודאי א מאנדארינקע; מיט פריילעכע לידעלעך און א קאראהאדן ארום דער יאלקע… יא, די ניי־יאריקע יאלקע האט באשיינט און באשיינט די גאנצע שימחה, אריינגעבראכט פון וואלד א פרישקייט און מעשהדיקייט.
אין די ניי־יאריקע טעג איז די יאלקע געווען די אנגעלייגטע גאסטין אין יעדער שטאט, דארף און יישוב איבער דעם גאנצן סאוועטישן לאנד. זי איז געשטאנען אין מיטן דעם שטאטפלאץ, א שטאלטנע, אויסגעפוצט אין לאנגע גירלאנדעס מיט אנגעסיליעטע אויף זיי כלערליי שפילעכלעך און פארשיידנקאליריקע עלעקטרישע לעמפעלעך. אין סאמע שפיץ האט געשיינט און געלויכטן דער רויטער שטערן, ווי ער זאל זיך געווען איבערווונקען מיט טויזנטער אנדערע אזעלכע ניי־יאריקע יאלקע־שטערן; און זיי אלע אין איינעם — מיטן גרעסטן און שענסטן רובין־שטערן אויפן הויפט־טורעם פון מאסקווער קרעמל. מיט אט דעם ניי־יאריקן אנטוראזש זיינען מיר געוואקסן און געווען גליקלעך.
די שטאט־יאלקע און די יום־טובדיקע שטימונג, וואס זי האט אריינגעבראכט אין שטאט, האבן אויף א צייט צעשמאלצן די טאג־טעגלעכע גרויקייט און רוטין, צוגעצויגן צו זיך קינד־און־קייט, קליין־און־גרויס.
א קליין יאדלע־ביימל, וואס די מאמע און איך האבן באפוצט מיט פארביק־גלאנצנדיקע גלעזערנע שפילעכלעך, איז געשטאנען אריינגערוקט אין א ווינקל, וואס ווייטער פון דער אנגעהייצטער הרובע, אין טאטע־מאמעס שלאפצימער, דער גרעסטער צימער אין אונדזער שטוב. די שיינע פינקלדיקע קיילעכס פון פארשיידענער גרייס און קאליר, די מעשהדיקע פיגורקעס פון חיהלעך און זילבערדיקע אייזצעפלעך, וואס זיינען א גאנץ יאר געלעגן אפגעהיט אין דער ברייטער סאפע — יעדע זאך אקוראט איינגעוויקלט אין וואטע — האבן מיר פון דער קארטאן־פושקע ארויסגעשלעפט און זיי פארזיכטיק ארויפגעהאנגען אויף די שטעכיקע צווייגלעך. דעם סאמע שפיץ פון אונדזער ניי־יאריקער יאלקע האט באקרוינט נישט קיין רויטער שטערן, נאר א גלעזערנער עקהוט, וואס האט זיך שיער נישט אנגעשפארט אין דער סטעליע.
אונדזער גאנצע משפחה האט זיך געפרייט מיט דער ניי־יאריקער יאלקע און נאר דער זיידע, וואס כ׳האב אים אריינגעשלעפט ביי דער האנט, ער זאל אויך הנאה האבן פון אונדזער גרינער קראסאוויצע, האט אויף איר א ווארף געטאן א פארקרימטן בליק און א ווארטשע געטאן זיך אין דער בארד אריין: „א בוים געבראכט אין שטוב!‟ פון דעסטוועגן, איז קיינעם אין דעם אטעיסטישן סאוועטישן לאנד נישט איינגעפאלן צו פארטייטשן דעם דאזיקן בירגערלעכן און מלוכישן יום־טוב מיט זיינע טראדיציאנעלע מאכלים, פארוויילונגען און קולטור־אונטערנעמונגען ווי א רעליגיעזן ריטואל. נישט איין דור סאוועטישע מענטשן האבן „נאווי גאד‟ געהאלטן און אפגעפראוועט מיט פרייד און האפענונג, אז דווקא אט דאס נייע יאר וועט שוין זיין דאס בעסטע און גליקלעכסטע, ווען אלע טרוימען און ווונטשן וועלן מקוים ווערן.
עס זיינען אדורך א סך יאר זינט מיין סאוועטישער קינדשאפט, יוגנט און דערוואקסנקייט. אין די אנהייב 1990ער האט די יידישע עמיגראציע־כוואליע אריינגעבראכט ס׳רוב געוועזענע סאוועטישע בירגער מיט זייער אטעיסטישן באגאזש קיין מדינת־ישראל. ערשט דארט האט זיך ארויסגעוויזן, אז אויף דער הייליקער ערד, איז „נאווי גאד‟ א גויישער מינהג, אן איבערבלייבעכץ פון אונדזער סאוועטישן גלות. אסור אים פראווען!
אויך אין אמעריקע, ווו די קאטאליקער פייערן זייער „קריסמעס‟ און די פראוואסלאוונע קריסטן — „ראזשדעסטווא‟ איז דער „נאווי גאט‟ פארבליבן נאר ביי די יידישע בעזבאזשניקעס־אפיקורסים, ווי א נאסטאלגישע דערמאנונג אין יענע סאוועטישע יארן, ווען צווישן זייערע פארבארגענע ווונטשן אין דער נאכט פון ״נאווי גאד״ האט אויך געצאפלט דער טרוים זיך ארויסרייסן אויף מערב און זיך ווארעמען דארט אונטער די שטראלן פון א פריי און גליקלעך לעבן…
יאנואר, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: Boris SandlerfasadYiddish 
Post navigation


Previous Post
אין דער צייט פון קאראנא־ווירוס (6) 

Next Post
לאפסוס־קאקטוס — 42 



