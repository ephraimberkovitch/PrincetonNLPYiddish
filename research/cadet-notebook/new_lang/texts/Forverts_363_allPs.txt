 להיפוך צו חנוכה, פסח, שימחת־תורה און סוכות, זענען ניטא קיין סך באקאנטע פאלקסלידער וועגן שבועות. דעם אמת געזאגט, האב איך בלויז געוווסט וועגן איין שבועות־ליד, ביילע שעכטער גאטעסמאנס „שבועות־ליד״. אז איך האב אבער געפרעגט ביי עטלעכע עקספערטן און געשטעלט א פראגע אויף פייסבוק, האט מען מיר געלאזט וויסן וועגן עטלעכע לידער וואס באשרייבן, אדער כאטש דערמאנען, דעם יום־טוב אדער דעם מתן־תורה, דאס געבן די יידן די תורה אויפן בארג סיני. 
 לארין סקלאמבערג, דער קלאנג־ארכיוויסט ביים „ייווא״ האט רעקאמענדירט דאס ליד „ישמח משה״ פון ס. גאזינסקי, וואס באשרייבט דעם מתן־תורה אויף א פריילעכן אופן. אט קען מען הערן ווי דער חזן מרדכי הערשמאן זינגט עס, באגלייט פון אן ארקעסטער. די רעקארדירונג האט מען געמאכט אין ניו־יארק אין 1927. 
 איציק גאטעסמאן, א פראפעסאר ביים טעקסאסער אוניווערסיטעט אין אסטין און אן עקספערט וועגן דער יידישער מוזיק, האט פארגעלייגט א ליד וואס זיין מאמע, די פאעטעסע ביילע שעכטער־גאטעסמאן האט אנגעשריבן, „שבועות־ליד״. אונטן קען מען הערן ווי א קינדערכאר זינגט עס אויף איר אלבאם, „פלי, מיין פלישלאנג״. כדי צו זען די ווערטער און נאטן, גיט א קוועטש דא . 
 להיפוך צו די ערשטע צוויי, זענען ניט אלע לידער וואס דערמאנען שבועות פריילעכע. די חזנטע, שרה מייערסאן, און דער שרייבער און איבערזעצער, ארעלע ווישוואנאט, האבן ביידע דערמאנט דאס פאלקסליד, „שא, שטיל נישט געזארגט״, וואס גיט אן עצה וואס מע זאל טאן, טאמער עס קומט שבועות, און ס׳איז ניטא קיין מילכיקס אדער גרינס. יצחק (צוניע) ריימער האט געזונגען דאס ליד ביי דער משפחה גאטעסמאן אין דער היים אין די 1980ער יארן און איציק גאטעסמאן האט עס דעמאלט רעקארדירט. כדי צו הערן זיין נוסח, גיט א קוועטש דא . 
