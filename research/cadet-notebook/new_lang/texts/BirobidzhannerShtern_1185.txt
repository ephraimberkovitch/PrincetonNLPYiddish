
 &nbsp;
 אפשר האט איר געהערט דעם נאמען פונעם יידישן מיטלאלטערלעכן רייזנדער ר׳ פתחיה בן יעקב פון רעגנשבורג? סוף 21טן אדער אין סאמע אנהייב 31טן יארהונדערט למינינם האט ער אונטערגענומען א ווייטע און א מסוכנע נסיעה פון דער שטאט פראג, ווו ער האט פארבראכט דאס רוב זיינע יארן, קיין פוילן און פון פוילן קיין רוסיע ביז דער שטאט קיעוו, און פון קיעוו דורך סטעפן פון איצטיקער דרום־אוקראינע, איבערן קאווקאז קיין ארץ־אשור און בבל, ביז פרס־ומדי — און פון דארטן דורך דמשק קיין ארץ־ישראל – טבריא און גליל, ירושלים און חברון. 
 זיין ווייטע און מסוכנע נסיעה האט זיך פארענדיקט בשלום. ר׳ פתחיה האט באזוכט די הייליקע מקומות, תּפילה געטאן אויף קברי־צדיקים און זיך אומגעקערט אין זיין שטאט פראג, צו זיין משפחה. אין אונטערשייד פון אן אנדערן בארימטן מיטלאלטערלעכן יידישן רייזנדער, ר׳ בנימין בן יונה פון דער שפאנישער שטאט טודעלע, האט ר׳ פתחיה ניט אנגעשריבן קיין ספר וועגן זיין נסיעה. ער האט נאר דערציילט וועגן איר אויף פשוט מאמע־לשון. פון זיינע ווערטער האט ר׳ יהודה בן ר׳ שמואל החסיד, א געבוירענער אין שפיירא און ראש־ישיבה אין רעגנשבורג, אנגעשריבן אויף לשון־קודש א ספר מיטן טיטל ״סיבוב הרב רבּי פתחיה מרעגנשפורג״ — אזוי האט ער טאקע אנגעשריבן דעם נאמען פון דער שטאט — מיט א פ״א און ניט מיט א בּי״ת. און אזוי איז עס געבליבן. נאר דאס איז געווען ניט דער איינציקער טעות, וואס איז פארבונדן געווען מיט דעם ספר, ווייל ניט אלץ, וואס ר׳ פתחיה האט אים דערציילט, האט ר׳ יהודה־החסיד פארשריבן, און אויב דעם נאמען פון דער שטאט האט ער אפשר פארקריפלט צופעליק, זיינען די קירצונגען געווען בלי־ספק בכיוונדיקע. 
 דער ספר איז בארימט געווארן. מע האט אים ארויסגעגעבן א סך מאל און איבערגעזעצט שיער ניט אויף אלע שבעים־לשון. אויב איר האט דעם ספר געלייענט אויפמערקזאם, האט איר אפשר געלייגט אן אכט אויף דעם, אז ר׳ פתחיה׳ס אומקער פון ארץ־ישראל קיין אשכנז איז אין אים כלל ניט באשריבן. עס ווערט נאר דערמאנט יוון. דערפאר האלטן מומחים, אז ער האט מסתמא זיך אומגעקערט דורך יוון. און זיי זיינען ניט גערעכט. עס בלייבט דערצו א קשיא, למאי ריידן ניט די דאזיקע מומחים, וואס האלטן זיך פאר גרויסע מבינים אין אלץ, וואס איז שייך צו ר׳ פתחיה און צו זיין נסיעה, וועגן שדים? עס שטייט דאך בפירוש געשריבן אין דעם ספר, אז אין יוון זיינען פאראן בקיאים בשמות ומשבּיעים השדים שמשרתים להן כעבדים. דאס הייסט, אז די בקיאים פאנגען מיט דער הילף פון די הייליקע נעמען שדים, פארשווערן זיי מיט א שבועה אזוי, אז זיי, די שדים באדינען די בקיאים ווי קנעכט. אבער די מומחים זאגן וועגן דעם גארנישט. זיי האלט זיך פעסט ביי דער דעה, אז די אלע מעשיות מיט געפאנגענע שדים – משרתים זיינען סתּם פוסטע מעשיות. 
 איך בין מסופק, אז איר האט זיך כאטש איין מאל פארטראכט וועגן דעם, אז עס זיינען געווען פארשידענע כתב־ידן פון ״סיבוב הרב רבּי פתחיה מרעגנשפורג״ און ווי א פועל־יוצא זיינען אויך אפגעדרוקטע טעקסטן פונעם ספר א ביסל פארשידן. אבער איך האב יא געלייגט אן אכט אויף דעם, אז עס זיינען פאראן אויפלאגעס פונעם ספר, אין וועלכע עס ווערן צום סוף, שוין נאך יוון און די שדים דערמאנט די שטאט שכם און הר־גריזים און כותים. עס פרעגט זיך א קשיא: למאי? עס קאן דאך ניט זיין, אז ר׳ פתחיה האט פארלאזט ארץ־ישראל, איז געקומען איבערן ים קיין יוון און פון דארטן זיך אומקעקערט ווידער קיין ארץ־ישראל און איז געקומען צו הר־גריזים דווקא. האב איך זיך מיישב געווען, געקלערט און פארשטאנען, אז דא איז באהאלטן א רמז. ניט צופעליק ווערט הר־גריזים דערמאנט שוין נאך דעם, ווי עס גייט א רייד וועגן די שדים אין יוון, וואס באדינען די בקיאים. אלא וואס איז דער רמז, האב איך זיך דערוווסט ניט גלייך, אבער איך האב זיך יא דערוווסט. און דאס איז געווען זיכער ניט צופעליק, נאר אדאנק השגחה־עליונה, איך זאל קענען אייך דערציילן דעם אמת. ומעשה שהיה כך היה: 
 זאלט איר וויסן, אז איך האב ניט ווייניק יארן געלעבט אינעם יישוב קדומים, קילאמעטער צען צום מערב פון שכם. קדומים דאס איז א יישוב א מיוחד־במינו. ער האט ניט און קיינמאל ניט געהאט קיין פלויט. ניט קיין סך יידישע יישובים פון יהודה און שומרון קענען זיך בארימען מיט דעם. די גרינדער פון קדומים האבן איינגעשטעלט א פרינציפ — ניט בויען קיין פלויטן. ווייל משה־רבּנו האט געשיקט די צוועף מרגלים אויסקוקן ארץ־כנען און געהייסן זיי זאלן צווישן אנדערס אויסקוקן, צי זיצן די תּושבים פון ארץ־כנען, ווי אין פסוק שטייט, במחנים אם במבצרים, הייסט עס אין אפענע שטעט אדער אין באפעסטיקטע, הינטער ווענט. און אויב זיי זיצן הינטער ווענט אדער לאמיר זאגן הינטער פלויטן - ס׳מאכט ניט אויס, איז דאס א סימן, אז זיי זיינען שוואך, עם רפה ווי אין פסוק שטייט. און מיר האבן ניט מורא, מיר זיינען עם־חזק און קיין פלויט וועלן מיר ניט בויען. 
 וואס איז דאס וויכטיק פאר אונדזער מעשה? וואס איז די נפקא־מינה? ס׳איז וויכטיק, ווייל איך האב געהאט א מעגלעכקייט ארויסגיין פונעם יישוב, ווו איך וויל, און שפאצירן איבער דער סביבה, לתור את הארץ (1) , ווי אין פסוק שטייט. בין איך טאקע אפטמאל ארויס און כ׳האב שפאצירט איבער טאלן און בערגלעך און צומאל אפילו זיך דערווייטערט פון קדומים אויף קילאמעטערס. 
 אפשר ווייסט איר ניט, איז וועל איך אייך זאגן, אז פון קדומים איז צו זען הר־גריזים. און בכלל געפינט זיך קדומים אין דער טיף פון שומרון. אמאל האבן אין דער סביבה געוווינט נאר שומרונים אדער, ווי עס רופן זיי חז״ל, ״כותים״. לעבן דער גרויסער שיל פון קדומים געפינען זיך חורבות פון שומרונישע גתּות, הייסט עס — איילזאוואדן. איינער פון די קווארטאלן פונעם יישוב שטייט ממש אויף חורבות פונעם שומרונישן דארף בית־בזין. מע זאגט, אז די לעצטע שומרונים האבן עס פארלאזט סוף 71טן יארהונדערט למינינם. און א קילאמעטער פונעם קדומימער בית־עלמין געפינען זיך באוואקסענע מיט איילבירטן חורבות פון קרית־אצפא, ווו עס איז אמאל געזעסן, ווי מע דערציילט, דער גדול פון די שומרונישע פייטנים מרקה בן עמרם. און אויב מע דערווייטערט זיך פון קדומים נאך מער — און איך פלעג זיך יא דערווייטערן, קאן מען קומען אויף חורבות פון קרית־בית־חגא, ווו דער שומרונישער מנהיג בבא רבא האט געבויט אינעם 4טן יארהונדערט למינינם א שיל. די שיל האט זיך ניט אפגעהיט, נאר עס וואקסט דארט א ריזיקער פייגנבוים, וואס איז געבליבן נאך פון יענע צייטן, ווען די שיל איז געשטאנען. דער פייגנבוים איז אזוי גרויס, אז צען מנינים – אויף בנאמנות - וואלטן געקאנט זיך באהאלטן פון דער אכזריותדיקער זומערדיקער זון אין זיין דופטיקן שאטן. און אויב מע גייט נאך ווייטער, קאן מען געפינען ממש נסים־ונפלאות — חורבות פונעם פאלאץ פון דליה בן סנבלט החורוני, חורבות פון אוראלטע שומרונישע שילן אין דיר־שרף לעבן דעם יישוב שבי־שומרון, אין חירבּת־סאמארא לעבן דעם יישוב עינב, אין צארא. און אויב מע האט ניט מורא גיין ממש ווייט, קאן מען דערגיין אזש ביז סעבאסטיע און ביז הר־גריזים. 
 אבער לאמיר זיך אומקערן צו אונדזער מעשה. צוליב אט דער מעשה האב איך ניט געדארפט אוועקגיין ווייט פון קדומים, ווייל די מעשה איז געווען אינעם דארף דזשיט, און דאס איז הארט לעבן קדומים. א פערטל שעה צו גיין, אויב מע גייט פאוואליע. דזשיט דאס איז אן אראבישע פארקריפלונג פון גיתּא. אזוי האט דאס דארף געהייסן, ווען עס האבן אין דעם נאך געלעבט שומרונים. און גיתא דאס איז אויף ארמיש דאס זעלבע, וואס אויף לשון־קודש גת — אן איילזאוואד. מסתמא צוליב יענע שומרונישע איילזאוואדן, וואס זייערע חורבות געפינען זיך אין קדומים. 
 האב איך געהערט אראבער פון דזשיט דערציילן, אז ביי זיי איז פאראן א דזשין, און אז זיי האבן פון אים מורא. דער דזשין וווינט כלומרשט אין א ברונעם, וואס געפינט זיך אין א הייל אויפן ראנד פונעם דארף, פינקטלעכער — אין א קליינעם טאל צווישן דעם דארף און אונדזער יישוב. בין איך געקומען א קוק צו טאן אויף דער הייל מיטן ברונעם. כ׳בין געקומען א באוואפנטער מיט אן ״עוזי״ און ניט אליין, נאר מיט א פאר חברים. פון קיין דזשין האב איך, פארשטייט זיך, מורא ניט געהאט, נאר קומען נאענט צו אן אראביש דארף אין דער סביבה פון שכם איז טאקע בעסער געווען מיט חברים און מיט געווער. לכל־הפחות דעמאלט האב איך אזוי געמיינט. 
 (פארזעצונג קומט) 


 

 וועלוול טשערנין 