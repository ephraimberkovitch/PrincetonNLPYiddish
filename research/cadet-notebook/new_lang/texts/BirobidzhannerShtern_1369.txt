
 וואס האט זיך עס צעשלעפט אזוי, צערוישט ביראבידזשאן? 
דאס איז מען אף א כאסענע א יידישער געגאן! 
נו, נו, איז דאס א כאסענע א פריילעכע געווען, 
די וועלט האט אזא כאסענע נאך קיינמאל ניט געזען! 
 מיט פרייד האט מען און ברייט האט מען די כאסענע געגרייט, 
עס האבן זיבן נייטערנס די פאוועלע גענייט, 
עס האבן זיבן וועבערנס די מאנטעלעך געשטריקט… 
עס האבן זיבן קעכערנס די גענדזעלעך געפליקט. 
 די מעכוטאנים טראגן זיך פון נאענט און פון ווייט, 
מע טופעט און מע טענצלט, און מע טופלט און מע רייט! 
די מיידלעך אין קאסינקעס, און די זיידעס מיט די בערד, 
זיי טראגן זיך אף אווטאס און זיי פליען אף די פערד, 
כאלילע ניט פארשפעטיקן און קומען צו דער צייט, 
מע טופעט און מע טענצלט, און מע טופעט און מע רייט! 
 — יידל, נעם דיין פידעלע, און בערל, נעם דיין באס! 
שטייט יידל מיטן קעלישעק און בערל מיט דער פאס… 
און אונדזער לעץ, דער מארשאלעק, שטייט אויך שוין אויבנאן, 
ער קייעט א צוקערקעלע שוין מיטן לעצטן צאן. 
 צעזינגט זיך אונדזער מארשאלעק: ״אוי, קאלע, קאלע, וויין, 
און עסן זאלסטו, קאלעניו געפילטע פיש מיט כריין! 
און האבן זאלסטו קינדערלעך, אנטיקעלעך א סאך, 
זאלסט זיין א גוטע מאמע זיי. ס׳איז אויך א גרויסע זאך! 
 אוי, וויפל גיסטו, קאלעניו, און וואס פאר א נאדן, זאג!״ 
״צוויי צעפלעך ביז די סאמע קני, א קוש אין א פארטאג, 
צוויי אויגן, ווי די קארשע גרויס, און פערלדיקע ציין, 
און הענט צוויי ברוינע, גאלדענע, א שמייכל מאלע־כיין…״ 
 ״און וואס האסטו באקומען, זאג, פון טייערן כאסאן, 
און וואס האט דיר געשענקט אזוינס דיין מארגנדיקער מאן?״ 
״קיין פינגערלעך, קיין אוירינגלעך, איין־איינציקן בריליאנט: 
א פריינט און א סטאכאנאוועץ, דעם בעסטן אינעם קאנט!״ 
 איז טוט א שפיל, קלעזמארים, און זאל דונערן די גאס, 
ניט יידל מיטן פידל און ניט בערל מיטן באס: 
דריי פויקן און דריי פייפעלעך, א פלייט און א באיאן,- 
זיי האבן עס א שפיל געטאן אף גאנץ ביראבידזשאן. 
 איז האט מען עס א טאנץ געטאן, א גיי געטאן א שער, 
און מער פון אלע דרייען זיך די שוויגער און דער שווער, 
עס כוואליען די פאטשיילען זיך, די פאלעס אינדערהייך, 
די זיידעס מיט די אייניקלעך, די אורייניקלעך אויך, 
 די יונגע שוועסטערקינדער און די ברידער און די פריינט, 
די שנירן און די איידעמס און… א שער האט מען ניט פיינט! 
 און העכער הילכט די מוזיקע, און ברייטער ווערט די ראד. 
זי טראגט זיך פון וואקזאל אוועק אהינצו ביזן סאד, 
אהינצו, ווו דער בירע־טייך פארשלענגלט זיך צום בארג, 
אהינצו, ווו די טענענביימער טוליען זיך אין פארק… 
און ס׳דרייען זיך די אלטיטשקע מיט יונגע יארן רייך. 
וואס אלטיטשקע, ווער אלטיטשקע, מע דרייט זיך אלע גלייך. 
 דער אלטיטשקער סטאכאנאוועץ, דער יונגער פיאנער, 
זיי מאנען בא די קלעזמער נאר: א שער זאל זיין, א שער! 
מיט יאמטעוו און מיט בליונגען — די גערטענער פארזייט, 
איז האט מען עס א טאנץ געטאן — די וועלט האט זיך געדרייט: 
אין טייכן און אין אזערעס דער קארפ און דער סאזאן, 
אין וועלדער, אין געדיכטעניש — די פיכטע און דער טאן, 
די הירשן און די בערן, ווי אנגעלייגטע געסט, 
דער וועווריק אפן צווייגל און דער פויגל אין זיין נעסט. 
 נו, נו, איז דאס א כאסענע א פריילעכע געווען, 
די וועלט האט אזא כאסענע נאך קיינמאל ניט געזען! 
 און ניט אזוי דאס דרייעניש און ניט אזוי דער וויין, 
ווי אט די בערג די רונדיקע, באגאסענע מיט שיין, 
ווי אט די סאפקעס אונדזערע, די טישן ארום זיי, 
ווי אט די הויכע פלעשעלעך, וואס שטייען שוין אין ריי 
און בעטן זיך בא אלעמען א הייב טאן שוין דעם קאס, 
דער ווישניק און די וויינען זאלן געבן זיך א גאס! 
 און ניט אזוי די פלעשעלעך און ניט אזוי דער וויין. 
ווי אט די געסט די טייערע, באגאסענע מיט שיין. 
 פאר זיי האט מען די טישטעכער די ציכטיקע געשפרייט, 
פאר זיי האט מען די קאטשקעס און די אינדיקעס געגרייט, 
דער טייך אמור האט יארנלאנג די פיש פאר זיי געוויגט, 
די ערד אליין האט ברויט פאר זיי און וויינטרויבן געשיקט! 
 געפעלט האט דארטן גארנישט ניט, געווען איז דארטן אלץ: 
א צענדליק מינים קוגעלעך און לעבערלעך מיט שמאלץ, 
און האניקדיקע לעקעכער און שטרודל מיט קישמיש, 
און וואס דאס מויל האט אויסגערעדט, געווען איז אפן טיש! 
 נו, נו, איז דאס א כאסענע א פריילעכע געווען, 
די וועלט האט אזא כאסענע נאך קיינמאל ניט געזען! 
 — איז טוט א שפיל, קלעזמארימלעך, דער קאלע א וויוואט, 
קיין שאדכן ניט, קיין באדכן ניט, און כאסענע געהאט! 
און וואס באקומט דער כאסן היינט און וויפל נאדן, זאג: 
— צוויי צעפעלעך ביז די סאמע קני, א קוש אין א פארטאג, 
צוויי אויגן, ווי די קארשן גרויס, און פערלדיקע ציין, 
און הענט צוויי ברוינע, גאלדענע, א שמייכל, מאלע־כיין, 
קיין רענדלעך ניט, קיין דימענטן — איין־איינציקן בריליאנט, 
א פריינט און א סטאכאנאוועץ — די בעסטע אינעם קאנט! 
 עס דרייען זיך און דרייען זיך א געסל מיט א גאס, 
א כאסענע ז׳א כאסענע, און וויין איז ניט קיין קוואס! 
 די סאפקעס זיינען פול מיט גוטס, די ערדן זיינען רייך, 
די געגנט איז א געגנט, און די בירע איז א טייך, 
דער הימל איז א הימל היינט און ניט קיין בארג פון בליי, 
און יידן טאנצן, זינגען היינט, ווי אט די פייגלעך פריי! 
 איי־איי, איז דאס א כאסענע א פריילעכע געווען, 
די וועלט האט אזא כאסענע נאך קיינמאל ניט געזען. 
 איז טוט א שפיל, קלעזמארימלעך, דער באס און דער באיאן, 
זאל טאנצן די גערעטעניש אין גאנץ ביראבידזשאן. 
 דאס קארן זאל א הייב טאן זיך נאך העכער פונעם בארג, 
דער וויינטרויב זאל זיך אנגיסן, דער וויין זאל ווערן שטארק. 
 און זיין זאל א גערעטעניש אף שעפסעלעך די וואל, 
און פול זאל זיין מיט לאשעקעס דער בליענדיקער טאל, 
די פיש אין אלע וואסערן זיך מערן אן א צאל, 
די וועכטער בא די גרענעצן נאך שטארקער זיין פון שטאל! 
 — ״אוי, זונטיק בולבע, מאנטיק בולבע, בולבע אן א שיר, 
און ארעמקייט, און נאענטקייט, און מיסט לעם יעדער טיר…״ 
ווער בולבעט עס? וואס בולבעט עס? געבולבעט שוין גענוג, 
א פולער הויף מיט אינדיקעס, מיט מילך איז פול דער קרוג. 
 אוי, זונטיק הון און מאנטיק אף, און דינסטיק פרישע פיש, 
און מיטוואך אף און פרייטיק הון און שאבעס — פול דער טיש! 
 איז דרעמלט ניט, קלעזמארימלעך, זאל שפילן דער באיאן, 
דאס פייקל זאל א פייקל טאן אף גאנץ ביראבידזשאן! 
געדענקען זאל די כאסענע די קלעזמער און די פאר, 
איעדער מעכוטענעסטע ביז הונדערט צוואנציק יאר! 
 און ווען די כאסן־קאלע וועלן ווערן אלט און גרוי, 
זאל זאגן אונדזער זיידעניו דער באבעניו אזוי: 
״נו, נו, איז דאס א כאסענע א פריילעכע געווען, 
די וועלט האט אזא כאסענע נאך קיינמאל ניט געזען!״ 
7391 
 איציק פעפער 
 