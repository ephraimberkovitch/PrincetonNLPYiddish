
 
 דעם 30טן מיי האט דער תל־אביבער קולטור־צענטער ״לייוויק־הויז״ דורכגעפירט א זום־קאנפערענץ אויף דער טעמע ״ביראבידזשאן, חלום, אנטוישונג, ליטערארישע שאפונג״. 
 די ראלע פון קאנפערענץ־לייטער האט אויף זיך גענומען דער פארזיצער פונעם ״לייוויק־הויז״ דניאל גלאי. אויף דער קאנפערענץ זיינען ארויסגעטראטן די רעדאקטארין פון ״ביראבידזשאנער שטערן״ יעלענע סאראשעווסקאיא, דער מיטגליד פון דער פארוואלטונג פונעם ״לייוויק־הויז״ קאמפאזיטאר סערגא בענגעלסדארף, א געבוירענער אין ביראבידזשאן (ער האט דערציילט וועגן זיין מוטער – דער דיכטערין ליובע וואסערמאן) און דער אמעריקאנער פארשער־פאליגלאט דאקטאר פאל סטיווענסאן (ער האט גערעדט וועגן דעם בוך פון אסתר ראזעטאל־שניידערמאן ״ביראבידזשאן פון דער נאענט״, וועלכן ער זעצט איבער אין ענגליש). 
 די זום־קאנפערענץ, וועלכע איז געגאנגען פראקטיש פולקום אויף יידיש, האט צוגעצויגן צענדליקער צוהערער פון פארשיידענע לענדער. דניאל גלאי האט באזונדערס אונטערגעשטראכן אין זיין שלוס־ווארט, אז דאס שאפן די יידישע טעריטאריעלע אויטאנאמיע אין ביראבידזשאן איז א וויכטיקער עפיזאד אין דער 
 יידישער געשיכטע. 
 
 
 30־го мая тель־авивский культурный центр «Бейт־Лейвик» провел конференцию в зуме на тему «Биробиджан вчера и сегодня. Литературное творчество». Роль ведущего конференции взял на себя председатель центра «Бейт־Лейвик» Даниэль Галай. С докладами выступили редактор БШ Елена Сарашевская, член правления центра «Бейт־Лейвик» композитор Серго Бенгельсдорф, уроженец Биробиджана (он рассказал о своей матери, поэтессе Любе Вассерман) и американский исследователь־полиглот доктор Пол Стивенсон (он говорил о книге Эстер Розенталь־Шнайдерман «Биробиджан вблизи», которую он переводит с идиша на английский язык). 
 &nbsp; Конференция, которая проходила практически целиком на идише, привлекла десятки слушателей из различных стран мира. Даниэль Галай особо подчеркнул в своем заключительном слове, что создание еврейской территориальной автономии в Биробиджане — это важный эпизод в истории еврейского народа. 
 פארטראג פון יעלענע סאראשעווסקאיא 
 שלום־עליכים, טייערע פריינד! 
 (פון לינקס) עמ. קאזאקעוויטש, הירש דיאמאנט, טביה גען, בוזי מילער 
 וויבאלד מיין איבערזיכט־לעקציע איז געווידמעט דער ביראבידזשאנער יידישער ליטעראטור, וויל איך זאגן א פאר ווערטער וועגן דעם, אויף וועלכן באדן איז זי אויסגעוואקסן און האט זיך אנטוויקלט. 
 די טעריטאריע פון קינפטיקן ביראבידזשאן, פון דער קינפטיקער יידישער אויטאנאמער געגנט איז נישט געווען אומבאוווינט, אבער טאקע מיט יידן, און פינקטלעכער — מיט דעם ביראבידזשאנער פראיעקט, וועלכער האט פארויסגעזען דאס שאפן פון דער יידישער נאציאנאלער טעריטאריעלער אויטאנאמיע, איז פארבונדן דער אויפקום פונעם לאנד ביראבידזשאן ווי א באזונדערן קולטורעל־היסטארישן רעגיאן. 
 אין 1928, ווען אהער זיינען אנגעקומען די ערשטע יידישע איבערוואנדערער, האט זיך אנגעהויבן די געשיכטע פון אט דעם רעגיאן און גלייכצייטיק — די געשיכטע פון דער ביראבידזשאנער ליטעראטור. 
 דאס ערשטע בוך געווידמעט ביראבידזשאן איז ארויסגעגאנגען שוין אין 1929. דאס איז געווען די דאקומענטאלע גרעסערע דערציילונג ״ביראבידזשאן״, אנגעשריבן דורך מאיר אלבערטאן, וועלכער איז געקומען צו פארן קיין ביראבידזשאן אין באשטאנד פון דער ערשטער גרופע יידישע איבערוואנדערער. 
 דאס שאפן די יידישע נאציאנאלע טעריטאריעלע אויטאנאמיע אויפן שוואך באפעלקערטן ווייטן מיזרח האט אנטשפרעכט די אינטערעסן פון דער סאוועטישער רעגירונג. אבער אליין די אידיי פונעם שאפן די ערשטע יידישע מלוכהשאפט האט אין זיך פארקערפערט דעם פילדורותדיקן יידישן חלום וועגן אן אייגן לאנד. 
 ביראבידזשאנער ליטעראטן 
 יידן פון מיזרח־ און מערב־אייראפע, אמעריקע, ארגענטינע, בראזיל, און אפילו פון ארץ־ישראל האבן אויפגענומען די בויונג פון ביראבידזשאן ווי די בויונג פונעם יידישן לאנד, פון זייער היימלאנד. גראד אין דעם קאנטעקסט דארף מען באטראכטן דעם אנהייב פון דער ביראבידזשאנער ליטעראטור. די בויונג פונעם יידישן היימלאנד — דאס איז געווארן א לייטמאטיוו פון דער ביראבידזשאנער ליטעראטור אין די 30ער יארן. 
 נישט צופעליק האט דאס ערשטע בוך, וואס איז געווען אפגעדרוקט אין דער ביראבידזשאנער דרוקעריי אין 1932, דאס ערטשע זאמלבוך לידער פונעם יונגן יידישן דיכטער עמנואל קאזאקעוויטש געהייסן ״בירעבידזשאנבוי״. 
 צווישן די ערשטע זיינען קיין ביראבידזשאן אנגעקומען די ליטעראטן וויקטאר פינק, דוד חייט און נחום פרידמאן. זיי האבן געשאפן די סאמע פריע פארצייכענונגען און דערציילונגען וועגן די ערשטע בויער פון אזעלכע יישובים ווי וואלדהיים, אמורזעט און ביראפעלד. 
 די באקאנטע יידישע שרייבער פונעם ראטן־פארבאנד, וועלכע האבן אדער באזוכט ביראבידזשאן, אדער דא געוווינט א קורצע צייט, האבן געווידמעט אט דעם קאנט זייערע שאפונגען. צווישן זיי זיינען די סאמע באוווסטע געווען דוד האפשטיין און דוד בערגעלסאן. 
 אין ביראבידזשאן האבן געוווינט און געשאפן הירש דאבין, טביה גען, יחיאל פאליקמאן, ליובע וואסערמאן, סאלוואדאר בארזשעס, העשל ראבינקאוו, בוזי מילער. 
 אויף די פראנטן פון דער צווייטער וועלט־מלחמה זיינען אומגעקומען די ביראבידזשאנער ליטעראטן אהרן האפשטיין, הענעך קויפמאן, בוזי אלעווסקי, משה גאלדשטיין, שמואל גאדינער, וולאדימיר שולמאן. 
 אין ביראבידזשאן האבן עקזיסטירט יידישע קינדערשולן, ביראבידזשאנער פראזאיקער און פאעטן האבן פובליקירט זייערע ווערק אויף די שפאלטן פון דער צייטונג ״ביראבידזשאנער שטערן״ און פונעם ארטיקן ליטעראריש־פובליציסטישן זשורנאל ״פארפאסט״, זיי האבן געשריבן פיעסעס פאר דעם ביראבידזשאנער יידישן מלוכה־טעאטער… אבער שוין אין 1937 האט ביראבידזשאן געליטן פון שרעקלעכע רעפרעסיעס, קרבנות פון וועלכע זיינען געווארן פארשטייער פון דער נאציאנאלער אינטעליגענץ, דערין דער ערשטער אנפירער פון דער געגנט יוסף ליבערבערג, די אויסלענדישע יידישע איבערוואנדערער, דערין די איינוווינער פון דער יידישער לאנדווירטשאפטלעכער קאמונע ״איקאר״. די פלענער פון דער ווייטערדיקער אנטוויקלונג פון ביראבידזשאן ווי א ניי יידיש היימלאנד זיינען פאקטיש ״פארפרירט״ געווארן. 
 אבער נאך דער מלחמה האבן קיין ביראבידזשאן אנגעהויבן אנקומען עשעלאנען מיט יידישע איבערוואנדערער פונעם אייראפעישן טייל פונעם ראטן־פארבאנד, וועלכע האבן נישט געהאט קיין מעגלעכקייט אדער האבן נישט געוואלט זיך אומקערן אין זייערע היים־ערטער און וועלכע האבן געהאפט אנצוהייבן פונסניי זייער לעבן אינעם יידישן לאנד אויפן ווייטן מיזרח. מע האט ווידער אנגעהויבן ארויסלאזן די צייטונג ביראבידזשאנער שטערן, וועלכע איז נישט ארויסגעגאנגען בעת דער מלחמה. מע האט געגרינדעט און אנגעהויבן פובליקירן דעם ליטערארישן אלמאנאך ״ביראבידזשאן״. 
 אבער גראד אין דעם מאמענט האט אינעם ראטן־פארבאנד זיך אויסגעבראכן די מלוכהשע אנטיסעמיטישע קאמפאניע, אין די ראמען פון וועלכער מע האט פארמאכט די יידישע שולן, די יידישע קולטור־אנשטאלטן, מע האט ארעסטירט די מערהייט יידישע ליטעראטן, צעשאסן מיטגלידער פונעם יידישן אנטיפאשיסטישן קאמיטעט, דערין די אויבן דערמאנטע דוד האפשטיין און דוד בערגעלסאן. 
 העשל ראבינקאוו 
 דא, אין ביראבידזשאן איז די דאזיקע קאמפאניע זיך פארוואנדלט אין אזוי גערופענעם ״ביראבידזשאנער ענין״, וואס עס האט אים בולט באשריבן אין זיין דאקומענטאל בוך דער דיכטער ישראל עמיאט, וועלכער איז געקומען צו פארן קיין ביראבידזשאן אין 1944. אויף יידיש איז דאס בוך ארויסגעגאנגען אין די פאראייניקטע שטאטן פון אמעריקע אין 1960, אויף רוסיש האט עס איבערגעזעצט דער יידישער דיכטער זיסי ווייצמאן אין 2014 . צוערשט האט די איבערזעצונג פובליקירט אין אינטערנעץ־אויסגאבע ״מי זדיעס״ (״מיר זיינען דא״) לעאניד שקאלניק און האיאר האבן מיר ארויסגעגעבן די ווערק אין א בוך־פארם דא, אין ביראבידזשאן. 
 די קרבנות פונעם ביראבידזשאנער ענין זיינען געווארן היגע פראזאיקער און פאעטן, ארטיסטן און געזעלשאפטלעכע טוער, צווישן זיי — בוזי מילער, העשל ראבינקאוו, ליובע וואסערמאן, ישׂראל עמיאט, חיים מאלטינסקי, בער סלוצקי און אנדערע. 
 אין די 60ער יארן האט אין ביראבידזשאן אנגעהויבן זיך שאפן א רוסיש־שפראכיקע ליטעראטור. איינער פון אירע פארשטייער איז געווען דער פראזאיקער ראמאן שויכעט, וועלכער האט אגב געארבעט אין דער צייטונג ״ביראבידזשאנער שטערן״ און געשריבן זיינע ארטיקלען אויף יידיש, וואס איז געווען זיין מאמע־לשון. מע קאן זאגן, אז ראמאן שויכעט איז געווארן אזא מין פארבינדונגס־רינג צווישן די שרייבער, וועלכע האבן זיך אומגעקערט פון די לאגערן און ווייטער געשריבן אויף יידיש, און צווישן די נייע, רוסיש־שפראכיקע פאעטן און פראזאיקער, וועלכע זיינען אויפגעוואקסן אין ביראבידזשאן. זיי זיינען געווען סיי יידן, סיי נישט־יידן, אבער זיי אלע זיינען געווען טרעגער פון א באזונדערער קולטור, וואס איז אנטשטאנען פון א צונויפגוס פון יידישער און סלאווישער קולטורן. צווישן זיי איז, למשל, געווען דער דיכטער לעאניד שקאלניק, וועלכער איז אויך געווען א רעדאקטאר פון ״ביראבידזשאנער שטערן״. 
 סוף 80ער יארן, נאכן לאנגן איבערייס, האט אין ביראבידזשאן אנגעהויבן זיך אנטוויקלען די יידישע קולטור, דאס יידישע רעליגיעזע לעבן, מע האט געפרוווט אויפלעבן די יידישע שפראך, אבער שוין אין די 90ער יארן זיינען טויזנטער יידן און מיטגלידער פון זייערע משפחות עולה געווען קיין ישראל. און דאס איז געווען טאקע א טראגעדיע פאר ביראבידזשאן. 
 זינט דעמאלט איז פארביי נאך א פערטל יארהונדערט אין דער געשיכטע פון ביראבידזשאן און אין דער געשיכטע פון דער ביראבידזשאנער ליטעראטור. מיר האבן דא נייע נעמען און נייע מחברים, אבער מיר פארגעסן נישט וועגן דער רייכער ירושה, וואס האבן פאר אונדז געלאזט אונדזערע יידישע ליטעראטן. נישט אלע פון זיי האבן ביים לעבן געפונען זייערע איבערזעצער. פאר די לעצטע יארן האבן מיר איבערגעזעצט פון יידיש אויף רוסיש און ארויסגעגעבן א פאר צענדליקער ביכער, געווידמעט ביראבידזשאן. צווישן זיי זיינען די ווערק פון מאיר אלבערטאן, שמועל גארדאן, משה כאשטשעוואצקי, הירש דאבין, יחיאל פאליקמאן און אנדערע. מיר האבן איבערגעזעצט און פובליקירט א ריי דאקומענטאלע פארצייכענונגען און אינטערוויוען פון די ערשטע יידישע איבערוואנדערער, וועלכע האבן זיך פארהיט אינעם ביראבידזשאנער מלוכה־ארכיוו. 
 אדאנק דעם ליטעראטור־פארשער דאקטאר וועלוול טשערנין האבן מיר אינעם פאריקן יאר ארויסגעגעבן דעם אלמאנאך ״ביראבידזשאן״ מיט א גרויסן אפטייל אויף יידיש. דאקטאר טשערנין איז א שטענדיקער מחבר פון דער צייטונג ״ביראבידזשאנער שטערן״, ווו ער פובליקירט זיינע לידער און דערציילונגען. אגב — האיאר דארף אינעם פארלאג ״אלניאנסקי טעקסט״ אין שוועדן דערשיינען א זאמלונג זיינע דערציילונגען ״יידישע פאקטאזיעס״. און א טייל פון די דאזיקע דערציילונגען זיינען צום ערשטן מאל דערשינען טאקע אין אונדזער צייטונג. אין טעלעוויזיע־טראנסלירונג ״יידישקייט״ פון דער ביראבידזשאנער טעלעוויזע־קאמפאניע ״בירא״ טרעט טשערנין ארויס אלס ליטעראטור־קענער און דערציילט אויף יידיש וועגן יידישע לעטעראטן, דערין וועגן די ביראבידזשאנער יידישע פראזאיקער און פאעטן. 
 אונדזער צייטונג באמיט זיך מיטיילן רעגולער וועגן אלע נייע ביכער אויף יידיש, איבערגעזעצטע פון יידיש אין אנדערע שפראכן אדער געווידמעטע דער יידישער שפראך און קולטרור. מיר טוען דאס פאראלעל אויף יידיש און אויף רוסיש. ״ביראבידזשאנער שטערן״ טיילט מיט צווישן אנדערס וועגן יענע ביכער, וואס זיינען דערשינען אין ״ה\. לייוויק פארלאג״. 
 איך וויל אויך דערמאנען אונדזער רובריק ״וויזיט־קארטל פון א דיכטער״. עס זיינען שוין דערשינען ״וויזיט־קארטלעך״ פון די יידישע דיכטער, וואס וווינען אין רוסלאנד: חיים סאקאל, ישׂראל נעקראסאוו, יואל מאטווייעוו. ס׳איז שוין גרייט צום דרוק דאס וויזיט־קארטל פונעם דיכטער פעליקס חיימאוויטש, וועלכער וווינט אין ווייסרוסלאנד. און ס׳וועט זיין א המשך. 
 אין אונדזערע נעענטסטע פלענער איז ארויסגעבן דעם האיאריקן נומער פונעם אלמאנאך ביראבידזשאן, אוודאי מיט אן אפטייל אויף יידיש; אן אנטאלאגיע פון ביראבידזשאנער פראזע אין איבערזעצונג אויף רוסיש; א צוויישפראכיק (אויף יידיש און אויף רוסיש) בוך לידער פון ישראל עמיאט און צוויישפראכיק בוך פונעם ביראבידזשאנער פראזאיקער אלעקסאנדער דראבקין. 
 און צום סוף וויל איך זאגן, אז אינעם ביראבידזשאנער מוזיי פאר קאנט־קענטעניש ווערט פארהיט א גרויסער ארכיוו פונעם יידישן פראזאיקער, פאעט, דראמאטורג און זשורנאליסט בוזי מילער— זיינע טאגביכער, כתב־ידן, בריוו און א סך אנדערע דאקומענטן סיי אויף יידיש, סיי אויף רוסיש. די מיטארבעטער פונעם מוזיי האבן זיי סיסטעמאטיזירט און האיאר,אין אפריל, האבן צוגעגרייט אן אויסשטעלונג געווידמעט בוזי מילערן\. פרטימדיקער וועל איך דערציילן וועגן זיין ארכיוו אין איינעם פון די נעענטסטע נומערן פונעם זשורנאל ״יידישלאנד״. איצט וויל איך זאגן, אז בוזי מילערס ארכיוו ווארט נאך אויף די פארשער, היסטאריקער, ליטעראטור־קענער, וועלכע וועלן דערגאנצן די געשיכטע פון דער ביראבידזשאנער יידישער ליטעראטור. 
 א דאנק! 
 