

נאטיצן פונעם רעדאקטאר — 14 



 by באריס סאנדלער 
November 1, 2018November 29, 2018 Filed under:
געשיכטע
ליטעראטור
פערזענלעכקייטן 

דאס צעבראכענע הארץ פון דעם ניסתר
ממש אנהייב נאוועמבער איז מיט א בליץ־וויזיט קיין ניו־יארק געקומען פראפעסאר בער קאטלערמאן (בר־אילן־אוניווערסיטעט). געטראפן האבן מיר זיך אין „ארבעטער־רינג‟, ווו קאטלערמאן האט אפגעהאלטן א לעקציע, געווידמעט דעם יידישן שרייבער דער ניסתר. אייגנטלעך, איז דער אויפטריט געווען פארבונדן מיטן דערשיינען פון קאטלערמאנס ניי בוך אויף ענגליש —
Broken Heart / Broken Wholeness: The Post־Holocaust Plea for Jewish Reconstruction of the Soviet Yiddish Writer Der Nister (Boston, MA: Academic Studies Press, 2017)
דירעקטאר פון יידישע פראגראמען ביים ארבעטער־רינג קאליע באראדולין שטעלט פאר זיין ביראבידזשאנער בן־עיר און גאסט פראפעסאר בער קאטלערמאן
מיט בערלען זיינען מיר באקאנט איבער צוואציק יאר. א שטיקל צייט האט ער געשריבן פארן „פארווערטס‟, ווי א ספעציעלער קארעספאנדענט אין ישראל. זינט דעמאלט, ווי עס זאגן חכמים, איז אוועק נישט ווייניק וואסער סיי אינעם טייך הירקון און סיי אין האדסען. אבער בערל האט קיין „וואסער‟ נישט געגאסן — געווארן אן ערנסטער פארשער און א טאלאנטירטער שרייבער. זיינע וויסנשאפטלעכע אינטערעסן פארשפרייטן זיך אויף פארשידענע פעלדער: ליטעראטור, שפראך, געשיכטע, קינא, ארכיטעקטור וכדומה; מיט אייניקע פון זיינע שרייבערישע ווערק קאן מען זיך באקענען אין „יידיש־בראנזשע‟. פאראיארן איז אין תל־אביב דערשינען זיין ערשט פראזע־בוך „דער סוד פון ווייסע בערן‟ (נאציאנאלע אינסטאנץ פאר יידיש).
וואס קאן מען דערציילן וועגן אזא ריז ווי דער ניסתר (פנחס קאהאנאוויטש) במשך פון א שעה־אנדערהאלבן? און דאך האט די לעקטארישע דערפארונג פון קאטלערמאנען דערמעגלעכט אים אין די דלת אמות פון דער געפרעסער צייט, אנטפלעקן אייניקע מאמענטן פון דער ניסתרדיקער פערזענלעכקייט אויפן סמך פון אוניקאלע ארכיוו־דאקומענטן, בריוו, עדי־ראיה און, אוודאי, אייגענע ווערק פון דער טראגישער שרייבערישער פיגור.
בער קאטלערמאן ענטפערט אויף פראגעס
דער גורל גופא האט געפירט דעם ניסתער דורך די פארפלאנטערטע און סכנהדיקע לאבירינטן פון דער סאוועטישער ווירקלעכקייט. קאטלערמאן האט בולט געוויזן, ווי אזוי דעם ניסתר, וועלכער האט זיך געפונען אין סאמע צענטער פון דער יידישער שאפערישקייט אין סאוועטן־פארבאנד, האט זיך פארט איינגעגעבן זיך ארויסצודרייען פון די הויך־קלינגעוודיקע און מאטעריעל־באווארנטע טיטולן און פאסטנס, וואס די קאמוניסטישע מאכט האט אזוי ברייטהארציק צעטיילט אירע געטרייע משרתים.
זיך האלטנדיק וואס ווייטער פון דער „אנגענומענער סאוועטישער יידישקייט‟, ווי פון א פאלשן משיח, איז דער ניסתר, נאכן חורבן, געקומען צום געדאנק, אז דווקא ביראבידזשאן קאן זיין דער שטח, ווו די לעבנגעבליבענע סאוועטישע יידן וואלטן געקאנט געפינען זייער נאציאנאלן מקום־מיקלט. זייענדיק פארכאפט מיט אט דער אידעע, איז דער ניסתר געפארן קיין ביראבידזשאן, און שטיל, אויף זיין אופן, פארשפרייט זיין אנטפלעקונג… די מאכט האט עס אפגעשאצט אנדערש, ווי אן אפווענדונג פון דער אפיציעלער גענעראל־ליניע מכוח דער יידישער באפעלקערונג אין סאוועטן־פארבאנד. ווי א פועל־יוצא, האט דער לאבירינט פון סאוועטישער ווירקלעכקייט געבראכט דעם ניסתר צום תהום פון „גולאג‟.
די פארשונגען פון דעם ניסתרס לעבן און שאפן האבן געבראכט קאטלערמאנען אויפן ווייטן צפון, ווו דער גרויסער שרייבער האט אויסגעהויכט זיין נשמה. וועגן דעם איז שוין א סך אנגעשריבן געווארן און איצט, ווי ס׳האלט בער קאנטלערמאן, איז אונדזער חוב צו שטעלן אויפן ארט פון דעם אפגעזוכטן קבר א בכבודיקע מצבה.
דער עולם אין זאל
עס קומט א הארציקער יישר־כוח די דריי יידישע ניו־יארקער אינסטיטוציעס: ארבעטער־רינג, יידיש־ליגע און „פארווערטס‟ פארן פארבעטן פראפעסאר בער קאטלערמאן, וואס האט דורכפירן אזא פארכאפנדיקע און באלערנדיקע לעקציע.
און צום סוף פון מיינע נאטיצן וויל איך באגריסן דעם שרייבער בער קאטלערמאן מיטן צוטיילן אים דעם פרעסטיזשן סעגאל־פרייז (יידישע ביבליאטעק אין מאנטרעאל) פאר ליטעראטור („דער סוד פון ווייסע בערן‟), פארן יאר 2018. מזל־טוב!

נאוועמבער, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: historyjewsliteratureYiddish 
Post navigation


Previous Post
עראטישע דערמאנונגען 

Next Post
לאפסוס־קאקטוס — 15 



