
 &nbsp; וועגן דער היינטצייטיקער יידישער דיכטונג און די ברידער סטרוגאצקי אויף העברעיש 
 צווישן פארשיידנארטיקע העברעישע זשורנאלן, וועלכע דערשיינען אין תל־אביב, פארנעמט א באזונדערס ארט דער זשורנאל ״נכון״, וואס האט אן אומגעוויינלעכן אונטערקעפל: ״א זשורנאל פאר אוטאפיע און דיסטאפיע אין ליטעראטור״. קיין צווייטן אזא איז ניטא. 
 דער גרינדער און הויפט־רעדאקטאר פון אט דעם אומגעוויינלעכן זשורנאל איז א באוווּסטער העברעישער שריפטשטעלער און ליטעראטור־פארשער פראפעסאר אורציון ברתנא (דרך־אגב, איז זיין פאטער מרדכי בערטינסקי (1909 – 1986) געווען א יידישער דיכטער) . עס זעט אויס גאנץ נאטירלעך, אז דער גרינדער פונעם ״זשורנאל פאר אוטאפיע און דיסטאפיע אין ליטעראטור״ איז איינער פון די גרינדער און אנפירער פון דער ישראלדיקער געזעלשאפט פאר וויסנשאפטלעכער פאנטאסטיק און פענטעזי״, וואס עקזיסטירט זינט 1996. דאס ווארט ״נכון״ הייסט אויף העברעיש ״ריכטיק״, אָבער מע קען עס אויסטײַטשן אויך ווי ״גרייט צו עפעס״. 
 אורציון ברתנא meridiancz\. com 
 דא ניט לאנג איז דערשינען די פערטע העפט פונעם זשורנאל ״נכון״. אין קאנטעקסט פון דער יידישער ליטעראטור דארף מען דערמאנען וועגן דעם, אז אין איר איז פארעפנטלעכט א גרויסער ארטיקל פונעם יידישן דיכטער און ליטעראטור־פארשער וועלוול טשערנין ״אן אוטאפיע אין צוויי זינען: די יידישע דיכטונג פונעם דור, וואס איז געקומען נאכן חורבן״. אין אים ווערט פרטימדיק אנאליזירט די דערשיינונג פון דער היינטצייטיקער יידישער ליטעראטור (קודם־כּל, דיכטונג), וואס ווערט געשאפן דורך מענטשן געבוירענע זינט 1946, שוין נאך דעם, ווי עס זיינען אומגעבראכט געווארן די זעקס מיליאנען און די יידישע שפראך האט פארלארן איר דורותדיקן באדן. 
 ״די צוויי זינען״, וועגן וועלכע עס רעדט דער טיטל פונעם ארטיקל, זיינען דער פאקט, וואס דער ״נייער יידישיזם״, ווי עס רופט אים וועלוול טשערנין, ״פארמאגט ניט (אין אונטערשייד פונעם קלאסישן יידישיזם פונעם סוף 19טן – ערשטער העלפט 20טן יארהונדערט) קיין דייטלעך אויסגעפורעמטע אידעאלאגיע, חוץ דער אבסטראקטער אידיי פון אפהיטן די יידישע אשכנזישע קולטור־ירושה״. דער צווייטער ״זין״ באשטייט אין דעם, וואס די היינטצייטיקע יידישע ליטעראטור איז אומעטום געווארן א ליטעראטור פון ״עמיגראנטן פון קיין ארט״, און דער טייטש פונעם ווארט ״אוטאפיע״ אויף גריכיש איז טאקע ״קיין שום ארט״. 
 טראץ דעם, פארענדיקט וועלוול טשערנין זיין ארטיקל אויף אן אפטימיסטישער נאטע. ער טענהט, אז דער איצטיקער דור יידישע דיכטער איז ניט דער לעצטער, און ציטירט דערביי דעם וווּנדערלעכן יידישן דיכטער (דרך־אגב, א רוס לויט זיין אפשטאמונג) אלכּסנדר בעלאוסאוו (1948 – 2004), וועלכער האט געשריבן אין איינס פון זיינע לידער געווידמעטע דער יידישער שפראך: ״כ׳בין נאך ניט דיין קדיש״. 
 פאר די ליבהאבער פון דער וויסנשאפטלעכער פאנטאסטיק וועט זיין אינטערעסאנט זיך דערוויסן וועגן דעם, אז אין דער זעלבער העפט פון ״נכון״ איז פארעפנטלעכט 
 אילוסטראציע צו דעם בוך ״די שטאט די פאראורטיילטע״ vatikam\. s3.amazonaws\. com 
 אן אויסצוג פונעם ראמאן פון די ברידער סטרוגאצקי ״די שטאט די פאראורטיילטע״ אין וועלוול טשערנינס העברעישער איבערזעצונג מיט זיין אריינפיר־עסיי ״פון אוטאפיע צו דיסטאפיע״ – וועגן ארקאדי און באריס סטרוגאצקי און דעם ראמאן גופא. 
 ביז איצט איז אין העברעיש איבערגעזעצט געווארן בלויז איין בוך פון די ברידער סטרוגאצקי – ״א פיקניק אויפן וועגראנד״ (תל־אביב, 1999). אזוי ארום איז דאס די ערשטע מעגלעכקייט פאר די העברעישע לייענער זיך באקענען מיטן ראמאן ״די שטאט די פאראורטיילטע״, וועלכער איז אנגעשריבן געווארן אין 1972, דערשינען אויף רוסיש אין 1989 און זינט דאן איבערגעזעצט געווארן אין ענגליש, דייטש, טשעכיש, הונגאריש, רומעניש און עספעראנטא. 
 וו. אראנאוו 
 