 
 מאטל פייסי דעם חזנס: 1\. 4: מיין ברודער אליהו האט חתונה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיין ברודער אליהו האט חתונה
  
――――――
  
― א. ―
    
 מזל טוב! איר ווייסט? מיין ברודער אליהו האט חתונה!
    
וויי־וויי, וואס סע טוט זיך! עס קאכט די שטאט. די וועלט וויגט
זיך! אזוי זאגט אונדזער שכנה, פעסיע די גראבע. זי זאגט, אז עם וועט
זיין א געהויבענע חתונה. אזא חתונה, זאגט זי, איז שוין לאנג נישט
געווען בא אונדז אין שטאט!
    
וואס איז די מעשה? נאר מצד רחמנות. מחמת די מאמע איז
אן אלמנה און דער חתן איז א יתום. און א ביסל איז טאקע צוליב זכות
אבות. דעם טאטנס נאמען! דער טאטע, עליו השלום, האט איבערגעלאזט
א שיינעם נאמען! פארן לעבן האט מען עפעס נישט געהערט, עמעצער
זאל פון אים אזוי שטארק ריידן. איצט, נאכן טויט, איז פייסי דער חזן
געהויכט און געקרוינט. סכנת נפשות! איך הער, וואס מענטשן זאגן דער
מאמע מיינער. זיי זאגן איר, אז דער מחותן איז נישט קראנק צו נעמען
אף זיך אלע הוצאות און נאך עפעס צוצאלן אויך. ער טאר נישט פארגעסן,
זאגן זיי, אז ער נעמט פייסי דעם חזנס זון פאר א חתן! מיין ברודער
אליהו הערט דאס. ער פארשעמט זיך, גלעט זיך דאס בערדל, ווי א גרויסער, ווי א מאנצביל. ער איז שוין א מאנצביל. ערשט אט דא ניט לאנג
האט זיך אים אנגעהויבן שיטן א בערדל. געוויס איז דאס אים געקומען
פון רויכערן. פון זינט דער טאטע איז געשטארבן, האט ער אנגעהויבן
רויכערן. די ערשטע צייט האט ער זיך געמוטשעט, פלעגט זיך פארהוסטן.
איצט פארציט ער זיך שוין און קאן ארויסלאזן דעם רויך דורך דער נאז.
א טייערע מציאה! איר מיינט, אז איך קאן דאס נישט? די גאנצע
צרה, וואס איך האב נישט קיין טיטון! רויכער איך פאפיר, רויכער
איך שטרוי, רויכער איך דער רוח ווייס וואס. איז געוואר געווארן
דערפון מיין ברודער אליהו. האט ער מיר געגעבן! ער מעג, און איך
טאר ניט! באשר איך בין נאך נישט אלט קיין גאנצע ניין יאר, אם־כן וואס בין איך שולדיק? איך האב אים געגעבן דאס ווארט, איך
האב אים געשווארן בא א חומש, אז אן עק, מער רויכער איך ניט. ווי
מיינט איר, לאנג האב איך געהאלטן ווארט? איך בעט אייך, ווער
רויכערט נישט היינטיקע צייטן?
  
― ב. ―
    
באלד וועט זיך איבערקערן די וועלט. אזוי זאגט פעסיע, אונדזער
שכנה. זי איז געקומען צו גיין פונעם מחותן א געקאכטע. ס׳איז א
מיאוסע מעשה. דער מחותן איז געוואר געווארן, אז דער חתן (מיין
ברודער אליהו) האט נישט דעם זייגער. דער זייגער איז געווען א גוטער זייגער, אן אמתער א זילבערנער זייגער. דאס האט אים דער מחותן
געקויפט א מתנה. ווו איז אהינגעקומען הער זייגער? ער האט אים,
חלילה, ניט פארשפילט אין קארטן. ער האט אים פארקויפט און דאס
געלט אויסגעגעבן אף דאקטוירים און רפואות. ער האט געוואלט ראטעווען דעם טאטן ― וואס קומט אים דערפאר? אזוי האט געטענהט
פעסיע. דער מחותן איז אבער א פראסטער ייד. ער פרעגט, וואס געהער זיך אן א פרעמדער טאטע צו זיין זייגער? ער איז ניט מחויב,
זאגט ער, מיט זיינע זייגערס אויסצוהאלטן פרעמדע טאטעס. פונעם
זייגער איז שוין בא אים געווארן „זייגערס״ און פונעם טאטן ― „טאטעס״! פעסיע זאגט, אז פון א חזירשן עק קאן מען קיין שטריימל
נישט מאכן!... דאס מיינט זי אונדזער מחותן. ער איז א פראסטער
נפש. א בעקער איז ער און הייסט יונה דער בייגלבעקער. ער באקט
בייגל. „איר מעגט שוין ליגן אין דער ערד און באקן בייגל״. אזוי זאגט
אים פעסיע, מסתמא אף קאטאוועס. און אפשר מיינט זי טאקע אף דער
אמתן? איך פארשטיי נישט, ווי אזוי קאן מען ליגן אין דער ערד און
באקן בייגל: ווער וועט זיי דארטן קויפן?... ער איז א ייד א נגיד.
אונדזער מחותן. פעסיע דרינגט, אז ער איז אן אדיר! זי זאגט אים
אין די אויגן, אז ווען זי פארמאגט האלב פון אים, טוט זי מיט אים
קיין שידוך נישט. זי האט פיינט א חזיר. ער מוז אפשווייגן, ווארעם
צו איר אז מען פאלט אריין, איז דאס בעסטע ― שווייגן. ער איז
שוין מוחל דעם חתן דעם זייגער, אבי לאז דאס האבן א סוף. זאגט
אבער פעסיע, אז זי איז נישט מוחל. זי וויל, ער זאל קויפן דעם חתן
א נייעם זייגער. עס פאסט נישט, זאגט זי, א חתן זאל גיין צו דער
חופה אן א זייגער. טענהט ער: וואס פאר א שייכות האט זי מיט
זיין חתן? זאגט זי: עם האט א שייכות. דערפאר, וואס דער חתן איז
פייסי דעם חזנס א זון, און ער, יונה דער בייגלמאכער, איז ביידע זאכן:
אי א נגיד, אי א חזיר. פארדריסט דאס אים, טוט ער א קלאפ מיט
דער טיר און זאגט: „לאז דאס גיין אין דער ערד אריין!״ זאגט אים
פעסיע: „אף גיין אין דער ערד אריין זייט איר בילכער ― איר זייט
א בעקער!״...
    
די מאמע האט שטארק מורא, טאמער חלילה שיקט ער אפ די
תנאים. זאגט פעסיע, זי זאל שלאפן רויק: א יתום שיקט מען נישט
אפ קיין תנאים. איר מיינט, ווער האט אויסגעפירט? מיר! דער
מחותן האט געקויפט דעם חתן (מיין ברודער אליהו) א נייעם זייגער,
אויך א זילבערנעם. נאך א בעסערן פון יענעם. דער מחותן האט אים
אליין געבראכט צו טראגן. אוי, ווען איך האב אזא זייגער! וואס
מיינט איר, וואלט געווען? קודם וואלט איך ארויסגענומען די געדערים און דערגאנגען דעם שכל, פארוואס א זייגער גייט. און נאכדעם?
נאכדעם ווייס איך שוין וואס ס׳וואלט געווען. די מאמע ווינטשעוועט
אים, דעם מחותן, ער זאל דערלעבן אים קויפן א גאלדענעם זייגער.
דער מחותן ווינטשעוועט איר אפ צוריק, זי זאל דערלעבן חתונה מאכן
דעם מיזינעק. דאס מיינט מען מיך. איך בין צופרידן אפילו היינטיקן
טאג, אבי א זייגער. די מאמע גלעט מיך און זאגט, אז עס וועט נאך
גענוג וואסער איבערלויפן, און בשעת מעשה זיינען איר די אויגן נאס.
איך פארשטיי נישט, וואס דארף לויפן אזוי פיל וואסער איידער איך
גיי חתונה האבן, און וואס דארף מען דערביי וויינען? וויינען איז
בא איר א וואכעדיקער גאנג, און דאס מוז זי אלע טאג. וויינען איז
בא איר, ווי, למשל, בא אייך דאווענען, אדער עסן. דער שניידער האט
אפגעבראכט דעם חתן די מלבושים, וואס דער מחותן האט באשטעלט
― דארף זי וויינען. פעסיע האט איר אפגעבאקן לעקעך צו דער
חתונה ― דארף מען וויינען. מארגן אין דער צייט איז די חופה ―
ווידער געוויינט! איך פארשטיי נישט, פון וואנען נעמען זיך בא
מענטשן אזוי פיל טרערן?...
  
― ג ―
  
עס גיט זיך אויס א מאל א טאג ― א גן־עדן! אין דרויסן איז
חצי־אלול, און טאקע חצי־אלולדיק. די זון בראט נישט אף צו שוויצן,
אף צו וועלן באדן זיך. זי ווארעמט און גלעט און קושט אזוי ווי
א מאמע. דער הימל איז אויסגעצוואגן שבתדיק. דער גאנצער אינדרויסן פרייט זיך, וואס מיין ברודער אליהו האט חתונה. גאנץ פרי
האט זיך אויסגעשטעלט א יריד אין שטעטל. וויבאלד א יריד, מוז
איך דארטן זיין. איך האב ליב א יריד דאס חיות. יידן לויפן־ארום,
ווי פארסמטע מייז. שוויצן, שרייען, פילדערן זיך, רייסן די גויים פאר
די פאלעס, גייען אויס לייזן געלט ― א טעאטער מיט זיי! און די גויים
האבן צייט; זיי גייען דווקא פאוואליע, די היטלען ארויף, קוקן, טאפן,
קראצן זיך, דינגען זיך, ווילן האנדלען מציאות. גויעס מיט משונה מאדנע שלייערס, מיט ברייטע אפענע פאזוכעס, מע זעט ארויס די בריסט.
אין די פאזוכעס כאפן זיי אריין אמאל, אז מע זעט נישט, א שטיקל
סחורה. יידן ווייסן שוין, קוקן מיט אויגן. אז מע דערזעט, טרייסלט
מען אויס, און עס ווערט א חתונה. אמאל מאכט זיך, אז אן ערלית
קויפט א ליכטל אין קלויסטער אריין און פארשטעקט דאס אין שלייער.
יונגע לייט האבן נישט וואס צו טאן, ווילן זיך מאכן א שטיקל יום־טוב, צינדן זיי איר אן שטילערהייט דאס ליכטל. אלע קוקן אף דער
ערלית און לאכן. די ערלית ווייס נישט וואס די יידן לאכן. הייבט זי
אן צו שילטן אלע יידן מיט טויטע קללות. לאכט מען נאך מער. אמאל
ווערט דערפון א געשלעג צווישן גויים מיט יידן. איך זאג אייך ― מע
דארף נישט קיין טעאטער!... שענער פון אלץ איז די „קאננע״. ווייסט
איר, וואס דאס הייסט? דאס איז דער פערד־מארק. דארט קויפט מען
און מען פארקויפט פערד. דארט זעט איר פערד, ציגיינער, בייטשן,
יידן, גויים און פריצים. דער טומל איז דא חוץ לדרך הטבע, מע קאן
טויב ווערן. די ציגיינער שווערן זיך, יידן פאטשן איבער די הענט,
פריצים קנאקן מיט די בייטשן און פערדלעך לויפן אהין און אהער פייל
אויסן בויגן. איך האב ליב צו קוקן, ווי פערדלעך לויפן, און ווער
שמועסט לאשעקלעך! איך גיי־אויס, איך שטארב נאך א לאשעקל!
און נישט נאר קליינע לאשעקלעך האב איך ליב ― אלצדינג וואס איז
קליין: קליינע הינטלעך, קליינע קעצלעך. איר ווייסט? אפילו אוגערקעלעך קליינינקע, קארטאפל יונגעטשקע, ציבעלקעלעך, קנעבעלעך ―
אלץ וואס קליין איז ליב. א חוץ חזירימלעך. חזירים האב איך פיינט
אפילו קליינערהייט... איך קער מיך אום צו די פערדלעך. די פערד
לויפן. די לאשעקלעך לויפן נאך די פערד. איך לויף נאך די לאשעק־לעך. אלע לויפן מיר. אף לויפן בין איך א פייער. איך האב זייער
גרינגע פיס. דערצו גיי איך בארוועס און זייער לייכט אנגעטאן:
א העמדל, א הויז, און פון אויבן א סיצן ארבע־כנפותעל. אז איך לויף
אראפ א בארג און ס׳איז א ווינטל און די ציצית צעלאזן זיך, מאלט
זיך מיר אויס, אז איך האב פליגל און איך פלי.
    
― מאטל! גאט איז מיט דיר! שטיי א וויילע!
    
אזוי שרייט צו מיר פעסיעס מאן, משה דער איינבינדער. ער לויפט
פונעם יאריד אהיים מיט א פאק באבולע פאפיר. איך האב מורא, ער
זאל מיר ניט צושטעלן א בענקעלע פאר דער מאמען, און איך זאל ניט
כאפן קיין פסק פון מיין ברודער אליהו. איך הער־אויף צו לויפן, גיי־צו פאמעלעך, מיט אראפגעלאזטע אויגן, צו אונדזער שכנהס מאן. ער
לייגט־אפ דאס פעקל פאפיר, ווישט זיך מיט דער פאלע דעם שווייס
און זאגט מוסר:
    
― ווי שעמט זיך דאס נישט א יינגעלע א יתום דרייען זיך צווישן ציגיינערס און לויפן משוגענערהייט מיט אלע פערד? און נאך אין
אזא טאג! שוין באלד די חופה בא דיין ברודער ― דאס ווייסטו?
קום אהיים!
  
― ד ―
    
― ווו ביסטו געווען? א דונער איז מיר!
    
אזוי זאגט צו מיר די מאמע מיט א פליעסק מיט די הענט און באטראכט מיין צעריסן הויזל, מיינע צעבלוטיקטע פיס און מיין פארפלאמט,
פארשוויצט פנים. לאנג לעבן זאל משה דער איינבינדער. קיין ווארט האט
ער נישט דערציילט פאר קיינעם. די מאמע וואשט מיך ארום, טוט מיר
אן א פאר נייע הויזלעך מיט א קאשקעטל צו דער חתונה. די הויזלעך
זיינען געמאכט געווארן איך ווייס נישט פון וואסער א מאטעריע: אז
מע שטעלט זיי אוועק, שטייען זיי, און אז מע גייט, שרייען זיי. מאדנע
הויזלעך!
    
― אז דו וועסט צערייסן אטא די הויזלעך, איז שוין עק וועלט!
    
אזוי זאגט די מאמע, און איך מיין אויך אזוי. אזעלכע הויזן קאנען זיך שוין נישט צערייסן. סיידן מע זאל זיי צעברעכן. דאס קאשקעטל איז גאר פון די אנטיקן, און א דאשעקל האט דאס א שווארצס,
א גלאנצעדיקס. אז עס הערט אויף צו גלאנצן, באשפייט מען דאס, הייבט
עס אן אפסניי צו גלאנצן. די מאמע קוקט אף מיר און קוועלט, און
טרערן קייקלען זיך אף אירע געקנייטשטע באקן. איר ווילט זיך זייער,
אז איך זאל אף דער חתונה אויסנעמען. זי זאגט צום חתן:
    
― אליהו! ווי מיינסטו? איך וועל מיט אים נישט פארשעמט
ווערן? ער גייט אנגעטאן, קיין עין־הרע, ווי א מאנארכס א קינד.
    
מיין ברודער אליהו באטראכט מיך, גלעט זיך דאס בערדל און
קוקט אף מיינע פיס. איך ווייס, וואס באדייט זיין קוקן. ער קוקט,
וואס דעם „מאנארכס קינד״ גייט בארוועס... די מאמע פארשטייט אויך
זיין קוק, נאר זי מאכט זיך נישט וויסנדיק... אליין גייט זי אנגעטאן
אין א מאדנע געל מלבוש, וואס איך האב עס אף איר קיינמאל נישט
געזען. דאס מלבוש איז אף איר מגושם ברייט. איך וואלט געמעגט
שווערן, אז איך האב עס אמאל געזען אף אונדזער שכנה פעסיע... דערפאר טראגט זי אפן קאפ א זיידענע פאטשיילע, א שפאגל־נייע, נאך
מיט אלע קנייטשן. דעם קאליר פון דער פאטשיילע איז שווער צו באשרייבן. מען קאן זאגן ווייס, מע קאן זאגן געל, מע קאן זאגן רויז ―
עס ווענדט זיך אן דער צייט. באטאג איז דאס העל־רויז, פארנאכט
קוקט דאס אויס געלבלעך, און באנאכט ― ווייס. גאנץ פרי מאלט זיך
עס אויס גרינלעך, און אמאל, אז מע קוקט זיך שטארק איין, פאלט דאס
גאר אריין אין „אנטיק־מארע״, דאס הייסט: העל־רויטלעך־בלוי־טונקל־גרין־פאפעליאטע. זאגן אף דער פאטשיילע א חסרון קאן מען נישט,
ווארעם ס׳איז א זעלטענע פאטשיילע. נישט מער, אף דער מאמע זעט
זי אויס פרעמד, שטארק פרעמד. עפעס קלעפט זיך נישט די פאטשיילע
צום פנים. די פאטשיילע איז פאר זיך, און דאס פנים איז פאר זיך.
א ווייבערשע פאטשיילע איז ווי, להבדיל, א מאנצבילש היטל. דאס
היטל מיטן פנים באדארפן זיך פארן, זיין ווי צענויפגעגאסן. אט, למשל,
מיין ברודער אליהו. ער גייט אנגעטאן א קארטוזל, איז דאס ווי
אויסגעוואקסן בא אים אפן קאפ. די פאות האט מען אים אינגאנצן
אפגעשארן. און נישט נאר אפגעשארן, נאר אפגעגאלט. א מאנישקע
האט ער אנגעטאן א ווייסע מיט א הארטן קאלנער, מיט אפגעלייגטע
שפיצן. און א שניפסל האט ער געקויפט א ווייס מיט רויטע, גרינע און
בלויע פינטעלעך. א רייכער שניפס! שטיוול מיטן גלאנץ און מיטן
סקריפ און אף שטארק הויכע אפצאסן ― ער זאל אויסזען א ביסל העכער. עס וועט אים אבער העלפן, ווי א טויטן באנקעס: ער איז זייער
קליין געוואקסן. ער איז נישט אזוי קליין, ווי זי איז גרויס און הויך
און מאנצבילדיק, און רויט און ראבעטיני, און א שטימע האט זי א
מאנצבילשע. איך רייד פון דער כלה, פון יונה דעם בעקערס טאכטער.
ברכה הייסט זי. א פארגעניגן געווען צו זען דאס פארל אונטער דער
חופה. איך האב קיין צייט נישט צו קוקן אף חתן־כלה. איך בין פארנומען. איך דארף זען די כלי־זמר. און ניט אזוי די כלי־זמר, ווי
זייערע כלים. מער ווי אלץ ― דעם קאנטערבאס מיטן קעסל־פויק.
שיינע צוויי כלים! דער חסרון, וואס מע קאן נישט צוגיין נאענט
א פרווו טאן די כלים. באלד עפעס גיבן זיי איבער די הענט, אדער דרייען
אייך אן אן אויער. דער רוח כאפט זיי אוועק, טאמער רירט איר זיך
צו מיט א פינגער! איר וועט זיי אפבייסן! אך, ווען די מאמע זאל
זיין א גוטע מאמע, וואלט זי מיך געמאכט פאר א כלי־זמר. איך ווייס
אבער, אז זי וועט דאס נישט וועלן. נישט מחמת זי איז א שלעכטע,
נאר מחמת די וועלט וועט נישט דערלאזן, אז פייסי דעם חזנס יינגל
זאל זיין א כלי־זמר. נישט קיין כלי־זמר און נישט קיין בעל־מלאכה.
מע האט שוין גערעדט דערפון נישט איין מאל, וואס וועט זיין פון מיר
דער תכלית. די מאמע, מיין ברודער אליהו, אונדזער שכנה פעסיע און
איר מאן, משה דער איינבינדער. ער האט חשק מיך נעמען צו דער ארבעט. דערלאזט נישט פעסיע. זי זאגט, אז פייסי דער חזן, עליו השלום,
האט נישט פארדינט, אז זיין זון זאל זיין א בעל־מלאכה... איך האב
מיך פאררעדט און גאר פארגעסן פון דער חתונה. ס׳איז שוין לאנג
נאך דער חופה. מע גרייט שוין צום טיש. ווייבער און מיידלעך טאנצן
א קאדריל. איך האב מיך אריינגעפלאנטעט מיט מיינע הילצערנע הויזן
אין מיטן. די וואס קוקן ווי מע טאנצט האבן מיך גענומען ווארפן
איינער צום אנדערן, ווי א מיאטש. „וואס איז דאס פאר א פריטשעפע?״ זאגט איינער. „עפעס א שלים־מזל!״ זאגט דער אנדערער.
„א רעשטל צו די צרות!״ זאגט א דריטער. דערזעט אונדזער שכנה
און צעשרייט זיך (זי איז שוין הייזעריק ווי די וואנט):
    
― צי איר זייט משוגע, צי חסר־דעה, צי מוטייר, צי גערירט, צי
פונעם זינען, צי ניט בא אלע געדאנקען? דאס איז דאך דעם חתנס
ברודערל!!!...
    
אהא! עס האט זיי גענומען! אוודאי האט מען מיך אוועקגעזעצט באם טיש גלייך מיט כלהס צד. און ווייסט איר, מיט וועמען
מע האט מיך באזעצט? אז איר וועט זיין מיט אכצן קעפ, וועט איר
אויך נישט טרעפן! מיט דער כלהס שוועסטערל. יונה דעם בעקערס
קליין טעכטערל. אלטע הייסט זי. זי איז עלטער פון מיר סך־הכל
מיט איין יאר און טראגט צוויי צעפלעך, צענויפגעבונדן פון אונטן מיט
א סטענגעלע און זעען אויס, ווי א געפלאכטענער בייגל. איך און אלטע
עסן פון איין טעלער ניט ווייט פון חתן־כלה. דער חתן, מיין ברודער
אליהו, קוקט אף מיר, איך זאל זיצן ווי א מענטש, איך זאל עסן מיט
א גאפל און זאל נישט כאפן, און זאל אכטונג געבן אף דער נאז. איר
ווייסט, וואס איך וועל אייך זאגן? איך האב קיין הנאה נישט פון דער
וועטשערע. איך האב פיינט, אז מע קוקט אף מיר. צו די אלע זאכן
טראגט אן דער גוטער יאר אונדזער שכנה פעסיע.
    
― זאלט איר זיין געזונט! ― שרייט זי מיט אלע כוחות צו דער
מאמע. ― טוט נאר א קוק אהער. פארוואס זאל נישט זיין קיין שידוך?... א זיווג מן השמים!
    
אף איר הייזעריקן געשריי קומט אן דער מחותן, יונה דער בעקער,
אנגעטאן שבתדיק, און עס ווערט א שמועס, אז איך און אלטע זיינען
חתן־כלה. יונה דער בעקער לאכט מיט א האלבן מויל. דאס הייסט:
די אויבערשטע ליפ בא אים לאכט, די אונטערשטע וויינט. דער גאנצער עולם קוקט אף אונדז. מיר ביידע, איך און אלטע, לאזן אראפ די
אויגן אונטערן טיש און שטיקן זיך פאר געלעכטער. בכדי איך זאל
ניט אויסשיסן, האלט איך מיך צו בא דער נאז און בלאז מיך אן ווי
א פאכיר. נאך א מינוט וועט דער פאכיר פלאצן, און ס׳וועט זיין א
סקאנדאל. א גליק, וואס די כלי־זמר טוען א זעץ א שיינעם ניגון,
א וואלאך. דער גאנצער עולם ווערט פארטראכט. איך הייב־אויף דעם
קאפ און דערזע די מאמע מיטן געלן פרעמדן מלבוש און מיט דער זיידענער פאטשיילע. זי טוט דאס, וואס אלע מאל: זי וויינט! איר ווייסט
ניט, זי וועט אמאל אויפהערן צו וויינען?...
V
איך האב א רייכע שטעלע
  
―――――
  
― א. ―
    
די מאמע האט מיר אנגעזאגט א בשורה, אז איך האב שוין א שטעלע. נישט חלילה בא א בעל־מלאכה ― אירע שונאים, זאגט זי, וועלן
דאס ניט דערלעבן, אז פייסי דעם חזנס זון זאל זיין א בעל־מלאכה. מיין
שטעלע, זאגט זי, איז א רייכע שטעלע, א גרינגע שטעלע. א גאנצן טאג
וועל איך גיין אין חדר, אין תלמוד־תורה הייסט עס, און באנאכט וועל
איך גיין שלאפן צום אלטן לוריא. דער אלטער לוריא איז א גרויסער
גביר, זאגט זי. ער איז נאר א קראנקער, דאס הייסט, אזוי איז ער
געזונט, עסט און טרינקט און שלאפט, נאר ניט באנאכט. באנאכט קאן
ער נישט שלאפן. קיין איין אויג מאכט זיך אים ניט צו. האבן די
קינדער מורא אים לאזן איינעם אליין באנאכט. דארף מען האבן א
מענטש זאל זיין מיט אים. עס מעג זיין א קינד, אבי א מענטש. אוועקזעצן צו אים אן אלטן יידן פאסט נישט. א קינד ― גארנישט, עלעהיי
א קעצל. פינף רובל א וואך האבן זיי צוגעזאגט, און וועטשערע פאר
דיר אלע פארנאכט, ווען דו קומסט פון תלמוד־תורה (אזוי זאגט מיר
די מאמע מיינע). א גוטע וועטשערע, א נגידישע. וואס בא זיי פאלט
אראפ קאן עס זיין גענוג פאר אונדז אלע. גיי, מיין קינד, אין חדר,
פארנאכט וועסטו קומען, וועל איך דיך אפפירן אהין. וועסט נישט
האבן קיין שום ארבעט. א נגידישע וועטשערע און א געלעגער אויך
א גוטן. און פינף רובל א וואך. איך וועל דיר מאכן א פאר מלבושימלעך, שטיוועלעך דיר קויפן.
    
דאכט זיך, גוט ― איא? וואס־זשע דארף מען וויינען? קאן זי
אבער אנדערש ניט, די מאמע מיינע. וויינען מוז זי!
 
 