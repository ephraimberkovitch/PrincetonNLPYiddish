 
 קאמעדיעס: מזל טוב! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א קאמעדיע איז איין אקט
  
די פארשוינען:
  
ב יי ל ע, א קעכן. אן אלמנה פון א יאר עטלעכע און דרייסיק. א יאדערדיקע
    
יידענע.
פ ר א ד ל, א שטוב מיידל. א שווארצחנעוודיקע.
ר ב א ל ט ע ר, אן ארעמער פאקנטרעגער, גיט ביכלעך אף פראקאט. א יידל
    
פון א יאר פערציק. אן אלמן אדער א גרוש, און אפשר אן אלטער בחור. איין
    
האלב פנים לאכט, דאס אנדערע וויינט. טראגט א קויטיקע מאנישקע מיט א
    
צוגעלעגערט קאפעלושל. שדכנט זיך צו דער קעכן.
ח יי ם, א משרת פונעם צווייטן הויז. א יונג א כוואט מיט א „סיגנעט״. שדכנט
    
זיך צו פראדלען.
מ י ש א / מאשא ― דעם באלעבאס קינדער, א יינגל און א מיידל.
    
 ריידן האלב יידיש, האלב רוסיש.
מ א ד א ם, די באלעבאסטע אליין. באווייזט זיך מיטן איבעריקן עולם נאר
    
אין דער לעצטער סצענע אף א וויילע.
  
די געשיכטע קומט פאר אין קיך.
    
ב יי ל ע: (שטייט מיט פארקאטשעטע ארבל באם אויוון, קאכט.
זינגט א לידל).
    
 אוי, ווו זייט איר מיינע יונגע יארן?
    
 אוי, ווו זייט איר אהינגעקומען?
    
 צי מיט פייער פארברענט געווארן?
    
 צי מיטן וואסער אוועקגעשווומען?
  
אז אך און וויי איז צו מיינע שונאים, אז ביילע באדארף זיין א דינסט
בא די יארן, און האבן אף זיך אזא באלעבאסטע, אזא „מאדאם״, וואס
נאר געזידלט און נאר געפידלט! א שיינע נגידית! אן ארעמאן א שטיקל
ברויט וועט זי דען געבן? די אייגענע קינדער אפילו זשאלעוועט זי עסן.
איטלעכן איז זי חושד: רק מע נאשט, רק מע גנבהט! בא איר זיינען
אלע נאשערנס, אלע גנבטעס! (זי נעמט אראפ אין א באזונדער טעפל
פון אלע מאכלים צו ביסלעך). גענוג זיי זיין צו קרענקען, ווי זאגט רב
אלטער: „ווינציקער זיין די ווערעם אין קבר״... (נעמט אראפ נאך א
שטיקל פלייש). נישקשה, מע וועט זיך באדרייען... ע־ע־ע! ווי לאנג בין
איך אליין געווען א באלעבאסטע בא מיין טיש, מיט מיין מאן פסח צום
סדר!... (זי זינגט).
    
 אזוי ווי ס׳איז ביטער,
    
 אז מע פעפערט ניט די פיש,
    
 אזוי איז ביטער,
    
 אז מע זיצט בא א פרעמדן טיש.
    
 אזוי ווי ס׳איז ביטער
    
 יויך אן א פאן,
    
 אזוי איז ביטער,
    
 אז מע זיצט אן א מאן.
    
 אזוי ווי ס׳איז ביטער,
    
 אז דאס עסן שמעקט מיט רויך,
    
 אזוי איז ביטער,
    
 אז מען ארבעט איבערן כוח.
    
 אזוי ווי ס׳איז ביטער,
    
 אז דאס עסן האט קיין טעם,
    
 אזוי איז ביטער,
    
 אז מע דינט בא אזא „מאדאם״...
  
ווער קלאפט דאס דארטן אין דער טיר? מסתמא רב אלטער. א טייערער
ייד, א כשרער, אן ערלעכער, אן חכמות. הארעוועט נעבעך אפן שטיקל
ברויט, ווייס ניט פון קיין וועלט צו זאגן, גלייך מיט מיר... (עפנט די
טיר. עס קומט אריין ר ב א ל ט ע ר  פון דרויסן מיט א פעקל ספרים
אונטער דער האנט).
  
צ וו יי ט ע  ס צ ע נ ע
  
ר ב א ל ט ע ר: (לייגט אפ דאס פעקל אף א זייט, מאכט צו
רעכט דאס בערדל, ווישט זיך דעם שווייס מיט א רויטער פאטשיילע).
א גוטן אוונט אייך, ביילע לעבן! וואס מאכט איר גוטס? איך גיי פארביי,
איך זע עס לייכט זיך, טראכט איך מיר, מע דארף אריינגיין אף א וויילעטשקע... א גאנצן טאג איז מען אף די פיס, פון שטוב צו שטוב, מע
מיינט טאמער ― דיזן, דאזן, דאס און יענץ... וואס איז בא אייך פאר
א יום־טוב, ביילע, וואס איר קאכט אזוי שפעט?
    
ב יי ל ע: ווייס זיי דער שווארצער יאר! א שמחה פלוצעם, פארשטערט זאל איר ווערן!... געקומען א חתן אנקוקן אונדזער מאמזעליכן.
עפעס איינער א שווארץ־יאר מיט קנעפלעך, ווייס דער רוח דעם טאטן...
אט וועט אריינגיין פראדל, זי ווייסט... זיצט, רב אלטער, זעצט זיך. טאמער וועט איר טרינקען א גלעזל טיי? צי א גלעזל מילך? צי אפשר ביידע זאכן אינאיינעם? און אפשר גאר צובייסן, עפעס נעמען אין מויל
אריין? (זי רוקט אים אונטער אלע גוטע זאכן).
    
ר ב א ל ט ע ר: א דאנק, למאי זאלט איר זיך מטריח זיין,
ביילעניו? איך בין גאר ניט אזוי שטארק הונגעריק. נאר גארניט, אויך
די אייגענע מעשה, ווי זאגט ער: אז אייך איז ליב, איז מיר ניחא... (עסט).
איז בא אייך, הייסט דאס, היינט א שטיקל יום־טוב. מהכתיתי, לאז זיי
גאט העלפן, וואס האב איך צו זיי? איי, איך לייז בא זיי קיין געלט ניט?
למאי ס׳איז דא, קיין עין־הרע, א סך אזעלכע סטיקראטן, וואס איך לייז
בא זיי קיין געלט ניט? אט, א שטייגער, כאפט אן אייער מאדאמשע...
זי פלעגט מיר אמאל געבן צו לייזן פאר ביכלעך גאר א סך געלט. נאר
פון א צייט אז זי האט אויפגעהערט צו פארשטיין זשארגאן. פון זינט
זי איז געקומען פון אויסלאנד, האט זי פארגעסן אונדזער לשון, גלייך
ווי זי האט שוין פערציק יאר ניט געהארכט קיין יידיש ווארט... אט דאס
אויסלאנד, הערט איר, איז פאר אונדזער פרנסה אן אומגליק!
    
ב יי ל ע: ווו האבן זיי צייט צו לייענען ביכלעך, אז טאג ווי
נאכט ווייקט מען זיך אין די קארטן? קומט אף דער נאכט קלייבט מען
זיך צונויף אלע: פ יי נ ק ו ג ל  און  כ י נ ק י ס  און  ש ט ר ו ד ל
און  ב יי ג ע ל מ א ן און ק נ א ק נ י ס ל, און מע קלאפט אין
„סטוקלקע״, קלאפן און סטוקען זאל זיי אין קאפ, רבונו־של־עולם! איך
דארף שטיין באם אויוון: קאך זיי, בראט זיי, בראטן און ברענען זאל
זיי אפן הארצן!... אפשר וועט איר נעמען, רב אלטער, א גלעזעלע בראנפן,
ס׳איז געבליבן פון נעכטן? (זי בייגט זיך אן, נעמט ארויס, גיסט אים אן
א גלעזל. ער פארזוכט).
    
ר ב א ל ט ע ר: א דאנק, למאי זאלט איר זיך מטריח זיין?
(ער קערט איבער דאס גלעזל). הערט איר, ביילע, ס׳איז גארניט קיין
שלעכט ביסל בראנפן, ווי איר זעט מיך לעבן! (זי גיסט אים אן נאך א
גלעזל). א דאנק, למאי זאלט איר זיך מטריח זיין?... ס׳איז ביטערע צייטן,
זאג איך אייך, עך־עך־עך!... אמאל פלעגט מיר אנקומען א גאנצער טראנספארט מיט ראמאנען פון דער ווילנע, פלעג איך זיי פארצוקערן. און
היינט, וויי\. ס דאס דער גוטער יאר, פון זינט די ציוניסטן האבן אנגעהויבן ארויסגעבן זייערע ביכלעך, איז מיין פרנסה שטארק געשלאגן...
נא דיר ציוניסטן!... נננע!
    
ב יי ל ע: ציבעליסטן? וואס איז דאס, רב אלטער, פאר אן אנשיקעניש אזעלכעס?
    
ר ב א ל ט ע ר: ציוניסטן ― דאס זיינען די ציוניסטן, וואס
פארנעמען זיך מיטן ציוניזם.. זיי ווילן, פארשטייט איר מיך, מיר זאלן
אלע פארן קיין פעליסטינע ווילן זיי...
    
ב יי ל ע: (שאקלט מיטן קאפ). נא דיר נאך, טאמער איז קארג!...
אט האסטו דיר א בלעסטערינע אף זייערע קעפ, פארכאפט זאלן זיי
ווערן!...
    
ר ב א ל ט ע ר: (שלאגט איר איבער). שא, גאט איז מיט אייך,
ביילע, פארוואס שילט איר זיי? אדרבה, זיי מיינען אונדזער טובה טאקע... פארקערט, סע קומט זיי נאך א דאנק, זיי ווילן העלפן די ארעמע
לייט... דאס פאלק, פארשטייט איר מיך... דיזן, דאזן, דאס און יענץ...
    
ב יי ל ע: הערסט? וואס־זשע שווייגט איר? וויבאלד אזוי, לאז
זיי גאט געבן געזונט און אלדאס גוטס! אף קיין שלעכט ארט זאלן זיי
ניט שטיין... לאזן מיינע באלעבאטים זיין פאר זיי די כפרה!...
    
ר ב א ל ט ע ר: לאז גאט היטן! וואס האב איך צו זיי? אט,
למשל, האב איך באקומען א פריש פעקל סחורה, ראמאנען, אזש פון
אמעריקע, פרישע, צאפלדיקע, נאר וואס פון דער נאדל ארויס. איך זאג
אייך, פון די אנטיקן! קפריסין! זעמלמעל!
    
ב יי ל ע: (שלעפט ארויס א פלעשל פון אונטערן בעט און גיסט
אים אן א גלעזל וויין. אנו, רב אלטער, פארזוכט, זייט מוחל, פונעם
דאזיקן וויין. געבליבן בא זיי נעכטן פונעם טיש...
    
ר ב א ל ט ע ר: א דאנק, למאי זאלט איר זיך מטריח זיין?
(פארזוכט און באלעקט זיך). הערט איר, ביילעניו, איז דאס א גלעזל
משקה ― פון משקה־לאנד!... (טרינקט און באלעקט זיך). זינט גאט
האנדלט מיט משקאות, האט ער נאך אזא משקה ניט געהאט... (קוקט
 אין גלעזל אריין און שפיגלט זיך). ע, אפנים, די נגידים ווייסן טאקע
 וואס גוט איז? הערט איר, די קאפאטע פארזעצן ― און א נגיד זאל מען
 זיין!... אז ס׳איז יא אזוי, טא לאמיר זיין געזונט! (קערט איבער דאס
 גלעזל). הערט איר? דאס איז וויין! דאס איז א מין משקה, וואס מע קאן
 עס אנרופן וויין. עס האט אין זיך אלע אפשניצלעך פון... פון... א גלעזל
 וויין. (באלעקט זיך). דיזן, דאזן, דאס און יענץ...
    
ב יי ל ע: (גיסט אים אן נאך א גלעזל). נישקשה, טרינקט נאך
 איין גלעזל. זשאלעוועט ניט, פאראן בא זיי אין קעלער גענוג... זיי מעגן
 דאס אויסקרענקען געזונטערהייט!
    
ר ב א ל ט ע ר: (מיט א פריילעך פנים). לאז גאט היטן! וואס
 האב איך צו זיי? לאזן זיי טרינקען. לאזן יידן טרינקען געזונטערהייט...
א ייד איז ניט קיין גוי. א ייד, אז ער נעמט א ביסל משקה, איז גארניט,
מהכתיתי... ער טרינקט זיך אויס א גלעזל, צוויי גלעזלעך, צי אפילו דריי
 גלעזלעך ― און שא, שטיל, טשעפעט ניט קיין פליג אף דער וואנט...
שיכור? פע! שיכור קיינמאל ניט! קיינמאל ניט שיכור!...
    
ב יי ל ע: (דערגיסט אים דאס גלעזל). קיינמאל ניט!
    
ר ב א ל ט ע ר: אקעגן וואס, הייסט דאס, איז דאס געקומען
צו רייד? יא, אקעגן דעם, וואס איר זאגט: מע הארעוועט... מע הארעוועט איבערן כוח... אט, למשל, כאפט אן, צום בליישטיפט, א יונגע אלמנה, ווי איר זייט... וואס? ווער? וועמען? גארניט... דיזן, דאזן, דאס
און יענץ... הערט איר? איך וואלט דאס אייך ניט געזאגט, נאר אונטער
פיר אויגן זאג איך אייך... די מעשה פון דער געשיכטע איז אזוי. ביז
וואנעט איז דער שיער, פרעג איך אייך, צו זיין בא יענעם?... ווידעראמאל געקאכט וועטשערע, און אבעראמאל וועטשערע... צייט אמאל אליין
אן  א יי ג ע נ ע  וועטשערע, אן אייגן שטיקל אויוון. דיזן, דאזן, דאס
און יענץ... איר פארשטייט?
    
ב יי ל ע: יא, איר זייט אוודאי גערעכט, רב אלטער. אן אייגענע
פאמוניצע איז אוודאי ליבער פון א פרעמדער שיסל. וואס קומט אבער
ארויס? א וויסטע אלמנה. מה אנו, מה חיינו?
    
ר ב א ל ט ע ר: אם כן, איז וואס? אן אלמנה איז דען קיין
מענטש ניט? פארקערט, אן אלמנה איז נאך, אדרבה, מער סחורה... מצד
רחמנות... (מאכט מיט די הענט). מצד דיזן, דאזן, דאס און יענץ...
    
ב יי ל ע: ווייס איך וואס? ווער וועט זיך קוואפען אף מיר מיט
סך־הכל צוויי הונדערט שמארדאווענצעס? ניט מער זאלן מיינע באלעבאטים פארמאגן, רבונו־של־עולם...
    
ר ב א ל ט ע ר: (בחורט זיך). ע, זאגט דאס ניט, ביילע לעבן!...
וויאזוי מע וויל, לייענט מען דאס בריוול. צוויי הונדערט קארבן איז היינטיקע יארן א קאפיטאל, און צו אזא קאפיטאל, ווען גאט שיקט אייך צו־כדומה למשל, א לייטישן יונגנמאן, א מענטשן אן ערלעכן, א מענטשן
מיט א געשעפטל אין דער האנט... א מענטשן, וואס פארשטייט איר מיך...
(מאכט מיט די הענט). דיזן, דאזן, דאס און יענץ...
    
ב יי ל ע: א שטייגער, כדומה למשל?...
    
ר ב א ל ט ע ר: (בחורט זיך), א שטייגער, כדומה למשל, איך
זאל אייך אנכאפן, נאפשיקלאד, אזא מין מענטשל, וואס האט א געשעפטל. ניט קיין גרויס געשעפט, נאר אזוי, א פיינס, א שטילס, א רויקס...
וואס האנדלט מיט אזא מין סחורה, וואס מע גיט דאס אף פראקאט...
אף איבערלייענען... נו, כדומה למשל, ביכער, ראמאנען... (מאכט מיט
די הענט). דיזן, דאזן, דאס און יענץ...
    
ב יי ל ע: (פארטראכט, ווישט זיך די נאז מיטן ארבל פון אונטן
ארויף). איר רעדט עפעס, רב אלטער, אזעלכע ווערטער... פארשטעלט...
איך קאן ניט פארשטיין... טרינקט, איך בעט אייך, קוקט ניט אף כבוד...
מיר וועלן הארעווען, און זיי וועלן פרעסן און זויפן? עסן זאלן זיי ווערעם!
(גיסט אים אן נאך א גלעזל).
    
ר ב א ל ט ע ר: לאז גאט היטן! וואס האב איך צו זיי? (נעמט
דאס גלעזל). וואס איר זאגט, מע הארעוועט. דערויף זיינען מיר שוין
געוווינט. וואס איז שייך? גאט האט אזוי באשאפן די וועלט, אז מיר
דארפן הארעווען, פארשווארצט ווערן, און זיי דארפן לעבן א גוטן טאג,
עסן און טרינקען, און דיזן, און דאזן, און דאס און יענץ... פארדריסן
פארדריסט נאר דאס, וואס ס׳איז בא זיי ניט אנגעלייגט אונדזער הארעוואניע. למשל, אט נעמט א פערד, להבדיל, הארעוועט אויך איבערן כוח.
זעט־זשע אבער, ווי מע קיכלט עס, מע גלעט עס, מע גיט דעם עסן, און
טרינקען, און דיזן, און דאזן, און דאס, און יענץ...
    
ב יי ל ע: איר רעדט עפעס, רב אלטער, תמיד אזוי מאדנע...
פארשטעלט...
    
ר ב א ל ט ע ר: ס׳איז ניט מיינע ווערטער. דאס האב איך
אויסגעלייענט פון א ביכל, פון די היינטיקע ביכלעך, וואס זיי גיבן ארויס,
אט די ימח שמוניקעס, די צעצעליסטן... .
    
ב יי ל ע: וואעס? וואס איז דאס פאר א מכה? א מכה זאל זיך
זיי זעצן אפן שפיץ נאז!...
    
ר ב א ל ט ע ר: לאז גאט היטן! וואס האב איך צו זיי? פארשטייט איר מיך, די דאזיקע ― דאס זיינען אזעלכע מענטשן, פארשטייט
איר מיך, וואס קאטארי זיי נעמען זיך אן, אדרבה, די קריוודע פון די
ארעמעלייט, פון די ארבעטער, פאר מיר, און פאר אייך, און פאר די
אלע, וואס פלאגן זיך און מוטשען זיך אף דער וועלט...
    
ב יי ל ע: הערסטו! וואס־זשע שווייגט איר? לאזן מיינע באלעבאטים אייננעמען א מיתה משונה פאר זייער מינדסטן נאגל!
    
ר ב א ל ט ע ר: לאז גאט היטן! וואס האב איך צו זיי? (עס
עפנט זיך די טיר, עס קומט אריין ח יי ם  ד ע ר  מ ש ר ת. ביילע
טוט זיך א ווארף צום אויוון. רב אלטער קוקט אריין אין א ביכל).
ד ר י ט ע  ס צ ע נ ע
  
ח יי ם: (דאס קאפעלושל אף א זייט). א גוטער נאוונט זאל זיך
אין אייך אריינכאפן, ביילעניו! וואס מאכט א ייד, רב אלטער? איר
ווייסט? דאס ביכל, וואס איר האט מיר געבראכט, איז אן אנטיק פון
א ביכל! איך האב דאס נאר גענומען לייענען, בין איך אנטשלאפן געווארן זיצנדיק אפן בענקל, ווי א געהרגעטער... (ער גיסט זיך אן א גלעזל
וויין). געניסט עפעס, רב חיים, פארוואס זאלט איר ניט געניסן? אזוי
זאגט מיין מאדאם, בשעת זי איז מכבד אירע געסט מיט ווערעמיקע ניסלעך... ווו איז ערגעץ פראדל? (ער וויל זיך אנגיסן נאך א גלעזל).
    
ב יי ל ע: (גיט אים איבער די הענט). אוועק, דו משומד, ניט
פון דיינעטוועגן אנגעגרייט!... דערצייל בעסער, וואס ביסטו אזוי אויסגעפוצט? וואס הערט זיך עפעס בא אייך? וואס מאכן דיינע באלעבאטים?
    
ח יי ם: מיט די זייטן זאלן זיי אייך מאכן!... מע זיצט ביידע אינדערהיים, ווי די טייבעלעך, און מע זידלט זיך און מע שילט זיך ביז הונדערט און צוואנציק יאר... (ער שלעפט פון קעשענקע ניסלעך, ווארפט
אין מויל אריין און טוט א קנאק אלע מאל מיט דער האנט איבער דער
מארדע פון אונטן ארויף).
    
ב יי ל ע: וואס איז די מעשה?
    
ח יי ם: (קנאקט ניסלעך). וואס זאל זיין? גארניט. זי וויל קיין
פאריז. זאגט ער: קיין בארלין. זאגט זי: אין דער ערד. זאגט ער: ביסט
א בהמה. זאגט זי: דו ביסט א בעל־עגלה. זאגט ער: אבי ניט קיין שניידער... אפנים, טראכט איך מיך, זיי שטאמען ביידע פון גרויסן ייחוס,
גלייך מיט דעם ייחוס פון זייער מחותן כינקיס. איר ווייסט, רב אלטער,
כינקיסעס ייחוס?
    
ר ב א ל ט ע ר: דהיינו, כדומה למשל?
    
ח יי ם: דהיינו, כדומה למשל, איין זיידן האט ער געהאט א פאטאגראף ― ער פלעגט אראפנעמען גרעט פונעם בוידעם. און דער אנדערער זיידע איז געווען גובערסקי רעוויזאר איבער אלע שענקן... א! מע
זאל דערמאנען משיחן!...(עס קומט אן פון שטוב פ ר א ד ל).
  
פ ע ר ט ע  ס צ ע נ ע
  
פ ר א ד ל: (זעט ניט חיימען. זינגט א לידל).
    
 זיץ איך מיר אף א שטיין,
    
 עס נעמט מיך אן א גרויס געוויין:
    
 אלע מיידלעך האבן חתונה,
    
 נאר איך איינע זיץ אליין!...
    
ח יי ם: (ווישט זיך די אויגן כלומרשט). זייער טראווערדיק!
    
פ ר א ד ל: (זעט אים ניט, זינגט און טאנצט אונטער).
    
 אוי־וויי, מארגנשטערן,
    
 ווען וועל איך א כלה ווערן?...
    
ח יי ם: (פון דער ווייטן).
    
 שטיין שטיי איך, שטיי איך בא דער טיר,
    
 קוקן קוק איך מיט אייגעלעך אף דיר.
    
 הארצעניו, ליובעניו, וואס טוט זיך דא מיט דיר?
    
 צייט פון שבת אן האסט זיך ניט געזען מיט מיר!
    
פ ר א ד ל: (זעט אים ניט).
    
 כל־זמן איך בין א מיידל,
    
 בין איך שיין און איידל,
    
 און וויבאלד איך ווער א ווייבל,
    
 ווער איך שוין אן ארעם טייבל.
    
 אוי־וויי, מארגנשטערן,
    
 ווען וועל איך א כלה ווערן?
    
ח יי ם: (גייט איר אקעגן מיט אויסגעשטרעקטע הענט). הנני!
איך ביז אנגעברייט! איך בין גרייט אפילו היינטיקן טאג, נשמה מיינע!
דאס בין איך טאקע געקומען, איך זאל מיט דיר אפריידן, מיין טייער
קאנאריקל, אפשטעלן דאס קנס־מאל... א גוטן נאוונט דיר, פראדל! וואס
מאכסטו, הארץ מיינס, און ווי גייט דאס דיר אין געזונט, מיין ענגל און
מיין שאץ, דער גייסט פון מיין נשמה, דאס הארץ פון מיינע אויגן, ווי
בא רב אלטערן אין די ביכלעך שטייט געשריבן...
    
פ ר א ד ל: וואס איז? וואס ביסטו אזוי האפערדיק? קוקט אים
אן, ווי ער האט זיך דאס א ביסל אויסגעסטראצלט, דער שיינער מחותן!
גוט יום־טוב ראש־חודש קלעמעניש!... גייסט מן־הסתם פון צירק, אדער
געכאפט ערגעץ א קערטל?...
    
ח יי ם: ווי דען איז אנדערש, פייגעלע? א מענטש לעבט איין
מאל, ניט קיין צוויי מאל, ווי מיין רבי פלעגט זאגן, אז ער האט ניט געהאט אף שבת און די רביצין פלעגט אים באגראבן ניין איילן אין דער
ערד...
    
פ ר א ד ל: באגראבן זאל מען דיך!
    
ה יי ם: אמן, אלע ווייבער! נארעלע, היינטיקס מאל האסטו דווקא
 ניט געטראפן: אין צירק גיי איך ניט, און אין קארטן שפיל איך ניט ―
ווייסטו פון ווען אן?
    
פ ר א ד ל: פון ווען אן?
    
ח יי ם: פון אייערנעכטן אן... איך האב מיר געגעבן דאס ווארט,
 איך זאל ניט שפילן מער! איבער צוויי זאכן: ערשטנס, האב איך ניט
פאר וואס, און אז מע האט ניט קיין פינגער, זאגט רב אלטער, קאן מען
קיין פייג ניט שטעלן. און והשנית, קלייב איך איצט א גראשן צו א גראשן.
צוליב דער חתונה, נשמה מיינע... מע זאל זיך בא מיר אויסציען פאר
א גראשן ― גיב איך ניט! עס ווילט זיך ניט שטארבן אין פרעמדע תכריכים, ווי מיין באבע עליה השלום פלעגט זאגן, בשעת מע האט געבעטן
בא איר א נדבה...
    
פ ר א ד ל: וואס־זשע טוסטו גאנצע נעכט, אז דו פטרסט אפ אלע
ארבעט אין שטוב?
    
ח יי ם: וואס איך טו? איך פארנעם זיך מיט בילדונג, טייערע!
מיט בילדונג! אט לייען איך איצט א ביכל, זיס ווי איינגעמאכטס... רב
אלטער האט דאס מיר געבראכט... אוי, א ביכל! (ער קושט די פינגער).
כ׳בין א גאנצע נאכט ניט געשלאפן, נאר געלייענט, און געלייענט, און
געלייענט ― מחיה נפשות!
    
פ ר א ד ל: עס קער שוין זיין דאס גוטע ביכל, אז ס׳איז אריין
צו דיר אין די הענט אריין... וואס איז דאס, א ראמאנס?
    
ח יי ם: נאך א מין ראמאנס! אין זעקס טיילן, מיט א נעקראלאג.
    
ר ב א ל ט ע ר: עפילאג.
    
ח יי ם: מיין איך ― עמפילאג.
    
פ ר א ד ל: וויאזוי רופט זיך עס?
    
ח יי ם: (טוט זיך א פאטש אין שטערן). סע רופט זיך אן מיט
אזא לאנגן נאמען, אז ס׳איז שווער צו געדענקען אויסווייניק... רב אלטער סערדצע! וויאזוי הייסט עס בא אייך?
    
ר ב א ל ט ע ר: ווער?
    
ח יי ם: אט א יענץ ביכל, וואס איר האט מיר געבראכט אנומלטן
צו טראגן?
    
ר ב א ל ט ע ר: א? דאס ביכל, וואס איר האב דיר איבערגעלאזט? שוין איינמאל א ביכל! אנטיק שבאנטיק! פרימא! מע רייסט דאס
בא מיר פון די הענט! עס הייסט מיטן נאמען: „דער ווילדער נעגער אין
רויטן גארטל מיט צען אנגעלאדענע פיסטאלעטן און מיט זעקס פארשאלטענע דאמען אין אויבנגעשטאלט, אדער דער רינג פון שלמה המלך, א
העכסט־אינטערעסאנטער ראמאן אין זעקס טיילן מיט אן עפילאג און
מיט א ליד צום געזאנג, פארפאסט פון יצחק שלמה עסיקטרייבער אף
דעם ארט פון שמ″ר״.
    
ב יי ל ע / פ ר א ד ל: (א פליעסק מיט ד הענט). א דונער האט מיך ניט
דערשלאגן! וואס פאר א לאנגער נאמען!
    
ח יי ם: שרעקט זיך ניט, ס׳איז בא זיי פאראן נאך לענגערע,
 און אלע עפעס אזעלכע מאדנע כפול־שמונהדיקע נעמען, צום ביישפיל:
 „דער געפאנגענער קיניג באם פארגליווערטן ים אין דער וויסטעניש, אדער
 די צעשפאלטענע ליפ״... „דער שווארצער ציגיינער מיט די זילבערנע
 קנעפ אין רייטוואגן, אדער די גלעזערנע קאטשעלקע אף פסח״... „די גע־
 שוואלענע מויד פון איר איינציקן חתן, אדער דער רויטער ממזר, פאר־
    
כאפט זאל ער ווערן!״...
    
 פ ר א ד ל: פארכאפט מעגסטו שוין ווערן פאר אלע יידן,
    
ב יי ל ע: רבונו־של־עולם!
    
ה יי ם: אמן, אלע ווייבער! הקיצור, ס׳איז א ביכל, זאג איך דיר,
 הערסטו, פראדל, די פינגער צו קושן!
    
פ ר א ד ל: וואס־זשע באשרייבט זיך דארטן אין ביכל? ביסט
 ניט קראנק צו דערציילן!
    
ח יי ם: דארטן באשרייבט זיך... ס׳איז שווער צו געדענקען אף
 אויסווייניק... עפעס וויאזוי א פיינער בחור פון א יאר עטלעכע און צוואנ־
 ציק...
    
ר ב א ל ט ע ר: אכצן.
    
ח יי ם: ראמאנסירט מיט א מיידל פון א יאר ניינצן...
    
ר ב א ל ט ע ר: זיבעצן.
    
ח יי ם: א שיין מיידל, אן עפעלע, מיט חן־גריבלעך אין די בעק־
 לעך, א בלאנדינקע מיט שווארצע האר...
    
ר ב א ל ט ע ר: מיט בלאנדע האר.
    
ח יי ם: מיין איך, א בראנעטקע מיט בלאנדע האר...
    
פ ר א ד ל: וויאזוי הייסט זי?
    
ח יי ם: וויאזוי הייסט זי? נארוואס ארויסגעפלויגן פונעם קאפ...
 זי ליגט מיר אפן צונג... וויאזוי הייסט זי, רב אלטער?
    
ר ב א ל ט ע ר: ווער?
    
ח יי ם: אט יענץ מיידל, וואס בא מיר אין ביכל?
    
ר ב א ל ט ע ר: סעראפימא.
    
ח יי ם: יא, יא, איך האב טאקע געוואלט זאגן אזוי... עס באשרייבט זיך דארט, וויאזוי דער בחור פארליבט זיך אינעם מיידל... דאס
מיידל פארליבט זיך אינעם בחור... דער בחור וויל חתונה האבן פארן
מיידל... דאס מיידל וויל חתונה האבן פארן בחור... ווילן זיי, הייסט
עס, ביידע... טרעפט זיך איינמאל א מעשה, דער בחור באגעגנט זיך מיטן
מיידל ערגעץ אין אן ארט ― דאכט זיך, אז אין קיך?... א יא, רב אלטער?
    
ר ב א ל ט ע ר: הא? וואס?
    
ח יי ם: ווו באגעגנט ער זיך דארטן אין אייער ביכל, יענער בחור
מיט דער מויד? א יא, אין קיך?
    
ר ב א ל ט ע ר: אין פאריז אין די בעדער... באם ג ר א ף
ס א ל י ס  אין פאלאץ... אין א גארטן פון לימענעס מיט פאמעראנצן...
    
ח יי ם: אזוי גאר? בקיצור, איז זיך מיישב ער, מיין בחור הייסט
דאס, און איז ניט פויל אף דער פען און כאפט זי ארום אט אזוי! (וויל
ארומנעמען פראדלען).
    
פ ר א ד ל: אוועק, דו שארלאטאן!...
    
ר ב א ל ט ע ר: ניין, חס ושלום, ניט אזוי... פריער פאלט ער
איר צו די פיס...
ח יי ם: איך האב דיר נאר געוואלט ווייזן, וויאזוי דער בחור
נעמט ארום דאס מיידל דארט אין ביכל...
    
פ ר א ד ל: ווער די כפרה!... געקומען אפן גרייטן... גיי זע בא
לייטן, ווי סע פירט זיך... אט איז געקומען צו אונדזער בארישני א חתן
אזש פון אלדי שווארצע יאר... פארשפארט מיט איר אין איין חדר פון
אינדערפרי אן...
    
ח יי ם: פון אינדערפרי אן? טאטעניו! וואס אזוי לאנג? וואס
טוען זיי דארטן, קעצעלע מיינס?
    
פ ר א ד ל: איך זאל אזוי וויסן פון דיר! איין ווארט האב איך
געכאפט, בשעת איך האב זיי אהין דערלאנגט טיי...
    
ח יי ם: וואס פאר א ווארט?
    
פ ר א ד ל: אז איך וועל דיר זאגן, וועסטו באלד וויסן! „זשי־וואפרי״...
    
ח יי ם: זשיוואפרי? אהא, איך ווייס שוין! אף אונדזער לשון
איז דאס אלץ איינס, ווי מע זאל זאגן: „סע ברענט מיך א טרונק״... א יא,
רב אלטער, א טרונק?
    
ר ב א ל ט ע ר: (באלעקט זיך). וואס זאגט איר, א טרונק?
א ייד איז ניט קיין טרינקער... מהכתיתי, א ייד נעמט אמאל א ביסל
בראנפן...
    
ח יי ם: גוט מארגן, געליע, רעטעך טראג איך! מע רעדט דא
פון פראנצויז, קומט איר מיט א ביסל בראנפן!... (עס הערט זיך א קול
פון שטוב: „פראני, פראדל! וואס קרענקסטו דארט אין קיך, דו מויד?״...)
    
פ ר א ד ל: קרענקען זאלט איר פאר אלע יידן!... איך גיי, איך גיי!
ווי געפעלט אייך, ווי זי קוויטשעט! איך וואש דאס געפעס! אט גיי איך!
גיין זאל זי אף קוליעס!...
    
ח יי ם: אמן, אלע ווייבער! (פראדל לויפט ארויס פון קיך. עס
לויפן אריין  מ י ש א און מ א ש א).
  
פ י נ פ ט ע  ס צ ע נ ע
    
 מ י ש א און מ א ש א: (שלעפן לעקעך פון די קעשענעס,
 קנאקן ניסלעך, קוקן זיך ארום אף אלע זייטן). סמאטרי, ביילע, זאג ניט
 אויס, באזשע סאכראני!...
    
ב יי ל ע: א מכה הער מאמען! איר זייט נעבעך הונגעריק, טיי־
 בעלעך?... עסט געזונטערהייט, עסט, פייגעלעך!... וואס הערט זיך עפעס
 אין שטוב, קינדערלעך?
    
מ י ש א און מ א ש א: גארניט... דער פאפא און די מאמא
 שפילן אין קארטן... דער דיאדיא קושט די שוועסטער... יעי באגו...
    
ח יי ם: טאקע? אנו, ווייזט, וויאזוי קושט ער זי, קעצעלעך?
    
מ י ש א און מ א ש א: וואט קאק! (זיי קושן זיך אין די
פיסקלעך און לאכן).
    
ה יי ם: (פאטשט זיי אין די פלייצעס). בראווא! בראווא! מא־לאדצי רעביאטא! אט וואס הייסט גוט דערצויגן קינדער! איר זאלט זיין
ערלעכע קינדער, וואלט איר אוועקגעלקחנט פונעם טיש עפעס גוטע זאכן
פון אונדזערטוועגן: טארט, ניסלעך, עפל, בארן, מאראנצן, איינגעמאכטס... נישקשה, קיינער וועט ניט וויסן... צווישן דער משפחה וועט
דאס בלייבן... (מישא און מאשא לאזן זיך גיין. פראדל קומט אן מיט
א גראפין נאך וואסער).
  
ז ע ק ס ט ע  ס צ ע נ ע
    
פ ר א ד ל: ברענען זאלן זיי אפן פייער!...
    
ח יי ם: אמן, אלע ווייבער!
    
פ ר א ד ל: דא האט זי געשריען „מויד״, און דארט, פאר פרעמדע מענטשן, איז זי זיס, ווי צוקערקעלעך. „ברענג, זאגט זי, דושעטשקע,
א גלאז וואסער פאר דער מאדאם לאקשנקוגל״...
    
ב יי ל ע: וואס מאכן עפעס חתן־כלה?
    
פ ר א ד ל: קיין גוטס זאלן זיי אייך ניט האבן.
    
ח יי ם: אמן, אלע ווייבער.
    
פ ר א ד ל: די שיינע כלה האט מורא, טאמער טוט א קוק אף
מיר דער חתן, האלט זי אים פארשפארט... נישקשה, ער וועט פון איר
האבן א וויסטן סוף. ס׳איז א ווויל כלהכן. זי וועט אים, אם ירצה השם,
אויסדראפען די אויגן...
    
ח יי ם: א מצווה, לאז זיך אים ניט גלוסטן, ווי מיין עלטערע
שוועסטער פלעגט זאגן, בשעת איך האב מיך געווארגן מיט א ביינדל...
אפנים, עס וועט זיין טאקע היינט א מזל־טוב?... אסיס, רב אלטער, באמת
גענאסן! טוט אים א צי, ביילע, באם לינקן אויער און זאגט „לישועתך
קויתי״...
    
ר ב א ל ט ע ר: (האט ביז אהער געכאפט א דרעמל, געפייפט
מיט רער נאך. כאפט זיך אויף). א דאנק! למאי זאלט איר זיך מטריח
זיין? איך בין א ווינציקער טרינקער... א ייד טרינקט ניט... א ייד איז
גאר קיין טרינקער ניט... די צי־צי־ציוניסטן זיינען זייער גערעכט... זיי
זאגן, אז א ייד... א ייד ליגט אין דער ערד, ניין איילן אין דער ערד...
א ייד איז נעבעך ת־תמיד פארשמאכט, פאריאמערט... (ער זינגט מיט
אן אומעטיקן קול).
    
 פאריאמערט, פארקלאאגט,
    
 פון זיינעם פאריאאגט...
    
ח יי ם: אהא! רב אלטער איז דאך טאקע רעכט אונטערן גלעזל,
כ׳לעבן! בגילופן!... געמאכט, אפנים, א רעכטע כוסה?...
    
ב יי ל ע: ניט מיין זאלסטו עסן, וויפל זיי האבן געטרונקען!
    
ח יי ם: אמן, אלע ווייבער!... ווייסט איר וואס, רב אלטער? אז
איר זינגט שוין יא, טא זינגט אונדז עפעס א לידל פון די לידלעך! איר
זייט דאך א ייד, וואס קאטארי, איר האנדלט מיט ביכלעך און מיט לידלעך.
    
ר ב א ל ט ע ר: וועסט מיר העלפן? איר וועט מיר העלפן?
וועל איך אייך זינגען א לידל, וואס איז טאקע אנגעמאסטן אף מיר אליין.
    
א ל ע ד ר יי: אך! מהכתיתי, מיטן גרעסטן פארגעניגן! (גרייטן
זיך צו אים מיטהעלפן).
    
ר ב א ל ט ע ר: (זינגט).
    
 צען ברידער זיינען מיר געווע־ע־עזן,
    
 האבן מיר געהאנדלט מיט וויין;
    
 איינער איז פון אונדז געשטארבן,
    
 זיינען מיר געבליבן ניין.
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
א ל ע  א י נ א יי נ ע ם:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ר ב א ל ט ע ר:
    
 ניין ברידער זיינען מיר געווע־ע־זן,
    
 האבן מיר געהאנדלט מיט פראכט;
    
 איינער איז פון אונדז געשטארבן,
    
 זיינען מיר געבליבן אכט.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ר ב א ל ט ע ר:
    
 אכט ברידער זיינען מיר געווע־ע־עזן,
    
 האבן מיר געהאנדלט מיט ריבן;
    
 איינער איז פון אונדז געשטארבן,
    
 זיינען מיר געבליבן זיבן.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
  
ר ב א ל ט ע ר:
    
 זיבן ברידער זיינען מיר געווע־ע־עזן,
    
 האבן מיר געהאנדלט מיט געבעקס;
    
 איינער איז פון אונדז געשטארבן,
    
 זיינען מיר געבליבן זעקס.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
  
ר ב א ל ט ע ר:
    
 זעקס ברידער זיינען מיר געווע־ע־עזן,
    
 האבן מיר געהאנדלט מיט שטרימף;
    
 איינער איז פון אונדז געשטארבן,
    
 זיינען מיר געבליבן פינף.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
  
ר ב א ל ט ע ר:
    
 פינף ברידער זיינען מיר געווע־ע־עזן,
    
 האבן מיר געהאנדלט מיט ביר;
    
 איינער איז פון אונדז געשטארבן,
    
 זיינען מיר געבליבן פיר.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ר ב א ל ט ע ר:
    
 פיר ברידער זיינען מיר געווע־ע־עזן,
    
 האבן מיר געהאנדלט מיט בליי;
    
 איינער איז פון אונדז געשטארבן,
    
 זיינען מיר געבליבן דריי.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ר ב א ל ט ע ר:
    
 דריי ברידער זיינען מיר געווע־ע־עןן,
    
 האבן מיר געהאנדלט מיט טיי;
    
 איינער איז פון אונדז געשטארבן,
    
 זיינען מיר געבליבן צוויי.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ר ב א ל ט ע ר:
    
 צוויי ברידער זיינען מיר געווע־ע־עזן,
    
 האבן מיר געהאנדלט מיט ביינער;
    
 איינער איז פון אונדז געשטארבן,
    
 בין איך געבליבן איינער.
    
א ל ע:
    
 אוי, שמערל מיטן פי־דל,
    
 בערל מיטן באס!
    
 שפילט־זשע מיר א לי־דל
    
 אפן מיטן גאס!
    
ח יי ם: (אליין).
    
 איין ברודער זיינען מיר געווע־ע־עזן,
    
 האבן מיר געהאנדלט מיט ספרים;
    
 איינער איז פון אונדז געשטארבן,
    
 האבן מיר געטרונקען א גלעזל משקה... (גיסט).
    
 אוי, שמערל...
    
א ל ע: א שיינער גראם!
    
ח יי ם: וועלן מיר נעמען צו ביסלעך משקה אן א גראם. לחיים,
רב אלטער! לאמיר זיין געזונט!
    
ר ב א ל ט ע ר: (טרינקט). לאמיר טאקע זיין געזונט! (עם לויפן
אריין מישא און מאשא און מיט פולע קעשענעס).
ז י ב ע ט ע  ס צ ע נ ע
    
מ י ש א  א ו ן  מ א ש א: גיי, פראדל, די מאמע רופט! (פראדל
כאפט דעם גראפין מיט וואסער און לויפט אין שטוב אריין).
    
ח יי ם: אנו, ווייזט, וואס האט איר געבראכט?
    
מ י ש א  א ו ן  מ א ש א: (ליידיקן אויס די קעשענעס). איז־וואלטיע וואם עפל, גרושי, אפעלסינעס. לאווקא סטאשטשילי, יעי באגו...
    
ח יי ם: (קושט די קינדער). בראווא! בראווא! מאלאדצי רעביא־טא! אט וואס הייסט גוטע קינדער, געראטענע, צו גאט און צו לייט! אט
וואס הייסט פון קינדווייז אויף גוט געלערנט!... (ער גיסט אן רב אל־טערן א גלעזל וויין און זיך אויך). טרינקט, רב אלטער, און פארבייסט.
לאז אייך ווויל באקומען, ווי אין דער הייליקער הגדה שטייט געשריבן.
טרינקט און עסט, רב אלטער, מע וועט במילא שטארבן, ווי מיינער א
באקאנטער בעל־עגלה פלעגט זאגן, אז מע האט דערלאנגט צום טיש א
שיסל קארטאפלעס און סע האט געזעצט א פארע, ווי אין באד.
    
ר ב א ל ט ע ר: הא? און אפשר זייט איר גערעכט. לאמיר
טאקע נעמען צו קאפלעך... לחיים, לחיים. גאט זאל געבן, יידן זאלן זיין
יידן. ווארעם א ייד איז גאר אן אנדער מין באשעפעניש... א ייד טרינקט
ניט קיין בראנפן, פע!... א ייד טרינקט וויין... אלעמאל וויין... סע קומט
פסח צום סדר, טרינקט ער וויין... און וויפל ער זאל ניט טרינקען, איז
ער תמיד ניכטער... (פריילעך). קיינמאל ניט שיכור!... א יא, חיימונקעלע?
קיינמאל ניט ש־שיכור!...
    
ח יי ם: חס וחלילה! וואס הייסט, א ייד גאר וועט זיין שיכור?...
דערפאר דארף מען טאקע נעמען נאכאמאל צו קאפלעך. (ער גיסט אן
נאכאמאל, קושט זיך מיט רב אלטערן, נעמט די קינדער און גייט מיט
זיי א טענצל).
    
 ר ב א ל ט ע ר: (פליעסקעט צו און זינגט).
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער אתרוג בענטשן מיר!
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער גמרא לערנען מיר!
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער דאוונען דאוונען מיר!
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער זמירות זינגען מיר!
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער כפרות שלאגן מיר!
    
 וואס מיר זיינען זיינען מיר,
    
 אבער יידן זיינען מיר.
    
 וואס מיר טוען טוען מיר,
    
 אבער שבת מאכן מיר!
  
(עס קומט אן פראדל און בלייבט דערשטוינט).
  
א כ ט ע  ס צ ע נ ע
  
פ ר א ד ל: (פאלט אן אף חיימען). צי דו ביסט משוגע? צי דו
ביסט חסר־דעה?... פלוצעם אינמיטן דרינען טאנצן?... (צו די קינדער).
גייט, די מאמע רופט אייך. איר וועט שוין דארטן האבן פאר די מאראנצן!... (די קינדער גייט אוועק). און איר אויך, רב אלטער?... פע,
שעמען מעגט איר זיך. אזא ייד, קיין עין־הרע!
    
ר ב א ל ט ע ר: (פלאנטעט מיט דער צונג). א ייד?... א ייד
איז ניט קיין גוי... א ייד זאל טאקע זיין תמיד געזונט און מאריך ימים
ונשים זיין. ווארעם א ייד, וויפל ער זאל ניט טרינקען, איז ער קיינמאל
ניט ש־שיכור... (גיסט אן א כוסה).
    
פ ר א ד ל: וואס סע האט זיך מיר געחלומט היינטיקע נאכט און
יענע נאכט און א גאנץ יאר!... דארט אין שטוב איז א מזל־טוב, דעריבער באדארפן זיי דא זשליאקען וויין!... ביילע!
    
ב יי ל ע: זיי האבן גאר אזויפיל ניט געטרונקען. זע נאר! גענומען צו די ליפן...
    
ח יי ם: גענומען צו די ליפן און טאקע באלד אראפגעשלונגען...
הערט־זשע אויס, רב אלטער. אז מיר האבן יא דערלעבט א מזל־טוב, טא
לאמיר טאקע נעמען צו ביסלעך וויין און טרינקען לחיים פאר אונדז אליין
און פאר אונדזערע אייגענע כלות, און לאמיר זיך צוווינטשן איינס דאס
אנדערע, סע זאל זיין מיט מזל. מזל־טוב דיר, פראדל, מיין טייערע כלה,
מיין ליכטיקער שטערן, מיין קרוין, מיין שפילפייגעלע! גיב מיר אהער
דיין זיס הענטל און זאג מיר צו, אז דו וועסט מיר זיין געטריי!... (וויל
זי ארומנעמען).
    
פ ר א ד ל: (שטופט אים אפ). אלע בייזע וויסטע חלומות! אפנים,
דו ביסט שיכור?...
    
ח יי ם: חס וחלילה! ווי קומט א ייד זיין שיכור? וואס זאגט
איר, רב אלטער? קאן א ייד זיין שיכור?
    
ר ב א ל ט ע ר: (שמייכלט און באלעקט זיך). א ייד איז קיי־קיינמאל ניט ש־שיכור! א ייד איז א ייד, און דיזן, דאזן, דאס און יענץ...
    
ח יי ם: (וויל ארומנעמען פראדלען). אפשר געפעלט דיר ניט,
קאנאריקל, דער ייחוס, וואס איך בין א משרת?... נארעלע, משרתים פירן
היינט דאס גאנצע רעדל... קארג פאראן בא אונדז באלעבאטים, וואס זיינען געווען אמאל משרתים? און מיין באלעבאס אליין, זאל דיר צו קיין
חרפה ניט זיין, איז ניט געווען קיין משרת?... א ביסל גנבה, א ביסל
הצלחה ― חוץ זיין שאדן אף מיר געזאגט געווארן אין צען יאר ארום!...
צי, א שטייגער, למשל, נעם דיין מאדאם ― ניט געווען פריער אן אם?...
היינט דאקטערט זי זיך שוין און פארט אין די בעדער אריין... נארעלע,
וועסט, אם ירצה השם, אויך זיין א מאדאם אמאל, וועסטו זיך אויך,
מיט גאטס הילף, דאקטערן. זיי זיכער...
    
פ ר א ד ל: (שטויסט אים אפ). בייס זיך אפ די צונג!...
    
ח יי ם: אמן, אלע ווייבער! פאלג מיך, קעצעלע מיינס, לאמיר
ברעכן טעלער. מזל־טוב!... ביילע! רב אלטער! זאגט אונדז מזל־טוב!
(שלעפט ארויס פון קעשענע א גאלדענע קייט און טוט אן פראדלען אפן
האלדז). אזוי ווי דו ביסט איצטערט מיין כלה, שענק איך דיר א מתנה
ס׳ליגט בא מיר אנגעגרייט שוין פון צוויי וואכן. (ער נעסט ארום פראדלען און טוט זי א קוש. זי שטופט אים כלומרשט אפ).
    
ב יי ל ע: מזל־טוב דיר, פראדל, פארנוץ געזונט! וואס זאגט איר
דערויף, רב אלטער? (זי ווייזט אים אף פראדלס מתנה).
    
ר ב א ל ט ע ר: וואס זאל איך זאגן? איך זאג, אז א ייד... א ייד
זאל מאריך ימים ונשים זיין... א ייד עסט און טרינקט ― און גאר...
גארניט... שא, שטיל... פיש־פיש־פישטשעט ווי א פייגעלע... דיזן, דאזן,
דאס און יענץ... (ער שטייט אויף און פאלט פון די פיס). א ייד, אפילו
אז ער טרינקט, איז ער ת–תמיד ניכטער... פלאנטעט ניט מיט דער צונג...
פאלט ניט פון די פיס... גייט גלייך, ווי א סטרונקעלע... טוט זיך ניט
א בייג ניט אהער... ניט אהין... איז בא אלע געדאנקען... ווארעם א ייד...
וויפל ער זאל ניט טרינקען קיין וויין, איז ער קיי־קיינמאל ניט, אבער טאקע קיינמאל ניט ש־ש־ש... אוי, א ייד האט א פינצטער מזל... זיי זיינען
גערעכט, די צי־צי־ציוניסטן, אז דאס פאלק... אז א ייד איז ת־תמיד אין
דער ערד... ת־תמיד פאראומערט, פארחושכט, פארוואגלט... (זינגט אונטער דער נאז).
    
 פאריא־ווא־מערט, פאר־קלא־ווא־אגט,
    
 פון זא־וואי־נעם פאר־יא־ווא־אגט,
    
 פון גא־וואט דאס פאר־שאלטענע קינד... (אויסגעצויגן).
    
 אוי־אוי־אוי־אוי!
    
 אוי־אוי־אוי־אוי!
    
ח יי ם: (נעמט רב אלטערן פאר א האנט). וואס טויג אייך, רב
אלטער, זיין „פאריא־וואמערט און פארקלא־וואגט״? לאזן בעסער אונדזערע שונאים יאמערן און קלאגן אף זייערע קעפ! איר פאלגט מיר, רב
אלטער, גיסט אייך בעסער אן א פרישע כוסה און טרינקט לחיים צו
אייער ביילען... לאז זיין אין א גוטער שעה א מזלדיקער, איר זאלט זיך
מיט איר עלטערן אין עושר און אין כבוד... איך ווייס דאך, אז איר
פאדקעוועט ארום איר שוין פון א האלב יאר... א וועלט שלאפט ניט...
וואס מאכט איר אנשטעלן, ביילע, וואס ברעקלט איר זיך? לאם איך האבן
אזא יאר, וואס פאר א זיווג דאס איז, ווי מיין רביצין פלעגט זאגן אף
איר שכן, בשעת ער פלעגט זיך צעפאטשן מיט זיין פלוניתטע... א זיווג
― זאג איך אייך!
    
ר ב א ל ט ע ר: א זיווג מן השמים... לחיים, לחיים! (עס קומען
אן ווידער די קינדער מיט פולע קעשענעס, קנאקן ניסלעך).
    
ח יי ם: גיט־זשע איר, רב אלטער, די האנט, און לאז זיין מיט
גליק. פון דאנען אין אן אייגענער שטוב, ווי לייבושל־גנב האט געזאגט.
בשעת מען האט אים דאס ערשטע מאל געבראכט צו פירן אין אסטראג...
און לאמיר זיין געזונט! (ער גיסט אריין מיט גוואלד פראדלען א ביסל
וויין אין מויל אריין. רב אלטער גיט ביילען פון זיין גלעזל). רב אלטער!
זינגט עפעס א לידל פון אייערע לידלעך, נאר א רעכטס, ס׳זאל לאפטשען!
    
ר ב א ל ט ע ר: (נעמט אף דער אויבערשטער אקטאווע).
    
 אב איז א פאטער,
    
 קדר איז א טאטער,
    
 א טאטער איז א קדר,
    
 בגדים זיינען קליידער,
    
 קליידער זיינען בגדים,
    
 זייד איז ניט קיין פאדעם...
    
ח יי ם: (שלאגט אים איבער, זינגט אליין).
    
 פאדעם איז ניט זייד,
    
 שיכור זאלט איר זיין ווי לוט,
    
 ווי לוט זאלט איר זיין שיכור,
    
 אין מויל זאל אייך ווערן ביטער,
    
 ביטער זאל אייך ווערן אין מויל,
    
 שיסן זאל אייך א קויל,
    
 א קויל זאל אייך אויסשיסן...
    
פ ר א ד ל: געשאסן זאלסטו ווערן פון גאט!
    
ח יי ם: אמן, אלע ווייבער!... ווייסט איר־זשע גאר וואס, רב אלטער? זינגט אונדז דאס פריעריקע לידל: „וואס מיר זיינען זיינען מיר!״
און לאמיר זיך נעמען פאר די הענט אלע און לאמיר גיין א האפקעלע.
(אלע נעמען זיך פאר די הענט און סע גייט א טענצל).
    
ר ב א ל ט ע ר:
    
 וואס מיר זיינען זיינען מיר,
    
 אבער יידן זיינען מיר!
    
ח יי ם: (צוזאמען מיט רב אלטערן).
    
 אבער משרתים זיינען מיר!
    
ר ב א ל ט ע ר:
    
 וואס מיר טוען טוען מיר,
    
 אבער ציצית טראגן מיר!
    
ח יי ם: (צוזאמען מיט רב אלטערן).
    
 אבער משקה טרינקען מיר!
    
ר ב א ל ט ע ר:
    
 וואס מיר זיינען זיינען מיר,
    
 אבער יידן זיינען מיר!
    
ח יי ם: (צוזאמען מיט רב אלטערן).
    
 אבער שיכורים זיינען מיר!
    
ר ב א ל ט ע ר:
    
 וואס מיר טוען טוען מיר,
    
 אבער תפילין לייגן מיר!
    
ח יי ם: (צוזאמען מיט רב אלטערן). אבער טאנצן טאנצן מיר!
(שרייט). לעבעדיק, רב אלטער! פולקעס! שטארקער, שטארקער! קינדער!
פיסלעך, קינדער!... (ער צעברעכט א טעלער. אלע שרייען „מזל־טוב!
מזל־טוב! מזל־טוב!״ פלוצעם עפנט זיך די שטוב־טיר און עס באווייזט
זיך פריער דער מאדאמס נאז, נאכדעם די מ א ד א ם אליין).
  
נ יי נ ט ע  ס צ ע נ ע
    
מ א ד א ם: (א פליעסק מיט די הענט). א וויסטער, א פינצטערער, א ריינער, אן אומגליקלעכער, א שווארצער, א שלים־מזלדיקער מזל־טוב אף אייערע קעפ און אף אייערע הענט און פיס און לייב און לעבן!...
אזא הולטייקע, אזא פארשיווע יידענע, אזא סמארקאטע מויד! וואן פון
מיין שטוב! (צו רב אלטערן). און אט דער שלעפער וואס טוט דא?
    
ר ב א ל ט ע ר: (אנגעדרודלט, פלאנטעט מיט דער צונג).
ש־ש־שלעפער, זאגט איר? ווי קומט א ייד צו זיין א שלעפער? א ייד
איז קיי־קיי־קיינמאל ניט קיין שלעפער! קיי־קיינמאל ניט... און וואס איר
טרייבט מענטשן פון ש־ש־שטוב ― מהכתיתי, טרייבט, טרייבט. נאר אן
עוולה איז דאס פון אייך... ווייסט איר, פארווא־ווא־וואס? ס׳איז היינט
אנדערע יארן גאר... ניט דאס, ווא־ווא־וואס אמאל... איר זאלט זען בא
מיר אין די ביכלעך... די צעצעליסטן זאגן... א קלאג צו אייער קאפ!
דיזן, דאזן, דאס און יענץ...
    
מ א ד א ם: (צו חיימען). און דו, שארלאטאן, וואס טוסטו דא?
וואן פון דאנען!
    
ח יי ם: (גאנץ עלעגאנט). א דאנק פאר א קאמפלימענט! (די מאדאם לאזט זיך צו אים מיט ביידע הענט, וויל צונעמען די קינדער. חיים
נעמט זי פאר א האנט, טוט א ווונק צום איבעריקן עולם, און מע כאפט
זי אריין אין רעדל אריין און מע גייט מיט איר א טענצל. די מאדאם
רייסט זיך מיט אלע כוחות, נאר ס׳איז אומזיסט: מע לאזט זי ניט ארויס
פון קאן). רב אלטער! וואס שווייגט איר? זאגט עפעס א גוט ווארט!
    
ר ב א ל ט ע ר: (אויפגעלעבט, זינגט).
    
 ס׳איז היינט א נייע וועלט,
    
 מע קוקט ניט אף קיין געלט,
    
 קיין גרויס, קיין קליין,
    
 קיין מיאוס, קיין שיין,
    
 קיין ארעם און קיין רייך ―
    
 אלע זיינען גלייך!...
    
א ל ע: (זינגען און טאנצן).
    
 קיין גרויס, קיין קליין,
    
 קיין מיאוס, קיין שיין,
    
 קיין ארעם און קיין רייך ―
    
 אלע זיינען גלייך!
    
 אלע זיינען גלייך!...
    
[די מאדאם רייסט זיך פון זייערע הענט און שילט, נאר מע הערט ניט איר
קול. עס עפנט זיך די טיר און עס קוקט אריין דערשראקן אין קיך אריין דער גאנצער עולם: הערן און דאמען, און חתן־כלה אויך בתוכם. אייניקע מיט קארטן אין די
הענט. מע בלייבט שטיין א וויילע פארגליווערט, איטלעכער אין אן אנדער פאזע. ―
לאנגזאם פאלט דער פארהאנג.]
  
געשריבן אין יאר 1899.
  
א פריילעכס אין איין אקט
  
די פארשוינען:
  
צ ב י ה ־ ק יי ל ע, א קעכן אין א רייך הויז. א יונגע אלמנה.
מ א ש ע, א שטוב־מיידל.
א י צ י ק, א משרת מיט א פאטלע האר. טראגט א גאלדענעם סיגנעט.
ק א פ ל, א דינער אין אן אפטייק.
ק ל מ ן  ד ל ו ת, א שוסטער, אן אלטער בחור.
ס א ש ק ע, א נגידס א בחורל.
 ק ל א ר א
    
 צוויי נגידישע פריילנס.
 א נ א
ד ע ר  נ ג י ד, אז אויפגעקומענער אריסטאקראט.
ד י  נ ג י ד י ת, א מאדאם אין א געלן פאריק.
 
 