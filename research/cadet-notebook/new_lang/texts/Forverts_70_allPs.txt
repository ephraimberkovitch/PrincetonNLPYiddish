 די וואך איז הרב שאול אלטער, דער כאריזמאטישער רבי פון א נייעם צווייג גערער חסידים אין ישראל, געקומען קיין אמעריקע, ווו טויזנטער אנהענגער האבן אים ווארעם אויפגענומען אין בארא־פארק, ברוקלין, און לייקוווד, ניו־דזשערזי. 
 בעת א באזוך אין א ישיבה אין לייקוווד, האט דער רב געגעבן א דבר־תורה וועגן דער פרשה אויף יידיש פאר הונדערטער מענטשן, נישט געקוקט אויף דעם וואס די פרומע עדה אין לייקוווד רעדט היינט כמעט אויסשליסלעך ענגליש — א סימן פונעם טיפן דרך־ארץ וואס דער רב רופט ארויס אפילו ביים נישט־חסידישן עולם אין אמעריקע. 
 ביים אנהייב פון יאר 2021 האט הרב אלטערס נייע קהילה באוויזן צו זאמלען א גרויסע סומע געלט — 50 מיליאן שקל — כדי צו קויפן ערד לטובת דער גרופעס נייער הויפטקווארטיר אויף ירמיה־גאס אין ירושלים. איינער פון הרב אלטערס צילן ביים קומען קיין אמעריקע איז טאקע צו זאמלען געלט כדי אויפצובויען דעם בנין. 
 בעת זיין באזוך אין אמעריקע, האט הרב אלטער זיך געטראפן מיט די פירער פון די ארטיקע גערער חסידים און מיט אנדערע רביים וואס באציען זיך פריינדלעך צו אים. דער הויכפונקט פון זיין וויזיט איז געווען ווען ער האט געפירט טיש מוצאי־שבת אין בארא־פארק, מיט אן עולם פון בערך 15,000 יידן. נאך דער אונטערנעמונג, ווען ער האט פארלאזט דעם זאל, האבן טויזנטער חסידים אים אפגעווארט אויף די גאסן, כדי אים צו זען. 
 הרב אלטער איז באקאנט סיי פאר זיין בקיאות אין תורה־ענינים סיי פאר זיין ווארעמקייט און באשיידנקייט. „ווען ער גיט א שיעור קען מען קלאר זען אז ער איז א תלמיד פון הרב חיים בריסקער,‟ האט באמערקט הרב יששכר כץ, וואס דינט אויפן פאקולטעט פונעם מאדערן־ארטאדאקסישן רבנים־סעמינאר „חובבי תורה‟. „זיין קענטשאפט פון תורה איז גאוניש, טיף און סאפיסטיצירט. 
