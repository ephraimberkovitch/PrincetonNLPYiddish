 
 מאטל פייסי דעם חזנס: 1\. 2: מיר איז גוט איך בין א יתום! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר איז גוט ― איך בין א יתום!
    
― א. ―
  
פון זינט איך בין צו מיין שכל געקומען, געדענק איך ניט, איך זאל
זיין אזא מיוחס, ווי אצינד. וואס איז מיט מיר דער יחוס? ― מיין
טאטע, פייסי דער חזן, ווייסט איר דאך, איז געשטארבן דעם ערשטן
טאג שבועות, און איך בין געבליבן א יתום.
    
פון דעם ערשטן טאג נאך שבועות האבן מיר אנגעהויבן זאגן קדיש
― איך און מיין ברודער אליהו. ער טאקע האט מיך אויסגעלערנט זאגן
קדיש.
    
מיין ברודער אליהו איז א געטרייער ברודער, אבער נישט קיין גוטער רבי. ער איז א כעסן, ער שלאגט זיך! ער האט אויפגעעפנט א סידור
און האט זיך אוועקגעזעצט מיט מיר און האט אנגעהויבן מיט מיר שטודירן:
    
― יתגדל ויתקדש שמיה רבה... ער וויל, אז איך זאל שוין קאנען אויסנווייניק. ער חזרט־איבער מיט מיר נאכאמאל און נאכאמאל,
פון אנהייב ביזן סוף, און הייסט מיר, אז איצט זאל איך שוין זאגן
אליין. איך זאג אליין, אבער עס גייט ניט.
    
ביז „ויצמח פורקניה״ איז נאך ווי עס איז, און קומט צו „ויצמח
פורקניה״, פארטשעפע איך מיך. דערלאנגט ער מיר מיטן עלנבויגן און
זאגט מיר, אז דער קאפ איז מיר, אפנים, ערגעץ אין דרויסן (גלייך ווי
געטראפן), אדער ערגעץ באם קעלבל (גלייך ווי ער איז געווען דערביי)...
ער פוילט זיך ניט און חזרט איין מיט מיר נאכאמאל. איך האב מיך
קוים דערשלאגן ביז „לעילא ולעילא מן כל ברכתא ושירתא תושבחתא״
― און ווייטער נישט א טראט! ער נעמט מיך אן פארן אויער און
זאגט, אז דער טאטע זאל אויפשטיין און זען, וואס פאך א זון ער האט!...
    
― וואלט איך פארשפארט זאגן קדיש...
    
אזוי זאג איך צו מיין ברודער אליהו און כאפ פון אים א געשמאקן
פאטש מיט דער לינקער האנט אין דער רעכטער באק אריין. דערהערט
די מאמע און גיט אים א פסק, ער זאל מיך ניט שלאגן, ווארעם איך
בין א יתום.
    
― גאט איז מיט דיר! וואס טוסטו? וועמען שלאגסטו? האסט
פארגעסן, אפנים, אז דאס קינד איז א יתום?!
    
שלאפן שלאף איך מיט דער מאמען אינעם טאטנס בעט ― דאס
איינציקע שטיקל מעבל אין שטוב. די קאלדרע גיט זי אפ כמעט אינגאנצן מיר.
    
― דעק דיך איין, זאגט זי צו מיר, און ווער אנטשלאפן, מיין טייערער יתום. עסן איז ניטא וואס...
    
דעקן דעק איך מיך איין, אבער שלאפן שלאף איך ניט. איך חזר
מיר דעם קדיש, אף אויסנווייניק. אין חדר גיי איך ניט, לערנען לערן
איך ניט, דאווענען דאוון איך ניט, זינגען זינג איך ניט. פטור פון
אלצדינג.
    
מיר איז גוט ― איך בין א יתום.
    
 ― ב. ―
    
מזל־טוב! איך קאן שוין גאנץ קדיש אף אויסנווייניק. רבנן־קדיש
אויך. אין שול שטיי איך אף א באנק און קלאפ דעם קדיש, ווי א מזיק.
א קול־נגינה האב איך אויך, בירושה פון מיין טאטן, אן אמתע סאפראנא.
אלע יינגלעך שטעלן זיך אויס ארום מיר און זיינען מיר מקנא. ווייבער
וויינען. באלעבאטים שענקען מיר א קאפיקע. יאסיע דעם נגידס יינגל,
הענעך מיטן אייגל (ער איז א מוראדיקער ניט־פארגינער!), אז עס קומט
צו רבנן־קדיש, שטעלט ער מיר ארויס א צונג, ― ער וויל, ער גייט־אויס, ער חלשט, איך זאל מיך צעלאכן. אים אף צו־להכעיס וועל איך
ניט לאכן! האט דערזען אהרן דער שמש, האט ער אים גענומען פאר
אן אויער און האט אים צוגעפירט צו דער טיר. א מצווה אף אים!
מחמת איך זאג קדיש אינדערפרי און אפדערנאכט, גיי איך שוין מער
ניט צו הערש־בער דעם חזן און טראג מיך ניט אום מיט זיין דאבציען.
איך בין פריי. א גאנצן טאג געפין איך מיך באם טייך ― אדער איך
כאפ פיש, אדער איך באד מיך. כאפן פיש האב איך מיך אויסגעלערנט
פון זיך אליין. אז איר ווילט, קאן איך אייך אויך אויסלערנען. מע
טוט־אויס דאס העמד און מע פארקניפט דעם ארבל און מע גייט פאוואליע ביזן האלדז אין וואסער. מע דארף גיין לאנג ― לאנג. אז
איר פילט, אז דאס העמד איז שווער, איז א סימן, אז ס׳איז פול, גייט
איר ארויס וואס גיכער און טרייסלט אויס דאס גאנצע גראז מיט דער
בלאטע און קוקט זיך גוט צו. אין גראז ליגן פארפלאנטערט אפטמאל
קליינע זשאבקעלעך ― ווארפט זיי אריין צוריק אין וואסער אריין, ס׳א
צער־בעלי־חיים. אין דער געדיכטער בלאטע קאנט איר אמאל געפינען
א פיאווקע. פיאווקעס איז געלט ― פאר א צענדליק פיאווקעלעך קאנט
איר באקומען דריי גראשן, אנדערטהאלבן קאפיקעס. עס גייט נישט
צופוס... קיין פיש זאלט איר ניט זוכן. אמאל איז געווען פיש אויך,
היינט איז נישטא. איך יאג זיך ניט נאך קיין פיש. איך בין צופרידן,
עס זאל כאטש זיין פיאווקעס. ניט אלעמאל איז דא פיאווקעס. היינטיקן
זומער איז ניט געווען איין פיאווקע! פון וואנען האט זיך דערוווסט מיין
ברודער אליהו, אז איך כאפ פיש ― ווייס איך ניט. ער האט מיר שיער
ניט אפגעריסן אן אויער פאר די פיש. א גליק, וואס פעסיע די גראבע,
אונדזער שכנה, האט דערזען. אן אייגענע מאמע דארף זיך אזוי ניט איינשטעלן פאר איר קינד.
    
― אט אזוי שלאגט מען א יתום?...
    
מיין ברודער אליהו האט זיך פארשעמט און האט מיר אפגעלאזט
דעם אויער. אלע שטעלן זיך איין פאר מיר. מיר איז גוט ― איך בין
א יתום.
  
― נ ―
    
אונדזער שכנה פעסיע די גראבע, האט זיך אין מיר פארליבט. זי
האט זיך צוגעטשעפעט צו דער מאמען, ווי א קלעשטש, איך זאל דערווייל זיין בא איר, בא פעסיען, הייסט עס.
    
― וואס וועט אייך ארן? ― האט זי געטענהט. ― עס גייען בא
מיר צום טיש צוועלף, וועט ער זיין א דרייצנטער. בא דער מאמען האט
זי קוים געפועלט. האט זיך אבער ארויסגעשטעלט מיין ברודער אליהו.
    
― ווער וועט אף אים אכטונג געבן, ער זאל גיין זאגן קדיש?
    
― איך וועל אכטונג געבן, ער זאל גיין זאגן קדיש. נו, שוין?
האט איר צו מיר גארניט?
    
פעסיע איז נישט קיין גבירטע. איר מאן איז אן איינבינדער און
הייסט משה. ער האט א שם פארן בעסטן בעל־מלאכה. דאס אליין איז
אבער קארג. מע דארף נאך האבן מזל אויך. אזוי זאגט פעסיע צו מיין
מאמען. מיין מאמע גיט איר נאך. זי זאגט, אז צום שלים־מזל דארף
מען אויך האבן מזל. פאר א סימן נעמט זי מיך. אט בין איך א יתום,
און אלע ווילן מיך. פאראן בעלנים, וואס ווילן מיך צו זיך אף שטענדיק,
נאר ווי לאנג קרענקען אירע שונאים, ווי לאנג זי וועט מיך אוועקגעבן
אף שטענדיק! אזוי זאגט די מאמע און וויינט. זי האלט זיך אן עצה
מיט מיין ברודער אליהו.
    
― ווי מיינסטו? זאל ער זיין דערווייל בא פעסיען?
    
מיין ברודער אליהו איז שוין א גרויסער. אניט, וואלט מען זיך
מיט אים ניט געהאלטן קיין עצה. ער גלעט זיך מיט דער האנט דאס
ריינע נאך ניט באוואקסענע פנים, גלייך ווי ער וואלט שוין געהאט
א בארד, און רעדט ווי א גרויסער:
    
― מהיכי תיתי, אבי ער זאל נאר ניט זיין קיין שייגעץ.
    
און עם בלייבט, אז איך וועל זיין דערווייל בא אונדזער שכנה פעסיע,
נאר בתנאי, איך זאל ניט זיין קיין שייגעץ. אלצדינג הייסט בא זיי
א שייגעץ! אנהענגען דער קאץ א פאפיר אפן עק, זי זאל זיך דרייען
― הייסט בא זיי א שייגעץ. קלאפן מיט א שטעקל איבער די גראטעס
פונעם גלחס הויף, אלע הינט זאלן זיך צונויפלויפן ― הייסט בא זיי
א שייגעץ. אפשטעקן בא לייבקע דעם וואסער־פירער דעם צאפן פון דער
פאס, ס׳זאל אויסלויפן העכער האלב וואסער ― הייסט בא זיי א שייגעץ.
    
― דיין גליק, וואס דו ביסט א יתום! ― זאגט צו מיר לייבקע
רער וואסער־פירער. ― אניט, וואלט איך דיר איבערגעבראכן א האנט
מיט א פוס! מעגסט מיר גלייבן אף נאמנות.
    
איך גלייב אים אף נאמנות. איך ווייס, אז איצט וועט ער מיך ניט
אנרירן, ווייל איך בין א יתום.
    
מיר איז גוט ― איך בין א יתום.
  
― ד ―
    
אונדזער שכנה פעסיע, זאל מיר מוחל זיין, האט געזאגט א גרויסן
ליגן. צוועלף, האט זי געזאגט, גייען בא איר צום טיש. לויט מיין
רעכענונג, בין איך דער פערצנטער. אפנים, זי האט פארגעסן אריינרעכענען דעם בלינדן פעטער ברוך. און אפשר האט זי אים ניט אריינגעשטעלט צווישן די עסערס דערפאר, ווייל ער איז שוין זייער אלט
און האט קיין ציין ניט אף צו קייען. איך וועל מיך ניט שפארן. קייען
קאן ער נישט, דערפאר אבער שלינגט ער, ווי א גאנדז, און כאפט.
אלע כאפן זיי. זייער כאפן איז חוץ לדרך הטבע. איך כאפ אויך.
שלאגן זיי מיך. מיט די פיס אונטערן טיש שלאגן זיי מיך. מער פון
אלע שלאגט זיך ושתי. ושתי איז א רוצח. הייסן הייסט ער הערשל,
נאר מחמת ער האט א גאלי אפן שטערן, האט מען אים א נאמען געגעבן „ושתי״. אלע האבן זיי דא נעמען און צונעמען: „קלעצל״, „קאטער״, „טשערנאהוז״, „בופלאקס״, „פעטעלעלע״, „גיב־מיר־נאך״, „שמיר־מיט־פוטער״...
    
האט קיין יסורים ניט ― יעדער נאמען האט זיך זיין שורש. פיניע
הייסט „קלעצל״ דערפאר, ווייל ער איז גראב און קיילעכיק, ווי א קלעצל.
וועלוול איז א שווארצער, רופט מען אים „קאטער״. חיים איז א בופלאקס, הייסט ער „בופלאקס״. מענדל האט א שפיצעכיקע נאז, איז ער
א „טשערנאהוז״, „פעטעלעלע״ האט מען א נאמען געגעבן פייטלען דערפאר, ווייל ער קאן נישט ריידן. בערל איז א גרויסער נאשער: אז מע
גיט אים א שטיקל ברויט מיט שמאלץ, זאגט ער: „גיב מיר נאך״.
זרחן האט מען געגעבן א מיאוסן נאמען „שמיר־מיט־פוטער״ איבער
א מיאוסן חסרון, וואס נישט ער איז שולדיק. שולדיק קאן זיין איז
די מוטער, וואס זי האט דאס פארלאזט און קינדווייז ווינציק געצוואגן.
און אפשר איז זי אויך ניט שולדיק? איך וועל זיך נישט גיין שפארן.
שלאגן זיך אוודאי נישט! קורץ, ס׳איז א שטוב, וואס יעדער האט
א צונעמעניש. וואס דארפט איר מער ― די קאץ, שוין גאר א שטומע
צונג, שוין געוויס גאט די נשמה שולדיק, הייסט זי בא זיי: „פייגע־לאה די גבאיטע״. איר ווייסט, פארוואס? דערפאר, וואס זי איז א
גראבע, און פייגע־לאה נחמן דעם גבאיס ווייב איז אויך א גראבע. וויפל,
מיינט איר, האבן זיי שוין געכאפט פעטש דערפאר, זיי זאלן נישט רופן
קיין קאץ מיט א מענטשלעכן נאמען? ווי אן ארבעס אין וואנט!
האבן זיי געגעבן עמעצן א צונעמעניש, איז פארפאלן!
  
― ה. ―
    
מיר האבן זיי א נאמען געגעבן ― טרעפט ווי אזוי? „מאטל מיט
די לעפצן״... לעפצן איז א דייטשיש ווארט. אף אונדזער לשון הייסט
דאס „ליפן״. אפנים, זיי איז נישט געפעלן מיינע ליפן. זיי זאגן, אז
איך עס, מאך איך מיט די ליפן. איך וואלט וועלן זען יענעם מענטשן,
וואס זאל עסן און נישט מאכן מיט די ליפן! איך בין נישט פון די
האנאריסטע, וואס מע טאר זיי נישט אנרירן זייער כבוד. נאר איך
ווייס נישט פארוואס ― מיר איז דאס צונעמעניש שטארק נישט געפעלן! און ווייל ס׳איז מיר נישט געפעלן, רייצן זיי זיך מיט מיר
און רופן מיך דווקא אזוי. איינגעגעסענע ברואים ― איר האט נאך
אזעלכע נישט געזען! פריער האב איך בא זיי געהייסן: „מאטל מיט
די לעפצן״. נאכדעם: גלאט „מיט די לעפצן״. שפעטער: „די לעפצן״.
גאר שפעטער: „לעפצן״.
    
― לעפצן! ווו זייט איר געווען?
    
― לעפצן! ווישט אפ די נאז!
    
עס פארדריסט מיך און עס ברענט מיך, און איך וויין. דערזעט דער
פאטער זייערער, פעסיעס מאן, משה דער איינבינדער, איינמאל, אז איך
וויין, פרעגט ער מיך: וואס וויין איך? זאג איך אים: וויאזוי זאל
איך ניט וויינען, אז איך הייס מאטל און מע רופט מיך „לעפצן״! פרעגט
ער: ווער? זאג איך: „ושתי״. וויל ער שלאגן „ושתין״, זאגט „ושתי״:
ס׳איז נישט איך, ס׳איז „קלעצל״. וויל ער שלאגן „קלעצלען״, זאגט
„קלעצל״: ס׳איז נישט איך, ס׳איז „קאטער״.
    
איינער אפן אנדערן, דער אנדערער אפן דריטן ― א מעשה אן אן
עק! איז זיך מיישב דער פאטער, משה דער איינבינדער, און לייגט
זיי אוועק אלע איינציקווייז און שמייסט זיי אפ מיט א טאוול פון א
„קרבן־מנחה״ און זאגט זיי:
    
― ממזרים! איך וועל אייך ווייזן, וויאזוי צו לצעווען פון א יתום!
עס וועט א רוח אין אייער טאטנס ערד אריין!...
    
אט אזוי. יעדער נעמט זיך אן מייז קריוודע. אלע, אלע שטעלן זיך
איין פאר מיר.
    
מיר איז גוט ― איך בין א יתום...
וואס וועט זיין פון מיר?
  
――――
  
― א. ―
    
 אנו, טרעפט, ווו איז דער גן־עדן? איר וועט נישט טרעפן. ווייסט
איר פאר וואס? ווייל בא איטלעכן איז ער אף אן אנדער ארט. למשל,
די מאמע זאגט, אז דער גן־עדן איז דארטן, ווו מיין טאטע, פייסי דער
חזן, געפינט זיך. דארטן, זאגט זי, געפינען זיך אלע ערלעכע נשמות,
וואס זיינען נעבעך אפגעקומען אף דער וועלט; דערפאר וואס זיי האבן
ניט די וועלט, קומט זיי יענע וועלט. דאס איז דאך קלאר, ווי דער טאג.
דער בעסטער באווייז איז טאקע דער טאטע מיינער. ווארעם ווו דען
זאל ער זיין, אז ניט אין גן־עדן? קארג האט ער זיך אנגעמוטשעט
אף דער וועלט?... אזוי זאגט די מאמע מיינע און ווישט זיך בשעת
מעשה די אויגן, ווי איר שטייגער איז, אז זי רעדט פונעם טאטן. פרעגט־זשע אבער בא מיינע חברים, וועלן זיי אייך דערציילן מעשיות, אז דער
גן־עדן געפינט זיך ערגעץ אף א בארג פון סאמע קרישטאל, הויך ביזן
הימל. יינגלעך לויפן דארט ארום פראנק און פריי, לערנען לערנט מען
ניט, נאר מע באדט זיך גאנצע טעג אין מילך און מע עסט האניק מיט
פולע הויפנס. זייט איר שוין פארטיק? קומט צו גיין א ייד אן איינבינדער און טוט זיך א זאג, אז דער אמתער גן־עדן איז גאר פרייטיק
אין באד. איך האב עס אליין געהערט פון אונדזער שכנהס מאן, משה
דעם איינבינדער, איך זאל אזוי הערן אלדאס גוטס! היינט גייט דערגייט אן עק! מע זאל, א שטייגער, פרעגן מיך, וואלט איך געזאגט,
אז דער גן־עדן ― דאס איז מנשה דעם רופאס גארטן. זינט איר לעבט,
האט איר נאך אזא גארטן ניט געזען. דאס איז דער איינציקער גארטן
 
 