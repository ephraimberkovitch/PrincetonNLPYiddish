

דער פערציקסטער געבוירן־טאג (5, 6) 



 by באריס סאנדלער 
July 1, 2021June 30, 2021 Filed under:
ליטעראטור
פראזע 


עמיל קאלין
5
דער העל־גרויער בליק פון דעם פסיכאלאג איז געווען סיי רויק און סיי דרינגלעך\. חיים האט נישט געקענט אויסהאלטן אט דעם בליק. ער האט ווידער געהאט דאס מאדנע געפיל, אז דער פסיכאלאג פארמאגט איבערמענטשלעכע כוחות; ער איז מסוגל אדורכצולייענען זיינע מחשבות. ער ווייסט שוין למעשה אלץ פון פריער. די ווערטער, וואס קומען ארויס פון חיימס מויל, זענען בלויז א פארשפעטיקטער עכא. זיי זענען נייטיק, דער עיקר, כדי די פארשטעלונג זאל קענען אנגיין ווייטער; דער פסיכאלאג זאל קענען ברומען, צושאקלען מיטן קאפ און עפעס פארשרייבן אין זיין געלער העפט.
חיים האט זיך אוועקגעזעצט אויף דער קליינער סאפקע און דערפילט ווי זי קרעכצט אונטער זיין וואג. זיין הינטן האט געלאנדט אויף איר, ווי א זאק מיט שטיינער. ער איז געזעסן א רגע פארטראכט, געזוכט די פאסיקע ווערטער, נאר לסוף האט זיין מויל גענומען ארבעטן ווי אויף דעם אייגענעם באראט:
מיין מאמע איז געשטארבן. יא, וואס איר הערט — געשטארבן. שאקירנדיק, הא? איר זעט נישט אויס פארחידושט. איר האט דאס געוווסט בחוש? אלץ־איינס… איך בין געווען גראד שטארק פארחידושט, כאטש זי איז נישט געווען איבעריק יונג, געליטן פון א ריי פארשלעפטע קרענק און דאך… ווייזט אויס, אז איך האב געהאט די קינדישע איבערצייגונג, אז די מאמע וועט לעבן אייביק און אויב נישט אייביק איז, כאטש, אוועקגיין אין א טיפער עלטער נאך הונדערט און צוואנציק… נישט באשערט.
מיטוואך, אין דער פרי, האט וויקא מיר אנגעקלונגען… וויקא, דארפט איר וויסן, איז אונדזער קרובה, וואס איז א העלפט אדוואקאטין און א העלפט… איך ווייס נישט פינקטלעך וואס נאך. איך האב זיך נישט געזען מיט איר א יאר מיט א מיטוואך, ביז אט דעם מיטוואך. זי האט זיך אפגעגעבן מיט דער מאמעס געציילטע לעגאלע ענינים, נישט אמתע צרות. דאס רוב זענען דאס געווען ענינים, וואס די מאמע האט אליין אויסגעטראכט. איך מעג זיך שווערן, כאטש איך קען נישט זיין זיכער אין דעם, אז די מאמע איז געווען וויקאס איינציקע „קונדע‟, דער איינציקער, נישט איבעריק פעטן, דאסאר אויף וויקאס פאליצע. האב איך געהאט ערשט אויפגעכאפט זיך פון שלאף, וואס איז געווען פול מיט בייזע חלומות און וויקא האט מיר אנגעקלונגען:
— פימע, — זאגט זי, — עס טוט מיר באנג. דיין מאמע… עס איז איר נישט גוט…— זי איז געשטארבן? — פרעג איך.— יא..— ווען? נע… נעכטן? — האב איך א קאפעלע אויפגעהויבן דאס קול, — פאר וואס זשע האט קיינער נישט געזאגט קיין ווארט פריער? אויך מיר א משפחה!
וויקאס קול איז געווארן טעמפ, צעשווומען. זי האט עפעס געזאגט צו עמעצן לעבן איר. נאך א רגע איז איר קול ווידער געווארן קלאר:
— באהאלטן פון דיר?— ניין, דאס איז מיר אין קיין שום פאל נישט געקומען אויפן געדאנק.— דיין מאמע, זאל זיך מיען, האט געאטעמט שווער און מע האט זי פארנומען אין שפיטאל. זי האט מיר געבעטן איך זאל דיר גארנישט זאגן. זי האט נישט געוואלט זאלסט זיך מאכן נאך פראבלעמען. האסט גענוג אויפן קאפ. דו ארבעטסט שווער. אז זי וועט זיך פילן בעסער, האט די געטראכט, וועט זי שוין אליין רעדן מיט דיר און דו וועסט גלייך פארשטיין, אז דאס איז געווען ממש א קלייניקייט.
א רגע איז געווארן שטיל אויף יענער זייט ליניע. איך האב געהערט וויקאס אטעמען א וויילע. באלד האט זי אנגעהויבן רעדן ווידער, מיט א קרעכץ:
— נאר א מענטש טראכט און גאט לאכט. איידער וואס איידער ווען איז איר געזונט־צושטאנד געווארן ערגער. דו ווייסט אליין, אז זי איז נישט געווען קיין געזונטע פרוי, און קורץ נאך האלב־נאכט איז זי שוין נישט געווען מיט אונדז…
איך האב זיך צו אלץ צוגעהערט און נישט געפונען קיין ווערטער. וואס קען מען שוין זאגן? אומזין! איר האט דען א מאל געהערט אזוינס? מע לאזט נישט וויסן די אייגענע קינדער, אז עס קומט פאר אן ערנסטע זאך? ווי איז דאס מעגלעך?
— אפשר האט זי נישט געוואלט ארויסווייזן קיין שוואכקייט?, — האט דער פסיכאלאג געקוקט אויף חיימען מיט זיין רויק־שפיזנדיקן בליק.
אפשר האט איר רעכט. אין מיין משפחה איז אלץ מעגלעך, אבסאלוט אלץ. וויקא האט מיך געלאזט וויסן, אז זי האט א באפולמעכטיקונג אונטערצושרייבן אין מיין מאמענס נאמען אלע פאפירן אין שפיטאל. זי האט געטאן מיין מאמעס וועלן, מע זאל פארברענען איר קערפער, און זיך פארבונדן מיט א געשעפט, וואס פארנעמט זיך דערמיט. פארברענען מיין מאמען איז געווען וויקאס אויפגאבע. מיין אויפגאבע איז געווען, לויט דער מאמענס צוואה, צו צעשפרייטן איר אש אין ים.
איך ווייס, דאס קלינגט טאקע מאדנע, אבער איך האב געמוזט דאס טאן. איך האב איר געגעבן מיין „ערן־ווארט‟, אז נאך איר טויט, וועל איך זען מע זאל „זי צעשפרייטן איבער די כוואליעס‟. איצט האב איך געדארפט אויספירן איר לעצטע בקשה. וואס איז טאקע מאדנע, אז מיין מאמעס פוס האט קיינמאל נישט באטראטן די פלאזשע. זי האט פיינט געהאט בתכלית־השינאה דעם זאמד, די ברענענדיקע זון און דעם זאלציקן וואסער, און פלוצעם נאט אייך — עס גייט איר אין לעבן, אנטשולדיקט, אין טויט אריין, צו געפינען איר אייביקע רו צווישן די כוואליעס, וואס זי האט אזוי געהאסט.
צו מאכן א לאנגע מעשה קורץ, נאך דער ים־לוויה, בשעת איך בין צוריקגעפארן מיט אנדרייען פון דער פלאזשע, האב איך זיך דערמאנט אין דער שבועה. איך מיין, אז איך האב אייך דערציילט וועגן דער שבועה נישט איין מאל.
די מאמע פלעגט נישט ווייניק רעדן וועגן איר טויט. זינט איך געדענק זיך, איז איר טויט געווען א שטענדיקער גאסט ביי אונדז. איך האב נישט געקענט וויסן פונקט, ווען און ווו וועט די מאמע אנהייבן איר אייביקער מאנאלאג אויף ס׳ניי, נאר איך האב גוט געוווסט, אז זיך צו באגיין זיך אן אים איז אוממעגלעך.
— פימע, מיין קינד, מיר ווייסן קיינמאל נישט, וואס עס רוקט זיך אן, וועמענס מארגן עס איז. גיי ווייס, אפשר וועל איך גאר נישט דערלעבן צו זען די זון שיינען? קיינער איז נישט פארזיכערט מיטן לעבן. צופיל מענטשן האבן געכאפט א מיתה־משונה. מיט וואס בין איך, למשל, בעסער פון זיי? פימע, דארפסט גארנישט זאגן. גאר נישט! איך בעט גארנישט ביי דיר. נאר איין זאך בעט איך יא: גיב מיר דיין ווארט, אז נאך מיין טויט וועסטו זיך זארגן פאר דיין עלטערן ברודער. ער איז אזא מענטש, וואס איז צו גוט פאר אונדזער אכזריותדיקער וועלט. מענטשן זענען ווי חיות, אפשר נאך ערגער ווי חיות. עס וועט חלילה… שווער זיך!
איך פלעג שטענדיק שטאמלען: „איך שווער…‟. צו מאל האב איך געמוזט איבערחזרן א געוויסן נוסח פון דער שבועה, וואס זי פלעגט צוטראכטן אויף דער הייסער מינוט. איך בין זיך משער, אז די שבועה, כאטש זי איז שוין געווארן א געוווינטשאפט, האט געווארפן אויף מיר אן אימה.
איך ווייס נישט, אויב דאס האט א דירעקטן שייכות צי נישט: איך פלעג זיך אפט לייגן שלאפן מיט א געשוואלענעם בויך און שלעכטע חלומות האבן מיך געפלאגט די גאנצע נאכט. די מאמע האט געהאלטן, אז דאס געשעט צוליב דעם, וואס איך, נאך א קינד, האב זיך ערנסט פארדארבן דעם מאגן.
— און איצט ליידט איר נאך אלץ פון א געשוואלענעם בויך?, — דער פסיכאלאג האט עפעס פארשריבן אין זיין געלער העפט.
— יא, צום ביישפיל, אז מע האט מיר אפגעזאגט פון דער ארבעט. אפט כאפ איך זיך אויף אין מיטן דער נאכט, דאס אטעמען קומט אן שווער און דער בויך איז אנגעשוואלן און הארט, ווי א פויק.— איר געדענקט, וועגן וואס איר האט געחלומט, כאטש אייניקע אימאזשן?— ניין, איך קען זיך נישט דערמאנען. די חלומות ווערן אויסגעוועפט תיכף נאכדעם, וואס איך עפן די אויגן. נאך א וויילע הייבט אן דאס הארץ קלאפן נארמאל, דער אטעם ווערט טיפער. אן אנדער וואלט שוין גערופן אן אמבולאנס, אבער איך ווייס גאנץ גוט, אז דא רעדן מיינע פחדים. זיי האבן זיך איינגעגלידערט אין מיר. זיי זענען געווארן א טייל פון מיין קערפער, מיין טבע.
איך האב געוואלט רעדן וועגן מיין מאמען און נאט אייך, איך כאפ זיך ווידער א מאל, אז כ׳רעד בלויז וועגן זיך:
— דאס פינטעלע „זיך‟ איז, דאכט זיך, דאס איינציקע וואס האט ממשות… יא, און אויך אנדריי, וואס שלאפט איצט אויף דער קאנאפע ביי מיר אין וווינצימער שוין עטלעכע טעג… אויכעט „סאשא‟, דאס אומרויקע הינטעלע, וואס האווקעט אין דער וועלט אריין, האט ממשות.
מיין פערציקסטער געבוירן־טאג רוקט זיך אן. אין דער אמתן, האב איך זיך קיינמאל נישט פארגעשטעלט אז אזוי וועל איך פראווען מיין פערציקסטן געבוירן טאג: איך וועל זיך גטן, בלייבן אן ארבעט, אן דער מאמען, אין אן אלטער געדונגענער דירה, אן מעבל און א קלארער צוקונפט. אלץ וואס בלייבט — איז די שבועה.
ווי עס זעט אויס דאס לעבן איצט, פרעגט איר? אנדריי שטייט אויף אין דער פרי. איך האב אים אויסגעלערנט צו דערווארעמען וואסער אין סאמאוואר און צו מאכן קאווע פאר זיך און אמאל אויך פאר מיר. ער קען אויך אנשמירן פוטער אויף א פענעץ ברויט, צעשניידן א פאמידאר און אן אוגערקע… א פעפער — קען ער נישט. דערנאך טוט ער אן די קעפקע, א פאר טונקעלע זון־ברילן און גייט אויף זיין פרימארגנדיקן שפאציר, א קורצער „טור‟ אין אונדזער קווארטאל. ער גייט אלעמאל אויף די זעלבע גאסן, קערט זיך נישט אהין און ווענדט זיך נישט אהער. דער שפאציר דויערט צוואנציק מינוט. ער האט ביי זיך אין קעשענע א טעלעפאן און ער ווייסט ווי צו ענטפערן, אויב איך קלינג אים אן. אז ער קומט צוריק אהיים, גייט ער צו גלייך צום טעלעוויזאר. ער ווייסט, אז דא, ביי מיר, קען מען קוקן טעלעוויזיע וויפל נאר דאס הארץ גלוסט.
אזוי ווי איך זיץ א גאנצן טאג אין דער היים, בין איך פארמישפט צו הערן יעדן טאג די נייעס פון דער רוסלאנד וועגן די דערגרייכונגען פון דער גלענצנדיקער פירערשאפט און די ברייטע, איינשטימיקע, הסכמות אין דעם פארלאמענט, מישטיינס געזאגט. נאך מיטאג גייט אנדריי אויף זיין צווייטן שפאציר; דער זעלבער צוואנציק־מינוטיקער „טור‟, אויף די זעלבע גאסן, מיט דעם טעלעפאן אין קעשענע.
ביים אנהייב האב איך אים געדארפט צורעדן און דערקלערן, הלמאי איז וויכטיק ארויסצוגיין פון שטוב, אבער איצט טוט ער דאס פון דער אייגענער איניציאטיוו. אין די אוונטן ווייזט מען אויף דער טעלעוויזיע שרייענדיקע „טאקשאוס‟, אויף וועלכע עס באנארישן זיך רעזיגנירטע פאליטיקער, האלב־געבאקענע זינגערינס און בלישטשנדיקע „שטערנס‟, וואס וועלן זיך באלד אויסלעשן. דערווייל כאפן זיי אריין וויפל עס לאזט זיך\. יעדער טאג האט דאס זעלבע פנים. עס ארט אים שוין נישט. אפשר מיט דער צייט וועל איך זיך לערנען פון אים ווי צו זיין צופרידן אדער כאטש נישט אומצופרידן.
דער פסיכאלאג האט עפעס פארשריבן. חיים איז געווען נייגעריק צו זען, וואס אייגנטלעך שרייבט ער דארט. אפשר גאר א רשימה וואס איינצוקויפן אין „סופערמארקעט‟?
— דו און אנדריי, רעדט איר וועגן דער מאמען?‟, — האט ער לסוף געפרעגט.— ניין, קיין ווארט נישט!

6
די אויסדרוקלאזע אויגן פון דער מידער פארקויפערין מיטן געשוואלענעם פנים און שלעכט אפגעפארבטע האר זענען מיט א מאל געווארן לעבעדיק. זי האט געטייטלט מיטן שפיץ פון איר שארפן, לאקירטן נאגל אויף דער פושקע, וואס חיים האט געשטעלט לעבן דער קאסע; אויף דער פושקע איז געווען אנגעצייכנט א פרעכטיקער שאקאלאד־קוכן\. אויבן איז געשטאנען אנגעשריבן אויף רוסיש: „דער מאמענס קוכן — איצט מיט מער שאקאלאד!‟
— פאר וועמען איז דער קוכן? — האט געפרעגט די פארקויפערין.
חיים האט זיך פארחידושט, געוויינטלעך, איז מען זייער קארג מיט א ווארט אין „טאטיאנאס דעליקאטעסן‟. דאס געשעפט פירט זיך ווי אויף רעדער. די קאסירשעס אין דער קלייט האבן פלינקע הענט. אין איין אויגנבליק גיבן זיי איבער די פראדוקטן צו די יונגע בחורים און מיידלעך, וואס ווארפן אלץ אריין אין גרויסע זעקלעך און פטור אן עסק. חיים איז א קונה אין „טאטיאנאס דעליקאטעסן‟ שוין יארן און ווייסט גאנץ גוט וואס און ווער. די באציונגען צווישן די קונים און די קאסירשעס זענען געווען אויבערפלעכלעכע. ער, פון זיין זייט, פלעגט אויסשטרעקן זיין קרעדיט־קארט און זאגן „שלום‟, און די קאסירשעס, פון זייער זייט, פלעגן א פיר טאן מיטן קארטל, צו באשטעטיקן, אז דער באנק וועט דעקן דעם אפצאל.
דער אייגנטימער, אן אנגעכמורעטער גרוזינער ייד מיט א בויך פון א פרוי אין די הויכע חדשים און אן אומרויקן בליק פון א רויבפויגל, איז געשטאנען נישט ווייט פון די קאסעס און אכטונג געגעבן, דאס געשעפט זאל קלאפן. איצט האט די פראגע פון דער קאסירשע צעמישט חיימען. ער האט רעכט נישט געוווסט וואס צו ענטפערן. קויפן א קוכן „פאר זיך‟ קלינגט טאקע שלעכט. וואס פלוצעם דארף א מאן, מיט נישט ווייניק גרויע האר אויפן קאפ, קויפן א קוכן פאר זיין אייגענעם געבוירן־טאג? א קרומע זאך. ווו איז זיין ווייב? זיינע קינדער? ער נייטיקט זיך נישט אין אומעטיקע בליקן אדער טרייסט־ווערטער.
— פאר מיין זון, סאשא, האט ער זיך געהערט זאגן.— מזל־טוב! — האט די קאסירשע זיך דערפרייט.
חיים האט געוואלט נאך עפעס זאגן נאר וואס? אפשר איז א פלאן זי פארבעטן צו טרינקען קאווע מיט אים? נאך חיימס רוקן האט זיך געשלענגלט א לאנגע, נערוועזע ריי. טאטיאנאס דעליקאטעס‟ איז געווען פולגעפאקט מיט קונים, ווי יעדן פרייטיק, און די נערוון ביי געוויסע מענטשן זענען געווען אנגעצויגן. א דיקע פרוי מיט א גוידער האט זיך אנגערופן פון הינטן:
— האלא, וואס טוט זיך דארט? דא איז נישט קיין קאווע־הויז. אז איר האט וועגן וואס צו שמועסן, גייט אייך געזונטערהייט ערגעץ אנדערש. מיר ווילן נאך טרעפן היינט אהיים!
חיים האט גענומען די פושקע הענדעם־פענדעם און פארגעסן זיך געזעגענען מיט דער קאסירשע ווי געהעריק. שוין, עס וועט זיך מאכן אן אנדער געלעגנהייט. כאטש אין דער קלייט האט געזשומעט מיט קונים, איז אין דרויסן שוין געווארן שטיל. די זון־שטראלן זענען ווי מילדער געווארן לכבוד שבת. כמעט אלע קלייטן זענען שוין געהאט געווען פארמאכט, ביי עטלעכע זענען געהאנגען גרויסע שלעסער אויף די טירן און קראטעס מיט אלערליי פארמען האבן באשיצט די וויטרינעס. ביי אנדערע — זענען אראפגעלאזט געווארן די שווערער לאדנס.
די גאסן זענען געווען פוסט. די געציילטע פארבייגייערס האבן אויסגעזען ווי זיי וואלטן סתם ארומגעבלאנדזשעט, גלאט געגאנגען וווהין די פיס טראגן. דער טעלעפאן אין זיין קעשענע האט געשוויגן א גאנצן טאג, קיינער האט אים נישט אנגעקלונגען צו ווינטשן א פריילעכן געבוירן־טאג. ער האט באטראכאט דעם צו־שטילן טעלעפאן אויך נעכטן, כדי זיך איבערצייגן, אז דער מכשיר איז נישט טויט. ער דארף אין ערגעץ נישט זיין, ער מוז נישט רעדן מיט עמעצן, פארן אדער עפעס דערליידיקן. שא און שטיל. די מאמע איז אויף יענער וועלט, און פון דארט, ווי באוווסט, קומען נישט ארויס קיין סיגנאלן. זיין שעף קלינגט אים נישט, ווייל ער איז שוין נישט זיין שעף. זיין גרושה קלינגט אים נישט אן, דאס איז עס אויך פארשטענדלעך. מיט א יאר צוריק האט זי צוגעגרייט א שיין סעודהלע, נאר פאר זיי ביידע. נאכן עסן זענען זיי געגאנגען אין בעט. דער סעקס איז נישט געווען זייער גוט, אבער אויך נישט שלעכט אויך. דעמאלט האבן זיי נאך געגלייבט, אז עס וועט זיך איינגעבן דער סימפאטישער פסיכאלאגין צו ראטעווען זייער זיווג־לעבן.
חיים האט געהאט א געפיל, אז צו פערציק יאר גייט ער אדורך א סארט ווידערגעבורט; וויפל ער זאל זיך נישט געווען אנטאן יארן, שטייט ער נאך אלץ הויל און נאקעט, ווי א ניי־געבוירן עופעלע. אלץ, וואס ער האט פארדינט און דערגרייכט, איז איצט גארנישט, אין פארגלייך מיט דעם, וואס ער האט פארלוירן. דער טאטאלער סך־הכל איז נאל.
אין דער היים האט חיים אפגעשניטן פונעם קוכן צוויי פעטע שטיקער. סאשא איז געווארן לעבעדיק, די פריש אריינגעבראכטע ריחות האבן אים געמונטערט. ער האט אויפגעעפנט די צוויי שווארצע, פינקלדיקע אויגן, זיך געשטעלט אויף די פיס און א ציטער געטאן. א באגייסטערטער, האט ער גענומען ארומשמעקן ארום דעם קיך־טיש, אריינציענדיק אין דער פייכטער מארדע פולע זשמעניעס שטויב.
אנדריי איז געזעסן שטיל אויף דער סאפע און געקייט מיט התמדה א שטיקל ברויט. ברעקלעך זענען אראפגעפאלן פון זיינע ליפן אויף די קורצע הויזן, האריקע פיס און אויף דעם אלטמאדישן טעפעך מיט די מיאוסע געאמעטרישע פארמען — א ירושה פון די פריערדיקע איינוווינערס. אויף דער טעלעוויזיע האט מען געוויזן א ביליקן „טאקשאו‟; א נישט־יונגע זינגערין מיט א לאנגער קאמע האר, אפגעפארבט אויף א געמיש פון פיאלעט און בלוי, האט גערעדט וועגן די ארגיעס, אין וועלכע זי נעמט אנטייל, און די ווילדע שטיק וואס קומען דארט פאר.
חיים האט אנדרייען אנגעזאגט, אז היינט איז זיין, חיימס, געבוירן־טאג און אים איינגעלאדן אין קיך, כדי צו פראווען דאס שימחהלע. אין קיך האבן זיי, שוין ביידע נישט יונגע מענער, געקייט שטיל די שטיקער קוכן, נישט פארלירנדיק קיין ווארט. פלוצעם האט אנדריי זיך אנגערופן:
— מזל־טוב, ביז הונדערט און צוואנציק — א נאווינע!
חיים האט דערפילט ווי זיינע אויגן ווערן נאס. ער האט פיינט געהאט די טרערן ווי אויך די אזוי גערופענע „רוסישע סענטימענטאלקייט‟. אלע זיינע אילוזיעס זענען דורכגעפאלן און זיך צעברעקלט אויף פיצינקע שטיקער, אויף שטויב. ער האט געמיינט, אז דער מאמען זענען נאך באשערט לאנגע יארן. ער האט געהאפט, אז עס איז מעגלעך צו פאררעכטן די קאמפליצירטע באציונגען מיט זיין פרוי. זיי האבן אפילו גערעדט וועגן ברענגען א קינד אויף דער וועלט. ער האט געארבעט שווער, געפטרט פיל צייט פארן עקראן, דאכט זיך, צופיל צייט, אבער ער האט געהאט דעם איינדרוק, אז דער שעף שעצט אפ זיין ארבעט. אפשר וועט ער זיך מיט דער צייט דעראבערן צו א בעסערער שטעלע, ער דארף נאר אריינלייגן נאך א ביסל און עס וועט זיין גוט.
זיין ראיה איז געווארן עטוואס פארנעפלט. די טרערן האבן זיך געגליטשט אויף די באקן\. ער האט פארזוכט זייער זאלציקן טעם אין מויל. ווען האט ער געפילט דעם טעם פון די אייגענע טרערן צום לעצטן מאל? דאכט זיך, אין יאר 1985, ווען די לערערקע מיט א פארשטיינערט פנים פאר גרויס ווייטיק און צער, האט אנגעזאגט דעם קלאס, אז לעאניד ברעזשניעוו, דער פארזיצער פון דער קאמוניסטישער פארטיי איז געשטארבן. וואס פלוצעם האט חיים זיך דעמאלט צעוויינט, ווי א קליין יינגעלע? צי האט ער טאקע געוויינט פאר טרויער אדער דווקא פאר פרייד? מעגלעך, א געמיש פון טרויער און פרייד. וואס זשע האט אים, אייגנטלעך, דערפרייט, און וואס האט אים אריינגעלייגט אין עצבות? ער האט נישט געהאט קיין קלארן ענטפער. די אמאליקע ענטפערס טויגן נישט. זיי האבן זיך מיט א מאל אויסגעוועפט, און די נייע — זענען נאך נישט בנימצא…
ער האט שטענדיק געדארפט עפעס טאן. דאס פינטעלע „איך‟ איז געווען טאקע א פינטעלע — נישט מער. נאכן אפוויינען האט ער דערפילט א גרויסע דערלייכטערונג, א מין דערהויבנקייט, א לויטערע פרייד אן א פארוואס. חיימס האנט האט זיך אויסגעשטרעקט ווי פון זיך אליין און א קוועטש געטאן אויפן קנעפל פונעם עלעקטרישן סאמאוואר, כדי אויפצוזידן וואסער אויף קאווע און דער אלטער מכשיר האט גענומען ציטערן\. איצט איז די בעסטע צייט פאר נאך א סיגארעט. ס׳וועט זיין גוט. אמת, עס קען גריילעך זיין, אז זיינע שיינע טעג געהערן איצטער צו דער געשיכטע… איז וואס? ער טוט א שפיי אויף אלץ.
ער האט א עפן געטאן דאס פענצטער און א קילער ווינט האט אים א טרייסטנדיקן גלעט געטאן איבערן פנים. דער הימל אין דרויסן איז געווען טיף־פיאלעט. די בנינים אנטקעגן האבן אויסגעזען ווי אומגעלומפערטע ריזן מיט עטלעכע געלע פאר אויגן. דאס פינצטערניש איז א פאקרישע; זי דעקט צו אלע מיאוסקייטן און פעלערן פון דער שטאט. ער וועט זיך צוגעוווינען צו איר מיאוסקייט און מיט דער צייט וועט זי אים ווערן ליב\. ער דארף רעדן מיטן פסיכאלאג אפשר וועט ער דאך אייננעמען נאר א העלפט דער פיל „ציפרעלאקס‟ איעדן טאג.
תל־אביב, אקטאבער 2020
סוף

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: יאנקל יאקיר (1908־1980) 

Next Post
ווער זשע ביסטו, שווארצע דאבע? 



