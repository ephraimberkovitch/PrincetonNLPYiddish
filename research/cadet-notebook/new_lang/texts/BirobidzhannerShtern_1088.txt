
 
 ווי קען מען נאך שטילער פארלעשן א לאמפ ווי א מענטש 
 פארלעשט בידים אן אייגענעם מענטשלעכן נאמען, 
 ווייל ער וויל אליין שוין אויסגעטיילט זיין און ווייט זיין 
 פון יעדער געזעלשאפטלעכקייט, פון זייער אמת און ליגן צוזאמען… 
 
 איידער ס׳וועלן ווערן פארפרוירן אין מערב די טייכן 
 און מיינער בתוכם: דער טייך פון בילקאמין, 
 דארף מען גיין אינעם סאסנעווען וואלד דארט אנקלייבן שפענער 
 און ברענגען אויף פלייצעס צו טראגן 
 צום הויז פון דער מאמען. 
 
 מיין טייערע־טייערע מאמע, געלויבט איז דער בורא 
 וואס כ׳האב דיך נאך דא אינעם לעבן אויף טרויריקער ערד, 
 וואס ס׳זענען די דייטשן באמבירערס אריבערגעפלויגן 
 און דיין קאפ און דיין דאך נישט צעשטערט. 
 
 וואס זאל איך דיר שרייבן מיין טייערע ארעמע מאמע 
 אז שוין ביי די ערשטע פאר ווערטער באנעמט מיך א מורא 
 דער סאוועטישער צענזאר וועט ברענען 
 ביים לייענען די פושטע ווערטער: 
 ״געלויבט איז דער בורא״. 
 
 ווייל איידער ס׳ווערן פארפרוירן די טייכן צו גליטשאייז 
 זענען די דעכער באגינען שוין ווייס פונעם פראסט, 
 נעמט די ארעמע טייערע מאמע זיך אויסקוקן די אויגן 
 אויף ווארעמער פאסט. 
 
 דארף מען זיך נעמען און שרייבן אט־אדא אין מרחקים, 
 ווארעם אזוי ווי דאס בלוט איז א קריוודע דער מאמען 
 וואס זאל קומען אהין ווען ס׳וועלן שוין ליגן פארפרוירן 
 די טייכן, און מיינער בתוכם: דער טייך פון בילקאמין. 
 אורי־צבי גרינבערג 
 &nbsp; 
 אנדענק 
 