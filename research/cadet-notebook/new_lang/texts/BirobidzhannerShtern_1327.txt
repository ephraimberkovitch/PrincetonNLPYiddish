
 ד»ר שבע צוקער, פראפעסאר פון יידיש, מחבר פון יידיש־לערן־מאטעריאלן און איבערזעצער, איז דער אויספיר־סעקרעטאר פון דער יידיש־ליגע און דער שעף־רעדאקטאר פון איר ארגאן, &nbsp;אויפן שוועל . זי איז איינע פון די אנגעזעענסטע און בכבודיקסטע יידיש־לערערס אויף דער וועלט. הונדערטער אויב ניט טויזנטער מענטשן לערנען זיך יידיש מיט דער הילף פון איר צוויי־בענדיקן לערנבוך יידיש: אן אריינפיר: לשון, ליטעראטור און קולטור . 
 צווישן די הונדערטער סטודענטן וואס האבן געהאט א זכות זיך צו לערנען יידיש מיט שבען זיינען צוויי מענטשן פון ביראבידזשאן – דער רעדאקטאר פון ״בש״ יעלענא סאראשעווסקאיא און ניקאליי באראדולין, וועלכער וווינט מער פון צוואנציק יאר אין ניו־יארק און איז שוין אליין א בכבדיקער יידיש־לערער. שבע האט מסכים געווען צו ענטפערן אויף ניקאלייס פראגעס אינעם אינטערוויו פאר אונדזער צייטונג. 
 נ. ב.: ווי אזוי זייט איר געקומען צו יידיש? דערציילט וועגן אייער משפחה. 
 ש. צ.: פאר געוויסע מענטשן איז א מאל א חידוש פון וואנען ס׳איז צו זיי געקומען דער אינטערעס אין יידיש אבער איך מיין אז אין מיין פאל איז עס געקומען גאנץ נאטירלעך, כאטש א סך מענטשן האבן אן ענלעכע ביאגראפיע און זיי האבן זיך ניט גענומען צו יידיש. איך בין אויפגעוואקסן אין א יידיש־רעדנדיקער היים אין וויניפעג, קאנאדע. מיין זיידע, דער מאמעס טאטע האט געדארפט אגב פארן קיין גאלוועסטאן, טעקסעס, און ער האט טאקע געהאט אלע פאפירן צו פארן אין די פאראייניקטע שטאטן אבער אין לאנדאן האט מען אים אפגעהאלטן צוליב די אויגן און ער האט פארשפעטיקט זיין שיף און באשלאסן צו פארן קיין וויניפעג ווו ער האט געהאט א לאנדסמאן. און דערנאך זיינען אנגעקומען 6 ברידער און שוועסטער. מיר זיינען ״פאראנטווארטלעך״ פאר 200 מענטשן וואס וווינען היינט צו טאג אין וויניפעג. 
 אין מיינע צייטן האט מען גערופן וויניפעג ״ירושלים פון קאנאדע״. ס׳איז געווען זייער א יידישלעכע שטאט מיט א באפעלקערונג פון ארום 20000 יידן. ווען איך בין געגאנגען אין דער יידישער טאגשול דארטן, די י.־ל. פרץ־פאלקשול, האבן מיר געהאט א 600 קינדער! היינט איז די יידישע באפעלקערונג אין וויניפעג געווארן קלענער – &nbsp;אפשר א 15000. יידן פארן אוועק מערסטנס קיין טאראנטע אדער וואנקוווער, אבער די יידישע קהילה פארבעט יידן פון אנדערע לענדער און עס זיינען אנגעקומען א צאל יידן פון ארגענטינע און רוסלאנד. 
 מיין מאמע איז א קאנאדער געבוירענע. זי איז ניט פון אייראפע, אבער זי איז געווען דאס ערשטע קינד פון אן אימיגראנטישער משפחה, וואס איז געקומען פון ווייסרוסלאנד קיין קאנאדע אין ארום 1910. זי האט זיך געלערנט אין א יידישער טאגשול און די וויניפעגער יידן גרייסן זיך אז זיי האבן געהאט דעם ערשטן יידיש־רעדנדיקן קינדער־גארטן אויפן צפון־אמעריקאנער קאנטינענט און מיין מאמע איז טאקע געווען אינעם ערשטן קינדער־גארטן. זי האט זיך געלערנט אין טאגשול און דערנאך אין מיטלשול און אין העכערע קורסן. דער טאטע איז געווען א פליט, א מענטש וואס האט געדארפט אנטלויפן פון זיין לאנד. ער איז געבוירן געווארן אין פוילן, אין א שטעטל איזשביצע, אין לובלינער קאנט. באשעוויס שרייבט א סך וועגן דער געגנט, אויך י.־ל. פרץ און יעקב גלאטשטיין. אט די גרויסע שרייבערס קומען אלע פון די מקומות. איז דער טאטע אויפגעוואקסן, פארשטייט זיך, אין א יידיש־רעדנדיקער היים. ער איז אריין אין בונד ווען ער איז געווען א יונגער־מאן. כאטש דער זיידע איז געווען פרום איז ער געווארן אויס פרום ווען דער טאטע איז געווען אן ערך 10 יאר אלט. דער טאטע האט געהאט אן עלטערע שוועסטער און זי איז שוין געווען אין בונד. איז דער טאטע אריין צו ערשט אין דער בונדיסטישער יוגנט ארגאניזאציע ״מארגנשטערן״ ווען ער איז געווען א צענערלינג און ער איז געבליבן א יידישער סאציאליסט ביזן סוף פון זיין לעבן. ער איז אנטלאפן פון פוילן די ערשטע וואך אין סעפטעמבער 1939 און זיך געראטעוועט קודם דורך יאפאן מיט דער הילף פון יאפאנישן קאנסול סוגיהארא, וואס איז איינער פון די חסידי־אומות־העולם. 
 ער האט ארויסגעגעבן טויזנטער וויזעס כדי יידן זאלן קענען ארויספארן פון פוילן און ליטע. דער טאטע האט אפגעלעבט כמעט 7 יאר אין שאנכיי. סוף־כל־סוף איז ער געקומען קיין וויניפעג, ווו ער האט געהאט א מומע. ער האט זיך דארטן געטראפן מיט דער מאמען און האט מיט איר חתונה געהאט. איז אזוי ארום האבן מיר געהאט א יידיש־רעדנדיקע היים. כ׳וואלט ניט געזאגט אין גאנצן אויף יידיש, ווייל איך האב מערסטנס געענטפערט אויף ענגליש אבער די עלטערן האבן גערעדט צו מיר און מיין עלטערער שוועסטער אויף יידיש. 
 נ. ב.: צי געדענקט איר אייער ערשטן יידיש לערער? 
 ש. צ.: מיין ערשטע משפיעדיקע לערערין אין 2טן, 3טן און 4טן קלאס איז געווען די לערערין אסתר קארמאן, א דערציערין פון דער אלטער שול מיט שטרענגער דיסציפלין און מיר האבן זיך געלערנט א סך גראמאטיק מיט א סך רשימות, די אלע זאכן וואס מען זאגט איצט אז קינדער קענען דאס ניט באנעמען. איך מיין אז זי איז געווען א ווילנערין און אז זי האט פארלארן א קינד אין דער מלחמה. מיר האבן עפעס געהאט א געפיל אז מיר זיינען אירע קינדער. שפעטער איז מיין וויכטיקסטער לערער געווארן ד״ר מרדכי שעכטער און איך האב זיך געלערנט ביי אים יארן און יארן. ער האט געהאט זייער א גרויסע השפעה אויף מיר. 
 נ. ב.: פאר וואס האט איר באשלאסן צו ווערן א יידיש־לערערין? 
 ש. צ.: איך בין געגאנגען אין א יידישער טאגשול. אין די פאראייניקטע שטאטן זיינען ניט געווען קיין יידישע טאגשולן, אבער אין קאנאדע זיינען יא געווען, אויך אין מעקסיקע און ארגענטינע. איך בין געגאנגען אין דער י.־ל. פרץ פאלקשול. א האלבן טאג האבן מיר געלערנט אלע לימודים אויף יידיש און אויך אויף עברית ווייל די שול איז געווען א ציוניסטישע. און אין דער צווייטער העלפט טאג האבן מיר זיך געלערנט די אלגעמיינע לימודים: מאטעמאטיק, וויסנשאפט, ענגליש, פראנצייזיש, פיזקולטור און אזוי ווייטער. עס זיינען היינט ניטא קיין סך מענטשן וואס האבן געהאט אזא יידישע דערציונג. אן דעם וואלט איך זיכער ניט געווארן קיין לערערין פון יידיש. פאר דעם האב איך געוואלט ווערן א טענצערין אבער איך האב באלד געזען אז איך וועל ניט זיין מצליח. בין איך געפארן קיין ניו־יארק און זיך געלערנט אין אן אינסטיטוציע וואס עקזיסטירט שוין נישט. זי האט געהייסן דער „יידישער לערער סעמינאר/הרצליה״. ס׳איז געווען א קליינער קאלעדזש אויף בענק־סטריט, א ספעציעלע שול אויסצושולן לערערס פון יידיש און עברית. זייער ווייניק מענטשן האבן היינט צו טאג אזא געלעגנהייט זיך צו לערנען אלצדינג אויף יידיש אדער העברעיש. קיין ענגליש האבן מיר דארטן אין גאנצן ניט גערעדט. 
 איך האב אנגעהויבן לערנען אין דער צייט אין דער ארבעטער־רינג קינדערשול און דערנאך צוריקגעפארן קיין וויניפעג און געלערנט דארטן אין דער יידישער טאגשול. איך האב באלד פארשטאנען אז דאס לערנען קינדער איז ניט פאר מיר. זיי זיינען געווען א סך קליגער פון מיר און איך האב באמת ניט געקענט האלטן קיין דיסציפלין און די קינדער האבן מיך משוגע געמאכט. אפשר היינט וואלט איך געווען שטרענגער און וואלט אנגעהאלטן די דיסציפלין. אבער דעמאלט האב איך באמת ניט געוווסט ווי צו האלטן א קלאס עס זאל ניט ווערן עפעס קיין רעוואלוציע דארטן. איך האב פארט געוואלט עפעס טאן מיט יידיש און איך מיין אז א דאנק די קינדער האב איך טאקע געקראגן א דאקטאראט ווייל איך האב איינגעזען אז אויב איך קען ניט ארבעטן מיט קינדער דארף איך פרובירן ארבעטן מיט דערוואקסענע. איך האב באקומען א מאגיסטער פון קאלאמביע־אוניווערסיטעט און א דאקטאראט אין דער פארגלייכיקער ליטעראטור מיטן טראפ אויף יידיש. איך לערן שוין מער ווי 20 יאר נאך אנאנד אין דער אוריאל וויינרייך־זומער־פראגראם ביים ייווא. 
 
 https://www.yivo.org/Summer־Program 
 איך האב א לאנגע צייט געוווינט אין ניו־יארק ביז איך האב חתונה געהאט און מיין מאן האט מיך פארשלעפט אין גלות אין צפון־קאראליינע אין שטאט דורעם Durham. מיר האבן צוויי טעכטער וואס זיינען שוין אויסגעוואקסן, אבער זיי זיינען געווען די איינציקע יידיש־רעדנדיקע קינדער אין אונדזער שטאט און אפשר אינעם גאנצן שטאט. 
 נ. ב.: וואס איז די יידיש־ליגע און וואס איז אייער ארבעט דארטן? 
 &nbsp; 
 http://www.leagueforyiddish.org/ &nbsp; 
 &nbsp; 
 ש. צ.: די יידיש־ליגע איז אן ארגאניזאציע וואס ד״ר מרדכי שעכטער האט פארלייגט ד״ה עטאבלירט אין 1979. פריער איז עס געווען א מער פאליטישע ארגאניזאציע, די פריילאנד־ליגע פאר דער יידישער טעריטאריאליסטישער קאלאניזאציע, וואס האט זיך פארנומען מיט זוכן א טעריטאריע פאר יידן ערגעץ אויף דער וועלט ווו יידן זאלן קענען לעבן בשלום און פירן זייער לעבן אויף יידיש. אין 1979 האבן זיי פארשטאנען אז דער חלום איז שוין אויסגעשפילט. האט מען פארמאכט די ״פריילאנד־ליגע״ און געשאפן די יידיש־ליגע, אן ארגאניזאציע איבערגעגעבן יידיש, מיט דער האפענונג אז יידן און ניט־יידן איבער דער וועלט וואס האבן ליב די שפראך וועלן זיך פאראייניקן אונטער דער פאן. איינער פון אונדזערע נייע פראיעקטן איז דאס ארויסגעבן א סעריע פילמען ״א וועלט מיט וועלטעלעך: שמועסן מיט יידישע שרייבערס״. מיר האבן לעצטנס ארויסגעגעבן א פילם וועגן חוה ראזענפארב, זייער אן אנגעזעענע שרייבערין, ספעציעל באקאנט מיט אירע חורבן־ראמאנען. פאר דער ״יידיש־ליגע״ האב איך צוזאמען מיט חנה גאווענדא (פון שלום־עליכם־קאלעדזש אין אויסטראליע) &nbsp;רעדאקטירט&nbsp;שלום־עליכמס ״מאטל־פייסע דעם חזנס״ פארקירצט און באארבעט פאר סטודענטן מיט געניטונגען, גלאסארן און א קלאנג־רעקארדירונג: 
 
 http://www.leagueforyiddish.org/motlpeyse.html 
 מיר האבן אויך א וועכנטלעכע רובריק אויף אונדזער פייסבוק־זייטל&nbsp; ווערטער פון דער וואך . דארטן קענט איר געפינען יעדע וואך א נייע רשימה ווערטער אויף פארשידענע טעמעס. 
 https://www.facebook.com/yidishlige/ 
 נ. ב.: דערציילט א ביסל וועגן אייער ארבעט אין ״אויפן שוועל״. וואס איז אייער באליבסטער נומער? 
 ש. צ.: איך ארבעט שוין 13 יאר אינעם זשורנאל ״אויפן שוועל״ וואס ווערט ארויסגעגעבן פון דער ״יידיש־ליגע״ און מיר זוכן אלע מאל נייע לייענערס וואס איז זייער וויכטיק. דער זשורנאל קומט ארויס אין יידיש 2 מאל א יאר און דאס איז דער איינציקער רעגולערער זשורנאל אין דער ניט־חרדישער וועלט. דער פאקוס פון ״אויפן שוועל״ איז קולטורעל און ליטעראריש. אלע נומערן זיינען רייך מיט כל־המינים אינטעלעקטועלע מאטעריאלן און שיינע אילוסטראציעס. גאנץ אפט האט דער זשורנאל א ספעציעלע טעמע. למשל, געווידמעט דער מעדיצין אדער איבערזעצונג, אדער די יידיש־וועלטלעכע שולן און אזוי ווייטער. מיר האבן ארויסגעגעבן א נומער פון דער מאדערנער יידישער ליטעראטור וואס מענטשן שאפן היינט. ״אויפן שוועל״ פארמאגט אלע מאל 2 ארטיקלען וואס האבן א גלאסאר, ווייל מיר ווייסן אז ניט אלע מענטשן וואס ווילן לייענען א יידיש זשורנאל קענען 100% פליסיק יידיש, ווילן מיר העלפן א ביסל די לייענערס. מיין באליבסטער נומער ״אויפן שוועל״ איז דער וואס האט געהייסן ״חורבן און וואגלעניש״. 
 דארטן האבן מיר אפגעדרוקט זעלטענע זאכן פון געוויסע לעבנס־געבליבענע פון חורבן און צווישן זיי די בריוו וואס מיין טאטע האט געשריבן פון שאנכיי צו זיין מומע און שוועסטערקינד אין וויניפעג. דער נומער פארמאגט א סך וויכטיקע היסטארישע דאקומענטן ווי אויך זייער פערזענלעכע מאטעריאלן פון מיין טאטן. ס׳איז טאקע א זעלטענער און היסטאריש וויכטיקער נומער. איז אויב מע וויל האבן אזא מין זשורנאל איז זייער וויכטיק אים צו אבאנירן. 
 http://www.leagueforyiddish.org/afnshvel.html 
 &nbsp; 
 נ. ב.: ווי אזוי איז צו אייך געקומען דער געדאנק אנצושרייבן לערנביכער פאר די וואס ווילן זיך לערנען יידיש? 
 ש. צ.: איך האב אנגעשריבן צוויי לערנביכער וואס א סך מענטשן האבן זיך שוין געלערנט און לערנען זיך ווייטער פון זיי. איך געדענק ניט גענוי ווי עס איז געשען. איין טאג האט א גרופע לערערס גערעדט אז מע דארף האבן עפעס נייס און מיינער א חבר, משה ראזענפעלד, האט מיר געזאגט: ״שבע, דו דארפסט עס טאן!״. האב איך געטראכט: ״פאר וואס ניט?״ ניט ווייל ״קאלעדזש יידיש״ איז ניט געווען גוט אבער ס׳איז מיר פשוט שוין א ביסל נימאס געווארן פון לערנען אזוי פיל יארן מיט ״קאלעדזש יידיש״, האב איך געוואלט שאפן עפעס נייס און אנגעשריבן אט די צוויי ביכער. אין דער אמתן האב איך געשאפן נאר איין לערנבוך, אבער ווען דער ארבעטער־רינג האט א קוק געטאן און געזען ווי גרויס עס איז האבן זיי זיך דערשראקן און געזאגט: ״אוי וויי! ווי קענען מיר דאס אלץ ארויסגעבן אויף איין מאל?״ איז סע קומט זיי א דאנק ווייל אנשטאט איין בוך האט מען געמאכט צוויי ביכער. 
 
 &nbsp; 
 נ. ב.: איר האט ארויסגעגעבן א וויכטיק קאמפאקטל ״די גאלדענע פאווע: דאס קול פון דעם יידישן שרייבער״. וואס פאר א קאמפאקטל איז דאס? 
 &nbsp; 
 http://shevazucker.com/ 
 ש. צ.: איך האב אנגעזאמלט די קולות פון 10 יידישע שרייבער וואס לייענען פון זייערע אייגענע ווערק, סיי פראזע, סיי פאעזיע. א סך פון די מאטעריאלן האב איך געפונען אין ייווא, אנדערע אין דער מאנטראלער יידישער ביבליאטעק און אנדערע האב איך געקראגן פון די שרייבערס גופא. פיר פון די שרייבערס האבן דעמאלט נאך געלעבט. מע קען הערן די שטימען פון שלום־עליכמען, יעקב גלאטשטיינען, ציליע דראפקינען און נאך. דאס קאמפאקטל ווערט באגלייט פון צוויי ביכלעך ווו איר קענט לייענען די טעקסטן, ס׳איז אויך דא א וואקאבולאר אויף ענגליש, רוסיש און עברית. איך מיין אז איך בין אלע מאל א לערערין אין אלץ וואס איך טו. 
 פון צייט צו צייט פיר איך אן מיט אינטענסיווע סוף־וואכן אין דער היים אדער ביי חברים, ווו מע רעדט נאר אויף יידיש און ווו מע האט ספעציעלע פראגראמען אויך אויף מאמע־לשון. 
 נ. ב.: ווי געפעלט אייך אייער לעבן אין ניו־יארק איצט? 
 ש. צ.: עס געפעלט מיר זייער. מיר האבן זיך געדארפט צוגעוווינען צו לעבן קליין, ד״ה אין א קלערנער דירה מיט ווייניקער ביכער, אבער ס׳איז גוט ניט צו זיין „אין גלות״, צו זיין נאענט צו אלטע פריינד און נעענטער, פארשטייט זיך, צו דער יידיש־יידשער וועלט. 
 
 נ.ב.: איר זייט געווען אין ביראבידזשאן און געזען די שטאט מיט די אייגענע אויגן. וואס וואלט איר געווונטשן די ביראבידזשאנער תושבים? 
 ש. צ.: נו, דאס וואס איך ווינטש די תושבים פון אלע ערטער: געזונט, גליק, פרנסה, נחת פון קינדער… אבער אזוי ווי ביראבידזשאן האט אזא אוניקאלע געשיכטע ווינטש איך אייך אויך אז איז זאלט מער קיין מאל ניט דארפן איבערלעבן אזעלעכע שרעקלעכע צייטן ווי פריער און אז די וואס ווילן דאס, און כן ירבו, זאלן געפינען אין דער אויטאנאמער געגנט אן ארט ווו די יידישע שפראך און קולטור זאלן זיך קענען אנטוויקלען און בליען. 
 נ. ב.: וואס איז די צוקונפט פון יידיש? 
 ש. צ.: מע טאר ניט פארגעסן אז די צאל יידיש־רעדערס אויף דער וועלט וואקסט. דאס איז א דאנק די גאר פרומע וואס רעדן יידיש און האבן, קיין עין־הרע, א סך קינדער. וואס פאר אן עפעקט דאס האט אדער וועט האבן אויף מיין לעבן און דאס לעבן פון מיינע קינדער איז איצט שווער צו זאגן. דערוויילע ניט קיין סך, אבער די צוקונפט פון דער שפראך איז פארזיכערט דערמיט, צי זיי לייענען שלום־עליכמען אדער אנע מארגאלינס פאעזיע צי ניט. מיט אדער אן די חסידים מיין איך אז די צוקונפט פון יידיש זעט אויס בעסער ווי זי האט מיט 20 יאר צוריק. יידיש איז אריין אין דער הויפטשטראם פון דעם אמעריקאנער יידישן לעבן (איך וועל נאר רעדן וועגן אמעריקע ווייל דאס איז מיר מער באקאנט). א מאל זיינען די פאראינטערעסירטע אין יידיש בדרך־כלל נאר געווען פון די 2 עקסטרעמען, ד״ה אדער זייער וועלטלעך, די „יסטן״, קאמוניסטן, סאציאליסטן, אנארכיסטן אאז״וו אדער די גאר פרומע. היינט קומען צו צו דער שפראך יונגע מענטשן פון אלע טיילן פונעם יידישן לעבן (און א מאל ניט־יידישן לעבן אויך). מע זעט א סך מער טעאטער־ספעקטאקלען, אויסשטעלונגען, און אפילו ביכער וואס זיינען ניט אויף יידיש גופא נאר „אינפארמירט״ פון יידיש. דאס קענען יידיש האט זיי דערמעגלעכט און בארייכערט. ס׳איז דא א נייער דרך־ארץ פאר דער שפראך. דאס קען זיכער ניט איבערוועגן דעם טרויעריקן פאקט אז דער עלטערער דור געבוירענע יידיש־רעדערס פון מיזרח־אייראפע שטארבט, צום באדויערן, באלד אפ און די צאל פאראינטערעסירטע אין דעם נייעם דור קען זיך ניט פארגלייכן צו דעם, אבער פון דעסט וועגן זע איך א שאפערישע צוקונפט. 
 די נייע טעכנישע מיטלען קענען שאפן א מין נאענטקייט צווישן מענטשן. ס׳איז איצט מעגלעך אז מענטשן פון עטלעכע קאנטינענטן זאלן זיך לערנען אין איין קלאס צוזאמען. אויב מע זוכט א לערער אדער עמעצן מיט וועמען צו שמועסן אדער לייענען די יידישע ליטעראטור קען מען גיין מחוץ די גרענעצן פון דער אייגענער שטאט, און דאס איז ספעציעל גוט פאר מענטשן וואס וווינען ניט אין קיין ארט מיט א סך יידיש־קענערס. מע דארף זיך מער ניט פילן איזאלירט. עס זיינען דא מענטשן מיט וועמען צו רעדן און זיי זיינען צוטריטלעך. דאס איז א ווונדערלעכע זאך! 
 נ. ב.: טייערע שבע, מיר ווינטשן אייך א סך הצלחות אין אייער שווערער אבער בכובדיקער ארבעט, א סך קלוגע און איבערגעגעבענע סטודענטן און סך נחת פון אייער מי! 
 &nbsp; 
 http://shevazucker.com/blog/ 
 
 afn־shvel-342־343-farkerte־velt-artikl 
 