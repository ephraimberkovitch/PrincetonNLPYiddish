

לאפסוס־קאקטוס — 21 



 by באריס סאנדלער 
June 1, 2019June 2, 2019 Filed under:
שפראך 

ווי ווערטער רופן זיך אפ (8)
בשעתן שרייבן מיינע נאטיצן פארן מיי־נומער, האבן זיך דערמאנט און אריינגעפאלן אינעם זאץ צוויי היימישע ווערטער: „פריטשינדאלן‟ און „דראנדולעט‟.
פריטשינדאלן, ווערט גענוצט נאר אין מערצאל און אויף אן איראנישן אופן. געמיינט האט עס א סדרה זאכן און זאכעלעך, צונויפגענומען אין איינעם פאר א געוויסן ציל. למשל: פריטשינדאלן צו כאפן פיש (האטשיקלעך, ווענטקע און ווענטקעשנור, שווימהעלצלעך, שטיקלעך בליי), אדער שניידערישע פריטשינדאלן (שער, נאדל, באוול, פינגערהוט…)
הערן עס איז מיר אויסגעקומען פון די דערוואקסענע, אין אונטערשייד צום צווייטן ווארט, דראנדולעט, וואס כ׳האב געהערט אויף דער גאס פון מיינע חברים. געמיינט האט עס, אן אלטע טעכנישע זאך, וואס אט־אט צעשיט זיך עס; און זאגן האט מען עס אויך געזאגט איראניש: א ראווער, אן אויטא, א מאטאציקל.
אין די יארן פון מיין קינדשאפט, האט זעלטן ווער געקאנט האבן אזא לוקסוס־זאך, ווי א נייער ראווער. ביי אונדז האט מען עס גערופן „ליסאפעד‟. א ליסאפעד פלעגט מען אדער באקומען בירושה — פונעם עלטערן ברודער, אדער אפזוכן אין מארק צווישן אלטווארג און קויפן פאר עטלעכע אפגעשפארטע רובלען. א ליסאפעד איז ארויף אויף דער גנבישער ליסטע, דאס הייסט, געווארן א זאך פון גנבה. דעריבער פלעגט מען דעם ליסאפעד האלטן פארשפארט אין א קאמער.
צו בארימען זיך, אז דיין ליסאפעד איז בעסער און נייער ווי ביי א צווייטן, האט מען געלאזט אין גאנג דאס ווארט דראנדולעט. ס׳איז אפילו געווארן אזא רייצלקע: אויף אזא מין דראנדולעט פארט מען נאר אין טואלעט!‟
פון מיין באבען האב איך גענאשט אן אנדער ווארט, וואס האט געמיינט אן אלטע זאך אויף רעדער, ווי למשל, א טאטשקע — „טאראטייקע‟. איך האב דאס ווארט געבראכט אויף אונדזער גאס און ס׳האט זיך גיך פארשפרייט צווישן מיינע פריינדלעך, נישט נאר יידישע.
פון וואנען איז דאס רוסישע ווארט געקומען צו מיין באבען? אוודאי, נישט פונעם טייטש־ווערטערבוך פונעם בארימטן רוסישן לעקסיקאגראף וולאדימיר דאל. אין 19טן יארהונדערט האט מען טאראטייקע גערופן אין רוסלאנד א פשוטע בריטשקע מיט איין אדער צוויי פערד. געוויס, אז מע קאן דאס ווארט געפינען ביי מענדעלען אדער שלום־עליכמען. עמעצער פון זייערע פערסאנאזשן האט זיך זיכער באנוצט מיט אט דעם טראנספארט — טאראטייקע.
אזוי האט געזאגט א בעסאראבער ייד:
אויף א בריטשקע פארט מען, אויף א טאראטייקע טרייסלעט מען זיך
א בריטשקע־טאראטייקע

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
נאטיצן פונעם רעדאקטאר — 20 

Next Post
פון אונדזער עזבון: רחל בוימוואל (1914־2000) 



