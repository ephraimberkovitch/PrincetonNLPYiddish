

לאפסוס־קאקטוס — 17 



 by באריס סאנדלער 
February 1, 2019February 1, 2019 Filed under:
שפראך 

ווי ווערטער רופן זיך אפ (5)
יעדעס מאל, וואס איך בלעטער אויף א בוך פון מיינעם א לאנדסמאן, אן אפשטאמיקן פון בעסאראביע, ווער איך באלד פארכישופט פון דער יאדערדיקער בילדערישער שפראך, וואס זיי צעשיטן זשמעניעסווייז איבער זייערע ווערק. ניין, ס׳איז נישט קיין פערל און בריליאנטן, נישט קיין טייערע שטיינער, נאר סאמעראדנע זערנעס, געפאלן אין דער פעטער פרוכפערדיקער בעסאראבער ערד און פון דער ערד צום ווארעמען הימל אויפגעגאנגען.
אזוי איז מיט מיר אויך געשען בשעתן לייענען לעצטנס די ביכער פון יאנקל יאקיר און זלמן ראזענטאל. יאנקל יאקיר איז געבוירן געווארן אינעם שטעטל פירליץ און ראזענטאל — אינעם שטעטל טעלענעשט, וואס ביידע שטעטלעך געפינען זיך נישט ווייט, איינס פונעם אנדערן.
דאסמאל פארבעט איך אייך אריינצוקוקן אין יאנקל יאקירס בוך „א שליטן מיט ישובניקעס‟, דערשינען אין תל־אביב אין 1974.
פאדיען, פיסלע(ס)
„עס איז שוין שטאק נאכט, ווען דער שליטן פארקערעוועט צו גיטל דער אלמנה אין איינפארהויז. די רענדארעס קאנען זיך גאר נישט אפלויבן פון איר. זי איז אן אנגעקוואלענע, גיטל, און א פעסטע און א גוטהארציקע. זעט נאר, ווי זי פאדיעט עס ארום זיי. זי קערט אפ דעם שניי פון פעלצן. זי שלעפט זיי אראפ די פיסלעס פון די פיס…‟
דאס סלאווישע ווארט, „פאדיען‟, מיינט „פאלן‟. אריינגעפאלן אין א יידיש מויל, האט עס באקומען אן ארומנעמיקן פיגורעלן זין — זיך שפרייטן פאר עמעצן, באדינען, יוצא זיין.
ביי אונדז אין דער היים האב איך קיין מאל נישט געהערט מע זאל זיך באנוצן מיטן ווארט „פיסלעס‟, וואס מיינט, פוישטן אדער וואליקעס. נאך מער: יאקיר אליין שטעלט א „שטערנדל‟ לעבן דעם דאזיקן ווארט און דערקלערט עס אין זיין פוסנאטע ווי „וואלענקעס‟, פארשטייענדיק אליין, אז נישט אלע וועלן וויסן וואס עס מיינט. אגב, דווקא דאס רוסישע ווארט, „וואלענקעס‟, האט מען באנוצט אויך ביי אונדז אין שטוב. מעגלעך, אזוי האט מען עס גערופן אין יאקירס שטעטל, כאטש פון בעלץ ביז פירליץ איז א קאצנשפרונג.
וואלויטשען זיך, פריסיק
„אזוי פיל יארן זיינען שוין אריבער און נאך בריט זי דאס געלעגער, ווי הייסע זשארענדיקע קוילן… און אין די וועסנענעכט לאזט גיטל זיך נישט איין מאל מיט די בערג און מיט די טאלן, וואלויטשעט זיך אין די גראזן און שיט פריסיק אויף אלע סטעזשקעס…‟
און ווידער נאשט יאקיר פונעם סלאווישן מקור — „וואלויטשען זיך‟, מיינט, זיך שלעפן, קאטשען זיך, קייקלען זיך — און דערקלערט עס מיט א פוסנאטע. דאס זעלבע מיטן ווארט „פריסיק‟, וואס איז כמעט פארגעסן געווארן, אבער מע קאן עס כאטש געפינען אין די ווערטערביכער.
פרעג איך זיך: שוין זשע וואלטן זיך דא ערגער אריינגעפאסט די מער יידישלעכע ווערטער?
גיטל, פרי געבליבן אן דעם מאן, גייט אויס פון בענקשאפט און ליבע. צו לעשן איר ווייבערישע היץ (פריסיק) לאזט זי זיך אויף דער פריי, אויף אומבאקאנטע סטעזשקעס. דאס ווארט „וואלויטשען זיך‟ ווערט אין רוסיש פארטייטשט ווי דאס יידישע ווארט „שליאנדערן‟. יאקיר באנוצט זיך דא בכיוון מיט די ווייניק־פארשפרייטע און פארשטענדלעכע ווערטער, ווי געוואלט פארמינערן די זינד פון דער פרוי, נעבעך.
אינטערעסאנט, אז יאנקל יאקיר, וואס האט גלענצנדיק געקענט רומעניש און איז לאנגע יארן געווען א רומענישער זשורנאליסט, האט אין זיין יידישער ליטערארישער שאפונג בשפע זיך באנוצט מיט סלאוויש־שטאמיקע ווערטער…
אין קומעדיקן נומער וועלן מיר ממשיך זיין זיך צו פאסמאקעווען מיט יאנקל יאקירס בעסאראבער יידיש.
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 16 

Next Post
פון אונדזער עזבון: שיקע דריז (1908־1971) 



