 
 דער בלוטיקער שפאס: 15: א נאכט אן שלאף 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פופצנטע קאפיטל
    
 א נאכט אן שלאף
    
אין דער דאזיקער צעשטערטער נאכט איז שוין ביי שאפיראן אין
שטוב קיינער ניט געשלאפן, כאטש אלע האבן זיך שוין ווי
בארויקט, אוועקגעלייגט זיך צוריק אויף זייערע געלעגערס און
אויסגעלאשן דאס לעמפל אויף אנטשלאפן צו ווערן.
    
עס איז אבער קיין שלאף ניט געקומען אויף קיינעם.
    
דוד שאפירא מיט דער פרוי האבן געהאלטן אין פלאנעווען
אויף מארגן. אם־ירצה־השם, מארגן, לאז נאר ווערן טאג, אזוי
פליט אוועק דוד צום פאליצמייסטער...
    
― צום פאליצמייסטער? ― שלאגט אים איבער שרה, ― וואס
וועסט דו פליען צום פאליצמייסטער, „קוריערסקי־פאיעזד״? פריער
דארפסט דו זיין אין דער זובאווראטשעבנע, דערנאך שוין...
    
― גוט, וואס דו האסט מיר געזאגט! ― כאפט אונטער דוד, ―
אן דיר וואלט איך גאר ניט געוווסט מסתמא, וואס איך האב צו
טאן. דארט, ווו ס׳איז שייך צו פראוואזשיטעלסטווע, מעגסט דו זיך
שוין, נישקשה, פארלאזן אויף מיר.
    
― אזוי? אז דו ביסט יא אזא בריה, פארוואס־זשע האסט דו
ניט געזען, אז די פראוואזשיטעלסטווע זאל זיין ביי אים אין
קעשענע, ראכמייסטער מיינער?
    
― וואס זאל איך רעדן מיט א בהמה? איך האב דיר געזאגט,
דאכט מיר, זיבן און זיבעציק מאל, אז ער איז א יינגל און א
יינגל און א יינגל: וויפל איך טאלקעווע אים און טאלקעווע, אז א
ייד אן א פראוואזשיטעלסטווע אין קעשענע איז ווי א מענטש אן
„וואזדעך [возрух : לופט]״ און ווי א פיש אן וואסער ― הערט ער מיך ווי דעם
פאר־א־יאריקן שניי. אין איין אויער אריין, פונעם אנדערן ארויס... א
מאדנע נפש, אט דער ראבינאוויטש! למאי אזוי ווי ער האט נייטיק
באדארפט ארויסשפרינגען קעגן דעם דאזיקן טשינאווניק און
אויפהייבן אויף אים א קול, אז איך בין שיער טויט געפאלן! ער האט
אין זיך, זאג איך דיר, אפשניצלעך גאר ניט פון קיין יידן! איך
ווייס גאר ניט, וואס דאס איז פאר א מין ייד אויף דער וועלט! האט
קיין מורא ניט פאר קיין זאך, ניט פאר קיין פאליציע, ניט פאר קיין
רוח, ניט פאר קיין שווארץ־יאר!...
    
דא מישט זיך שוין אריין די טאכטער, וואס קאן מער ניט
איבערטראגן די דאזיקע רייד, און גיט אוועק דעם פאטער א גאב,
למאי ער רעכנט פאר א חסרון דאס, וואס איז אייגנטלעך א מעלה...
    
שטעלט זיך אוועק אקעגן די מוטער, נעמט זיך אן דעם מאנס
קריוודע, און כאפט אויך א פסק פון דער טאכטער. און אט אזוי,
גייט אוועק די נאכט אין אומענדלעכע שמועסן, און פון שלאפן
האט מען שוין גאר פארגעסן אפילו קלערן.
    
אפילו דער קליינער סיאמקע! סיאמקע, וואס איז פון קינדווייז
אויף אויסגעוואקסן אויף אייביקע פחדים פאר „פראוואזשיטעלסטווע״
און אין שטענדיקע שרעק פאר פאליציע, האט אויך נישט געקאנט אזוי
גיך נאך א מאל איינשלאפן.
    
דער פאקט, וואס מע האט צוגענומען פלוצעם, אין מיטן
דרינען, זיין לערער, איז ביי אים געווען ניט אזוי שטארק
אפגעפרעגט: נו, מסתמא איז ביי אים ניט די,,פראוואזשיטעלסטווע״ ווי
עס דארף צו זיין... דאס, וואס אים האט ניט געלאזט שלאפן,
איז געווען אן אנדער זאך: וואס וועט זיין מיט די אטמעטקעס [отметки: חשבונות] אין
גימנאזיע? אן דעם רעפעטיטאר וועט ער נישט ברענגען מער קיין
פינפן )ער ווייסט עס פאר געוויס(, און אז ער וועט ניט ברענגען
קיין פינפן, וועט אים דער טאטע ניט געבן קיין פערציקערס. און
אז ער וועט ניט האבן קיין פערציקערס, ווו וועט ער נעמען געלט
אויף צו גיין אין קינעמאטאגראף?
    
א ביסל האט אים אויך באנג געטאן טאקע דער רעפעטיטאר
אליין. ― א רחמנות ― טאמער שיקט מען אים מיטן עטאפ... און מיט
וועמען וועט ער, סיאמקע, איצט מאכן די אוראקן? מיט בעטין?
ער האט פיינט לערנען מיט בעטין. באלד ווערט זי אין כעס. א
שוועבעלע! מיט דעם קווארטיראנט לערנען איז גאר אנדערש. מיט
אים לערנען איז א מחיה. ער האט ליב דעם קווארטיראנט און דער
קווארטיראנט האט ליב אים. ער ווייס, אז דער קווארטיראנט האט
אים ליב. ער האט זיי אלעמען ליב: אים און די מאמע און
בעטין. בעטין נאך מער ווי אלעמען... דאס ווייס ער פאר געוויס...
ווארעם וואס דען קוקט ער אזוי אויף דער שוועסטער, טאקע אט
דער ראבינאוויטש, בעת קיינער זעט ניט?... און פארוואס לאזט
ער אראפ די אויגן, אז די מאמע קוקט אויף אים, ווי ער קוקט
אויף דער שוועסטער?...
    
און די שוועסטער אים ― האט אויך ליב סכנות־נפשות: ווארעם
אז ניט, וואס ווערט זי אזוי רויט אלעמאל, ווען ער קוקט אויף
איר?... און וואס שרייבן זיי דאס ביידע, איינס דאס אנדערע,
אויפן טאוול פון ביכל איינציקע אותיות, וואס מע דארף זיין מיט
אכצן קעפ, מע זאל עס קאנען איבערלייענען!... א רחמנות אויף
דער שוועסטער, טאמער בלייבט זי אן א לערער... נאר ניט
שוין־זשע וועט ער טאקע צוריק ניט קומען? ביי וועמען ווערט מען עס
געוואר? ביי בעטין? בעטי איז אין כעס. זי שווייגט, נאר ער
ווייס, אז זי איז אין כעס... טאטע־מאמע זענען פארנומען אין זייער
שמועס. מע שמועסט און מע ווערטלט זיך. ער איר „בהמה״ און
זי אים „קוריערסקי־פאיעזד״ ― כא־כא־כא!... נאר שא. אט האט
בעטי זיך אויך אריינגעמישט אין זייער שמועס. מע באדארף הארכן,
וואס זאגט בעטי...
    
און סיאמקע הערט זיך אן, וואס בעטי זאגט.
    
― איך קאן שוין מער ניט הערן, ― זאגט זי ― די גאל קאן
צעזעצט ווערן! וואס האט איר געוואלט ― ער זאל זיך לאזן
טרעטן מיט די פיס אזוי ווי איר? קריכן אויף אלע פיר אזוי ווי
איר?... אים וועט מען ניט זאגן ד ו, אזוי ווי אייך. זייט זיכער!...
    
― א גליק האט אים געטראפן! ― רופט זיך אפ די מוטער פון
איר בעט ארויס, מיט א קול פון א מענטשן, וואס וואלט א בעלן
געווען כאטש נאך א ביסל שלאפן און קאן ניט. ― וואס זאגסט דו
אויף דעם גליק: מע וועט אים שוין ניט זאגן ד ו, מע וועט אים
זאגן  א י ר  ! זייט־זשע מוחל, וועט מען אים זאגן, פארט אייך
געזונטערהייט צוריק קיין שקלאוו...
    
― מאל דיר, דאס רעדסט דו שוין ווי א יידענע! ― האקט איר
אפ דוד פון זיין בעט ארויס, ― צוריק קיין שקלאוו וועט מען אים
ניט שיקן, מעגסט זיך שוין פארלאזן אויף מיר. א זאקאן איז א
זאקאן. זובאווראטשעבנע איז אזוי גוט ווי אוניווערסיטעט. לאז נאר
ווערן טאג, אזוי פלי איך אוועק צום פאליצמייסטער.
    
― ווידער א מאל צום פאליצמייסטער? דו קערסט מיינען אין
זובאווראטשעבנע? ― שלאגט אירס איבער שרה.
    
― נו, פארשטייט זיך. פריער אין זובאווראטשעבנע, דערנאך
צום פאליצמייסטער. וועט אים דער פאליצמייסטער באלד הייסן
ארויס לאזן. מעגסט שוין זיין זיכער!
    
― הלוואי, רבונו־של־עלום! ― זאגט שרה מיט א זיפץ. ― פון דיין
מויל אין גאטס אויערן...
    
― נו, דאנקען גאט! ― טראכט זיך סיאמקע. ― וויבאלד אזוי,
קאנען מיר נאך מארגן מאכן מיט אים די אוראקן. היינט איז
סיי ווי ניטא ניט קיין מאטעמאטיקע, ניט קיין געאגראפיע. וואס
דען איז היינט?
    
און סיאמקעס געדאנקען גייען אוועק אינגאנצן מיט אים
אין איינעם אין די אוראקן, גימנאזיע, מאטעמאטיקע, געאגראפיע, און
ער הערט נישט מער דעם ווייטערן שמועס פון דער שוועסטער און
דאס ווערטלען זיך פון טאטע־מאמע. ער דרייט זיך אויס מיטן פנים
צו דער וואנט, דעקט זיך איבער מיט דער קאלדרע איבערן קאפ און
ווערט גיך אנטשלאפן, מיט דעם רויקן געבענטשטן שלאף, וואס
איז נאך מעגלעך נאר אין די יונגע, גליקלעכע, קינדערשע יארן.
    
 דאס זעכצנטע קאפיטל
    
 אין געפענקעניש
    
אז מע כאפט אייך אויף אין מיטן נאכט, סאמע אין בעסטן
שלאף, און מע מאכט מיט אייך א שפאציר איבער עטלעכע פינצטערע
גאסן בארג ארויף און בארג אראפ און ווידעראמאל בארג ארויף,
און מע טיאפקעט זיך מיט אייך איבער דער אסיענדיקער בלאטע
מיט א גאנצער כאליאסטרע סאלדאטן, וואס טרייבן אייך מיט אלע
געפאנגענע האלדז און נאקן, און איר הערט זיך אן אזעלכע רייד
מיט אזעלכע קללות, וואס איר האט נאך אזעלכס ניט געהערט
קיינמאל, און מע ברענגט אייך צו פירן אין א מקום, ווו ס׳איז
אנגערויכערט און אנגעשטונקען אזוי, אז מע זעט ניט די ליכטיקע וועלט,
און מע נעמט אייך און מע זעצט אייך אריין אינאיינעם מיט שיכורים
און גנבים און גאט ווייס מיט וועמען, און איר ווילט זיך צוזעצן
און ס׳איז ניטא אויף וואס, סיידן אויף דער הוילער שמוציקער און
גליטשיקער ערד, און טאמער ווילט איר פראטעסטירן, איז ניטא צו
וועמען, סיידן צו די פיר ווענט, ― אט דאס אלעס אז איר מאכט
דורך, פארלירט איר דעם גאנצן קוראזש און פארטראכט זיך וועגן
אזעלכע זאכן, וואס איר האט ביז אהער ווינציקער פון אלץ
געטראכט.
וויפל אונדזער העלד האט זיך ניט געשטארקט, אנגענומען זיך
מיט הארץ, געשפאנט ווי א קאזאק מיטן גאנצן „אבכאד [обход : גאנג]״ צום טאקט:
איינס־צוויי, איינס־צוויי, זיך געגעבן דאס ווארט זיין שטארק ביזן
סוף, און אדרבה, זיך געפילט אין דער דאזיקער נאכט נאך מער
שטארק און מער שטאלץ ווי אלע מאל, ― דאך, אז מע האט אים
אראפגעלאזט אינעם גוטן מקום אריין, האט ער זיך געמוזט מודה
זיין, אז באשרייבן דאס לעבן אין א בוך איז א סך גרינגער, ווי
 
 