
 &nbsp; אינעם געגנטלעכן מוזיי פאר היינטצייטיקער קונסט ארבעט די טעג די אויסשטעלונג ״ביראבידזשאנער אסיען״, ארגאניזירט דורך רעגיאנעלן אפטייל פון דער רוסלענדישער קונסט־אקאדעמיע און געגנטלעכן אפטייל פונעם רוסלענדישן קינסטלער־ראט. 
 דורכפירן די אויסשטעלונג האט מען פלאנירט אין די ראמען פונעם טראדיציאנעלן ביראבידזשאנער פעסטיוואל פון יידישער קולטור, וועלכער איז אפגעלייגט געווארן איבער דער פאנדעמיע. אבער דער ווערניסאזש איז געווארן א זעלבסטשטענדיקע אונטערנעמונג. 
 גאר נישט יעדער קינסטלער האט געקאנט זיך באטייליקן אין דער אויסשטעלונג. איר ניווא איז זייער א הויכער, דערפאר פארצושטעלן זייערע ווערק האט מען דערלויבט נאר דריי ביראבידזשאנער קינסטלער. זיך ווייזן אין איין קאמפאניע מיט פארגעשריטענע מייסטערס איז זייער בכבודיק. די נעמען פון די קינסטלער, וועלכע האבן פארגעשטעלט זייערע ווערק, רעדן פאר זיך אליין. 
 וואלערי גאשקא איז א פאלקס־קינסטלער פון דער רוסלענדישער פעדעראציע, א בכבודיקער אקאדעמיקער פון דער רוסלענדישער קונסט־אקאדעמיע. די גראפישע בלעטער פונעם מייסטער צייכענען זיך אויס מיט א בולטער שאפערישער אינדיווידועלקייט און א באזונדערער וועלט־שפירונג. זיין גראפיק דארף מען באטראכטן אויפמערקזאם, זיך פארזינקנדיק אין דער וועלט, וואס עס האט זי געשאפן דער קינסטלער. אין זיינע ווערק בינדן זיך רעאלע געשטאלטן מיט קאנווענציאנעלקייט. זיין פליסיקע צייכענונג, וועלכע דאכט זיך א פשוטע, ווערט געשאפן מיט א פארשטאנד פון קאמפאזיציע, פינקטלעכן סדר פון יעדן שטריך, יעדן פארבן־פלעק. 
 אלעקסאנדער יאסטרעבענעצקי — אקאדעמיקער, פארדינסטפולער קינסטלער פון רוסלאנד — איז א מייסטער, וועלכער האט אן אוניקאלע שאפערישע מאניר. ער איז מער באקאנט אלס אויטאר, וועלכער ארבעט אין גראפיק. אבער אויף אט דער אויסשטעלונג האט אלעקסאנדער פארגעשטעלט זיין מאלעריי. אין זיינע ווערק ווערן פאראייניקט פאנטאסטישע און רעאלע פארמען, זיי ענדערן די צייט און צערוקן דעם רוים. 
 דער נאמען פונעם מיטגליד־קארעספאנדענט פון דער רוסלענדישער קונסט־אקאדעמיע סערגיי ציגאל איז גוט באקאנט אפילו די, וואס אינטערעסירן זיך אינגאנצן נישט מיט מאלעריי. ער איז אויך אן אקטיאר, א טעלעוויזיע־לייטער און א זשורנאליסט. לויט זיין ערשטער בילדונג איז סערגיי ציגאל אן ביאלאג — טאקע דערפאר פארנעמט דאס הויפט־ארט אין זיין שאפן די וועלט פון דער לעבעדיקער נאטור. אן אומגעוויינלעכע קאמבינאציע פון לאקאנישער צייכענונג און קאמפליצירטער קאמפאזיציע, אן איבערגעפלעכט פון פארדומפענע פארבן מיט רויטע פלעקן שאפן בולטע לויטן עמאציאנעלן אויפפאסונג, דינאמישע ווערק. 
 קאנסטאנטין קוזמיניך איז דער ״הויפט״־קינסטלער פונעם ווייטן מיזרח, אן אקאדעמיקער, א פארדינסטפולער קינסטלער פון רוסלאנד. דאס שאפן פון קאנסטאנטין קוזמיניך איז באקאנט די ביראבידזשאנצעס נאך זיין פערסאנעלער אויסשטעלונג. זיינע בילדער געפינען זיך אינעם ביראבידזשאנער מוזיי פאר היינטצייטיקער קונסט. אין זיינע ווערק ווערן אפט אפגעשפיגלט די ביבלישע טעמע און עטנאגראפישע מאטיוון. קאנסטאנטין קוזמיניך איז א מייסטער מיט זיין אייגענער אינדיווידועלער מאניר. די געשטאלטן, וועלכע געהערן זיין פענדזל, זיינען תמיד גרויספארנעמיק, ענלעך אויף סקולפטור. 
 פון די היגע קינסטלער האבן צו דעם שטערן־באשטאנד צוגעאייניקט דער פארדינסטפולער קינסטלער פון רוסלאנד וואלענטין קאראווין, די פארזעצערין פונעם געגנטלעכן אפטייל פון קינסטלער־ראט אלעקסאנדרא דערעוונינא און דער בכבדיקער מיטגליד פון דער רוסלענדישער קונסט־אקאדעמיע וולאדיסלאוו צאפ. א גרויסע טייל פון פארגעשטעלטע בילדער שפיגלען אפ יידישע טראדיציעס און געשיכטע, א ריי ווערק ווייזן די נאטור־לאנדשאפטן, באפעלקערטע פונקטן פון דער יידישער אויטאנאמער געגנט. 
 יעדער פון די זיבן קינסטלער האט זיין שאפערישן סטיל, זיינע טעכנישע באזונדערקייטן, און אין אט דער פארשידנארטיקייט ווערט באשאפן די איינהייטלעכע פארגאנצטע עקספאזיציע. 
 אויסשטעלונגען פון אזא ניווא זיינען נישט אפט אין ביראבידזשאן, דעריבער רופן זיי ארויס א גרויסן אינטערעס ביי היגע ליבהאבער פון מאלעריי. 
 
 וולאדיסלאוו צאפ 
 