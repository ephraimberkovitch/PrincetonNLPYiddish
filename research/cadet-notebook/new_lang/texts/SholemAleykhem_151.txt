 
 דער בלוטיקער שפאס: 11: אלע דריי האבן געלאכט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס עלפטע קאפיטל
    
 א ל ע ד ר יי ה א ב ן  ג ע ל א כ ט
    
כאטש די דרייצן מעדאליסטן האבן ביי די וועגעטעריאנער
געטרונקען ביים עסן וואסער, ניט קיין וויין, פונדעסטוועגן איז
אונדזער העלד, ראבינאוויטש, געקומען אהיים מאדנע פריילעך, און ער
האט געפילט, ווי עס דרייט זיך אים דער קאפ און עס זשומעט
אים אין די אויערן. דאס איז אים געקומען פון דעם, וואס ער
האט זיך אנגעזען און אנגעהערט די לעצטע טעג צווישן זיינע נייע
חברים, וועלכע ער האט נאך ניט רעכט פארשטאנען. ער האט געזען
פארשידענע עקסטרעמען; ער האט געהערט פארשידענע מיינונגען,
פארשידענע רייד און פארשידענע דרשות. נאר אפגעבן זיך דין־וחשבון
פון דעם אלעם ―- דאס האט ער געזען, אז עס איז נאך פרי.
    
איין זאך איז פאר אים געווען קלאר ― דער פאקט, אן ער
איז ניט קיין סטודענט... מע האט אים צוגעזאגט אפשיקן די
פאפירן דורך פאליציי... גוט. וואס־זשע וועט זיין ווייטער?...
    
די דאזיקע מוראדיקע פראגע, וואס האט ביי אלע איבעריקע
יידישע קאנדידאטן געעקבערט דעם מוח און דערלאנגט ביזן ביין,
נישט געלאזט ניט עסן, ניט שלאפן, האט ביי אים אנגערירט נישט
מער ווי זיין נייגעריקייט אליין. ער איז נאר געווען ציקאווע צו
וויסן, וואס וועט זיין ווייטער? און וואס וועט בכלל זיין דער סוף
פון דער דאזיקער קאמעדיע, וואס אלע האלטן אים פאר א יידן
און גלויבן, אז ער, גרישא פאפאוו, איז ניט גרישא פאפאוו, נאר
הערשקא ראבינאוויטש, ― כא־כא? ער אליין האט זיך גאר אויף אזוי
פיל ניט געריכט, עס זאל אים אזוי אפגעראטן צו שפילן זיין
ראלע אזוי קונציק אויסגעהאלטן און אזוי בריהש!
    
צופרידן מיט זיך אליין, האט ער אנגעקלונגען ביי זיך אויף
זיין קווארטיר און האט געבעטן גאט, אז עפענען זאל אים בעטי,
די שווארצחנעוודיקע שיינע בעטי, מיט אירע קלוגע קארע אויגן
און מיט די שעלמישע חן־גריבעלעך אין די בעקלעך. נאכמער, עת
האט זיך אין דער מינוט געמאכט א סימן, אז אויב עס וועט אים
עפענען בעטי, איז א באווייז, אז זי האט אים ליב... און אויב
אן אנדערער וועט אים עפענען?...
    
ער האט קיין צייט ניט געהאט צו ענדיקן זיין געדאנק, איז
שוין די טיר געווען אפן, און אקעגן אים איז געשטאנען בעטי,
די שווארצחנעוודיקע שיינע בעטי, און געקוקט אויף אים מיט אירע
שיינע, גוטע, קלוגע, קארע אויגן. „ניט שוין זשע האט זי מיך
ליב?...״ אט דאס איז געווען די ערשטע מחשבה, וואס ביי אים
איז דורכגעפלויגן אין קאפ. „יא. זי האט מיך ליב, אזוי ווי איך
זי...״ האט ער זיך אליין געענטפערט, גייענדיק מיט איר ארויף
אויף די טרעפ.
    
דערזען דעם קווארטיראנט, ווי די בעקלעך פלאמען אים און
די אויגן גלאנצן, האט בעטי גלייך פארשטאנען, אז דא וועט זי
הערן באלד די גוטע בשורה, אז ער איז שוין ענדלעך א סטודענט.
אין דער מחשבה האט זי אים שוין געען אין זיין נייער
סטודענטישער אוניפארם, מיט גלאנצנדיקע גאלדענע קנעפ, און זי האט זיך
געוואלט פארשטעלן, ווי אזוי וועט ער אויסזען אינעם נייעם
מונדיר...
    
― נו? וואס הערט זיך? ― האט אים בעטי א פרעג געגעבן,
אריינקוקנדיק אים אין זיינע גליקלעכע אויגן, גייענדיק מיט אים
ארויף.
    
― זייער גוט! אויסגעצייכנט! ― האט איר דער קווארטיראנט
אפגעענטפערט, און נישט געקאנט אנקוקן זיך זאט אין איר ליכטיק
פנים און אירע שיינע קלוגע אויגן, און געטראכט האט ער
בעת־מעשה וועגן דעם גליקלעכן סימן, וואס ער האט זיך נאר־וואס
געמאכט...
    
― מעג מען אייך, הייסט עס, גראטולירן? ― מאכט צו אים
בעטי פריינדלעך און שטרעקט אויס צו אים איר האנט.
    
― מיט וואס גראטולירן? ― פרעגט ער זי איבער און נעמט
איר האנט, איר ווייכע, ווארעמע, צערטלעכע האנט.
    
― מיט דעם, וואס איר זענט צוגענומען אין אוניווערסיטעט...
    
דעם קווארטיראנט האט נעבעך שטארק באנג געטאן
ארויסצולאזן די דאזיקע טייערע האנט, האט ער א ביסל אפגעצויגן זיין
ענטפער. נאר סוף־כל־סוף האט ער געמוזט איר זאגן דעם אמת,
אז וועגן אוניווערסיטעט איז נאך צו פרי אים צו גראטולירן,
ווייל... ווייל דאס צונעמען פון יידן האט זיך היינט געענדיקט,
און די דאקומענטן האט מען אים צוגעזאגט אפשיקן דורך פאליציע...
    
― וואס הייסט? ―― האט בעטי אויסגעשריגן און געגעבן א פליעסק
מיט די הענט אזוי שטארק, אז די מוטער אירע, שרה שאפירא, וואס
איז געווען אין קיך ביי דער ארבעט, אין אריינגעלאפן מיט
פארקאטשעטע ארבל, ניט טויט ניט לעבעדיק.
    
― וואס אין? וואס איז דא געשען? ― האט זי געפרעגט און
געקוקט פון איינס אויף דאס אנדערע מיט אזעלכע דערשראקענע אויגן,
אן די טאכטער האט זי געמוזט בארויקן:
    
― גארנישט, גארנישט אין געשען... דו ווייסט, מאמע, מע
האט דאך זיי ניט צוגענומען אין אוניווערסיטעט, ― האט זי אנגעוויזן
אויפן קווארטיראנט מיט אזא טרויעריקער מינע, גלייך ווי זי וואלט
איר אנגעזאגט א בשורה, אז אן אויטאמאביל איז אים
איבערגעפארן און אפגעשניטן א פוס.
    
― אוי, א דונער האט מיך דערשלאגן! ― האט שרה שאפירא
אויסגעצויגן אויף יידיש און געקוקט אויפן קווארטיראנט מיט אזעלכע
אויגן, גלייך ווי ניט נאר איין פוס, נאר מע האט אים
אפגעשניטן ביידע פיס מיט ביידע הענט. ― וואס זשע וועט איצטער זיין,
וויי איז מיר?!
    
אין איין מינוט איז איר דורכגעפלויגן אין קאפ דריי מחשבות,
איינע טרויעריקער פון דער אנדערער: 1) וואס וועט ער טאן אן
א פראוואזשיטעלסטווע? 2) וואס וועט זיין מיטן חדרל אן א
קווארטיראנט? און דער עיקר 3) וואס וועלן זיי טאן אן א רעפעטיטאר?...
    
― וויי איז מיר, ווינד איז מיר, דער שלימזל, מישטיינס
געזאגט, שלעפט זיך! ― האט שרה ניט אויפגעהערט צו ברעכן מיט די
הענט, קוקנדיק אויפן קווארטיראנט און באוויינענדיק אים ווי א
געטרייע מוטער. און כאטש דער קווארטיראנט האט נישט פארשטאנען
קיין איין ווארט פון דעם, וואס די שאפירא האט דא געזאגט, נאר פון
איר אומגליקלעך פנים, פון איר וויינענדיק קול און פון איר ברעכן
די פינגער האט ער ארויסגעזען, אז דאס באוויינט מען אים. האט
ער זי אנגענומען ביי ביידע הענט און געוואלט איר אויסרעדן דאס
הארץ:
    
― בארויקט אייך, מאטושקא, בארויקט אייך...
    
שרה שאפירא האט אבער ניט געוואלט זיך בארויקן. זי האט
זיך געווענדט ניט צו אים, נאר צו דער טאכטער:
    
― וואס מיר מאטעשקע? ווער מיר מאטעשקע? פרעג אים
בעסער, דעם שלימזל, וואס וועט ער טאן איצטער אן א
פראוואזשיטעלסטווע, וואס?
    
פון דער גאנצער פראגע האט דער קווארטיראנט פארשטאנען נאר
איין ווארט: „פראוואזשיטעלסטווע״.
    
― פראוואזשיטעלסטווא, מאטושקא, ניטשעווא! ― האט ער איר
א זאג געגעבן מיט א גלעט איבער דער פלייצע, וועלכעס האט
ארויסגערופן א שמייכל ביי אלע דריי.
    
 האסט עפעס צו אים? ― האט די מוטער זיך אנגערופן צו
דער טאכטער ווידער אויף יידיש, כמעט מיט טרערן אויף די
אויגן. ― נו? און דו ביסט נאך געווען ברוגז אויף מיר, למאי איך האב
אים א נאמען געגעבן „שלימזל״...
    
― שטא עטא זנאטשיט [что это значит: וואס מיינט דאס] „שלימאזאט״? ― האט דער קווארטיראנט
זיך אנגעפרעגט ביי דער טאכטער, געמיינט א פנים, אז דאס האט א
שייכות צו,,פראוואזשיטעלסטווע״.
    
דאס ווארט „שלימאזאט״ האט ארויסגערופן א פריילעכן
געלעכטער ביי דער טאכטער מיט דער מוטער, און דער קווארטיראנט,
וואס האט זיך געשפיגלט אין בעטיס ווייסע, קליינע, פערלדיקע
ציינדלעך, האט געוואלט באווייזן, אז כאטש ער רעדט ניט קיין
יידיש, נאר פארשטיין פארשטייט ער כמעט איטלעכס ווארט.
    
― אויב עס ווענדט זיך נאר אין „מאזאט״ (שמירן), וועלן מיר
„מאזשן״ (שמירן)! ― האט ער א זאג געגעבן און באוויזן מיט דער
האנט, ווי אזוי ער וועט שמירן...
    
דאס האט שוין ארויסגערופן ביי דער מוטער מיט דער
טאכטער אזא הילכיקן געלעכטער, אז אויף זיי קוקנדיק האט זיך שוין
דער קווארטיראנט אויך צעלאכט.
    
― וואס פאר א געלעכטער דא אויף אייך? ― האט זיך אנגערופן
דער בעל־הבית, דוד שאפירא, שטרענג, ווי זיין שטייגער אין,
אריינגעפלויגן אין שטוב אריין ווי א ווינט, אן א קלונג, ווייל ער האט
ביי זיך א שליסל צו דער טיר, ― וואס איז דא ביי אייך אזוי
פריילעך?... קומט אים שוין מזל־טוב? ― האט ער א זאג געגעבן צום
ווייב און צו דער טאכטער, אנווייזנדיק אויפן קווארטיראנט.
    
דער דאזיקער „מזל־טוב״ האט ארויסגערופן א פרישן געלעכטער
ביי דער מוטער מיט דער טאכטער, און אויף זיי קוקענדיק האט
געלאכט אויך דער קווארטיראנט.
    
אלע דריי האבן געלאכט, געשמאק געלאכט, הנאה געהאט פון
זייער לאכן. און דוד שאפירא איז געשטאנען און אנגעקוקט זיי ווי
די משוגעים, ניט געוואלט זיי שענקען אפילו איין־און־איינציק
שמייכעלע פון זיינע שטרענג בייזע אויגן.
    
אין קורצע ווערטער האט אים די טאכטער איבערגעגעבן דעם
אומגליק, וואס זייער קווארטיראנט האט געטראפן. האט ער זיך
אנגעכאפט ביים קאפ און גאר ניט געוואלט גלויבן. סטייטש! א
מעדאליסט!?...
    
דערנאך האט ער זיך געווענדט צום ווייב:
    
― זעסט דו? און דו זאגסט טאג ווי נאכט: מעדאל! מעדאל!
אט האסט דו דיר א מעדאל! נא!
    
און נישט אויסהערנדיק, וואס שרה וועט אים ענטפערן, האט
ער זיך א קראץ געגעבן הינטערן אויער, שטארק פארקנייטשט דעם
שטערן און אנגערופן זיך צו זיך אליין:
    
― אי־אי! אי־אי! אי! גארטל זיך אונטער, דוד, ― דו האסט
אויף זיך א פעקל! א גוט פעקל!!
    
 דאס צוועלפטע קאפיטל
    
  ד ע ר  ש כ ל פ ו ן „ פ ר א וו א ז ש י ט ע ל ס ט וו ע ״
    
אויף אונדזער שאפיראן לאזט זיך זאגן דעם שבח, אז אין דעם
ענין פון „פראוואזשיטעלסטווע״ איז ער געווען א ספעציאליסט. מע קען
זאגן: א גאון. דעריבער האט שאפירא און ניט קיין אנדערער גענומען
זיך מיט גרויס ענערגיע מאכן פאר זיין קווארטיראנט ראבינאוויטש א
„פראוואזשיטעלסטווע״ אזעלכע, אז ס׳זאל „זיין מיטן קנאק״!
    
― א בחור, וואס האט אן אטעסטאט פון א גימנאזיע, נאך מיט
א מעדאל דערצו, ― אזוי האט געזאגט צו אים דוד שאפירא, וויבאלד מע
האט געבראכט צו טראגן דעם קוואטיראנטס דאקומענטן פון פאליציע,
און בעת־מעשה האט שאפירא געציטערט א סך מער פונעם קווארטיראנט,
ממש א צאן אן א צאן האט אים געשלאגן, ― אזא בחור, זאג איך,
האט ניט וואס צו זארגן פאר א „פראוואזשיטעלסטווע״. צען פאר
איינע! ווו שטייט עס געשריבן, אז הערש ראבינאוויטש באדארף
זיין דווקא א דאקטאר  מ ע ד י צ י ן ? און אז ער וועט זיין נאר א
דאקטאר  מ י ט  ד י  צ יי ן (א דאנטיסט) איז אים ווינציק?
    
און מיט די ווערטער איז ער אוועק מיטן קווארטיראנט גלייך
אין א „זובאווראטשעבנע שקאלע [зубоврачебные школе: דענטיסט־שול]״ און האט זיך באדונגען און אים
פארשריבן פאר א דאנטיסט איינס־צוויי־דריי.
    
עס רעדט זיך אבער נאר אזוי: איינס־צוויי־דריי. עס איז
געווען דערביי נאך גענוג וואס צו טאן. פאפירן, פאפירן און
פאפירן! נאר דוד שאפירא שרעקט זיך ניט איבער פאר אזוינע זאכן.
דוד שאפירא איז, ווי איר קוקט אים אן, א מענטש א געניטער, וואס
האט שוין די ציין אויפגעגעסן אויף דעם, א געשלאגענער הונט, ווי
ער אליין זאגט אויף זיך. וואס ער איז אויסגעשטאנען, זינט ער האט
זיך באזעצט אין דער דאזיקער הייליקער שטאט, ביז ער האט
 
 