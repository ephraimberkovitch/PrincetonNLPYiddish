 
 פונעם יאריד: פייגעלע־אשמדאי 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ווייטער אלץ טיפער און טיפער אין אפגרונט אריין, און גאט ווייס, וווהין
חברה וואלטן מיט אים פארגאנגען, ווען בערל דער אלמנהס זאל ניט געווען האבן זיין וויסטן סוף פון זיך אליין אף אזא מין אופן, וואס קיינעם
וואלט דאס גאר אין קאפ ניט איינגעפאלן און וואס זיינע חברים פון חדר
זיינען נאך געווען אזוי יונג און אומשולדיק, אז זיי האבן נאך רעכט
ניט פארשטאנען, וואס דארט האט זיך אפגעטאן. זיי ווייסן נאר, אז ס׳איז
געווען א מעשה איינמאל אין א פרייטיק, האט מען געכאפט דעם בחור
אף יענער זייט באד, ווו ער האט ארויסגעקאלופעט א שטיקל גלאז פון א
טאפליע און אריינגעקוקט מיט איין אויג אינעווייניק אריין צו די ווייבער,
ווי זיי באדן זיך...
    
וויי־וויי, וואס ס׳האט זיך דעמאלט אפגעטאן אין שטעטל! זיין
מאמע, די אלמנה, האט געחלשט, און אים האט מען אפגענומען פון חדר
און ניט אריינגעלאזט אין בית־מדרש אריין, און קיין יינגל, אבי נאר א
טאטנס א קינד, האט ניט געוואגט מער צו באגעגענען זיך מיט דעם
„מומר־להכעיס״. אזוי האט מען אים נאכדעם א נאמען געגעבן. און בכדי
צו פארענטפערן, אפנים, דעם דאזיקן נאמען, האט זיך בערל דער אלמנהס
אין א צייט ארום, זיין מאמע די אלמנה האט שוין דעמאלט ניט געלעבט,
אפגעשמדט און פארפאלן געווארן.
  
14
  
פייגעלע־אשמדאי
    
שקצים ווערן בעלי־תשובה. ― א רוח, ניט קיין מיידל. ― א מכשפה וואס קיצלט.
    
פונדעסטוועגן דארף מען ניט מיינען, אז דער יצר־הרע האט אינגאנצן
אויסגעפירט און אז דער יצר־טוב איז אלע מאל געווען הינטערשטעליק.
מע דארף נישט פארגעסן, אז ס׳איז געווען א ראש־חודש אלול אף דער
וועלט, מיט תשובה־טעג, מיט א ראש־השנה־יום־כפור, און גלאט תפלות,
תעניתים און סגופים, וואס ערלעכע יידן האבן צוגעטראכט. ניט קוקנדיק
אף די קליינע גנבהלעך, אף די קארטן און אף די אנדערע יינגלשע
עבירות, קאן מען זאגן גאנץ זיכערלעך, אז דער מיטלסטער פון די ברידער,
שלום נחום וועוויקס, איז געווען באמת פרום, מורא געהאט פאר גאט און
געגעבן זיך ניט איין מאל דאס ווארט, אז ער וועט עלטער ווערן, וועט ער
זיך פארבעסערן ,און וועט, אם ירצה שם, זיין גוט און פרום, אזוי ווי די
באבע מינדע האט געהייסן, און אזוי ווי דער רבי האט געהייסן, און אזוי
ווי אלע גוטע־פרומע לייט הייסן.
    
אפטמאל האט זיך געטראפן, אז ער האט געוויינט באם דאוונען, זיך
געשלאגן על־חטא און דערווייטערט זיך פון די עלטערע ברידער און פון
אלע יענע חברים־שקצים, וואס ריידן אן שלעכטס טאן. און אן אמתער
בעל־תשובהניק איז ער געווארן, אז ס׳איז געקומען די צייט פון תשובה־טעג, פון ימים נוראים.
    
זיין גוט און פרום איז בכלל זייער זיס און אנגענעם. נאר ווער עס
האט אמאל געפרוווט זיין א בעל־תשובהניק ― דער וועט מודה זיין, אז
קיין בעסערע זאך קאן שוין גאר אף דער וועלט ניט זיין. א בעל־תשובה
איז א מענטש, וואס בעט זיך איבער מיט גאט, נעמט־איין דעם יצר־הרע
און באהעפט זיך מיט דער שכינה. בארעכנט נאר: וואס קאן זיין בעסער
פון דעם, אז מע בעט זיך איבער? און וואס קאן זיין זיסער פון נצחון?
און וואס קאן זיין ליבער פון דער שכינה? א בעל־תשובה פילט זיך גאנץ,
און שטארק, און ריין, און פריש, און נייגעבוירן, און קאן קוקן איטלעכן
גלייך אין די אויגן אריין. ס׳איז גוט, אויסגעצייכנט גוט צו זיין א בעל־תשובה!
    
שוין אז דער חודש אלול איז אריינגעטראטן און עס האט זיך געלאזט הערן דער ערשטער בלאז פונעם שופר, האט זיך דעם העלד פון דער
דאזיקער אויטאביאגראפיע אויסגעוויזן, אז ער זעט ליגן דעם יצר־הרע
א געבונדענעם, זיך וואלגערן אף דער ערד און זיך בעטן רחמים, מע זאל
אים אזוי שטארק ניט טרעטן מיט די פיס. און ווער שמועסט ראש־השנה!
און ווער שמועסט יום־כפור! דאס ליידן פונעם שווערן תענית, דאס הונגעריק זיין און דאס וועלן א טרונק ביז צום שטארבן און איינהאלטן זיך
גלייך מיט אלע גרויסע ― דאס אלץ האט אין זיך אזוי פיל זיסקייט, אזוי
פיל רייץ און שיינקייט, אז דאס קאן אפשאצן נאר דער, וואס איז אליין
א פרומער אדער געווען אמאל פרום. וואס פאר א פארגעניגן קאן זיך
פארגלייכן מיט יענעם פארגעניגן, ווען מע גייט־ארויס אן אויסגעהונגערטער און אן אויסגעמאטערטער מוצאי יום־כפור פון בית־המדרש, אן
אפגערייניקטער פון אלע זינד און מיט אן אויסגעלייטערטער נשמה, מע
רעכנט צו גיין אהיים גיכער אפפאסטן זיך און מע פילט שוין דעם טעם
גן־עדן פונעם קארענעם לעקעך, איינגעטונקען אין שטארקן בראנפן, און
צום סוף ― סטאפ! וואס איז די מעשה? יידן האבן זיך אוועקגעשטעלט
מחדש זיין די לבנה. „מיר זיינען טאקע, גאטעניו, גוט הונגעריק און גוט
מיד און גוט אויסגעמוטשעט, נאר איינס צום אנדערן געהער זיך ניט אן
― דיין לבנה וועלן מיר דיר מחדש זיין״.
    
אך, ווי גוט ס׳איז צו זיין א ייד, און אן ערלעכער ייד, א בעל־תשובה!
    
איז אבער דער יצר־הרע ― ניט געדאכט זאל ער ווערן! מישט זיך
אריין דער שטן המקטרג און מאכט קאליע אינגאנצן. דאס מאל האט
זיך דער שטן המקטרג באוויזן אינעם געשטאלט פון א דארפיש מיידל
מיט געקרייזלטע האר און מיט גרינע אויגן. פון וואנען האט ער גענומען
דאס מיידל? ― וועט איר הארכן.
    
אף אלע ימים נוראים, אזוי איז געווען א מנהג פון קדמונים, האבן
זיך צונויפגעפארן פון די ארומיקע דערפער אינעם קליינעם שטעטל וואראנקא דארפס־יידן (ישובניקעס), אדער „יום־טובניקעס״, ווי זיי האבן
דארט געהייסן. יעדער בעל־הבית האט זיך געהאט זיין יום־טובניק מיט
זיין יום־טובניטשקע. נחום וועוויקס יום־טובניק איז געווען א ווייטער
קרוב מיטן נאמען „ליפשיץ דער הלובאקער״, א פרומער ייד מיט א
ברייטן שטערן, א שטערן פון א בעל־מח, כאטש באמת איז ער געווען ניט
אזא גרויסער חכם. און א ווייב האט ער געהאט אויך א פרומע, וואס האט
ליב געהאט דאוונען און שמעקן טאבעקע. קיין קינדער האבן זיי נישט
געהאט, נאר א דינסטמיידל, א יתומה און א ווייטע קרובה, און געהייסן
האט זי פייגל. בא די קונדסים האט זי געהאט אן אנדער נאמען ― „פייגע־לע־אשמדאי״, דערפאר, וואס דאס איז געווען א ברען, א רוח, ניט קיין
מיידל, געהאט אין זיך יינגלשע גענג, ליב געהאט שטיפן מיט יינגלעך, אז
קיינער זאל ניט זען, דערציילן זיי מעשיות און זינגען לידלעך, צום מיינסטן ― גויישע.
    
איינמאל ― ס׳איז געווען חול־המועד סוכות, א ווארעמע, א ליכטיקע נאכט ― האט זי זיך צוגעגנבהט צום געלעגער, ווו די יינגלעך זיינען געשלאפן (צוליב די יום־טובניקעס די קרובים האט מען די קינדער
אויסגעלייגט שלאפן אין הויף, אף דער ערד), און האט זיך אוועקגעזעצט
א האלב־נאקעטע, גענומען זיך צעפלעכטן די האר און בעת מעשה דערציילן מאדנע מעשיות. דאס זיינען נישט געווען די מעשיות, וואס שלומס
חבר, שמוליק דעם רבס, פלעגט דערציילן. דאס זיינען געווען מעשיות פון
שדים, רוחות און לצים, וואס טוען־אפ שפיצלעך אלערליי: קערן איבער
די מלבושים אף דער לינקער זייט, שטעלן־איבער דאס מעבל, בלעטערן־איבער די ספרים, ברעכן דאס געפעס, שלעפן־ארויס די טעגלעך פונעם
אויוון, און נאך אזעלכע מעשים אשר לא יעשו. און פון מכשפים האט זי
גענומען דערציילן, פון מכשפים און מכשפות, ווי אזוי א מכשפה, אז זי
וויל נאר, קאן זי פארמוטשען הונדערט מענטשן נאר מיט איר קיצלען
אליין...
    
― קיצלען? וואס הייסט דאס: מיט איר קיצלען?
    
― קיצלען ווייסט איר ניט וואס הייסט? אט וועל איך אייך ווייזן,
ווי אזוי א מכשפה קיצלט.
    
און פייגעלע־אשמדאי האט זיך א לאז געגעבן מיט די צעפאטלטע
האר, באווייזן, ווי אזוי א מכשפה קיצלט. פריער האבן די יינגלעך געלאכט; דערנאך האבן זיי גענומען זיך אפשלאגן פון איר, זיך בארען.
חברה האבן זיך רעכט איינגעפלאנטעט איר אין די צעפאטלטע האר, איר
איינגעטיילט קלעפ מיט קולעקעס, מיט בוכענצעס, ווי גאט האט געבאטן.
פייגעלע האט זיך כלומרשט באשיצט, נאר ס׳איז געווען צו זען, אז די
קלעפ זיינען איר איינגענעמען... זי האט צוגענומען די קלעפ און געוואלט
נאך... דאס פנים האט איר געפלאמט. די אויגן (העל־נרינע אויגן, ווי בא
א קאץ) האבן געגלאנצט. אקעגן דער שיין פון דער לבנה האט זי אויסגעזען, ווי אן אמתע מכשפה! נאר ערגער פון אלץ איז געווען דאס, וואס די
דאזיקע מכשפה האט זיי ניט נאר בייגעקומען אלעמען, נאר זי האט זיי
יעדן איינציקווייז ארומגענומען, צוגעקוועטשט צום הארצן און געקושט,
געקושט גלייך אין די ליפן אריין!...
    
א גליק, וואס דאס איז געווען פאר הושענא־רבה, איידער דאס קוויטל
איז נאך אפגעחתמעט, און מע קען נאך אויסבעטן באם רבונו־של־עולם,
ער זאל דאס דאזיקע ניטווילנדיקע קושן זיך מיט א נקבה נישט פאררעכע־
 נען פאר א צו גרויסע עבירה, ווארעם גאט איז אן עדות, אז דאס איז
 געווען ניט במזיד, נאר בשוגג...
    
פון וואנען האט זיך גענומען אט די פייגעלע־אשמדאי? וואס פאר א
 באשעפעניש איז דאס געווען: א רוח? א שד? א גלגול? אדער דער שטן
 המקטרג האט זיך פארשטעלט אינעם געשטאלט פון א נקבה, בכדי צו
 ברענגען אומשולדיקע קינדער צו אזא עבירה ― זיך קושן קעגן זייער
 אייגענעם רצון מיט א מיידל?...
    
15
  
ד ע ר ל ץ
  
א „דאמאוויק״, וואס טוט־אפ מעשים. ― געכאפט דעם לץ. ― מע מאכט חתונה
    
 אן אויסגעלאזענע מויד און זי ווערט אן אשה צנועה
  
ווער פייגעלע־אשמדאי איז געווען ― האט זיך גיך ארויסבאוויזן,
 און אף אזא ווונדערלעכן אופן, אז ס׳איז כדאי צו דערציילן.
 
 