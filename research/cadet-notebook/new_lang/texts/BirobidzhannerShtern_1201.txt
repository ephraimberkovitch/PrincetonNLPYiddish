
 ווי אזוי משה נאדיר און עמנואל קאזאקעוויטש האבן געשיקט איינער דעם צווייטן די פאעטישע גרוסן 
 משה נאדיר (1885 – 1943) איז געווען איינער פון די טאלאנטירסטע און שארפסטע מחברים אין דער יידישער מאדערנער ליטעראטור, וואס האט געשריבן סיי פאעזיע, סיי פראזע, אפט מאל בייסיקע און איראנישע. ער האט געהאט א שם פון א גלענצינדיקן שרייבער, געווען א נאענטער פריינט מיט משה־לייב האלפערן, מיט וועמען ער האט ליב געהאט טרייבן קאטאוועס מיט זייערע חברים. ער האט פארמאגט אין מאנהעטען ״משה נאדיר׳ס קאמוניסטישער קאפע״, ווו מענטשן האבן געקענט געניסן פון א גלעזעלע טיי פאר זייער א ביליקן פרייז. לאנגע יארן איז ער געווען ענג פארבונדן מיט אמעריקאנער יידישע קאמוניסטן און געווען א הייסער סימפאטיקער און שטיצער פון ביראבידזשאן. 
 אין יאנואר 1936 האט ער פובליקירט אינעם ניו־יארקער זשורנאל ״ניילעבן״ זיינס א ליד ״א גרוס דעם בירא־בידזשאן־בוי״, וואס ער האט אנגעשריבן אין קוני־איילענד, ברוקלין, דעם 2טן דעצעמבער1935. נאדיר האט געווידמעט דאס ליד עמנואל קאזאקעוויטשן. אגב, דאס ערשטע בוך, וואס קאזאקעוויטש האט ארויסגעגעבן אין 1932, איז געווען זיין לידער־זאמלונג ״בירעבידזשאנבוי״. פון משה נאדירס ליד דערוויסן מיר זיך, אז ער האט פערזענלעך געקענט סיי עמנואל קאזאקעוויטשן, סיי זיינע עלטערן, ביי וועמען ער איז געווען צו גאסט אין כארקאוו, בעשת זיין רייזע איבערן סאוועטן־פארבאנד אין 1927. 
 אין זיין ליד גיט משה נאדיר איבער א גרוס די עלטערן פונעם יונגן ביראבידזשאנער פאעט. עמנואלס טאטע, הענעך קאזאקעוויטש, דער וויכטיקער קולטורעלער טוער און זשורנאליסט, דעמאלט דער רעדאקטאר פון דער צייטונג ״ביראבידזשאנער שטערן״ וועט שטארבן דעם 22סטן דעצעמבער 1935 און נאדירס גרוס פון ווייטן ניו־יארק וועט אים קיין מאל ניט דערגרייכן. 
 אינעם ליד באווונדערט משה נאדיר קאזאקעוויטשעס שטורמישע ליטערארישע טעטיקייט, זיין ענטוזיאסטישע ארבעט אין ״ביראבידזשאנער שטערן״, זיין פאעמע ״קארייאישע נאוועלע״, וואס משה נאדיר ציטירט צוויי מאל. נאדיר איז באמת פארכישופט פון דער פרעכטיקער נאטור פונעם ווייטן מיזרח, פון זיינע רחבותן, און ביראבידזשאנער יידן. ער הייסט קאזאקעוויטשן, ער זאל זאגן זיינע ברידער־איבערוואנדערער, אז די יידן איבער דער וועלט לעבן שווער און&nbsp; אין סכנה – א רמז אויפן וואקסנדיקן פאשיזם אין אייראפע. 
 מיט א יאר שפעטער, אין יאנואר 1937, האט מען פובליקירט אין ״ניילעבן״ קאזאקעוויטשעס ליד ״משה נאדירן״ – אן ענטפער אויף נאדירס ליד. קאזאקעוויטש שרייבט, אז ער איז זייער צופרידן צו הערן משה נאדירס קול פון ניו־יארק, א קול ניט ״פון א גאס… נאר א פריינד מיט פעסטע אקסל״. אלע זיינע ביראבידזשאנער פריינד ווייסן, אז נאדיר איז ניט קיין פרעמדער און זיינע לידער העלפן בויען דאס לאנד פון זיגער. קאזאקעוויטש איז דאנקבאר נאדירן פאר זיין גרוס און ער איז זיכער, אז צוזאמען וועלן די ארבעטנדיקע מענטשן פון דער גאנצער וועלט בייקומען אלע שוועריקייטן און באגליקן סיי טאטעס, סיי זיך אליין. 
 פון ניקאליי באראדולין, ניו־יארק 
 &nbsp; 
 משה נאדיר 
 א גרוס דעם בירא־בידזשאן־בוי 
 געווידמעט דעם יונגן דיכטער ח׳ עמיל קאזאקעוויטש אין ליבשאפט־אנדענקען פון די טעג אין כארקאוו, אין זיין טאטע־מאמע אפענער, גאסטפריינדלעכער שטוב. 
 נ׳הער נאר, כ׳בעט דיך, זאלסט אזוי זיין נאר! 
 אינמיטנדרינען א בירא־בידזשאנער. 
 עמיל … עמאנו־על סא טייפל מיט דיר?! 
 דארט אין דער טייגע, אין יידישן בירע? 
 אין גאנצן דערוואקסן. פאעט אווטאנאם… 
 די לאבע אהער! כ׳געדענק דיך דאך קאם… 
 אט ערשט אינם יאר זיבן־און־צוואנציק 
 געזעסן אין כארקאוו ווי אין א פאנצערצוג, 
 געריסן די גרידעס פון בערגער מיט וויסן, 
 פון גייסטיקן הונגער די פינגער געביסן… 
 דאס היטל אויף מערב, דאס פנים צום מיזרח 
 און פון טרויעריקע ליפן א הייטערקייט גיסט זיך. 
 ס׳איז שייך דען טריט? א שאטן אין שטיוול 
 אין ווארעם־צעלופעטן, קאלך־מויער שטיבל… 
 געקוקט האט אויף דיר ״דער מאן פון אמעריקע״ 
 מיט וויעס פארטראכטע, מיט וויעס פארטרעריקטע, 
 עס פלעג – ווי דער אמת – שטילבלעכע קנאה 
 ביים שיסעלע עסן, ביים ווארעמע שמועסן 
 מיט עלטערן דיינע (הארציקע גרוסן!) 
 א טיפקייט אזא און א ביטערער פייכט 
 עס האט פון דערברעם אים ארונטערגעלייכט! 
 א, עמיל – – – 
 כ׳בין שיר ניט אריין אין באנאלס 
 און געפרעגט דיך: געדענקסטו דאס אלץ? 
 יונג־דור און אלט־דור און איך אינדערמיטן א קליאדקע 
 (ערב דער ערשטער, געדענקסט דאך, וועלט־פיאטילעטקע!) 
 און עפעס אזוי ווי א וויכטיקע שווייגנדע שווערד 
 האב איך דיך פון פינצטערן שיידל דערהערט. 
 און פלוצלינג – 
 פון ״באיראבידזשאנער שטערן״ 
 דיין קול און דיין פנים ארונטערצוהערן! 
 א זון כ׳האב געהאט. נאר א זון האב איך ניט. 
 איז וועמען־זשע בלאזן די ערשטע, די טייערע טריט? 
 מיין עמיל, מיין גוטער, זון פון מיין טרוים 
 אזוי דארף ער אויסזען. בפרוש אזוי… 
 אי מוטיק, אי ליכטיק אין פארכטבארן באנג 
 נאך טאט און נאך וויסן, נאך ברויט און געזאנג. 
 און קענסטו זיך דיר היינען! כאטש זיין גאל און איראניע 
 ווי גילט עס אין לאנד, ווו ציין פון דער בראניע – 
 זיי בייסן די ערד אן ביטערן האס, 
 נאר גיכער פון ליבשאפט, גיכער פון שפאס?! 
 ״דריי־און־דרייסיק פראפעסארן 
 עמיל, מאלן ביי אייך קארן. 
 יעדע זיסע זערנע ברויט 
 ווערט באשיינט און ווערט פארשוינט. 
 האט דער גלופסקער אינווענטאר 
 נאך פארמאגט א ווינט־אנשפאר 
 (א געפארבטער ווינט אזא – 
 ס׳האט געשטופט זיך אונדזער נאר!…) 
 לערע פויסטן אנגעלאכט 
 מיטן בלאענטום פון נאכט… 
 האט פארבאנד נאר צוגעשטיקלט 
 צום מנחם־ווינטל פליגל. 
 ליגט איצט תבואה אויף די שוועלן 
 דיין … ״קארעישע נאוועלע״! 
 ״הינטער פענצטערלעך פארטרויטע 
 קוקט די זון אזא מין רויטע״ 
 און דו און זי, איר צוויי ווי אלע צווייען 
 אין דער ווייטער טייגע די ווייטערקייט צו זייען. 
 נאר אין בוך (היסטארישן) א שטיקל איבערמיש: 
 ״איר גיטארע טויזנט־שטימענד, 
 אירע אויגן שטיקלעך דימענט.״ 
 (פון אמורער הימל קערסטו מיינען 
 גוואלדאוונע שטערן, זאגט מען, שיינען?…) 
 … אזא פרעמד ליד, אזא צארטע, 
 א קארעישע נאוועלע, 
 אזוי רויק, אן א טיינה 
 ווי דו גיסט די יארן דיינע… 
 אזא רחבות באם אמור־ברעג, 
 אזא ריטמיש־טיפער סאפ, 
 אז די פלעדערמויז פון אורשרעק 
 פליט פון יידנס הארץ אראפ. 
 אט פון דאנען חבר עמיל 
 ווו דער קאמף זיין פאן פארצירוועט 
 גריסן מיר דיך ליב און הערלעך 
 און אייך אלע – בירע יידן. 
 און בפרוש זאלסטו זאגן 
 דארט די ברידער איבערוואנדרער 
 אז ס׳קומט אן שווער דאס טאגן 
 אין די וועלט־טיילן די אנדערע. 
 אוי, עס רעגנט אויף אונדז מעסערס, 
 אוי, עס האגלט אויף אונדז קלעפ; 
 און מיט יעדן טאג אלץ גרעסער 
 ס׳וואקסט דער בלוטיקער העפ־העפ… 
 (פאנען פלאמען אין דער פינצטער 
 מעסערס גייען צו די פאנען 
 פון דעם גורל פון דעם מינדסטן 
 שטייען מענגעס אין סכנה…) 
 און דער קרעכץ איז דא א שווערער 
 פון דער וועלט דער קימפעטארין 
 וועלכע גייט אין בלוט און טרערן 
 שווער צו קינד – די לעצטע יארן. 
 קוני־איילאנד, 
 2טער דעצעמבער, 1935 
 &nbsp; 
 ע. קאזאקעוויטש 
 משה נאדירן 
 (אן ענטפער אויף חבר משה נאדירס ליד ״א גרוס ביראבידזשאן־בוי״, 
 וואס ער האט מיר געווידמעט) 
 א פרעמדער גאסט פון הינטער אלע ימען, 
 א פרעמדע שיף 
 אין אומבאקאנטע ברייטן, 
 זייט איר געווען א שטיקל צייט מיט אונדז צוזאמען 
 אן עדות פון די ווייען און די פריידן. 
 כ׳געדענק אייך גוט. ס׳איז קלאר פארקריצט אין הארצן, 
 ווי איר פלעגט בלאנדזשען איבער כארקאוו אין 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מאקינטאש אין שווארצן. 
 מיט אויגן קלארע פלעגט איר קוקן אויף די הייזער 
 און אויף די גאסן מיט א בליק פארטראכטן. 
 און קלערן מער, ווי איר פלעגט וועלן ווייזן, 
 און שאצן טיפער, ווי עס פלעגט זיך דאכטן. 
 פון טעג און יארן דרייען זיך די אקסן, 
 פון ווייטער שטאט ניו־יארק איך הער אייך ווידער, 
 ניט ווי א גאסט, 
 נאר ווי א פריינד מיט פעסטע אקסל, 
 און איך בין דא און איך בין שוין דערוואקסן. 
 און כ׳בוי מיין העלע היים, 
 כ׳באזינג מיין היים אין לידער. 
 עס ווייסן מיינע פריינד ביראבידזשאנער: 
 ס׳איז נאדיר ניט קיין פרעמדער, נאר א היגער, 
 דאס גאנצע לידער־גאל פון ״משה נאדירס זשאנר״ 
 דינט איצט געטריי 
 דעם גרויסן קלאס דעם זיגער. 
 מיר בויען דא א שטורעמדיקע געגנט 
 ״מיט טאט און וויסן, ברויטן און געזאנג״, 
 און איבער אייך 
 ״מיט קלעפ און מעסערס רעגנט״ – 
 דערפאר מוז זיכער זיין דאס ליד פון אונדזער גאנג. 
 דערפאר וועלן א הילך טאן מיינע לידער 
 מיט גרויסן טאט און שטורעמדיקן ווארט, 
 ווייל ס׳קלינגט אין ברוסט 
 דער קול פון מיינע ברידער, 
 וואס בויען גליק 
 אט־דא 
 און וועלן בוען 
 דארט. 
 און ס׳גייען דא ניט אן קיין ווונטשן און קיין טאסטן, 
 נאר איך בין דאנקבאר אייך 
 פאר אייער צארטן גרוס. 
 סיי איר, סיי מיר – 
 מיר שטייען וואכזאם און געטריי 
 אויף אונדזער רומפולן און זיגערישן פאסטן 
 ביז לעצטן זיג, 
 ביז לעצטן הויך פון אונדזער ברוסט, 
 איך וויל איר זאלט מיין קול דערהערן אזש פון דאנען: 
 איך לאד אייך איין צו זיין ביי אונדז א גאסט 
 פון הינטער אקעאנען. 
 וואס ליב אט דאס, וואס מיר, 
 און דאס, וואס מיר, 
 פארהאסט. 
 איר האט שוין ניט קיין זון, 
 און איך האב ניט קיין טאטן, 
 און אונדזער קלאס איז אונדזער גרויס געזינד. 
 מיר דארפן 
 מיט דער קראפט 
 פון לידער און פון טאטן 
 דעראבערן דאס גליק פאר טאטעס און פאר זיך. 
 