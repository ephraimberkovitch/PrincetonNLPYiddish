
 א ווירטואלע יידיש־שול האט פאראייניקט סטודענטן און אונטעריכטער פון ביראבידזשאן און ישראל. 
 פאראיארן האבן אין ביראבידזשאן אנגעהויבן פונקציאנירן יידיש־קורסן אן־ליין. זיי ווערן דורכגעפירט ביי דער שטיצע פון דער געזעלשאפטלעכער ארגאניזאציע ״קולטור־ירושה פון דער יידישער אויטאנאמער געגנט״. עס האט זיך צונויפגעקליבן א גרופע ענטוזיאסטן פון ביראבידזשאן און ישראל. צוויי מאל א וואך לערנען זיי יידיש מיטן דיכטער, עטנאגראף און ליטעראטור־קענער, רעדאקטאר פונעם זשורנאל ״יידישלאנד״ וועלוול טשערנין און מיט דער רעדאקטארן פון ״ביראבידזשאנער שטערן״ יעלענע סאראשעווסקאיא. 
 צווישן די סטודענטן זיינען דער רבֿ פון דער יידישער אויטאנאמער געגנט ר׳ אפרים קאלפאק, א יונגער מענטש, וועלכער קען א ביסל יידיש פון דער היים, מיטארבעטער פון דער געגנטלעכער וויסנשאפטלעכער ביבליאטעק אויף שלום־עליכמס נאמען, פונעם קאנט־קענערישן מוזיי, פון דער געזעלשאפטלעכער ארגאניזאציע ״קולטור־ירושה פון דער יידישער אויטאנאמער געגנט״, פון דער צייטונג ״ביראבידזשאנער שטערן״. 
 יעדער איינער האט זיינע סיבות צו לערנען יידיש. למשל, דער געוועזענער איינוווינערן פון ביראבידזשאן יעלענע מארונדיק, וועלכע וווינט איצט אין ישראל, איז יידיש נייטיק כדי פארשן די געשיכטע פון דער יידישער אויטאנאמער געגנט. די איינוווינערן פון ביראבידזשאן אנא ביקמולייעווא האט באשלאסן לערנען יידיש סתם ״צוליב נשמה״. זי שרייבט לידער אויף רוסיש און איצט האט זי אנגעהויבן איבערזעצן לידער פון יידיש. 
 די צוהערער פון דער ווירטואלער יידיש־שול האבן אויסגעלערנט א סך אינטערעסאנטע יידישע פאלקס־ווערטלעך און זינגלידער. זיי פארפאסן קורצע דערציילונגען וועגן זיך און אפילו האבן געפרוווט גראמען אויף יידיש. און איצט לייענען זיי און זעצן איבער אין רוסיש קאפיטלען פון ישראל עמיאטס בוך זכרונות ״דער ביראבידזשאנער ענין״. 
 די סיסטעם פון די יידיש־לימודים אן־ליין האט זיך באוויזן גאנץ גוט. אבער חוץ זיי, פלאנירט מען אין ביראבידזשאן דורכצופירן א זומער־שול פאר יידיש און מע האפט, אז זי וועט ארויסרופן א גרויסן אינטערעס. 
 
 יוליע נאוויקאווא 
 