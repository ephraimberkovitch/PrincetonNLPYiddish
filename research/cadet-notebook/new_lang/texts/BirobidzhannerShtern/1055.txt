
 
 הענעך קויפֿמאן איז געווען 21 יאָר אלט, ווען ער איז, פֿול מיט פֿרישע אידייען און ענטוזיאזם, אריבערגעטראטן די שוועל פון דער רעדאקציע פון ״ביראָבידזשאנער שטערן״. 
 ער איז געבוירן געווארן אינעם אוקראינישן שטעטל טשערניכאוו אין 1915. אין קיעוו האט ער פארענדיקט א זיבניאָריקע שול. דערנאך — דעם יידישן פאקולטעט פונעם כארקאווער צייטונג־טעכניקום. 
 אין דער זעלבער צייט האט ער פארעפנטלעכט אין א ליטערארישן זשורנאל עטלעכע לידער אויף יידיש. אין 1936 האט הענעך קויפמאן באקומען א באשטימונג אין ״ביראבידזשאנער שטערן״. זיכער, דרייסט האט ער זיך אריינגעגאסן אינעם קאלעקטיוו און האָט אָנגעהויבן זיין זשורנאליסטישע טעטיקייט. 
 א יונגער, אן אפנהארציקער, פלעגט ער זיך אפרופן אויף אלע וויכטיקע געשעענישן אינעם לאנד און אין דער יונגער שטאט אויף דער בירע. 
 גלײַכצייטיק איז הענעך קויפֿמאן אריינגעטראטן אין דער ארטיקער ליטערארישער סטודיע און איז געווארן איר אקטיווער אנטיילנעמער. ער איז געווען זייער שטאלץ צו פארעפנטלעכן זיינע ווערק צוזאמען מיט אזעלכע שרייבער און פּאָעטן, ווי בוזי מילער,ליובע וואסערמאן, עמנואל קאזאקעוויטש. 
 זיינע באליבטע זשאנרען זיינען געווען פארצייכענונג און רעפארטאזש. זיינע לידער האָט געדרוקט דער אלמאנאך ״פֿארפּאָסט״. קויפמאנס לידער, לויט דער מיינונג פון זיינע קאלעגן, האבן זיך אויסגעטיילט מיט ליריזם און יוגנטלעכער נאיווקייט. 
 אין 1937 איז ער מאביליזירט געווען אין מיליטער און האט געדינט אויף דער גרענעץ אינעם יישוב אמורזעט. בעת דער דינסט האט ער געשאפן א ציקל לידער וועגן דעם לעבן פון גרענעצלער. 
 פאר דער מלחמה האט ער זיך אומגעקערט קיין אוקראינע, וווּ ער האט געארבעט אין דער צייטונג ״דער שטערן״, האט געגרייט צום דרוק א בוך לידער און פּראָזע, וווּ ביראבידזשאן און דער גורל פון זיינע איינוווינער האבן פארנומען דאס הויפּט־אָרט. 
 אָבער ס׳האט זיך אנגעהויבן די מלחמה און זיינע פּלענער איז נישט באשערט געווען מקוים ווערן. 
 הענעך קויפֿמאן איז אוועק אויפן פראנט און אומגעקומען זומער 1942. ער איז געווען 27 יאר אלט. 
 
 אין גרענעץ־יישוב 
 פארקאוועט דער אמור אין קייטן פון די פרעסט, 
 און איבער יישוב שוועבט דער רויך היינט גרוי און נאקעט, 
 פון הינטער קוסטעס קוקט ארויס די נאכטפארקלערט, 
 מיין פערד צעאקערט האט דעם קלארן שניי אויף טראקטאר. 
 
 צום יישוב יאגט א שטעג פארפלאנטערט און פארשייט, 
 און יעדער שפור דערציילט אזוי פיל סודות… 
 קען זיין, עס וועט מיט פלאם באלד אויפשאלן די ווייט, 
 קען זיין, מיין גוף וועט אויפן פערד א טויטער זיך צעהוידען. 
 
 ס׳בענקט זיך נאך א נאכטלעג פון א נאנטער שטוב, 
 און ערגעץ בענקט נאך קלענסטן זון א מאמע… 
 זי ווייס, זי ווייס, איך היט ביי גרענעצן די רו, 
 און ס׳יאגט איר ליבשאפט אין די בריוועלעך אויף באנען. 
 
 אט דא, אין קאנט, וואס ליגט פארהילט אין ווייסער העמד, 
 דערהער איך בלויז א קלונג פון די מאנדזשורער ווינטן, 
 די לייצעס לאז איך אפ, —&nbsp; א יונגקייט אין די הענט. 
 מיין פערד איז גרייט פארשליידערן די גרענעצן אויף הינטער. 
 
 דער יישוב ליגט אין רו. מיין פערד טרינקט אויס די בלוי, 
 און שאטנס טרינקען אויס לבנה־ליכט אויף שטעגן, 
 אט וועט די נאכט צערינען זיך אין פרירנדיקן טוי, 
 כ׳פיל דעם אטעם פון קאיאר אין רחבות פון דער געגנט… 
 אמורזעט 
 