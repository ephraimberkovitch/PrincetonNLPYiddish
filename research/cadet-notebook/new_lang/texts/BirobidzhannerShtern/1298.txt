
 בוזי אלעווסקי 
 בוזי אלעווסקי (1908 — 1941) איז געבוירן געווארן אינעם שטעטל טשערניאכאוו אין אוקראינע. ער האט פארענדיקט דעם מאסקווער מלוכישן פעדאגאגישן&nbsp; אינסטיטוט. אין די דרייסיקער יארן האט געלעבט אין ביראבידזשאן און געארבעט אין דער צייטונג ״ביראבידזשאנער שטערן״, איז געווען א פאראנטווארטלעכער סעקרעטאר פונעם אלמאנאך ״פארפאסט״. פון 1939 יאר אן האט בוזי געדינט אין דער רויטער ארמיי. איז אומגעקומען אין אנהייב פון דער מלחמה. 
 בוזי אלעווסקי האט אנגעהויבן צו פובליקירן זיינע ווערק אין 1925 יאר. אין 1930 האט ער ארויסגעגעבן זיין ערשטן פאעטישן זאמלבוך ״אין וווקס״. אין 1933 האט מען ארויסגעגעבן זיין בוך ״אלץ העכער און העכער״ (וועגן אוויאציע) און פאעמע ״שאכטע״, אין 1935 – א זאמלבוך דערציילונגען ״קינדער פון מיין עלטער״. ביים אלעווסקיס לעבן זיינען דערשינען די ביכער ״ביראבידזשאנער לידער״ (1938), ״אויף ביראבידזשאנער ערד״ (1940), ״מעשהלעך״, ״אנהייב לעבן״ (1939) און אנד. אין 1947 איז ארויס פון דרוק זיין בוך ״אשערל און זיינע פריינד״. 
 בוזי אלעווסקי האט איבערגעזעצט אויף יידיש די דערציילונג פון לעוו קאסיל ״קאנדויט און שוואמבראניע״ (אויף יידיש – ״שוואמבראניע״, 1934) און וויסנשאפטלעך־פאפולערן בוך פון סערגיי דמיטריעוו ״קיין סיביר נאך א מאמאנט״ (1935). 
 די געשיכטע איז געווען אזוי: 
 נאך פאר אברהם־הערשס אנקומען איז מען געקומען פון דארפראט צו דאלאכאוון, צום סאמע בכבודיקן&nbsp; בעל־הבית אין דארף. מ׳איז אים געקומען בעטן, ער זאל פארדינגען א שטוב פאר די איבערוואנדערער: 
 –&nbsp;&nbsp;&nbsp;&nbsp; די יידן פרירן, בירגער דאלאכאוו… אין ביידלעך וווינען זיי… און פרעסט זיינען גרויסע… 
 דאלאכאוו האט זיך א הייב געטאן ביי די דאזיקע ווערטער, א קלאפ געטאן אן אפצאם אין אן אפצאם – די מיליטערישע געוווינהייטן פון לאנגיאריקער יעסאול־דינסט זיינען מיט א מאל ארויסגעקראכן&nbsp; פון אלע באהעלטענישן. ער האט זיך&nbsp; אבער באטראכט, זיך צוגעזאגט, קוים־קוים א שמייכל געטאן און שטיל, הכנעהדיק, אבער מיט ווירדע געזאגט: 
 –&nbsp;&nbsp;&nbsp;&nbsp; מאכט איז מאכט! 
 שוין עטלעכע יאר, אז ער האלט אין איין פאכען צו זיך מיטן פינגער: 
 –&nbsp;&nbsp;&nbsp;&nbsp; דאלאכאוו, זיי א מענטש! זיי א מענטש! א מענטש זיי, דאלאכאוו, אניט וועט מען דיך באגראבן! 
 ס׳גייען שווערע, ביז גאר ביטערע צייטן&nbsp; פאר דאלאכאוון. 
 שוין עטלעכע וואכן, אז דאס קאזאקישע דארף איז אויפגערודערט.&nbsp; מע סכאדעוועט. פון טאג צו טאג ווארט מען, מע זאל ארויסשיקן די בעל־גופים. 
 דאלאכאוו האט ניט איין מאל שוין פאמעלעך, אפוועגנדיק יעדעס ווארט (און דאלאכאוון גלייבן די בעל־גופים), גערעדט אין דארף וועגן דעם, אז ניט איבערן גאנצן לאנד (מע לייגט! מע לייגט! מע לייגט! – האט ער א זעץ געטאן אין טיש, אז דער לאמפ איז אונטערגעשפרונגען) – ס׳איז נאר אויפן אמור! צוליב די יידן, וואס פארן אהערצו, וועט מען צונעמען דאס האב־און־גוטס… 
 און אט באלד דארף אנקומען דער ייד. 
 ער הערט שוין, ווי ס׳רודערט זיך פון יענער זייט פארשניייקטע פענצטער אין גאס. מ׳האט קיין מאל דא אין דארף קיין יידן ניט געזען – און קינד־און־קייט איז אים ארויס אנקוקן. 
 דאלאכאוו האט אנגעטאן דעם בעקעש, נאר גלייך אים אויסגעטאן און א ווארף געטאן אין א ווינקל: 
 –&nbsp;&nbsp;&nbsp;&nbsp; היינטיקע יארן – ווי א האלאדראנעץ! ניט דעם בעקעש – די סוויטקע גיב! – האט ער זיך געשריען אויפן ווייב, א טראסקע געטאן מיט דער טיר און ארויס אויפן גאנעקל. 
 דער טאג איז געווען א זוניקער, א ווונדערלעכער. 
 דאס גרינע בייכיקע קלויסטערל אינמיטן דארף, א שיינס, אבער א פארלאזנס, בלישטשעט מיטן איינציקן ציילעם צווישן די פארשניייקטע אנגעפרוירענע ביימער. בלוילעך הייבן זיך די רויכן פון די קוימענס – ציען זיך רויקע, לופטיקע צום ווייסן ווינטערדיקן הימל. 
 פון אראפ גאס – פריער א קליינינקער, נאך דעם אלץ גרעסער, דייטלעכער, דערנעענטערט זיך דער שליטן מיט קווייטלדיקע בעבעכעס – קישנס, זעק, שטוב־זאכן. 
 דאלאכאוו גיט זיך א גלעט די בארד. פול מיט צוגעגרייטער גוטסקייט לאזט ער זיך אנטקעגן אברהם־הערשן. 
 אברהם־הערש רוקט זיך ארויס, הייבט זיך אויף איבערן שליטן. 
 דעם זומער און דעם הארבסט האט ער, ווי אלע איבערוואנדערער, אפגעלעבט אין ביידלעך. געפורמאנעוועט – געפירט געהילץ און שטיינער פאר אמורזעט.&nbsp; און איצטער, ביז וואנען ס׳וועלן פארטיק ווערן די נייע הייזער, איז ער געקומען מיט זיין פעסיען זיך דינגען א דירה אויף ווינטער. 
 –&nbsp;&nbsp;&nbsp;&nbsp; גוואלד, פעסיע, זע נאר, ס׳איז דאך גאר ניט אמורזעט?! סארא קראך ס׳איז דא! 
 מיט פארשניייקטע ביימער אין די הויפן, פארפונדעוועטע, פעסטע, זיצן די הייזער אינעם שניי. די הייזער זיינען פונדאמענטאלע, יעדע שטיב איז צונויפגעלייגט פון געזונטע צעדער־ אדער רויטבוים־קלעצער. די דעכער פינקלען אנטקעגן דער זון מיט צינקעוון גאפרירטן בלעך, און נאר&nbsp; די ארעמערע זיינען קלענער, געדעקט מיט ברעטער. 
 די ניט געווייסטע הייזער זיינען שוין גרוי, פארטונקלט פון דער צייט. דערפאר זיינען די פענצטער גרויסע, די ראמען געצאצקעטע. פריילעכע גאנעקלעך און ווו־ניט־ווו באלקאנטשיקלעך ביי די בוידעם־פענצטערלעך קוקן אראפ אויף אברהם־הערשן. 
 ווען אברהם־הערש זאל ניט וויסן, וואלט ער זיך אפילו ניט פארגעשטעלט, אז ער איז ״אזש לעם קיטיי״. 
 די גאס איז א ברייטע.&nbsp; א בלויער לויטערער רויך קרייזלט זיך פון אלע הייזער. סע שמעקט מיט ווארעמקייט, איינגעזעסנקייט און היימישקייט. 
 אפילו די גוט־באקאנטע ברינעמער־זשוראוועליעס סטארטשען ארויס פון הינטער די פארקאנעס, – און הינט, די זעלבע הינט, וואס אויף דער גאנצער וועלט, באגלייטן אים מיט א היימישער בילעריי. 
 אברהם־הערש זשמורעט זיך פון פארגעניגן. די פרייד פאטערט אים נאר דער פורמאן: 
 –&nbsp;&nbsp;&nbsp;&nbsp; די קווארטירע, – פאכעט ער מיט דער בייטש אין דער לופטן, – איז א גוטע קווארטירע, נאר דאלאכאוו, דער בעל־הבית דיינער, איז א סטיערווע!.. 
 און, פייפנדיק מיט דער בייטש, הוקענדיק איבער דער גאנצער גאס, ווי געקומען אויף א חתונה, האט דער פורמאן, קונציק פארייסנדיק די מארדעס פון די פערד, אפגעשטעלט דעם שליטן לעם דאלאכאווס גאנעקל. 
 ארום שליטן איז געווארן אן אנגעלאף. 
 צוערשט האט זיך, פארשטייט זיך, באוויזן דאס דארפישע קליינווארג. אין לאנגע פידזשאקעס, לייביקעס, די ארבלען שלעפן זיך נאך. זיי סאפען, שמארען מיט די נעזלעך, שטופן זיך, ווילן זיך דורכשפארן נעענטער צו אברהם־הערשן. 
 –&nbsp;&nbsp;&nbsp;&nbsp; קוד־א־א, זאל אייך א וואלף אויפעסן – מע קאן נאר פון זיי ניט פאטער ווערן. 
 די טאטעס ווילן אליין זען, ווילן זיך אליין דורכשפארן צום יידן. 
 פעלצן, וואליקעס, אונטעס, גרויסע ציגן־היטלען און נייגעריקע קאזאקישע פנימער – די זעלבע רוסישע פנימער, ווי אומעטום, – נאר שוין מיט עפעס מאנגאלישעס אין די געזיכטער, נעמען ארומרינגלען, פארפולן דעם גאנצן פלאץ ארום אברהם־הערשן. 
 דערפאר שטופן זיך ניט זייערע ווייבער. די ווייבער שטייען פון דער ווייטנס, אפגעזונדערט. זיי דרייען זיך, קוקן צו, ווי אברהם־הערש און פעסיע קריכן אראפ פון שליטן, זייערע פנימער ווערן גיך אויסגעצויגן, ווערן מאדנע אנטוישט, ווי עמעצער וואלט זיי זייער אפגענארט: ״א ייד – און עפעס גארניט״. 
 –&nbsp;&nbsp;&nbsp;&nbsp; גראזשדאניע, נו, א מענטש, ווי אלע מענטשן, שטופט זיך ניט… – ווערט וואסילי מיטאמאל בייז, כאטש אין דער אמתן איז ער צופרידן, וואס אלע זיינען זיך צונויפגעלאפן. 
 –&nbsp;&nbsp;&nbsp;&nbsp; לאזט! – גייט ארום וואסילי אין זיין ארומגעריסענעם פעלץ. זיין ווייס ציגן־היטל איז העכער פון אלע היטלען. א הויכער, די בייטש פארשטעקט אין דער כאליעווע, בייגט ער זיך, רייבט זיך א האנט אין א האנט און דערציילט שטיל־שטיל, קאסענדיק זיך אויף אברהם־הערשן, ווי ער האט מיטן יידן געפורמאנעוועט ביי פירן געהילץ, אז דער ייד הייסט הערשקא, אז גיך וועלן אנקומען נאך יידן, אז ס׳איז נאר א שאד, וואס ער האט ניט קיין שטוב און דארף אים פארפירן צו דאלאכאוון. 
 –&nbsp;&nbsp;&nbsp;&nbsp; א ייד? און עפעס זייער פון די אונדזעריקע! – שטייט צו א פויער. 
 פון שליטן קריכט אראפ א געוויינלעכער מיטלוווקסיקער עלטערער מענטש, זיין געל פארשמאלצעוועט פעלצל איז בעל־עגליש אונטערגעגארטלט. דער זומערדיקער קאשקעט איז אנגערוקט איבער די אויערן. 
 אברהם־הערש איז אנגעטאן ניט איבעריקס ווארעם. 
 ער טאפטשעט אונטער מיט די אויסגעדארטע שטיוול, פאכעט, פאטשט מיט די הענט: 
 –&nbsp;&nbsp;&nbsp;&nbsp; אוך, א קעלט, – קוויקט זיך אברהם־הערש, רייסט זיך די שטיקלעך אייז פון דער בארד, דערפילט זיך גלייך היימיש צווישן דעם עולם. 
 –&nbsp;&nbsp;&nbsp;&nbsp; זדראסטווויטיע, – נעמט ער אראפ דאס היטל, גיט זיך א בייג און שטעלט זיך פאר פאר די איינוווינער. 
 –&nbsp;&nbsp;&nbsp;&nbsp; היי, – צעגייט זיך, בעלי־הבתים! – שפארט זיך דאלאכאוו צווישן די פויערים. – צו מיר! צו מיר געקומען! לאזט זיך א מענטשן אפרוען! 
 דאלאכאוו ווייסט שוין פון יידן. דאלאכאוו איז געווען אויף דער מלחמה – געווען אין רוסלאנד, אין אוקראינע. 
 —&nbsp;&nbsp;&nbsp;&nbsp;&nbsp; זדראסטוווי, יעוורייטשיק, – גיט ער אים גוטברודעריש א קלאפ אין פלייצע, – א שכן מיינער, הא? ביטע. די שטוב מיינע ווארט. 
 א ברייטפלייציקער, א פולער, מיט צוגעגרייטער גאסטפריינדלעכקייט, שטייט ער אנטקעגן אברהם־הערשן ארויסגערוקט א פוס, ווי אויף א פאראד, מעסטנדיק אים פון אויבן אראפ: 
 –&nbsp;&nbsp;&nbsp;&nbsp; עך־עך־עך! אויף דער עלטער און אין אזא ווייטעניש?! מע פארט און מע פארט – ניטא דארטן קיין ערד פאר אייך? – און אליין&nbsp; עפעס פארלארן פון דער פראגע, נעמט ער אברהם־הערשן אונטער דער האנט, הייבט אן שמייכלען, פירט אים ארויס פון צווישן עולם. 
 און שוין בייז – דעם קאפ אויפגעהויבן, מיט א זייטיקן קוק – א גיכן, א פארניכטנדן, וואס ארבעט זיך אויס ביי מענטשן, וואס האבן לאנגע יארן אומגעשטערט געהערשט, א געשריי געטאן צום פורמאן: 
 –&nbsp;&nbsp;&nbsp;&nbsp; אנטקעגן! פיר אין מיין צווייטן הויז! 
 –&nbsp;&nbsp;&nbsp;&nbsp; אן גוואלד, בירגער דאלאכאוו! אן גוואלד! גענוג! – האט וואסילי פארקערעוועט דעם שליטן, מער אפילו קיין קוק ניט געטאן אויף אים. 
 די פויערים האבן זיך גלייך גענומען צעגיין. 
 אברהם־הערשן האט אבער דאלאכאוו פארהאלטן: 
 –&nbsp;&nbsp;&nbsp;&nbsp; ניין־ניין! מיין גאסט!.. צו מיר פריער! אזוי. 
 און, עפענענדיק פאר אים די טיר, איידל, מיט אפשיי דורכגעלאזן אים אפריער. ער האט דורכגעפירט אברהם־הערשן צוערשט דורכן גרויסן פירהויז, וואס איז באהאנגען מיט קרענצלעך ציבעלעס, קאבאקלעך, זעק תבואה – אים אריינגעפירט נאך דעם אין דער גרויסער גוט־אנגעהייצטער קיך, אראפגעווארפן פון זיך דעם פעלץ און בייז, באפוילעריש א קוק געטאן אויפן ברייטן געהארכזאמען ווייב, וואס איז פון ערגעץ ארויסגעגאנגען: 
 –&nbsp;&nbsp;&nbsp;&nbsp; א גאסט, דאכט זיך, שטיי ניט! 
 דאס ווייב האט שטיל, ווי א שאטן, דורכגעשלייכט פארביי זיי, זיך א בייג געטאן צום דיל, אויפגעעפנט דאס דיל־טירל און פארשווונדן אין קעלער. 
 ערשט איצטער איז ער אריין מיט אברהם־הערשן אין זאל. אברהם־הערש האט אראפגעכאפט דאס היטל. פול מיט שמייכל און פארלארנקייט, האט ער זיך צוגעזעצט אויפן ברעג בענקל, טאקע נאר אויפן ברעג, אזוי – אויף שיער ניט אראפפאלן. 
 די היימלעכקייט האט איצטער פשוט געפלעפט&nbsp; אברהם־הערשן: 
 שוין זייער א לאנגע צייט, אז אברהם־הערש האט ניט געלעבט אין קיין שטוב. ער האט גאנצע טעג געפירט געהילץ, געגראבן קאנאלן אין טייגע. ער האט וועגן גארניט געוווסט, קוים וואס געהערט וועגן די היגע בעלי־גופים, וועגן וועלכע וואסילי האט אים דערציילט. 
 זיינע שטיוול זיינען נאך אנגעפאפט מיט בלאטע. ער איז&nbsp; נאך&nbsp; פול און פול מיט טייגע. 
 ער זיצט, מורא האבנדיק זיך א ריר טאן, טאמער וועט ער עפעס אויסשמירן: 
 –&nbsp;&nbsp;&nbsp;&nbsp; או־ווא־א! פיין!.. 
 די דריי קעגנאיבערדיקע ווענט איבער אברהם־הערשן גלאנצן מיט ווייסע און באגילדעטע איקאנעס.&nbsp; די איקאנעס זיינען ארומגענומען מיט אויסגענייטע האנטעכער. סע&nbsp; ברענען עטלעכע לאמפאדעס. זיי פילן אן די לופט מיט געברענטן אייל און טוכלעקייט. 
 דאלאכאווס ווייב, די אויגן אראפגעלאזן, קוים־קוים טרעטנדיק איבערן דיל, איז אריינגעגאנגען, אוועקגעשטעלט אויפן טיש א געגלייזטן קרוג מעדאוווכע – געלע, קאלעמוטנע, אריינגעטראגן א גרויסע שיסל אנגעבראקטע זויערע אוגערקעס, צוויי טעלער ווייסע ציטעריקע זויערמילך און א לאכן ברויט: 
 –&nbsp;&nbsp;&nbsp;&nbsp; עסט געזונט! – און איינצייטיק פארגנבעט א קוק געטאן אויף אברהם־הערשן, אויף ״זייער רויבער״, ווי ס׳האט איר געזאגט דער בעל־הבית דער מאן, און שטילערהייט, צומאכנדיק נאך זיך די טיר, ארויסגעגאנגען. 
 דאלאכאוו האט אפגעווארט א ביסל, נאך דעם זיך צוגעזעצט אנטקעגן אברהם־הערשן. ער איז איצטער, דאלאכאוו, געזעסן היימיש – אין א לאנג רויט סאטינען העמד און אויפן העמד – א זשילעט. 
 &nbsp;ער רוקט זיך צו נעענטער. פונקט ווי&nbsp; אברהם־הערש, איז שוין דאלאכאוו ניט יונג – שוין א מענטש אין די פופציקער און אפשר מערער. 
 נאר דאלאכאווס לאנגע צעקעמטע בארד הייבט ערשט אן גרוי ווערן. קיין קנייטשעלע איז נאך ניטא אויף זיין פאנעם, אויפן שטערן. ארום די אויגן, ווו די בארד איז א ביסל שיטערער, איז נאך די הויט אפילו יינגלש־רויטלעך, ווי ביי די אפאסטאלן אויף די איקאנעס. און זיינע אויגן – בלויע, מענטשלעכע, קוקן אויפן איינגעקנייטשטן, א ביסל צעטומלטן געזיכט פון אברהם־הערשן. 
 ער רעדט צו אים שטיל, מידלעך. ער רעדט צו אים, ווי ס׳ריידן צווישן זיך עלטערע מענטשן, וועגן דעם, אז ס׳איז שלעכט, שווער אויף דער וועלט, ״ביטערע צייטן״ – און אין אנטקעגנאיבערדיקן שפיגל זעען זיי זיך ביידע – דאלאכאווס אנגעבויגענע ברייטע פלייצע און דאס ווייסע פאטקעלע פון זיין זשילעט, און אברהם־הערשס אויסגעמאגערט פארוואקסן געזיכט, וואס שאקלט אים צו גוטמוטיק־מיטפילנדיק: 
 –&nbsp;&nbsp;&nbsp;&nbsp; שווער… זייער שווער. 
 און דאלאכאוו רעדט צו אים וועגן זיין דירה, אז קיין סך דירה־געלט וועט ער ביי אים ניט נעמען; ער רעדט וועגן זיין סטאדע, זיין ערד, וואס מע וויל ביי אים צונעמען און וואס אברהם־הערש, ווי א לייטישער מענטש, וועט עס געוויס ניט טאן… 
 אברהם־הערש האט זייער ליב, אז מע רעדט צו אים שטיל, גוט. נאר אברהם־הערש פארשטייט אים ניט. 
 זיין פנים ווערט פול מיט שמייכל־קנייטשן, די אויגן ווערן ביי אים אזש איינגעזשמורעט: 
 –&nbsp;&nbsp;&nbsp;&nbsp; וואס איז שייכות! וואס הייסט חלילה&nbsp; צענעמען ביי א מענטשן?.. 
 –&nbsp;&nbsp;&nbsp;&nbsp; כ׳האב אבער געוווסט! געוווסט! איז טרינק, מענטש איינער, צו געזונט און אויף לאנגע יאר! – האט זיך דאלאכאוו אויפגעהויבן און אנגעגאסן די גלעזער. 
 אברהם־הערש טשאקעט זיך מיט אים. 
 די מעדאוווכע איז זיס און טערפקע. אברהם־הערש ״ה־א־אקעט״ פון פארגעניגן, ער פארכראמטשעט מיט געזייערטע אוגערקעס. דער ראסל פון די אוגערקעס רינט אים איבער דער בארד. די פיס ווערן שווער, אין הארצן – ווארעמער, אין קאפ – פריילעכער. 
 אין פירהויז האט אים דאלאכאווס ווייב אנגעגעבן טארבעלעך גרויפן, מעל, ציבעלעס: 
 –&nbsp;&nbsp;&nbsp;&nbsp; נאט, דער בעל־הבית האט געהייסן… 
 –&nbsp;&nbsp;&nbsp;&nbsp; וואס הייסט, חלילה… עפעס א הונגעריקער, וואס?.. – ס׳איז אים עפעס זייער ניט געפעלן. 
 נאר די ערד איז א הוידלקע, אברהם־הערש באמקעט זיך אונטער דער נאז, ער גייט פארלירן אלע מאל א טארבע און הייבט זי צוריק אויף… 
 אנטקעגן פארט אים אן וואסילי. דער נידעריקער שליטן איז שוין ליידיק – ער האט שוין אראפגעווארפן די זאכן. 
 פארוויקלט די לייצעס ביים עלנבויגן,&nbsp; איינגענורעט א האנט אין א האנט, צוגעקוועטשט די בייטש אונטער דער פאכווע, גייט ער נאך פאמעלעכן נאך די פערד. 
 –&nbsp;&nbsp;&nbsp;&nbsp; וואסילי… 
 נאר וואסילי, איינגעהארבעט, גלעטנדיק מיט דער לינקער האנט די געלע אנגעפרוירענע בארד, די אויגן איינגעזשמורעט, קוקנדיק אויף אים: 
 –&nbsp;&nbsp;&nbsp;&nbsp; פע־ע, הערשקא, לאשטשעסט זיך, לעקסט אים, הערשקא , – און גיט א שפיי, גיט א טרייב די פערד, לאזט אים איבער איינעם אליין… 
 *** 
 –&nbsp;&nbsp;&nbsp; אז בארעכן זיך, א וועלט רעדט. מע האלט אין איין ריידן, – האט זיך אברהם־הערש אויסגערעדט דאס הארץ פאר פעסיען, – אפשר זיינען טאקע מענטשן גערעכט, און פאר וואס, א שטייגער, קלעפט ער זיך טאקע צו מיר?.. דאס גליק, וואס כ׳האב אנגעטאן דאלאכאוון?.. 
 אברהם־הערש האלט מען אין איין פירהאלטן. וואסילי, אלע דארף־איינוווינער – אלע האלטן אין איין שטעכן די אויגן: 
 –&nbsp;&nbsp;&nbsp;&nbsp; ניט שיין, אברהם… 
 –&nbsp;&nbsp;&nbsp;&nbsp; און די גוואלדן, וואס מע מאכט… און ווי מע פייערט עס אלע… 
 נאר עפעס קאן מען דאך קיין מענטשן גלאט אין דער וועלט אריין ניט דורכטרייבן?! 
 פעסיע איז מיט אים מסכים. זי שאקלט צו מיטן קאפ. כאטש ביי פעסיען, זי זאל אויסלייגן אויף גוטס – דאס ניט. 
 זיי זיצן זיך ביידע ביי דער&nbsp; אנגעגליטער הרובע. אין דרויסן איז היינט אן איבערקערעניש. קיין אמורזעט געהילץ וועט ער שוין היינט ניט פירן. אברהם־הערש האט נאר פארשאטן האבער די פערד. און איינס פאטויפעט זיך אים גאר ניט אין קאפ: אזא דארף און אזוינע הייזער און ס׳זאל ניט זיין קיין שטאל פאר די פערד. 
 דערפאר איז אין שטוב גוט, שוין געמאכט ארדענונג. 
 און כאטש דער געבוי פון זייער הויז איז אן&nbsp; אנדערער, איידער זייער שטעטלדיקע שטוב, כאטש זיי זיינען א צען טויזנט קילאמעטער פון זייער אמאליקער היים, און כאטש ס׳איז דא אן אנדער קלימאט, אן אנדער וועלט, נאר דאך האט שוין די אלטע פעסיע אויפגעשטעלט צוריק די שטעטלדיקע שטוב מיט איר מעבלירונג, מיט די צוויי גרויסע אלטמאדישע בעטן מיט גאלקעס, וואס זיי האבן קוים אהערצו פארפירט. 
 צווישן ביידע פענצטער, פונקט ווי אמאל, האט פעסיע צוריק אוועקגעשטעלט דאס שווארצע בופעטל און צוגעדעקט עס מיט א וולוטשקענעם טישטעך, וואס זי האט אויסגעשטריקט נאך מיידלווייז. אויפן טישטעך האט זי אוועקגעשטעלט איר צירונג: א צעשפאלטענעם שפיגל, אין וועלכן ס׳איז איינגעפאסט א זייגער, וואס גייט ניט, און פון ביידע זייטן שפיגל – א פאר מעשענע לייכטער. 
 אלץ איז אויפן ארט. 
 אפילו די אלטע גוטע פאטאגראפיעס האט זי אויפגעהאנגען. אברהם־הערש איז נאך אויף זיי יונג. ער שטייט אויף די פאטאגראפיעס א גלייכער, אן אנגעשטרענגטער, די הענט אויסגעצויגן. אברהם־הערש איז נאך דעמלט געווען א שמייסער ביי בעלי־עגלות. געווען א יונג א גוואר. לעם אים זיצט פעסיע. זי זיצט מיט א קיילעכיק אנגעבלאזן פנים. זי זיצט ווי אויף טשוועקעס: די אויגן אויסגעטאלופעט, די הענט מיט די צעשפרייטע פינגער ליגן אויף אירע קניעס… 
 זיין אלטע פעסיע האט זייער ליב בילדער. 
 אין איינעם מיט די פאטאגראפיעס האט זי אויך אויפגעהאנגען א גרויסן פלאקאט וועגן דער באלויף־קאמפאניע. אויפן פלאקאט איז אנגעמאלט א גוטע פעטע סעמענטאלקע. די בהמה איז אין גאנצן א גרינע, און ארום איר זיינען אנגעדרוקט זייער א סך עצות, ווי זיך באגיין מיט קעלביקע בהמות. 
 אין שטוב איז פינצטערלעך. 
 די אנגעפרוירענע, פארשניייקטע שויבן ציטערן אלעמאל אויף אין די ראמען. פעסיע צאפלט אלע מאל אויף: 
 –&nbsp;&nbsp;&nbsp;&nbsp; הערסט, אברהם־הערש, צי דו הערסט ניט? 
 אין דרויסן איז א שטורעם. 
 אין דרויסן איז, ווי ס׳טרעפט זיך ביים אמור – אט זיינען די טעג לויטערע, רויקע, און אין מיטן דערינען ווערט א ווינט, א וויוגע. 
 פונעם בארג־רוקן כינגאן, פונעם אמור – אן אויפהער, א טעג דריי דורכאנאנד, ניט פארהאלטן פון גארנישט, יאגט, דרייט, טישט אויס דער ווינט דעם הימל מיט דער ערד, קייקלט איבער בערג מיט קעלט. 
 די הינט פארשלאגן זיך דעמלט אין די קוריניעס, דרייען זיך צונויף, ווי די דריידעלעך, אין שניי. די פערד, וואס שטייען דא סיי זומער סיי ווינטער אונטערן הוילן הימל, דרייען זיך אויס מיט די הינטנס צום ווינט, טוליען זיך איינס צום אנדערן, אראפלאזנדיק די מארדעס צו דער ערד. 
 אין פירהויז האבן זיך מיט א מאל דערהערט טריט. עמעצער האט מיט א טראסק דארטן אפגעקלאפט דעם שניי פון די וואליקעס. 
 –&nbsp;&nbsp;&nbsp;&nbsp; ווארט, באלד גיי איך ארויס, – האט זיך דערהערט, ווי דאלאכאוו שרייט צו עמעצן. און גיך, א פארפאראשעטער מיט שניי, קרעכצנדיק, ווי ער זאל זיך מיט עפעס קוויקן, איז דאלאכאוו אריין צו אברהם־הערשן. 
 –&nbsp;&nbsp;&nbsp;&nbsp; או־ו־וך, א דרויסן! – האט ער א שמיץ געטאן דאס היטל צו דער הרובע. 
 –&nbsp;&nbsp;&nbsp;&nbsp; ביטע, זיצט, – שמייכלט פעסיע, כאטש שמייכלען ווילט זיך ניט, נאר פארט – גאסטפריינדלעכקייט. 
 –&nbsp;&nbsp;&nbsp;&nbsp; א דאנק… נאר אויף א רעגעלע… יום־טוב… וויינאכט… ווי איר זעט, איז שוין טויזנט ניין הונדערט מיט דרייסיק יאר, אז יהודה האט אומגעבראכט קריסטוסן… ביטערע צייטעלעך, הא, אברהמטשיק! זייער ביטערע!.. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; זייער ביטערע, אוי שווערע, – האט אים אברהם־הערשן פון איידלקייט וועגן אונטערגעהאלטן. 
 (סוף קומט.) 
 &nbsp; 
 געמעלן: וולאדיסלאוו צאפ 
 