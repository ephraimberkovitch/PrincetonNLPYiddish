
 וויזיט־קארטל פון א דיכטער 
 
 די יידישע פאעזיע איז ממשיך זיך אנטוויקלען אויך אינעם 21סטן יארהונדערט. איבער א פאר צענדליקער דיכטער שאפן איצט אויף יידיש. איז דאס ווייניק? אויב פארגלײַכן מיט דעם, וואס עס האט זיך געטאן אין דער יידישער פאעזיע מיט הונדערט און אפילו פופציק יאר צוריק, אוודאי ווייניק. באזונדערס, נעמענדיק אין באטראכט, אז די רייד גייט וועגן דער גארער וועלט. בלויז אין ביראבידזשאן אליין האבן דאך אמאל געשאפן א פאר צענדליקער יידישע דיכטער. אבער ווען מע דערמאנט זיך, אז שוין מיט פופציק יאר צוריק האט מען געמיינט, אז קיין נייע נעמען וועלן זיך אין דער יידישער פאעזיע מער ניט באווייזן, מעג מען זאגן, אז א פאר צענדליקער איז גאר ניט ווייניק. און ס׳איז נאך היד נטויה — אויך אין די לעצטע יארן באווייזן זיך פון צייט צו צייט טאקע אין דער יידישער פאעזיע נייע נעמען. וועגן די פארשטייער פון דער היינטצייטיקער יידישער פאעזיע דערציילן מיר אין אונדזער רובריק ״וויזיט־קארטל פון א דיכטער״. 
 ישראל נעקראסאוו איז געבוירן געווארן אין לענינגראד ( סאנקט־פעטערבורג) אין .1970 פארענדיקט דעם פילאלאגישן פאקולטעט פונעם פעטערבורגער מלוכה־אוניווערסיטעט . מיט זיינע אריגינעלע לידער אויף יידיש האט ישראל דעביוטירט אינעם אמעריקאנער וועב־זשורנאל ״דער באוועבטער ייד״ אין 2003. רעדאגירט דעם פעטערבורגער אלמאנאך ״דער נייער פריינד״ . זיך געדרוקט אין ״ירושלימער אלמאנאך״ , ״יידישלאנד״ , ״ביראבידזשאנער שטערן״ און אנדערע פעריאדישע אויסגאבעס . אין 2016 איז אין תל־אביב דערשינען זיין לידער־זאמלונג ״אפגעברענטע שטעט״ . איבערגעזעצט אויף רוסיש א גאנצע ריי ווערק פון ישראל־יהושע זינגער , יצחק באשעוויס־זינגער , דוד בערגעלסאן , אברהם סוצקעווער און אנדערע יידישע פראזאיקער און דיכטער. 
 
 מײַ אין ווילנע 
 די אַלטע וועלט איז לאַנג אַוועק, נאָר כ׳וועל ניט וויינען, 
 איך קען ניט גלייבן, אַז די שכינה רוט 
 אויף אָט די געסעלעך, באַשאָטענע מיט ביינער, 
 דאָ, וווּ די ערד איז דורכגעזאַפּט מיט אונדזער בלוט. 
 …די ווערבעס, טרוי׳ריקע און צאַרטע, ווערן גרינער. 
 סע בליצט דער טײַך. סע גייט צום סוף דער טאָג. 
 אין רעסטאָראַנען קלינגט די שפּראַך פֿון די ליטווינער, 
 און פּיאַטראַס וואַרט אויף זײַן יאַדוויגאַן בײַ דעם ראָג. 
 ערבֿ שבת 
 ס׳ליגט אַ שמאָלער פּראָספּעקט צווישן ווענט, ברוינע, געלע און גרויע, 
 און די שטאָט דעכעט שווער, אָנגעטאָן אין אַספֿאַלט און בעטאָן. 
 אַ גראַניטענער פּאַרקן, אַן אַלטער טשוגונענער טויער, 
 און אַ קופּאָל אַ גרינלעכער הענגט אויפֿן בלוילעכן פֿאָן. 
 דאַכט זיך, ס׳וואַרטן די ווענט די פֿאַרחלומטע, גרויע און געלע, 
 ס׳האָט די צייט אויף אַ רגע פֿאַרלאַנגזאַמט איר אייביקן טראָט. 
 מענטשן, מידע, פֿאַרמאַטערטע, רינען אַריבער פּאַמעלעך 
 אין די וואַרעמע אָדערן פֿונעם געפּאַקטן מעטראָ. 
 און אַן אָוונט צעשמירט דאָס געמעל פֿון בנינים, און פּלעצער, און גאַסן, 
 שבת־ליכט צינדט מען אָן אין די ייִדישע דירות אַצינד, 
 ערגעץ דאָרטן, ניט ווייט, זידט אין טייך די פֿאַרנאַפֿטיקטע וואַסער, 
 קוואָלע קוסטן און ביימעלעך בייגן זיך אונטערן ווינט. 
 דער זקן 
 Ты жил, старик! 
 М.Ю. Лермонтов 
 דאָס טאָגליכט הענגט אין פּאָליש ווי אַ האַנטעך אויף אַ האָקן. 
 אבֿרהם סוצקעווער 
 אַ פּוסטע שול. אַ גרויער זקן זיצט, 
 איבער אַ שווערן ספֿר אײַנגעבויגן. 
 די טרערן שטייען אים אין זײַנע אויגן, 
 אין דרויסן גיסט אַ רעגן און עס בליצט. 
 און דאָ איז קאַלט און שטיל. דער אַלטער זיפֿצט, 
 די שורות טאַנצן אויפֿן געלן בויגן. 
 צו וואָס איז דאָס? אויף וואָס זשע וועט עס טויגן? 
 נאָר ער איז טאַקע לעבעדיק ביז איצט. 
 ער האָט געלעבט. ער האָט, וואָס צו פֿאַרגעסן, 
 ער האָט געשלאָגן זיך און אָפּגעזעסן, 
 ער האָט אַ סך געזען, נאָך מער געהערט. 
 און ווידער לערנט ער זײַן בלאַט גמרא. 
 די וועלט וואָלט שטיין דאָך , ווען ער וואָלט געוואָרן 
 דער לעצטער מענטש אויף דער פֿאַרוויסטער ערד. 
 *** 
 אין דרויסן איז רעגנדיק, ברודיק און גראָ. 
 כ׳שלאָף אײַן אויף אַ מירמעלנער באַנק אין מעטראָ. 
 פֿאַרבײַגייער אײַלן אַהין און אַהער, 
 און אויף אַ גיטאַרע שפּילט אַן אָפֿיצער 
 און זינגט פֿון מלחמה, וווּ ער האָט אַמאָל 
 פֿאַרלאָרן דעם פֿוס, און סע כריפּעט זײַן קול. 
 קיין צײַט קיינער האָט ניט צו הערן זײַן שפּיל. 
 סע פֿאַלן מטבעות פֿאַר אים אויפֿן דיל. 
 אַ שיכּורער סאַמורײַ 
 כ׳האָב ווידער פֿאַרבלאָנדזשעט אין הונדערטער הײַזער, 
 אין גאַסן און מיסטגריבער, הויפֿן און שטעגן, 
 און אפֿשר וועט קיינער ניט קענען מיר ווײַזן 
 קיין אמתן וועג צווישן טויזנטער וועגן. 
 די שטאָט קוקט אויף מיר ווי אַ פֿרעמדע און קאַלטע: 
 וואָס פּרוּוו איך געפֿינען, וואָס וויל איך פֿאַרמעגן? 
 איך זוך, נאָר איך בין מיד געוואָרן צו האַלטן 
 אין זוכן דעם וועג צווישן טויזנטער וועגן. 
 זיי וועלן מיך פּלאָנטערן, וועלן מיר שטערן, 
 זיי ציִען ווי פּענטעס און ליגן אַנטקעגן. 
 אַ שפּײַ וויל איך טאָן, נאָר מע טאָר ניט אויפֿהערן 
 צו זוכן דעם איינציקן וועג צווישן וועגן. 
 *** 
 אפֿשר גייט אַ רעגן ערגעץ דאָרטן, 
 שיפֿלעך ליגן אויפֿן וויסטן באָרטן, 
 סע שיפּעט אויפֿן פֿעלדז די ווײַסע שוים. 
 אָבער דאַכט זיך, אַז אַ זעגל פֿלאַטערט 
 צווישן אינדן, עלנט און פֿאַרמאַטערט, 
 אויפֿן סקריפּענדיקן זעגלבוים. 
 נאַסע נעצן הענגען דאָ ווי סלינע, 
 פֿאַרגעסענע אויף אייביק, טונקל־גרינע, 
 גרויע כוואַליעס שלאָגן זיך אין זאַמד, 
 און דער ווײַסער זעגל ווערט פֿאַרשווונדן 
 בײַ דעם האָריזאָנט אין רויטע ווונדן, 
 און די לופֿט איז קלעפּיק און פֿאַרסמט. 
 *** 
 דרײַ זקנות זיצן און נייען, 
 אַ ליכט שטייט צווישן זיי. 
 די ערשטע זאָגט: ״הערט איר, סע גייען 
 פֿרעמדע פֿון יענער זײַט?״ 
 שווײַגן די אַנדערע צוויי. 
 סע קאַפּעט דאָס הייסע חלבֿ, 
 סע שאָרכעט דאָס ווײַסע זײַד. 
 די זקנות זיצן און נייען. 
 דאָס פֿײַערל ציטערט און בלויט. 
 די צווייטע זאָגט: ״הערט איר, סע שטייען 
 די פֿרעמדע בײַ אונדזער פּלויט?״ 
 שווײַגן 
 די אַנדערע צוויי. 
 אויף אַ ציכטיקן שניי 
 פֿאַלן אַראָפּ טראָפּנס בלוט 
 פֿון דינע ראַבינע־צווײַגן. 
 