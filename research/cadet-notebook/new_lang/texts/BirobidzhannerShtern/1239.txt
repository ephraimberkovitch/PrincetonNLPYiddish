
 שירי שפּירא 
 די לאַורעאַטן פֿונעם ערשטן ליטעראַטן־קאָנקורס ״אַ קורצע דערציילונג, 2019״. 
 ווי אַ רעזולטאַט פֿון דער איניציאַטיוו פֿון דער נאַציאָנאַלער אינסטאַנץ פֿאַר ייִדישער קולטור אין מדינת־ישׂראל, האָט דער בכּבֿודיקער זשורי פּובליקירט די נעמען פֿון די געווינער און אויך די טיטלען פֿון די דערציילונגען. 
 
 דער צווייטער פּרײַז: 
 שירי שפּירא, «דרײַ אַלמנות « 
 שירי איז געבוירן געוואָרן אין יאָר 1987. וווינט אין ירושלים. זי איז אַ מאַגיסטער אין פֿילאָלאָגיע און איז באַשעפֿטיקט מיט איבערזעצונגען פֿון דײַטש, ענגליש און ייִדיש . 
 
 עטלעכע מענטשן, גלייבנדיק אין עטלעכע טראדיציעס, מיינען, אז ירושלים געפינט זיך אויפן מויל פון גיהנום. דערפאר ווייסט מען ביז היינט ניט, אויב דער דריטער און גרעסטער חורבן וועט זיך אנהייבן אין ירושלים, אדער צי מע וועט דווקא ירושלים חס זיין – אפשר ווייל דא געפינט זיך די הייליקייט, און אפשר ווייל דא האט מען א יסוד פון גיהנומדיקייט. די מענטשן פון ירושלים פרעגן זיך אפט צי מע זאל איינזיצן, אדער מאכן פיס אזוי גיך ווי מעגלעך. די מעשה איז אבער ניט וועגן די נשמות וואס טאנצן מגושמדיק אויפן ראנד פון גיהנום, ניט וויסנדיק אויב איצט דארף מען קויפן צי פארקויפן א דירה אין שטאט. אויף די דאזיקע נשמות ווארט נאך א מישפט. נאר איצטער ווארט מען אויף אן אנדער מישפט – דער מישפט פון די ביכער וואס וואלגערן זיך איבער דער שטאט. 
 ס׳רוב פארבלאנדזשעטע ביכער אין ירושלים האבן פארברענגט לכל־הפחות א פאר יאר ביי מאיר פעלדשערס אנטיקוואריאט, אין סאמע צענטער פון שטאט. אנטיקוואריאט איז א גרויס ווארט. עס שטייט געשריבן אין פעלדשערס וועבזייטל, וואס ער האט געקויפט שוין אין די ניינציקער יארן און דערווייל פארגעסן אין גאנצן. נאר אלע לייט רופן זיין געשעפט פשוט ״ביכערקראם״, אויב ניט ״שטויביקער מיסטקאסטן, וואס אנפאסקודיעט די שיינע ירושלימער גאסן״. ווער וויל וויסן באמת, וואס פארקויפט מען אין קראם, וועט גארניט געפינען אין וועבזייטל. מע דארף גיין אהין, פרעגן ביי פעלדשערן אליין צי ביי זיינע ארבעטערס, באקומען דעם ענטפער ״וואס ווייס איך? גיט א קוק אויף דער פאליצע״ און געשיקט ווערן צו אן אלגעמיינער ריכטונג פון א פאר צענדליקער פאליצעס, צעטיילטע גראב לויט טעמעס און זשאנערס. פונדעסטוועגן קען מען דארטן געוויינטלעך געפינען כלערליי אוצרות, געראטעוועטע פון אלמנהישע ירושות. 
 עס פארשטייט זיך, אז ס׳רוב ביכער אין פעלדשערס קראם זענען אנגעקומען צו אים פון אלמנות. פאראן זייער פארשיידענע מינים אלמנות אויף דער ערד. זינט מע האט פארטראכט זיווגשאפט, זיינען געווען אלמנות ווי אויך אלמנס, נאר אן אלמן פון א גאנץ יאר פלעגט שטארבן אין גיכן, אדער באלד געפינען א ניי זיווג. פרויישע אלמנהשאפט האט זיך אנטקעגן ברייט אנטוויקלט אין משך פון די דורות, ביי גלייך מיט זייערע ירושות. נאר פאר מאיר פעלדשערן זיינען געווען בלויז צוויי מינים אלמנות: די פארקויפערינס און די באהאלטערינס. 
 ווי מע קען זיך פארשטעלן, א פארקויפערישע אלמנה וויל אזוי פיל ביכער פטור ווערן ווי מע מעג, די פולע פאליצעס פון פארשטארבענעם מאן אויסראמען אין גאנצן נאך צענדליקער יארן פון זאמלען און אנזאמלען, אפשטויבן און שטויבן זיך צום טויט. א פארקויפערישע אלמנה וויל, אז די ביכער זאלן איר שטויביקע אייביקייט ערגעץ ווו אנדערש פארברענגען, למשל ביי פעלדשערס. אנטקעגן וויל א באהעלטערישע אלמנה אויך איר פאפירנע ירושה פארקויפן, דערפאר פארבעט זי יא פעלדשערן אין איר היים. נאר באלד ווי ער קומט, געפינט זי כלערליי ספקות און הייבט אן אירע באליבסטע ביכער צו צעקלייבן, וואס פריער האט זי גאר ניט ליב געהאט, און זיי אוועקנעמען פונעם אויסגעמוטשעטן פעלדשער. עס קומט אויך פאר, אז דער איבערגאנג פון פארקויפערין צו באהאלטערין שפילט זיך אפ פאר פעלדשערס אויגן. 
 פונדעסטוועגן האבן ביי פעלדשער אלע אלמנות בשותפות דעם גלויבן, אז זייערע פאפירנע ירושות זענען גרויס אפצושאצן. און נאך אזוי פיל יארן איז פעלדשער געווען זיכער, אז כמעט אלע מינים אלמנות גענארן אים, בכיוונדיק צי ניט בכיוונדיק. ס׳רוב ביכער, וואס זיי האבן אים געוואלט פארקויפן, זיינען געווען פארשיידענע מינים אשפה, ניט מער ווערט ווי אשר־יצר־פאפיר, אינעם בעסטן פאל, אויב ניט ווי געניצטער אשר־יצר־פאפיר. 
 איין זונטיק איז מאיר פעלדשער געווען צו באזוך ביי אן אויפגעקומענער אלמנה, פריש געזונט נאך די שלושים, אין איר גרויסער דירה אין הגבעה הצרפתית. זי איז געווען מסתמא יינגער ווי זעכציק, אבער זי האט געהאט שוין א בלייענע גרא פנים, ענלעך ווי די טויזנטער ביכער וואס האבן צענומען דאס גאנצע שטוב. פעלדשער האט זיך אפגעזאגט, ווען זי האט אים פארגעלייגט א גלאז טיי מיט איר פארדארטן קול. עס איז געווען זומערצייט, אבער אפשר האט זי דאס ניט מער דערקענט. אין דער לעצטער תקופה האט זי נאר פארברענגט אין שפיטאל, אין טאקסיס, איין מאל אין בית־עולם – דא איז געוויינטלעך צו הייס אויך אין משך פון ווינטער, ווייל מע קען דארטן קיין מאל ניט געפינען שאטן, ווי נשמות וואס ווערן קיין מאל אפגעשיידט – און אין דער היים, טאג־איין טאג־אויס אין דער היים, מיט די טויזנטער ביכער. 
 פעלדשערן איז אין גיכן געווארן קלאר, אז די פרוי האט אויסגעטראגן דעם יאך, און ס׳איז צייט איבער דעם אריבערצונעמען – אויב ניט אין קראם, איז אויך אינעם איבערניצווארגקעסטל, אדער גאר אין מיסט, וועט זיין גענוג ארט פאר איר לאנגיאריקן עול. אבער פאר דעם וועט זי שוין דארפן באצאלן. זי האט אים דערקלערט, אז דאס וועט זיין דאס ערשטע מאל, אז זי וועט ארויסנעמען עפעס פון די פאליצעס, וואס האבן פארדעקט אלע ווענט אין שטוב: 
 ״אין זיין לעבן האט ער מיר ניט דערלויבט, ווייל ער ווייסט, אז איך לייען ניט. ער האט געוווסט. און איך האב טאקע ניט געלייענט. אין די שלושים האב איך געטראכט, אז אפשר איצט, אז איך בין געבליבן אליין, וועל איך אנהייבן צו לייענען. עס מעג זיין, אבער די א ביכער זענען מיר צו פיל. איך וועל זיי קיין מאל ניט אפלייענען. איז באט עפעס א סכום אן, און דו נעם זיי אוועק. זיי אזוי גוט. מיר זענען זיי צו פיל״. 
 פעלדשער האט זיך גענומען ארויסנעמען גאנצע פעקלעך פון די פאליצעס, ביכער אויף העברעיש, יידיש, פויליש, פראנצייזיש, ענגליש און נאך א סלאווישע שפראך, וואס ער האט ניט גענוי דערקענט, און זיי אוועקלייגן אויפן עסטיש. צום סוף זאל ער דא ארויפציען א גרויסן בבל־טורעם, שטיין אים צופוסנס און זאגן סתם א נומער צווישן פינף הונדערט און אכט הונדערט. 
 ״דאס איז עס? מע נעמט פשוט אלצדינג, אן א קוק צו טאן אויף די טיטלען? ער האט זיי אלע געלייענט, ווייסטו? געלייענט דעם גאנצן שבת, אלע וואך״. 
 די פראגע האט פעלדשערן באליידיקט. וואס מיינט זי? האט ער געטראכט. נאך אזוי פיל יארן קען אן אנטיקוואריאט שוין אלע ביכער אין גיכן דערקענען, אן צו לייענען קיין שום טיטל. אבער אנשטאט איר צו דערקלערן וועגן זיין דערפארונג, האט ער באשלאסן איר אפצוגעבן דעם כבוד און א בלעט טאן אין א פאר ביכער און אפשר זאגן עפעס אלגעמיינס אבער גוטהארציקס וועגן דער זאמלונג. באצאלן וועט ער סיי ווי סיי ניט באצאלן קיין סך. 
 ער האט געכאפט צוויי, דריי און פיר ביכער פון עסטיש, און געקוקט אויפן שער־בלאט. ביי אלע איז געווען א ווידמונג פון א פרוי, א פרוי מיט אן אנדערן נאמען ווי דער פון אלמנה. געוויינטלעך פרעגט פעלדשער קיין פערזענלעכע פראגעס, נאר איצט האט ער געמוזט פרעגן. אפשר איז די ווידמענדיקע פרוי געווען א בארימטע, און א בוך מיט א ווידמונג פון א בארימטן קען מען פארקויפן פאר א סך העכערן פרייז. ער האט די אלמנה געפרעגט וועגן דעם פרויס נאמען. 
 דאס בלייענע פנים פון דער נייער אלמנה איז געווארן אויף איין מאל לעבעדיק רויט, ווי די להכעיסדיקע זומערדיקע זון אין דרויסן. אן א ווארט האט זי ראשיק אוועקגענומען דאס פעקל ביכער פון טיש, א קוק געטאן אויפן שער־בלאט, און געלויפן צו איין פאליצע. זי האט ארויסגענומען עטלעכע ביכער, און איינער נאכן אנדערן געקוקט אינעם שער־בלאט און דערנאך צעווארפן אויף דער פאדלאגע. ״א שווארץ יאר אויף איר!״ האט זי צעשריען אויף די ביכער. ״קורווע! זונה!״ 
 מיט ציטערדיקע אלמנהישע דינע הענט האט זי אנגעכאפט ביכער און נאך און נאך ביכער פון פאליצע און בלעטערנדיק נאכן שער־בלאט גענומען צערייסן די בלעטער, בוך־איין בוך־אויס. פעלדשער האט זי אנגעקוקט שטיל. פון עולם־הבא איז כמעט אראפגעגאנגען א פארשטארבענער זאמלער, באשיצנדיק זיין אייגנס. נאר אויך די ערגסטע שדים פון גיהנום וואלטן זיך ניט דערנענטערט צו אזא טייוולשע פארשוין. ווי אויך מאיר פעלדשער. אן ביכער איז ער ארויסגעגאנגען פון שטוב און צוריקגעפארן אין זיין שטויביקן קראם. 
 עס איז מעגלעך, האט ער געטראכט אהין וועגס, אז די אלמנה וועט צערייסן בלעטער אויף אלע אייביקייטן, און אן אנדער פרוי וועט ממשיך זיין ווידמען ביכער און זיי אוועקשיקן מענער פון צוקונפטיקע אלמנות. מאיר פעלדשער האט שיער געקענט גלייבן, אז פרויען שטארבן ניט. אפשר איז איין מאל א קונדנס פרוי געשטארבן, נאר פיטש־פאטש איז געקומען א נייע – פעלדשער האט ניט געקענט דעם אונטערשייד. א פרוי איז א פרוי. א מאל לייענען זיי, א מאל ניט, אבער קויפן קויפן זיי זעלטן. פרויען האבן ליב צו קויפן אנדערע זאכן, טעקסטיל, מעבל, עסן. ער, לכל־הפחות, האט קוים געזען פרויען ווי קונדינס אין זיין קראם, און איז קיין מאל ניט פארבעטן געווארן צו א פרויס לוויה. 
 דאנערשטיק איז פעלדשער געווען ביי נאך א גאר לעבעדיקער אלמנה. זי האט געוווינט אין רחביה אין אן אלטן שיינעם בנין, און געווען א פארקויפערין ווי קיין שום אנדערע. איר מאן איז שוין געשטארבן מיט פינף יאר צוריק, א גרויסער זאמלער איז ער געווען און נאך זיין טויט איז זי געווארן א גרויסע סוחרטע. צוביסלעך האט זי פארקויפט מעבל, בגדים, פאסטמארקעס, מטבעות, אפילו פארפאר־פייגעלעך. און איצט זענען געקומען די פאריתומטע ביכער. 
 גלייך ווי פעלדשער איז אריינגעקומען אין שטוב פון דער הייסער גאס, האט ער באקומען פון איר א גלאז וואסער און אן אנבאט. דער פרייז איז געווען איבערגעטריבן, אבער ער האט געטרונקען פון לויען וואסער שטילערהייט און ערשט דערנאך איבערגעבליקט אויף איר ירושה. א בכבודיקע זאמלונג איז עס געווען, א גרויסער אפקלייב פון עלטערע, זעלטענע ביכער, א פאר ספעציעלע אויסגאבעס און עטלעכע טשיקאווע ווידמונגען. יא, אזא זאמלונג וואלט ער געקויפט. אפשר ניט פאר אזא פרייז, אבער פאר א ווערדיקן סכום. נאר אויף איין מאל האט פעלדשער זיך געכאפט, אז די א זאמלונג האט ער טאקע שוין געקויפט, זי איז א מאל געווען זיינס. ער האט נאכגעקוקט אינעם שער־בלאט פון פינף, צען ביכער. יא, זיי האבן געהאט דעם שטעמפל מיט דער אדרעס פון זיין קראם. א חוצפה! פלוצעם האט ער דערקענט יעדעס שטיקל פון דער שיינער זאמלונג. דאס איז געווען ביי אן אנדערער אלמנה מיט צוויי יאר צוריק. אדער אפשר מיט צען יאר צוריק? ער האט ניט באוויזן צו געדענקען גענוי. מילא, אלע יארן זענען געווען דאס אייגענע, קויפן, פארקויפן, שטויבן זיך און פארשטויבן. 
 ווען איז די זאמלונג געווען אין זיין קראם, און האט עמעצער זי געקויפט אין גאנצן? ניין, קיין מאל האט עמעצער געקויפט ביי אים א גאנצע זאמלונג. דאס וואלט ער געדענקט. אפשר האט מען אלע ביכער געקויפט צוביסלעך, עמעצער וואס האט חתונה געהאט א צווייט מאל? ניין, אויב דער זעלביקער מאן וואלט געקויפט זיין אייגענע ירושה פון דאס ניי, וואלט ער שוין געווען א מת. אבער דאס האט מאיר פעלדשער אויך געקענט גלייבן – אז מתים קויפן כסדר אין זיין ביכערקראם. פאר וואס ניט? ווער נאך וואלט געהאט צייט צו לייענען אזוי פיל? 
 צעמישט און צעשלאגן האט זיך פעלדשער ארומגעקוקט, אבער איידער ער האט זיך אן עצה געגעבן, האט די אלמנה אים סוחריש אונטערגעטריבן: ״נו, וואס זאגסטו? ביסט ניט געקומען אומזיסט, יא?״ 
 ער האט גענומען דאס גלאז וואסער פון טיש מיט א ציטערדיקער האנט, אויסגעטרונקען און זיך מישב געווען. ״גיברת״, האט ער געזאגט, ״איך ווייס נישט מיט וואס פאר א געשעפט ווילסטו דא אנפירן, אבער איך ארבעט ניט מיט!״ און האט זיך אפגעטאן. 
 ״וואס איצט, ביסט געקומען צייט צו פטרן ביי אן אלטער אלמנה?״ איר שטים איז געווארן מוראדיק גרעל. ״אנטיקוואריאט! פע! דו ביסט אנטיסעמיט! אנטיהומאניסט! פאראזיט!״ מיט די ברכות און אן ביכער איז ער ארויסגעגאנגען פון שטוב און צוריקגעפארן אין זיין שטויביקן קראם. 
 יא, האט פעלדשער געטראכט אהין וועגס, די א פרוי וועט מסתמא קיין מאל ניט שטארבן. אויף אלע אייביקייט וועט זי תמימותדיקע מענער און אנטיקוואריאטן טאן אין טויט אריין. ער ווייסט דאס. ער האט זיך דערמאנט, אז אין די לעצטע פינף יאר האט ער זי געזען מיט דריי פארשיידענע מענער אין ירושלימער סינעמאטעק – ווו אויך, אגב, געפינט זיך דער טויער צום גיהנום. דארטן, קומט יום־הדין, וועלן אלע פענסיאנערס און די פאר סטודענטן וואס ארבעטן דא האבן א גרויסע מסיבה, אדער אפשר וועלן זיי זיין די ערשטע וואס האבן דעם כבוד צו פארברענען אין פייער פון גיהנום. 
 פרייטיק צו מארגנס, גלייך ווי מאיר פעלדשער האט געעפנט זיין קראם, האט אים אנגערופן נאך אן אלמנה. איר נאמען איז געווען אים קענטלעך, אבער ערשט נאכדעם ווי ער האט איר צוגעזאגט צו זיין ביי איר אין א האלבער שעה ארום, האט ער זיך דערמאנט אינעם נאמען פון פרוי אין שער־בלאט, יא, דאס איז געווען דער זעלביקער נאמען, זי איז מסתמא די פרוי וואס האט זיך פארשטעקט גאנצע יארן אין דער ערשטן אלמנהס ביבליאטעק. אויפן סמך פון איר הייזעריק קול האט ער זיך פארגעשטלעט א געוועזענע פעם פאטאל מיט אן אייביקן פאפיראס אין דער האנט. מע דארף זיך אפהיטן קעגן אזעלכע אלמנות, האט ער געטראכט, באזונדערס ביי געשעפטן. אויך דאס מאל וועט אים קיין שום אלמנה אפדרייען דעם קאפ. 
 דורך די הייסע, שלעפעריקע פרייטיק־אין־דער־פרי־גאסן איז ער געפארן צו איר דירה אין קרית־יובל, אינעם ערשטן שטאק פון א שמאלן ווייסן בנין, איינגעריסט און פארטונקלט דורך אויטאבוסן־רויך. אנשטאט א פארקערפערונג פון געוועזענער שיינקייט, האט ער באגעגנט א דארע פרוי, טראגעוודיק א זויערשטאף־פלאש. ווען זי איז אריינגעגאנגען אין קיך ברענגען אים קאווע, האט ער ארומגעקוקט אין ביבליאטעק. די זאמלונג האט געמאכט א גרויסן רושם אויף אים – עס איז געווען אן אוצר מערבדיקער פילאסאפיע, אין די מקור־שפראכן אויף גריכיש, לאטיין, דייטשיש און פראנצייזיש און אין די קלאסישע העברעישע איבערזעצונגען; עטלעכע גרויסע העברעישע ראמאנען, וואס זענען שוין לאנג אויספארקויפט; ערשטע אויסגאבעס פון די באקאנטעסטע פאעטן און זייער זעלטענע העברעישע איבערזעצונגען פון אייראפעישן פארלאגן אין ניינצנטן יארהונדערט. 
 געוויינטלעך האט ער ניט געפרעגט פערזענלעכע פראגעס, אבער די זאמלונג איז געווען אזוי וואזשנע, אז ער האט געמוזט וויסן. ״זיי מיר מוחל״, האט ער געזאגט, ווען זי איז צוריקגעקומען אין וווינצימער מיט זיין קאווע, ״מעג איך א פרעג טאן? ווער איז געווען דיין מאן? ווי און ווו האט ער געזאמעלט דאס אלץ? וואס איז געווען זיין פראפעסיע? א שרייבער? א פראפעסאר? איך ווייס, אז עס מעג זיין שווער פאר אן אלמנה צו רעדן וועגן איר – ״ 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; ״אן אלמנה?״ האט זי גערעדט אויף א קול, כמעט אפלאכנדיק, אזוי ווי זי האט געקענט אין איר מצב. ״דו האסט א טעות. אין בין ניט קיין אלמנה. א געליבטער האב איך געהאט דאס לעצטע מאל מיט דרייסיק יאר צוריק, און דאס איז מיר שוין געווען צו פיל. קענסט מיר גלייבן, מענער זענען פאראזיטן״. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; דער פארחידושטער פעלדשער איז צוריקגעקומען צום סוחרישן שכל אין גיכן. ״און פאר וואס ווילסטו דווקא איצט פארקויפן אלצדינג?״ 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; ״אפשר האסטו ניט באמערקט״, האט זי געענטפערט מיד, ׳אבער באלד וועל איך שטארבן. איך וואלט געקענט אריבערגעבן די ביכער עמעצן, אבער אלע מענטשן וואס איך קען, זענען שוין געשטארבן אדער וועלן אויך באלד שטארבן. איך אליין, ווי דו זעסט, בין שוין א האלב מת״. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; פעלדשער האט ניט געוווסט, וואס צו זאגן. שטילערהייט האט ער אויסגעטרונקען די קאווע און גענומען ארויסציען ביכער פון פאליצעס. כדי אפצוגעבן דעם כבוד א האלב־מת, האט ער א בלעט געטאן אין זעקס, זיבן ביכער. אינעם שער־בלאט האט ער געזען קענטלעכע נעמען. מאנצבילישע נעמען. א מאל געשריבן מיט א פשוטן בלייער, א מאל געדרוקט אין פרעכטיקע עקס־ליבריס־מוסטער. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; נאך ווייטערע צען, פופצן ביכער האט ער זיך געכאפט. ״גיברת״, האט ער דער ניט־אלמנה געזאגט, ״די דאזיקע ביכער זענען שוין געווען ביי מיר אין קראם. ביכער, וואס איך האב געקויפט פון תמימותדיקע אלמנות. אויך ביכער פון אמאליקע קונדן. פארשטארבענע קונדן״. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; ״יא, אוודאי״, האט די פרוי געזאגט שלווהדיק אונטער איר זויערשטאף־רורקע. ״איך בין געווען דיין קונדין לאנגע יאר, מר פעלדשער. די ביכער האב איך געקויפט ביי דיר אין קראם. ווו נאך? נאך א סך נישטערן קען מען געפינען א סך אוצרות דארטן. געדענקסטו מיך ניט?״ זי האט ניט אפגעווארט אויף אן ענטפער. אין איר עלטער האט זי ניט מער דערווארט, אז עמעצער וועט געדענקען עפעס. ״מילא, איצט קענסטו מיר העלפן זיי פטור צו ווערן״. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; ניין, ער האט זי ניט געדענקט. אדער אפשר יא? אבער ניין, מסתמא האט ער זי קיין מאל ניט געזען. פרויען קויפן דאך זעלטן ביי אים. און אפשר האט ער זי יא געזען, אבער זי האט ניט ביי אים געקויפט, נאר געגנבעט? יא, גנבים האבן זיך כסדר ארומגעדרייט אין זיין קראם. האט ער ניט געקענט געדענקען. כאטש אפנארן צו ווערן –&nbsp; פון א פרוי וואס איז אפילו ניט קיין אלמנה – וואלט ער ניט דערלויבן. ״דו, גיברת״, האט ער דערווידערט, ״דו ביסט געווען דער פאראזיט! גנבטע! צבועטשקע!״ מיט די ברכות איז ער ארויסגעגאנגען פון שטוב און צוריקגעפארן אין זיין שטויביקן קראם. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp; אזוי זענען נאך א פאר טויזנט ביכער אויסגעשלאסן פון מאיר פעלדשערס כף־הקלע. ביכער האבן אויך טראדיציעס און גלויבנס, און כאטש זיי ווילן ניט גיין אין פעלדשערס קראם דווקא, מיינען זיי, אז עס איז א נייטיקע סטאנציע. אויך די ביכער ווילן דאך אין הימל אריין. נאר אין הימל נעמט מען אן בלויז מענטשן, אזוי ווי עס וואלט געווען א מענטש וואס איז ריין גענוג. אין דער אמתן געהערן די ביכער צו גן־עדן אדער גיהנום, ניט דער פאליצע און ניט דער אשפה, אבער די מענטשן צענעמען זייער ארט. אין גן־עדן דארף מען ברענגען מיט זיך נאר בגדים און שיך, א פאראסאל און זונברילן, און אויב מע האט חשק, א נאש. די ביכער מוז מען לאזן אויף עולם־הזה. אויך ווען מע טראכט, אז עס וועט אים זיין נודנע אין גן־עדן אן ביכער, האט מען א טעות. אין גיכן פארשטייט מען, אז עס איז בעסער פאר מענטשן און ביכער צו זיין צעשיידט. אין גיהנום, אגב, טאר מען גאר ניט מיטברענגען. מע מוז נאר ברענגען זיך אליין, און דאס איז שוין די ערגסטע גזירה. 
 