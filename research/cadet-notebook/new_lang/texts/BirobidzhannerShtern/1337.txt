
 אנא שטערנשיס איז א פראפעסאר פון יידישע לימודים אינעם טאראנטער אוניווערסיטעט. זי האט געקראגן איר דאקטאראט אינעם אקספארדער אוניווערסיטעט (ענגלאנד) אין 2001. אנא איז א מחבר פון ״סאוועטיש און כשר: פאפולערע יידישע קולטור אין סאוועטן־פארבאנד,&nbsp;&nbsp; 1923 – 1939״ (2006) און ״ווען סאניא האט געטראפן באריסן: די בעל־פה-געשיכטע פון יידישן לעבן אונטער סטאלינען״ (2017). 
 אנא האט אנגעשריבן א סך ארטיקלען וועגן סאוועטישע יידן בשעת דער צווייטער וועלט־מלחמה, ווי אויך וועגן דער יידישער קולטור מיטן טראפ אויפן פעריאד פונעם סאוועטן־פארבאנד קאלאפס. זי איז א מיט־רעדאקטארשע פונעם אקאדעמישן זשורנאל ״East European Jewish Affiars״ (מיזרח־אייראפעישע יידישע ענינים) צוזאמען מיט פראפעסאר פון דער יידישער געשיכטע דוד שניר. עטלעכע ארטיקלען פון יעדן נומער האבן צו טאן מיט יידיש. 
 אנא האט דערציילט ניקאליי באראדולינען (ניו־יארק) וועגן איר ארבעט לטובות יידיש און דער יידישער קולטור און ספעציעל וועגן איר פארשונג פון לעצטנס אפגעפונענע לידער פון דער צווייטער וועלט־מלחמה. 
 &nbsp; 
 מאסקווע – אקספארד – טאראנטא 
 איך וויל באמערקן, אז יידיש ווערט אפט אסאציירט מיט נאסטאלגיע, מיט די אלטע צייטן, מיטן שטעטלדיקן לעבנס־שטייגער. אין מיין לעבן קומט יידיש צוזאמען מיטן גרויסן טעכנאלאגישן פראגרעס. און דאס איז טאקע א פארגעניגן צו זיין אן עדות פון אזא מין טראנספארמאציע און אינטעגראציע פון יידיש אין דער תקופה פון גלאבאלער דיגיטאליזאציע. 
 איך האב אנגעהויבן זיך לערנען יידיש מיט א סך יארן צוריק. געבוירן געווארן בין איך אין מאסקווע, אריינגעטראטן אינעם רוסלענדישן היסטארישן אוניווערסיטעט אין 1991. דעמאלט איז פארגעקומען דער איינבראך פונעם סאוועטן־פארבאנד, און מע האט ווידער א מאל פארגעשטעלט די יידישע לימודים אין די רוסלענדישע אוניווערסיטעטן. ס׳איז געווען פארכאפנדיק אינטערעסאנט! איך האב זיך געלערנט יידיש מיט שבע צוקערן – איינע פון די בעסטע יידישע לערערקעס היינט צו טאג. צווישן מיינע לערערס זיינען געווען די אנגעזעענע פעדאגאדן און וויסנשאפטלער, אזעלכע ווי דוד ראסקעס, יצחק ניבארסקי, פסח פישמאן (זאל ער האבן א ליכטיקן גן־עדן) און א סך אנדערע פראפעסארן, וואס זיינען געקומען קיין מאסקווע און האבן מיט אונדז מסירת־נפשדיק געקנעלט . נאך דעם האב איך ממשיך געווען מיין לערנען יידיש אינעם אקספארדער אוניווערסיטער און במשך פון א יאר זיך געלערנט אלע לימודים אויף יידיש. ס׳איז געווען זייער אן אינטענסיווע און עפעקטיווע פראגראם. מיר, זעקס סטודענטן, האבן גערעדט צווישן זיך נאר אויף יידיש. אין אקספארד האב איך באקומען מיין דאקטאראט אין דער מאדערנער יידישער און רוסישער ליטעראטור. אנגעקומען קיין טאראנטא און שוין מער ווי 16 יאר ארבעט איך ווי א פראפעסאר פון יידיש אינעם אוניווערסיטעט פון טאראנטא. מיין ספעציאליטעט איז די סאוועטישע יידישע קולטור און ליטעראטור. איך בין שטארק פאראינטערעסירט אין פאלקלאר, אין זאמלען מעשיות און לעבן־געשיכטעס פון די סאוועטישע יידן. 
 &nbsp; 
 סאוועטיש און כשר 
 ווען איך האב געארבעט אויף מיין דיסערטאציע, האב איך באקומען א סטיפענדיע פון ייווא און אין 2000 יאר געקומען צו פארן קיין ניו־יארק אפזוכן די פאלקלאר־מאטעריאלן וועגן יידן פון סאוועטן־פארבאנד. כ׳האב געוואלט געפינען די פאפולערע ליטעראטור – לידער, וואס מע האט דעמאלט געזונגען, שפילן, וואס מע האט געשפילט, רעצעפטן פון יידישע מאכלים, וואס מע האט דעמאלט געגעסן און אזוי ווייטער. אבער מע האט מיר געלאזט וויסן, אז ייווא פארמאכט מען אויף א רעמאנט, און איך בין אנשטאט געפארן קיין ברוקלין. דארטן האב איך רעקארדירט 474 אינטערוויוען מיט די געוועזענע סאוועטישע יידן, וואס זיינען געבוירן געווארן אין אוקראינע, ווייסרוסלאנד און רוסלאנד פאר 1928 יאר. איך האב געוואלט וויסן, ווי אזוי זיי זיינען אויפגעוואקסן און דערצויגן געווארן אין סאוועטן־פארבאנד, וועגן זייערע משפחות, זייער לעבנס־שטייגער אין דער צייט. למשל, ווי אזוי פלעגט מען זיי באשטראפן, ווען זיי פלעגן אויפטאן עפעס שלעכטס, אדער ווי אזוי פלעגט מען זיי באלוינען, אפשאצן פאר עפעס גוטס. ביקצור, וועגן זייער לעבן. איך האב געארבעט אויף דעם מאטעריאל כמעט 10 יאר (פון 1999 ביז 2008). דער רעזולטאט פון אט דער ארבעט איז געווען מיין בוך ״סאוועטיש און כשר: פאפולערע יידישע קולטור אין סאוועטן־פארבאנד, 1923 – 1939״, אין וועלכן זיינען אריינגעגאנגען די דאקומענטן, וואס איך האב געפונען אין ייווא־ארכיוון. צווישן זיי איז די רויטע הגדה – א בייזע אנטי־פסחדיקע פראפאגאנדע, ווו מע האט אויסגעניצט פסח־טראדיציעס, כדי צו באקעמפן די יידישע רעליגיע, ספעציעל די יידישע יום־טובים. למשל, ווען אויף פסח־סדר ברעכט מען די מצה און לייגט אוועק א קליין שטיקל אויף א סדר־טעלער, סימבאליזירט עס דאס ארעמע ברויט פון יידן, וועלכע זיינען געווען די שקלאפן אין מצרים. אין דער רויטער הגדה דערקלערט מען, אז אויף אזא אופן צעטיילט מען די מענטשהייט אויף ארבעטנדיקע און פאראזיטן… 
 איך דארף באטאנען, אז אן יידיש וואלט איך ניט געווען בכוח דורכצופירן מיין פארש־ארבעט. איך האב גערעדט מיט א סך מענטשן, און זייערע לעבנס־געשיכטעס זיינען געווען זייער רירנדיק, פארכאפנדיק, טראגיש. איך האב אנגעזאמלט, ווי איך האב שוין געהאט דערמאנט, 474 אינטערוויוען. 80 פון זיי זיינען געווען אין גאנצן אויף יידיש און א סך אנדערע האבן פארמאגט אין זיך א ביסל יידיש. דאס בוך דערציילט, ווי אזוי די סאוועטישע יידן האבן געלעבט אין א לאנד מיט א ריי אנטיסעמיטישע געזעצן, ווי אזוי זיי האבן אויסגעהאלטן די מלחמה, חתנה געהאט, געפייערט די סאוועטישע און יידישע יום־טיבים, דערצויגן די קינדער וכדומה. אט די געשיכטעס האב איך געלייגט אין גרונט פון מיין בוך ״ווען סאניא האט געטראפן באריסן: א בעל־פה-געשיכטע פון יידישן לעבן אונטער סטאלינען״. 
 די ארעסטירטע אוצרות 
 מיט עטלעכע יארן צוריק, ווען איך האב געארבעט אויף מיין בוך אין קיעוו, האב איך גאר צופעליק באקומען דעם צוטריט צום אמתן אוצר – די דאקומענטן, וועלכע האבן פריער געהאט געהערט צום אפטייל פון דער יידישער פאלקס־מוזיק ביים אינסטיטוט פון דער פראלעטארישער יידישער קולטור אין קיעוו. עס האבן זיך אפגעפונען הונדערטער לידער, געשאפענע בשעת דער צווייטער וועלט־מלחמה. זיי האבן אפגעשפיגלט אלע אספעקטן פונעם דעמאלטיקן לעבן. אלע אנגעשריבענע מיט דער האנט. אט די לידער האט משה בערעגאווסקי, דער עטנאמוזיקאלאג ביי דעם פריער דערמאנטן אינסטיטוט, געזאמלט, אזוי ווי עמנואל רינגעלבלום האט געזאמלט און אפגעהיט די לידער אין ווארשעווער געטא. ס׳איז וויכטיק צו באטאנען, אז ס׳רוב לידער קומען טאקע פון פאלקס־מויל. און דווקא די פרויען האבן געשאפן א סך פון זיי. 
 משה בערעגאווסקי האט געווידמעט זיין גאנץ לעבן צו זאמלען, רעקארדירן און אפצוהיטן די יידישע מוזיק. ווען די מלחמה האט זיך אויסגעבראכן, האט ער פארשטאנען, אז זיין שליחות איז אנצוקלייבן און פרעזערווירן אלע שטיקלעך פון דער יידישער קולטור, וואס ער האט נאר געקאנט. ס׳איז וויכטיק צו פארשטיין, אז די יידן, וואס מע האט זיי דערמארדעט בעתן חורבן, האבן געוואלט, אז די, וואס וועלן בלייבן לעבן, זאלן וויסן, וואס איז געשען. און זיי האבן געטאן אלץ, כדי דאס ליד זאל דערגרייכן די מענטשן. דערפאר האט בערעגאווסקי געקאנט אנזאמלען אזוי פיל לידער. מיר ווייסן, אז אנדערטהאלבן מיליאן יידן האבן איבערגעלעבט דעם חורבן אין צענטראל־אזיע. א פערטל מיליאן פון זיי זיינען געווען די פוילישע יידן. בערעגאווסקי האט גוט פארשטאנען, אז דאס איז די קנופיקע צייט אין דער יידישער געשיכטע, אין דער געשיכטע פון מענטשהייט בכלל, און ער האט געטאן אלץ, כדי צו ראטעווען די קולטור פון זיין פאלק. 
 א סך לידער האט מען געשאפן &nbsp;נאענט צום סוף און גלייך נאך דער מלחמה. די לידער האבן אנגעטראפן א גרויזאמן גורל: מע האט ארעסטירט בערעגאווסקין צוזאמען מיט זיין ארכיוו. בערעגאווסקי און אלע זיינע קאלעגן האבן געמיינט, אז מע האט צו נישט געמאכט די גאנצע קאלעקציע לידער. און אפילו זיינע קינדער, זיינע טעכטער, האבן געגלייבט, אז מע האט חרוב געמאכט אלע מאטעריאלן. ס׳איז באמת א נס, וואס מע האט אנטדעקט די זאמלונג. 
 צוריק צום לעבן 
 איך האב אנגעהויבן ארבעטן מיטן מוזיקאלאג און לינגוויסט פסוי קאראלענקא, כדי צו ברענגען די לידער צום לעבן – ניט ווי ארכיוו־מאטעריאלן, נאר דווקא ווי לעבעדיקע לידער. מיר האבן צוזאמענגעשטעלט א חפלדיקע פראגראם ״יידיש גלארי״, וואס מע האט אזוי ווארעם אויפגענומען אין טאראנטא. ס׳איז זייער וויכטיק פאר אונדז, אז די לידער זאלן געפינען דעם עולם, ווייל סטאלינס רעזשים האט פארפאלגט די פארשערס און כמעט פארניכטעט די שאפונגען, וואס זיי האבן צונויפגעזאמלט מיט לייב און לעבן. בערעגאווסקי האט מסרות־נפשדיק געקליבן די לידער אין אוקראינע און אנדערע טיילן פונעם געוועזענעם סאוועטן־פארבאנד. מיר האבן ניט געוווסט, אז די יידן, וועלכע האבן געקעמפט אין דער רויטער ארמיי, אדער געלעבט אין עוואקואציע אין מיטל־אזיע, אדער די, וואס מע האט זיי דערהרגעט, האבן אלע געשריבן לידער אויף יידיש. דאס איז געווען באמת א חידוש. 
 ס׳איז אן אומגלייבלעכער פענאמען: פאר דער צווייטער וועלט־מלחמה האבן א סך יידן אין סאוועטן־פארבאנד אויפגעהערט רעדן יידיש און געניצט רוסיש ווי זייער הויפט־שפראך. ס׳איז געווען ממש א סענסאציע, ווען מיר האבן געפונען אזוי פיל לידער אויף יידיש (ארום 1000). מיר, די פארשערס פון דער סאוועטישער יידישער קולטור, האבן ערנסט געמיינט, אז די יידן זיינען אריבער אויף רוסיש בעת דער מלחמה, אז די קולטור האט עקזיסטירט דעמאלט נאר אויף רוסיש, אפילו אויב ס׳איז דאך געווען די יידישע קולטור… 
 איצט האבן מיר איבערגעזעצט די לידער אויף ענגליש און רוסיש און א סך מענטשן האבן באקומען דעם צוטריט צו די ביז דא ניט לאנג באהאלטעלע און געליטענע מאטעריאלן. אבער ס׳איז געווען א גרויסע פראבלעם – בערעגאווסקי האט ניט אויף אלע לידער געשריבן, וואסער מוזיק מע דארף ניצן פאר זיי. א מאל האט מען צוגעטראכט די מעלאדיע, וואס פאסט זיך צו צום טעקסט. א מאל זעט מען בערעגאווסקיס נאטיץ, אז דאס ליד זינגט מען צו א מעלאדיע פון א באקאנט ליד. אזוי, למשל, גלינקאס ליד ״דער לארך״, וואס דער בארימטער קאמפאזיטאר האט אנגעשריבן אין 1840, איז געווען זייער פאפולער בשעת די מלחמה־יארן. די מענטשן האבן אפילו ניט געוווסט דעם מחבר, מיינענדיק, אז דאס איז א פאלקס־ליד. עס לייגט זיך אויפן שכל, ווייל גלינקא האט געשאפן א סך פאלקס־מעלאדיעס און אפילו דעם ציקל פון יידישע מוזיקאלישע ווערק. 
 נאך אן אינטערעסאנטער און קאמפליצירטער ענין איז די איבערזעצונג: זי בייט א מאל אין גאנצן דעם באטייט פונעם יידישן טעקסט. אין איין ליד געפינען מיר, צום ביישפיל, די ווערטער, אז ״איר, דייטשן, טראכט, וואס איר זיינט די בעסטע קצבים, אבער מיר, סאוועטישע סאלדאטן, וועלן אייך שניידן ניט ערגער, ווי איר שטעכט די אנדערע פעלקער״. אינעם יידישן טעקסט ניצט מען דאס ווארט ״קיילער״ – א קצב, וואס שעכט ניט־כשר פלייש. א קיילער שינדט פעל פון חיות, וואס מע רופט נבלה. ווי אזוי זעצט מען דאס איבער אויף אן אנדער שרפאך? ס׳איז אן אמתער ארויסרוף. 
 צום באדויערן, ווייסן זייער ווייניק מענטשן דערוויילע וועגן דער זאמלונג. איך האב געמאכט א פאר פרעזענטאציעס וועגן דעם פראיעקט אין רוסלאנד, אבער ס׳האט צוגעצויגן א קנאפן אינטערעס. איך מיין, אז א סך מער מענטשן אין קאנאדע און די פאראייניקטע שטאטן זיינען באקאנט מיטן פראיעקט, ווי אינעם געוועזענעם ראטן־פארבאנד. איך האף, אז סוף־כל-סוף וועט דער אוצר דערגרייכן די לענדער, ווו מע האט אנגעשריבן די לידער, און די מענטשן וועלן דאס אפשאצן. 
 בילדער: ראמאן באלדירעוו (http://r־lerman.ca) און פונעם פאטא־ארכיוו פון אנא שטערנשיס 
 יידיש גלארי. אנטאריא, קאנאדע. 2016 
 
 Yiddish Glory (World premiere) 
 
 