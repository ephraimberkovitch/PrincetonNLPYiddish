
 מיין באקאנטשאפט מיט יידיש האט זיך אנגעהויבן פונעם קלוב ״זשיוואיא קניגא״ (״א לעבעדיק בוך״), וואס עקזיסטירט ביי דער ביראבידזשאנער ביבליאטעק אויף שלום־עליכמס נאמען. אין דעם קלוב הערשט שטענדיק א לעבעדיקע אטמאָספֿער. 
 אלע קאנען דא ווייזן זייער טאלאנט: עמעצער שרייבט פאעזיע, עמעצער שרייבט פּראָזע, עמעצער זינגט. פאר איינעם איז דאס פארבונדן מיט זיין ארבעט, פאר דעם צווייטן איז דאס א האָבי. 
 אין מיינע יונגע יארן האב איך גערעדט דייטש ניט שלעכט און אפילו איבערגעזעצט אויף רוסיש דייטשישע פאלקסלידער. די ליבע צו דער שפראך האט ביי מיר איינגעפלאנצט מיין לערערין עלזא סעראפֿימאָוונא בוזשינסקאיא. איך בין איר זייער דאנקבאר. 
 זיך לערנען יידיש האב איך אנגעהויבן זעלבשטענדיק, מיט ש. סאנדלערס לערנבוך. אין א צייט ארום האבן אין ביראבידזשאן זיך געעפנט יידיש־קורסן אין אנליין־פארמאט. 
 יעדע באגעגעניש אין אונדזער ווירטועלן קלאס שאפט פרייד פאר מיר, ס׳איז זייער אינטערעסאנט צו קאנטאקטירן מיט אונדזער לערער וועלוול טשערנין, פאר וועלכן יידיש איז מאמע־לשון. עס באגײַסטערן מיך די נייע הייכן אין באהערשן יידיש. 
 אין דער ביבליאָטעק אויף שלום־עליכמס נאמען זיינען פאראן פֿיל ביכער אויף יידיש, וואָס זיינען ניט איבערגעזעצט געוואָרן אויף רוסיש. איך האב דארטן גענומען א קליין ביכל, א ליריש זאמלבוך פון שלמה גרויסמאן, וואָס איז ארויס פון דרוק אין 1936. 
 איך האָב אויסגעקליבן צוויי גרויסמאנס לידער כדי זיי איבערזעצן. דאס איז געווען ניט גרינג. סוף־כל־סוף האב איך געמאכט א ווארט־ביי־ווארט איבערזעצונג און א ביסל שפעטער —&nbsp; א פאעטישע איבערזעצונג אויף רוסיש. 
 &nbsp;איך וויל דערמוטיקן די, וועלכע ווילן זיך לערנען יידיש אדער מאכן די ערשטע טריט אין אט דעם געביט. די הויפּט־זאך איז אנצוהייבן און די טיר וועט זיך עפענען! 
 
 אנא ביקמולאיעווא 
 