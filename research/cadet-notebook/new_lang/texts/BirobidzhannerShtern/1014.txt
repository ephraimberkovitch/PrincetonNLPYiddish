
 
 (פארזעצונג. אנהייב אין נומ. 40) 
 אתנורה 
 
 *** 
 און, באלויכטן פון דער נייער זון, 
 האב איך פארגעסן און אנגעווארן דאס, 
 וואס איז געווען ביי מיר געזאמלט. 
 (ניקאליי רעריך) 
 
 דער 17טער יוני, יאר 1908. די פלאנעט ערד, די געגנט ביים טייך אונטערשטייניקע טונגוסקע. 
 
 דאס באשעפעניש האט אפילו ניט באוויזן צו פארשטיין, פארוואס א פלוצעמדיקער זעץ האט אים אריינגעווארפן אינעם חושך פון ניט־וועזן. כאטש די גראבע מאטעריע איז ניט געווען בכוח אויף אים צו געוועלטיקן, האט זיין שכל ניט געקאנט אויסהאלטן אזא שוידערלעכן אויפרייס און דאס אריינגעשניידן זיך אין די טיפענישן פונעם באזאלט־פעלדז. 
 א סך יארן זענען פארביי; סוף־כל־סוף, האבן שוואכע ראדיא־וויבראציעס ביסלעכווייז אומגעקערט ברעקלעך פון אלטע זכרונות. 
 «פלוצעם איז דער הימל אויפן צפון צעריסן געווארן אויף צווייען, און עס האט זיך אין אים באוויזן א פייער, ברייט און הויך איבערן וואלד, וואס האט איבערגענומען דעם גאנצן צפונדיקן טייל פונעם הימל». 
 דאכט זיך, האבן די ראדיא־קולות דערציילט וועגן יענעם קאשמאריש פאלן. זיי האבן גערעדט און געזונגען אויף פארשיידענע לשונות. מיט דער צייט האט דאס באשעפעניש אנגעהויבן זיי צו פארשטיין. 
 «שטייט די שטאט שוין צוויי טויזנט יאר, אפגעלעבט ביים ליכט פון דער זון – דעם ליכטיקן שטערן». 
 דאס באשעפעניש האט געפרוווט זיך צו דערמאנען דאס אייביקע קרייזן זיך אין דער אייזענער טורמע ארום דער זון. דעמאלט האט זיך אים געחלומט, אז אט־די פלאנעט, וואס אירע תושבים רופן זי אן «די ערד», איז נאך געווען א לעבנלאזער צעגליטער קיילעך. קיין קולות האבן זיך דארטן דעמאלט נאך ניט געהערט. 
 «און געדענקט ער ניט קיין נעמען, קיין ראנג…» 
 דאס קול איז געווען זייער הילכיק. 
 «וואס מיינט עס, נעמען און ראנגען? דאכט זיך מיר, האב איך אמאל געהייסן אטאנאר – אתנור». 
 «אין די הימלהייכן ביסט א ריינער מלאך», – האט א ברום געטאן אן אנדער קול. 
 «אפשר, בין איך א מלאך?» – האט זיך פארטראכט דאס באשעפעניש, איינזאפנדיק מיט דורשט יעדעס טראפעלע פון ראדיא־סיגנאלן, האפנדיק זיך אויפצווועקן. פלוצלינג זענען פון ערגעץ אנגעקומען ווערטער פון בראשית־אלטע ימים־קדמוניות: 
 
 «דונער. שכל שלם. 
 כ׳בין צוגעשיקט געווארן דורכן כוח. 
 און איך בין געקומען צו די, וואס טראכטן פון מיר. 
 און איך בין געפונען געווארן צווישן די, וואס זוכן מיך אויס». 
 
 דאן האט דאס באשעפעניש זיך עפעס קוים דערמאנט, ווי דורך א נעפל: אז זיין גורל איז צו פלעכטן קשרים אין אייביקייט. 
 
 *** 
 
 די פלאנעט ערד. יארהונדערט XXI. 
 
 אין זיין חלום האט פאשע זיך געקושט מיט ראזען אינעם אמור. זיי זענען אריין אינעם קילבלעכן וואסער ביזן סאמע האלדז; טשיקאווע קליינע פישעלעך האבן געקיצלט זיינע פוספינגער. ראזע איז געווען אין א שמאל שווארץ ביקיני; דאס שווים־קליידל האט באצירט איר ברוסט מיט רויטע פאסעלעך און מיסטישע סימבאלן. 
 נאך פארשלאפן און מיינענדיק, אז דאס קלינגט זיין שותף, האט פאשע ארויפגעווארפן א פוטבאלקע מיט פראדא, זיך אראפגעזעצט ביים קאמפיוטער און איינגעשלאסן דעם קלאנג. 
 – פאשע, ווידעא! 
 פאשע האט א קוועטש געגעבן מיט דער מויז, אפגעווישט זיינע אויגן און זיך פארגלאצט אינעם עקראן. ראזע איז געזעסן אויף אן אלטער סאוועטישער טאבורעטקע, אנדערהאלבן מעטער פון איר קאמפיוטער. פון אלע מלבושים זענען אויף איר געווען נאר דורכזיכטיקע ראזעווע שקארפעטקעלעך, א האר־קלעמערל און א קורץ רויט קליידל, שפילעוודיק אנגעטאן אויפן נאקעטן גוף. 
 – נעכטן אויסגענייט א ניי ציצן קלייד! 
 פאשע האט זיך דערפילט ווי אן אינדישער יאג. עטלעכע סעקונדעס האט ער ניט געקאנט וואס־ניט־איז אויספלאפלען. זיין אויפמערק האט צוגעצויגן א מיסטעריעז טאטו־בילד אויף דער היפט פון דער געליבטער. צו ווייזן בעסער, האט ראזע קאקעטיש א דריי געטאן איר פיסל. 
 – א ברען! וואלט איך גלייך געפלויגן צו דיר קיין ביראבידזשאן און צעקושט דיין «טאטוכע». ווען האסטו באוויזן דאס אנצושטעכן? 
 – איז וואס זשע פליסטו ניט? שוין מיט א וואך צוריק געמאכט. איידער אויסגעהיילט געווארן, ניט געוואלט דיר ווייזן. 
 – און וואס איז דאס, פעדערן צי א קאמעטע? און וואס פאר צייכנס אזעלכע? 
 – ביי אונדז איז דאך, ווי מע זאגט, א יידישע געגנט – אויף די גאסן זענען פאראן א סך אזעלכע צייכנס. 
 – נו, א רויז – פארשטייט זיך, אבער צוליב וואס א פענטאגראמע? בעסער האסטו געדארפט זיך אנשטעכן א מגן־דוד, אז דו האסט שוין אזעלכע אותיות. 
 ראזע איז אויפגעשטאנען און זיך א קער געטאן. 
 – אט דיר א מגן־דוד! 
 – כ׳וועל מיט דיר משוגע ווערן. און פארוואס א קאמעטע? 
 – נו פאשע, וויפל מאל דארף איך דיר דערציילן? די באבע מיינע האט געהייסן ארינע, געקריסטיקט אין צערקווע ווי אריאדנע. און איך בין געבוירן געווארן דעם 17טן יוני, אינעם טאג פון אלע קדושים… אלע רוסישע קדושים, מיין איך. פונקט אין יענעם טאג, ווען דער טונגוסקער מעטעאריט האט געקראכט. און ווען די באבע האט מיך געקריסטיקט, האט זי מיך אויך אנגערופן אריאדנע, כאטש לויטן פאספארט בין איך ראזא אילינישנא בראנדט. 
 – דו האסט מיר אינגאנצן פארדרייט דעם קאפ. לויטן פאספארט בין איך פאלאדי גאלאקטיאנאוויטש סיטשאוו. דו מיינסט, אז איך בין אנטציקט פון אזא נאמען? היינט, דריי אזייגער ביינאכט, דארף מיר נאך אנקלינגען מיין שותף. ער ארבעט אנליין אין וולאדיוואסטאק. אונדזער נייראן־נעץ האט ווידער מבטל געווען די טעסטן און אויפגעהאנגען דעם סערווער – און ביים סוף חודש מוזן מיר זי אפגעבן דעם נאטשאלניק! וווהין וועל איך איצט פארן? כ׳האב דיר שוין הונדערט מאל געהאט געזאגט: נעם מיט דיין וועבשטול און קום צו אונדז קיין פעטערבורג. 
 – איז וואס זשע וועל איך טאן ביי אייך? אלע געוועבן, וואל און פעדעם באשטעל איך פון פעטערבורג, נאר דארט וועט מיין ביזנעס בטל ווערן צוליב קאנקורענץ. וואס זאל איך דארטן טאן, העפטן שוואנעלעך מיט האקן־זונעלעך פאר אייערע עבודה־זרהניקעס? און דא ברענגט מיר נאנע אלצדינג צוויי מאל ביליקער און גיכער פון אלע קוריער־סערוויסן. קיין אנונג האב איך ניט, ווי אזוי זי טוט עס. דו ווייסט זשע, אז צוליב איר פארקויף איך מיינע באשטעלונגען פון פעטערבורג ווי עכטע ווייט־מיזרחדיקע היים־געוועבטע קליידער. פאר אייך איז עס אן עקזאטישער חידוש! 
 ראזע האט זיך דערמאנט די אייערנעכטיקע מאדנע מעשה. 
 – אגב, פאלאדי ראדיעוויטש, זונענשיין מיין טייערע, הער אויס א מעשה. אייערנעכטן קלינגט מיר סעריאגע, מיין געוועזענער אוצר, פאדערט ער פאר זיינער א נייער פאסיע דאס נייסטע קלייד פון א געוויסן פעטערבורגער בוטיק, שיקט מיר אן «עסעמעסקע» מיטן לינק און זאגט צו, אז ער איז גרייט אויסצוטרענצלען כאטש א הונדערט באקס, אבי איך זאל אים דערליידיקן די סחורה וואס גיכער. אמת, קומט ער צו מיר אהיים מיט א נישקשהדיקער סומע געלט פארן קלייד און פארן ליפערן. פאר איך אויף נאנעס סקלאד… אגב, זי איז זייער ענלעך אויף דיין קלאס־חברטע, מיט וועלכער דו הענגסט ארומגעכאפט איבער דיין קאמפיוטער. 
 פאשע האט זיך א ביסל פארשעמט. ער האט שוין עטלעכע מאל דורכגעפירט מיט ראזען א ווידעא־טור איבער זיין באשיידענער סטודיע פון 11 קוואדראט־מעטער. אחוץ יענעם פאטא איז אין זיין פוסטן צימער געווען פאקטיש נישטא וואס צו ווייזן. 
 – נאנע נעמט דאס געלט אן קיין קשיאות און קלינגט מיר איבערמארגן. איך פאר קיין ניקאלאיעווקע, גיט זי מיר אויס דאס קלייד און דערקלערט, אז ס׳האט זיך ביי איר שוין געוואלגערט אויפן סקלאד. 
 – איז וואס זשע? 
 – דו דארפסט זען יענעם סקלאד. א פארווארפענע כאלופע, א הינטישע קאנורע. און אויפן לינק שטייט געשריבן, אז דער פאסאן איז א שפאגל־נייער, האט זיך באוויזן אין דער קראם בלויז מיט פינף טעג צוריק. אפשר, ס׳איז א ליגן אויף צו העכערן דעם פרייז, אז בלויז פינף טעג. אבער ווי אזוי זשע האט זי פון פריער איינגעקויפט א קלייד פון פונקט אזא מאס און קאליר? דערצו, פון אן אינגאנצן אומבאקאנטער פירמע, וואס איך הער צום ערשטן מאל דערפון? ס׳לייגט זיך בשום־אופן ניט אויפן שכל. 
 – אונדזער נאטשאלניק האסטו געדארפט זען. ס׳לייגט זיך בשום־אופן ניט אויפן שכל, אז נאכן פראווען תיקון־חצות יעדע נאכט בין איך נאך געבליבן לעבן און זיך דערווייל ניט אויסגעלערנט צו קנייטשן גאפלען מיטן בליק אדער צו קושן דיינע «טאטוכעס» פון דער ווייטן!.. אגב, ראזע, ווען מערקסטו אפ דעם «אלטן נייעם יאר»? 
 – דעם דרייצנטן! 
 – אט־אט! דער קאלענדאר, זעסטו, איז דעמאלט געווען אן אנדערער. דער מעטעאריט איז געפאלן דעם 17טן יוני לויטן אלטן סטיל – דהיינו, היינט גענוי איז ער געפאלן. און בכלל, איז דאס ניט געווען קיין מעטעאריט. 
 – וואס דען? 
 
 *** 
 די פלאנעט ערד. 
 
 פאשע האט אן איבעריקן חשק געגעבן נינען א קוש אינעם חן־פינטל אויף איר צארטער פולער ברוסט און זיך אריינגעקוקט אין דער סטעליע. נינע האט זיך צעכיכיקעט. די שפאלטן אויף דער סטעליע האבן דערמאנט פאשען עפעס אן אוראלע מאפע. ער האט אמאל געזען עפעס אזוינס אינעם ערמיטאזש. 
 – נו שוין זשע דרייען דעם לאמפ! כ׳ווייס דאך, אז דו האסט זי ליב! קענסט פארן צו איר קיין ביראבידזשאן. דארטן איז די אמתע טייגע, נפלאות־הבורא! לאז אפ דיינע נייראן־נעצן, געזינטער וועסטו ווערן. אדער זי – קיין פיטער. געדענקסט, ווי מיר האבן נאך אינעם אכטן קלאס פארקניפט דעם ראמאן, און איך בין ניט געווען ברוגז, ווען דו האסט שפעטער זיך א דריי געטאן צו מיין חברטע. אויב דו ווילסט, וועל איך איר אפזוכן בחצי־חינם שפולקעס אינעם אינטערנעט, צי וואס דארף זי נאך? דו ווייסט זשע, אז איך בין ניט קיין אייפערזיכטיקע. נאר איך האב ניט קיין השגה, פארוואס זאל א מענטש אינעם דריטן יארטויזנט דארפן אן אוראלטן הילצערנעם וועבשטול? האט א ביראבידזשאנער טרונען־מאכער צונויפגעקלאפט אזוינס און פארקויפט איר ווי אן אנטיק, צי וואס?.. 
 אויפן טישל זענען געלעגן פאטא־קאפיעס פון עפעס א ביכל מיט סכעמעס. פאשע האט א פרווו געטאן זיך צו קאנצענטרירן. א קאמעטע, א פענטאגראמע, א שווארצע רויז, סודותדיקע סימבאלן… 
 – איז נינע טאקע א גרוזינישער נאמען? אדער, אפשר, גיכער נאנע? 
 נינע האט אריינגעקוקט אינעם סאמע טיפעניש פון פאשעס אויגן און פארשטאנען זיין געדאנק אויפן ווונק. דאס זשומען אין איר קאפ איז נעלם געווארן, ווי דער לייכטער רויך, וואס איז נארוואס פארשווונדן געווארן הינטערן פענצטער פון דער לאדזשיע. 
 – דארט בין איך נאנע, און דא בין איך נינע… פאשע, אויב איך וועל דיר אלץ דערציילן, וועסטו קיינמאל ניט געפינען די טיר אינעם צוים. איך ווייסט ניט, באמת ווייס איך ניט, וואס מיינען פאר דיר מיין עלטערבאבעס סכעמעס, נאר מיר האבן זיי געירשנט פון איר פארשווונדענער מומען. דו געדענקסט, אמאל האב איך דיר דערציילט, אז איר אמתער טאטע איז געווען עפעס א יידישער מאג אדער א פאעט? מסתמא, האט זי פארגעסן זיי מיטצונעמען און אן אירע סכעמעס ניט געקענט געפינען דעם וועג צוריק. מיר ווייסן ניט אפילו, ווי אזוי איז איז בכלל דורכגעגאנגען אהין: די דינסט פון די ארכאנטן איז דעמאלט נאך ניט געווען דא ביי אונדז אויף דער ערד. 
 דו דארפסט געפינען דיין אייגענעם וועג… נו, ווי אזוי זשע זאל איך דיר דערקלערן? די טראנספארטאציע איז אוממעגלעך, אויב עמעצער זאגט אויס גראד דעם גאנצן סוד, אדער ווען א זייטיקער מענטש קאן דיך דערזען. אויב מע וועט אנשטעלן ווידעא־קאמערן ביי דעם צוים, צעשמעטער זיי צו בעניעס מאמען מיט א ציגל! צוריק גערעדט, וועל איך זיי צעשמעטערן אליין די ערשטע, כ׳האב דאך א ביזנעס אין ביראבידזשאן… יא, און היט זיך אפ! 
 – נינע… נאנע, וואס פאר א צוים, וואס רעדסטו? 
 – ניט ווייט פונדאנען, אין «טעלמאנא». דאס איז לעבן קאלפינא. פאר מיט אן עלעקטריטשקע פונעם מאסקאווסקי וואקזאל, אדער מיט אן אויטאבוס פון קופטשינא. אין יענעם יישוב, וואס רופט זיך איצט אויפן נאמען פון עפעס א דייטש, טעלמאן, האט ליב געהאט צו שפאצירן מיין עלטערבאבעס משפחה. אמאל איז דארט געווען א דייטשישע געגנט. מילא, לאמיר גיין! 
 נינע האט אנגעצונדן דאס ליכט אינעם שלאפצימער און ארויסגענומען פונעם קאמאד א דורכזיכטיקע פאפקע מיט אן אוראלטן בוך. 
 – אט גיב א קוק, וואס דא שטייט געשריבן: יאר 1459… מילא, פאשע, דו האלסט שוין ביים חלשן. באסטא, אין בעט אריין! אינדערפרי וועסטו בעסער פארשטיין. 
 (סוף קומט) 
 