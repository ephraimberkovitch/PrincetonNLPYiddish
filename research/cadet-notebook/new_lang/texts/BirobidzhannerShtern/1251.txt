
 ישועת־השם כהרף־עין, די הילף פון גאט קומט אין איין אויגנבליק. 
 פון א תפילה 
 מיכאל פעלזענבאום איז געבוירן געווארן אין 1951 סטן יאר אין וואסילקאוו, אוקראינע. אויפגעוואקסן אין א יידיש שטעטל פלארעשט, בעסאראביע. געוווינט און געארבעט אין רוסלאנד, רומעניע, דייטשלאנד, פראנקרייך און שווייץ. 
 עולה געווען אין 1991. 
 מיכאל פעלזענמאום איז דער מחבר פון 21 ביכער אויף יידיש , – פאעזיע , פראזע און דראמאטורגיע , וועלכע זיינען איבערגעזעצט געווארן אויף בערך צוואנציק שפראכן . 
 &nbsp; 
 ״פינטעלע״ געהערט צו יענעם סארט ווערטער, וועלכע זעען אויס גאנץ פארשטענדלעך אפילו דעם לעצטן נאר, און באלד, כדי צו פארפעסטיקן דאס זעלבסט־חשיבות קנאקט מען ארויס, – דאס פינטעלע ייד. און, ווי עס פלעגט זיך אויסדריקן מיין באבע, אונדז צו לאנגע יארן, – מזל־טוב, געטראפן… מיטן פינגער אין פופיק אריין! און ווייטער, גיי און דערקלער א נאר א טיפש, אז ״דאס פינטעלע ייד״, איז א ייד א למדן, א בקי אין די ״שווארצע פינטעלעך״, אין די ווירטועלע נקודות, וועלכע ליגן בסתר, ממש אומזעעוודיק, באהאלטן אין די ספרי־תורות. און א קליין ווירטועל פינטעלע ווערט פארוואנדלט אין א צעגליטן פלעק, וואס בריט די נשמה, פאדערט א שטיקל נקמה און רייסט זיך ארויס אויף דער העלער וועלט מיט כלערליי אומגעריכטע טאטן. מיט איין ווארט, פון א ״פינטעלע עם־הארץ״ ווערט מען א פינטעלע אוואנטוריסט״, וועלכער הערט ניט אויף צו זוכן דעם פאראיאריקן שניי, און … אן אוואנטורע ווערט דאס פינטעלע פון זיין לעבן, פון זיין חיות, פון זיין גאנצן יש. אחוץ אן אוואנטורע פארמאגט ער ניט קיין זאך ביי דער נשמה. ס׳איז א ביסל איבערגעטריבן צו זאגן ״גארניט״. זיכער, אז אן אוואנטוריסט מוז האבן א פאמיליע, חברים, קינדער, אייניקלעך, א שארף צינגל, אנגעשפיצטע נאקעטע נערווען, א ראמאנטיש געוויסן און אומבאדינגט – א ״חכם־בלילה״־פינטעלע. מיט איין ווארט, – אן אוואנטוריסט קען ניט שפילן שאך, ווייל ער פארשפילט די פארטיע נאך איידער ער רירט אן די ״ע־צוויי־פעשקע״ און שטעלט זי איבער אויפן ״ע־פיר־קעסטל״. ״ע־צוויי״ –&nbsp; ״ע־פיר״ איז אלץ וואס עס געדענקט זיין קאלטער ״פינטעלע קאפ״. ווייטער הייבט אן צו שפילן דאס שמייכלדיקע געפיל און די אוואנטורע אליין. אן אוואנטוריסט שעמט זיך ניט זיך מודה צו זיין, אז ער ווייסט גארניט, אבער היט זיך צו זאגן, אז ער פילט גארנישט. באהיט זאל מען ווערן פון אזא מין אוואנטורע מצד אן איינפאכן נאיוון מענטשן, – צו זאגן דעם אוואנטוריסט, אז ער פילט גארניט. ער, דער נאיווינקער, וועט שוין פארשטעלן יענע רגע, ווען דער ניט־גוטער האט אים א צי געטאן ביי דער צונג. אן אוואנטוריסט איז א געבוירענער ארטיסט. און נאך איידער ער איז געבוירן געווארן, האט ער זיך איינגערעדט א קינד אין בויך, און ער גלייבט, אז ער איז שטענדיק טראגעדיק און מיט א צאפלעניש אין הארצן ווארט ער אויף א געגארט קינד, – אויף אן אוואנטורע. און תמיד, יעדעס מאל – פון יעדער ניי־געבוירענער אוואנטורע לאזט זיך אויס א בוידעם, א טשיריק אן א ציבעלע. ער, דער אוואנטוריסט, האט שוין חרטה, ער עסט זיך אויף דאס הארץ און לעבער, אבער… איז ווייטער גרייט צו ״סמיקען״, ס׳הייסט – ער איז ווידער טראגעדיק און טראגט זיך ארום מיט א נייער אוואנטורע אין הארצן. 
 כ׳האב לאנג געקלערט, פון וועמען האב איך אנגעשטעקט מיטן אוואנטורע־ווירוס, און נאר ניט לאנג צוריק בין איך געפאלן אויפן געדאנק – פון דער באבע מילכה, א ליכטיקן גן־עדן זאל זי האבן. ביי פופצן יאר האט מען זי חתונה געמאכט מיט מיין זיידן שכנא, און אין משך פון צוואנציק יאר האט די באבע ניט אויפגעהערט צו קינדלען. קיין גרויסע געלערנטע איז זי ניט געווען, אפילו לייענען און שרייבן האט זי ניט געקענט, נאר ״תהילים״ האט זי געקענט אויף אויסווייניק און געהאלטן אין קאפ דעם גאנצן יידישן לוח. נאך די שרעקלעכע פאגראמען אין רוסלאנד, אין אכציקער יארן פון ניינצנטן יארהונדערט, איז דער עלטסטער ברודער אירער אוועקגעפארן קיין בראזיליע, איין שוועסטער אירע – קיין אמעריקע און נאך איין שוועסטער האט חתונה געהאט אין אדעס. מיט איין ווארט, אנשטאט צו פאראייניקן זיך אין אמעריקע, איז די משפחה געווארן צעטיילט און צעשפרייט איבער דער וועלט, נאר קיין מאל ניט פארלוירן די האפענונג, אז אמאל וועט מען זיך זען. נאר געשען איז טאקע קאפויער און פארקערט, — ווען מיין באבע איז געווען טראגעדיק מיט מיין מאמען, איז דער עלטסטער פעטער מיינער אוועקגעפארן קיין ארגענטינע און פון דארטן קיין אורוגוויי. אז מיין מאמע איז געבוירן געווארן, איז קיין ארגענטינע אוועקגעפארן דער צווייטער פעטער, דער דריטער פעטער איז אוועק דינען אין דער רומענישער ארמיי, דער פערטער פעטער מיט זיין כלה האבן געגנבעט די סאוועטישע גרענעץ און אנשטאט דעם האניק־חדוש האבן זיי באקומען לאנגע יארן תפיסה אין דער סיבירער טייגע. און אויב דאס איז ניט גענוג, טא אט קומט דער 1939סטער יאר מיטן ריבענטראפ־מאלאטאוו־פאקט, און די סאוועטן האבן באלד אקופירט צפון־בוקאווינע. די זיידע־באבע מיט די קינדער זיינען אנטלאפן פון טשערנאוויץ צוריק אין דער רומענישער בעסאראביע. אבער אין גיכן איז אויך בעסאראביע אקופירט געווארן דורך די סאוועטן, און מיין פעטער ברוך איז געווארן דער ערשטער און, עס ווייזט אויס, דער איינציקער קרבן פון יענער אינוואזיע… א שיינע סיטואציע, אויף אלע אונדזערע שונאים קעפ… מעסיע אלעקסאנדער דיומא, מיט אלע זיינע מוסקעטערן און מאנטע־קריסטאס, דערגרייכט ניט אפילו די הקדמה פון דעם לעבעדיקן אוואנטוריסטישן משפחה־סוזשעט, אין וועלכן עס זיינען אריינגעווארפן געווארן מיינע זיידע־באבע און זייערע קינדער. 
 איך האב געהאט דאס מזל צו וווינען מיט דער באבע מילכה אין איין צימער, כמעט ביז דער בר־מיצווה. יעדעס יאר בין איך געגאנגען מיט איר אויף קבר־אבות קיין טשערנאוויץ און קיין סאראקע, געגאנגען נאך א ברכה צו דעם ריבניצער צדיק ר׳ חיים־זאנוול. און , אז מע איז די גאנצע צייט אונטער וועגן, ווער פרעגט אוין וועגן דעם אוואנטורע־ווירוס?… 
 אבער דאס וויכטיקסטע, ווי כ׳האב זיך דערוווסט א סך שפעטער, איז באשטאנען אין דעם, אז די באבע מילכה איז געווען ״א לעבעדיקער טעלעגראף״. איך געדענק, אז יעדן חודש פלעגט צו אונדז אנקומען עפעס א נייער פרעמדער מענטש, — א שליח, — און דעמאלט פלעגט די באבע מיך אפשיקן אין דרויסן צו שפילן זיך מיט די קינדער, און פלעגט שטענדיק אנזאגן, אז ווען כ׳וועל צוריקקומען, זאל איך מיט זיך קיינעם ניט מיטברענגען. 
 –&nbsp;&nbsp;&nbsp;&nbsp; פאר וואס? 
 –&nbsp;&nbsp;&nbsp;&nbsp; פאר דאס! 
 –&nbsp;&nbsp;&nbsp;&nbsp; און ווער איז דאס אנגעקומען? 
 –&nbsp;&nbsp;&nbsp;&nbsp; ווער, ווער… א גוטער מענטש. 
 היינט ווייס איך, אז דער באבע מילכהן פלעגט מען פארטרויען אינפארמאציע וועגן די יידישע משפחות אין דרום־ און צפון־אמעריקע, און די באבע מילכה פלעגט זי איבערגעבן די פאסיקע מענטשן פון גאנץ בעסאראביע, בוקאווינע און פאדאליע, ס׳הייסט די יידן, וועלכע האבן ניט געהאט און ניט געקענט האבן קיין דירעקטע פארבינדונגען מיט זייערע אויסלענדישע נאענטע קרובים. ביי די ״סאוועטן״ האט עס געשמעקט מיט שפיאנאזש און טורמע. אונדזער פאמיליע האט מען ניט געטשעפעט, ווייל דער באבע מילכהס עלטסטער זון, מיין פעטער בערל גרויסמאן, איז געווען דער גענעראל־סעקרעטאר פון די אורוגווייער פראפאראיינען און אויך דער רעדאקטאר פונעם קאמוניסטישן ״אונדזער פריינד״. 
 ווי זאגט איר, ר׳ ייד?… אז מע לעבט דערלעבט מען. גאט האט געגעבן און אין אנהייב זעכציקער יארן, אין מאסקווע, איז פארגעקומען א וועלט־קאנגרעס פון די ארבעטער־פארטייען און פראפעסיאנעלע פאראיינען. דעם אורוגווייער ארבעטער־קלאס האט פארגעשטעלט דער פעטער בערל, און נסים־ונפלאות, — מע האט אים דערלויבט צו טרעפן זיך אין טשערנאוויץ מיט זיין מאמען, וועלכע האט אים ניט געזען לאנגע פינף און דרייסיק יאר. 
 ביי דעם פליפעלד האט זיך אויסגעסטרויעט די גאנצע טשערנאוויצער נאטשאלסטווע, מיט די פרעכטיקע אויטאס, מיט די וועכטערס, נאשפיץ זיינען געשטאנען א פאר שיינע שיקסעלעך מיט א לאבן ברויט און זאלצמעסטל אויפן שיינעם טאץ… מיט איין ווארט – א גאנצער פאראד. די באבע מילכה, א קליינוווקסיקע, אויסגעפוצט אין שבתדיקע מלבושים, מיט א יום־טובדיקער פאטשיילע אויפן קאפ, איז געשטאנען לעבן מיר און געהאלטן מיך ביי דער האנט. 
 דער עראפלאן האט געלאנדט. די טשערנאוויצער נאטשאלסטווע האט זיך אויסגעשטעלט לויטן ראנזשיר. פון דער ווייטנס, ארום א גוטע פאר הונדערט מעטער, האבן מיר דערזען ווי צום עראפלאן שטעלט מען צו די טרעפלעך. עס האט זיך אויפגעמאכט די טיר און די ערשטע פאסאזשירן האבן אנגעהויבן אראפצוגיין אויפן פליפעלד. כ׳האב דערפילט א שטארקן שטויס אינעם אקסל, און איידער כ׳האב באוויזן צו פארשטיין וואס און ווער, איז שוין די באבע מילכה געלאפן איבערן פליפעלד צום עראפלאן… און הינטער אירע פלייצעס האבן זיך קוים געשלעפט די טויזנטער שלאפלאזע פארוויינטע נעכט… 
 
 די פארוויינטע קרישקעלעך ברויט 
 
 ווען עס קומט די שיינע צייט צווישן פורים און פסח, כאפ איך זיך שטענדיק ביי א געדאנק, אז יעדן טאג, סיי ביי טאג און סיי ביי נאכט דערמאן איך זיך אין מיין באבע מילכה, א ליכטיקן גן־עדן זאל&nbsp; זי האבן. ווען האט עס זיך אנגעהויבן, ווי אזוי און פאר וואס, ווייס איך ניט, אבער דער אמת איז, אז איך דארף ניט האבן קיין לוח כדי צו וויסן, אז מיר זיינען צווישן ״פרשת צו״ און דעם כשרן יום־טוב פסח. אבער אנומלטן איז געשען עפעס גאר א מאדנע זאך. אזוי ווי יעדן אינדערפרי האב איך אנגעקלונגען מיין מאמען, אבער פלוצעם, אן א כוונה און אומגעריכט, איז אונדזער געשפרעך איבערגעשפונגען פון געוויינטלעכע – ווי פילסטו זיך, ווי איז היינט דער צוקער, אאז״וו – צו גאר ווייטע, אבער זייער פרישע זכרונות פון מיין מאמען וועגן איין שרעקלעכן טאג אין סטאלינגראד, צווישן פורים און פסח אין 1942. און ווער אויב ניט די באבע מילכה, אונדז צו לאנגע יארן, האט אנגעפירטן מיטן זכרון פון מיין מאמען?… 
 … סוף יוני 1491 האבן די זיידע־באבע מיט צוויי פון זייערע קינדער זיאמע און פערל, באוויזן צו אנטלויפן פון סאראקע, ווען די דייטשן זיינען שוין אריין אינעם שטעטל. און אזוי, אן דאקומענטן, אן א שפראך, נאר מיט א פאק גרויסע צרות, זיינען זיי סוף דעצעמבער אנגעקומען קיין סטאלינגראד און געווארן אנערקענט ווי אן עוואקוירטע משפחה. דער פעטער זיאמע, זאל זיך מיען, דעמאלט א זעכצן־יאריק בחורל האט אנגעהויבן ארבעטן ווי א טראקטאריסט אין עפעס א קאלכאז הינטער סטאלינגראד, אבער מיין מאמע פערל, אריכת־ימים זאל זי האבן, א צוועלפיאריק מיידל, האט נאר וואס פארענדיקט דעם פינפטן קלאס פון א יידישער שול, און ניט געקענט קיין איין ווארט רוסיש, דעריבער איז זי געווארן די הויפט־באהעלפערין אין דער משפחה, – כדי צו באקומען דאס שפייזפעקל האט מען געדארפט אפשטיין אין א ריי, א מאל א מעת־לעת און א מאל נאך לענגער. דערציילן וועגן דעם רוסישן ווינטער, מיין איך, איז איבעריק. אבער, אין יאנואר פון 42סטן איז געווארן נאך ערגער, ווייל דער זיידע שכנא איז געווארן זייער קראנק און געלעגן אין שפיטאל, און פונקט אין דעם א פעריאד האבן די דייטשן אנגעהויבן מיט די אזוי גערודענע טעפעך־באמבארדירונגען. הקיצור, די באבע מילכה פלעגט אויסגעריסן ווערן פון דער לויפעניש צווישן שפיטאל, כדי מיטצוהעלפן איר מאן, און דעם פראדוקטן־פונקט, ווו אויפן פראסט איז געשטאנען איר טאכטער און געווארט אויפן פאיאק – א לאבן ברויט מיט זעגעכץ און א שקארמיץ גרויפן מיט ווערעם. אין איינעם א טאג, ווען די באבע מילכה איז געלאפן פונעם שפיטאל, געווויר צו ווערן וואס ס׳הערט זיך ביי דער טאכטער, וועלכע איז געשטאנען אין דער ריי, האט זיך אנגעהויבן א שרעקלעכע באמבארדירונג. איין באמבע איז געפאלן לעבן דעם עק פון דער ריי, און פון דער לאנגער ריי זיינען לעבעדיק געבליבן נאר א צענדליק מענטשן, וואס זיינען געשטאנען אינעם קארידאר פונעם שפייזפונקט, און צווישן זיי – מיין מאמע. מיט דעם האט זיך פארענדיקט מיין מאמעס שטיין אין די רייען, און דער זיידע שכנא איז געווארן דער הויפט־ברויטגעבער פון דער משפחה, – פון די קארגע פארציעס עסן פלעגט ער אנזאמלען א פאר שטיקלעך ברויט מיט א פאר קארטאפליעס, און דאס פלעגט די באבע אהיימברענגען, און פון דעם האט מען געלעבט א וואך. 
 אין א וואך ארום האט די באבע מילכה ווידער באקומען פונעם זיידן א קלומיקל שפייז און גלייך אהיימגעלאפן. אין מיטן וועג האט זי דערזען זיצן אויף א באנק עפעס א באקאנטע פרוי, און זי האט זיך צוגעזעצט צום איר און אויסגעפרעגט וואס, ווער, ווו… דאס קלומיקל איז דערווייל געלעגן לעבן איר אויף דער באנק. געלעגן און איז נעלם געווארן… 
 עס זיינען אוועק יארן און יארן און נאר איצט, נאך דעם ווי מיין מאמע האט מיר דערציילט אט די א געשיכטע, האב איך פארשטאנען וואס עס האט געהאט אין זינען די באבע מילכה, ווען זי פלעגט אפשפארן מיט דער דלאניע פונעם טיש די ברויטקרישקעס און געמאכט א ברכה אויף די ״פארוויינטע קרישקעלעך ברויט״. 
 