
 אין תל־אביב איז די טעג ארויס פון דרוק דער ארדנטלעכער, 9טער נומער פונעם זשורנאל ״יידישלאנד״, דעם איינציקן היינט־צו־טאג ליטעראטור־זשורנאל אויף יידיש. ער איז געווידמעט דער קינדער־ליטעראטור. 
 אינעם פארווארט ״פון דער רעדאקציע״ איז וועגן דער ארבעט איבער דעם דאזיקן טעמאטישן נומער געזאגט: ״ווען מיר, די רעדאקציע־מיטגלידער, האבן באשלאסן צו באשימחהן דעם לייענער מיט א קינדער־נומער, האבן מיר דערלויבט יעדן איינעם אויסצוקלייבן פאר דעם א נומער פונקט דאס וואס וועט אים מאכן גוט אויפן הארצן. און דעם אמת געזאגט, אין אונטערשייד פון די ״פאר דערוואקסענע״־נומערן, עס האט זיך אויסגעוויזן, אז דער גרעסטער פראבלעם איז אויסצוקלייבן א באגרענעצטע צאל ווערק פון באמת א ים פרעכטיקע ווערק, סיי פונעם ייִדישן ליטערארישן עזבון און סיי פון די היינטצייטיקע ייִדישע שרייבער. ייִדישע חדר־יינגעלעך פלעגן אמאל א שוויץ טאן מיט א ווערטל — אויך מיר א קונץ צו זיין א בעקער! מע נעמט א טייגל און מע מאכט א בייגל… און אפשר טאקע דעריבער הייבט זיך אן דער א נומער מיט א קלאסישן ארטיקל פון ש. אנ־סקי וועגן די פאלקס־קינדער־לידער מיט א רייכן צוגאב פון דריי און דרייסיק לידער, געשאפענע פון ייִדישע קינדער״. 
 חוץ דעם דערמאנטן ארטיקל פון ש. אנ־סקי, וועלכער איז אין אריגינאל אנגעשריבן געווארן אויף רוסיש (חוץ די ציטירטע אין אים פאלקלארישע טעקסן), שליסט דער נומער אין זיך איין נאך צוויי דירעקט פארבונדענע מיט זיין טעמאמטיק וויסנשאפטלעכע ארטיקלען: ״אן אמתע נסיעה. וועגן דער באדייטונג פונעם גיין אין שלום־עליכמס מעשיות פאר קינדער״ פון דאקטאר יעל לוי און ״א יידישער תנ״ך פאר קינדער — אן גאט און מיט גאט״ פון דאקטאר ענת אדרת. 
 אינעם נומער זיינען פאראן סיי אריגינעלע (איציק מייערסעס, ניקאליי אלניאנסקיס און וועלוול טשערנינס), סיי איבערגעזעצטע פון רוסיש (דאנייל כארמסעס און וואדים לעווינס) פראזע־ווערק פאר יונגע אין יארן און יונגע מיט זייער געמיט לייענער. אינעם ביראבידזשאנער קאנטעקסט קאן מען באצייכענען, אז דער באשריבענער אין וועלוול טשערנינס פאנטאסטישער דערציילונג ״פרק מסעות בנימין החמישי״ יידישער געלטאכט (א שפראך־רעזערוואט) אויף דער צווערג־פלאנעטע צערעס האט געירשנט די רעגנבויגן־פאן פון דער יידישער אויטאנאמער געגנט. אגב, די רוסישע איבערזעצונג פון אט דער דערציילונג איז שוין גרייט און זי וועט פארעפנטלעכט ווערן אין המשך אין ״ביראבידזשאנער שטערן״. 
 די פאעזיע איז פארגעשטעלט מיט לידער פון יואל מאטווייעוו, באריס קארלאוו און משה לעמסטער. צו זיי דארף מען צוגעבן אויך לידער פונעם לאנגיאריקן מחבר פון ״ביראבידזשאנער שטערן״ זיסי ווייצמאן ז״ל. זיינע לידער זיינען פארעפנטלעכט אין ״יידישלאנד״ צוזאמען מיט דער ביטערער בשורה וועגן זיין פטירה. 
 דער איצטיקער קולטור־טעטיקייט פאר קינדער אויף יידיש זיינען געווידמעט פארעפנטלעכטע אינעם ״קינדער־נומער״ נאטיצן פון לעאקאדיע פרענקעל (״וועגן דער זונטיק־שול ״אונדזערע טראדיציעס״ ביים פעטערבורגער יידישן קהילה־צענטער״) און פון יעלענע סאראשעווסקאיא (וועגן דעם ביראבידזשאנער קינדער־אנסאמבל ״אילנות״). די ביידע נאטיצן זיינע באגלייט מיט פאטא־בילדער. 
 
 וו. פיריאטינסקי 
 