
 אין ביראבידזשאן איז דערשינען א קליינע אנטאלאגיע פון פרעמד־שפראכיקער יידישער דיכטונג אין וועלוול טשערנינס איבערזעצונגען אין יידיש. 
 זי הייסט ״תיקון״, איז אויסגעבויט אויף א כראנאלאגישן אופן (לויט געבורטס־דאטעס פון דיכטער) און שליסט אין זיך איין לידער פון ניין און צוואנציק דיכטער פון דער יידישער אפשטאמונג, וועלכע האבן געשריבן אויף דייטש, רוסיש, אוקראיניש, ווייסרוסיש,ליטוויש, לעטיש, רומעניש, פויליש און עספעראנטא. דאס זיינען&nbsp; היינריך היינע, פיאטר וויינבערג, לודוויג זאמענהאף, פראנץ קאפקא, זמיטראק ביאדוליא, אסיפ מאנדעלשטאם, איוואן גאל, טריסטאן צארא, יעווגעני שווארץ, דוד קנוט, מיכאיל סוועטלאוו, לעאניד פערוואמייסקי, סאווע האלאוואניווסקי, יולי טאובין, אברהם קאצנעלסאן, אהרן קאפשטיין, פאוועל קאגאן, צעציליע דינערע, פאול צעלאן, נאום טיכי, הענריך סאפגיר, וולאדימיר וויסאצקי, יוסף בראדסקי, אלפאנסאס בוקאנטאס, אנע פרייליך, לעאניד קיסיליאוו, מאיסיי פישביין, מיכאל גענדעליעוו און אלעקסיי פארשטשיקאוו. 
 דער איבערזעצער האט אנגעשריבן אין דער הקדמה צו דער אומגעוויינלעכער אנטאלאגיע וועגן די סיבות, וועלכע האבן אים באוועגט צו שאפן זי, צווישן אנדערס בזה הלשון: ״איך האב געלייענט לידער פון דיכטער, וועלכע האבן געשריבן אויף פרעמדע, ניט אונדזערע שפראכן, נאר זיי האבן געשטאמט פון א יידיש־שפראכיקן ייחוס און געלעבט אין יענע מקומות, וואס זיינען דורותלאנג געווען דאס לאנד פון יידיש. אייניקע פון זיי האבן אליין פריי באהערשט מיט אונדזער מאמע־לשון, נאר זיי האבן באשלאסן שאפן זייערע לידער אויף אנדערע שפראכן. איז האב איך זיך פארגעשטעלט, ווי ס׳וואלטן געקאנט אויסזען זייערע לידער, אויב זיי וואלטן געמאכט זייער אויסקלייב לטובת יידיש, און ווי ס׳וואלט געקאנט אויסזען אין אזא פאל אונדזער יידישע דיכטונג. איך באצי זיך צו אט דעם ביכל ווי צו א מין יידישן תיקון פאר זייער דיכטונג...״ 
 ס׳איז כדאי צו באצייכענען, אז דאס דאזיקע בוך איז געווארן דאס ערשטע בוך, וואס איז ארויסגעגעבן געווארן אין דער יידישער אויטאנאמער געגנט פולקום אויף יידיש במשך פון די לעצטע יארצענדליקער. עס זיינען דערשינען צוויי־שפראכיקע (יידיש און רוסיש) ביכער, למשל, די אנטאלאגיע ״די ביראבידזשאנער לירע״ (9002), יעלענע סאראשעווסקאיאס לערנבוך ״יידיש פאר אנפאנגער״ (6102), באריס סאנדלערס לידער־זאמלונג ״א גוט מארגן!״ (9102, אבער קיין ביכער בלויז אויף יידיש זיינען אין ביראבידזשאן ניט דערשינען שוין פון לאנג. אינעם ביראבידזשאנער און בכלל אינעם ווייט־מיזרחדיקן קאנטעקסט מעג מען דערמאנען אויך וועגן דעם, אז א טייל פון די איינגעשלאסענע אין וועלוול טשערנינס קליינער אנטאלאגיע איבערזעצונגען זיינען צום ערשטן מאל פארעפנטלעכט געווארן אין דער צייטונג ״ביראבידזשאנער שטערן״, אז די אנטאלאגיע שליסט אין זיך איין דאס ליד פונעם אוקראינישן דיכטער אהרן קאפשטיין ״די נאכט אויף דער סטאנציע ביראבידזשאן״ און אז דער לעצטער (כראנאלאגיש) דיכטער, וועלכער איז איינגעשלאסן געווארן אין דער אנטאלאגיע, אלעקסיי פארשטשיקאוו, איז געבוירן געווארן אין פרימאריע. 
 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; *** 
 אַך, די זעלבע אויגן ווידער, 
 וועלכע פֿלעגן ליב מיך גריסן, 
 און די זעלבע ליפּן ווידער, 
 וועלכע פֿלעגן מיך פֿאַרזיסן! 
 
 אויך די זעלבע שטים איז ווידער, 
 וועלכע גערן כ׳האָב געהערט! 
 נאָר ניט זעלבער בין איך ווידער, 
 אַנדערש כ׳האָב זיך אומגעקערט. 
 
 ווײַסע אָרעמס, אויגן שוואַרצע 
 האָבן פֿעסט מיך אײַנגעשלאָסן, 
 ליג איך איצט מיט איר בײַם האַרצן. 
 כ׳פֿיל זיך נאַריש און פֿאַרדראָסן. 


 
 יע. קאפלא 
 