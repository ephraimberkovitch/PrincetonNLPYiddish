
 
 פארזעצונג. אנהייב אין נומ.14 
 פרק מסעות בנימין החמישי 
 
 בנימין האט, ווי געוויינלעך, זיך אויפגעהויבן איבערן ערדקויל. דאס איז היינט־צו־טאג, זינט מע האט געבויט ארביטאלע ווענדעס, דער איינפאכסטער עטאפ פון א קאסמישער רייזע. אין קאסמאס אריין לאזט מען זיך איצט ניט פונעם ערדקויל גופא, נאר פון אן ארביטאלער סטאנציע. קודם־כל איז בנימין, נאטירלעך, געקומען אויף דער לבנה. ווי וואלט עס געקאנט זיין אנדערש? דווקא פון דער לבנה גייען אוועק שיפן צו אלע באפעלקערטע פלאנעטן פון דער זון־סיסטעם: צו מארס און צו ווענוס, צו סאטעליטן פון יופיטער, סאטורן, אוראנוס און נעפטון, צו פלוטא און צו אסטעראידן־פאס. אזוי ווי קיין שפע פאסאזשירן, וועלכע זיינען מוכן־ומזומן זיך לאזן אין רעאלע רייזעס, איז ניט פאראן, קומט כמעט יעדעס מאל אויס ווארטן ביז עס וועט ארויסגיין אן אויטאמאטישע פראכט־שיף, אויף וועלכער ס׳איז פאראן אן ארט פאר פאסאזשירן. 
 דאס מאל האט בנימין פארבראכט אויף דער לבנה שבת מיט די ארטיקע בני־ישׂראל, און שבת אויף דער נאכט איז ער געווארן אן עדות פון ״קידוש־הארץ״. פון אלע קהילות־ישׂראל פון דער זון־סיסטעם ווערט אט די ברכה געזאגט בלויז אין ק״ק לבנה. און ק״ק לבנה איז ניט גרויס. בכלל איז די באפעלקערונג פון דער לבנה ניט גרויס. 
 די מעשׂה איז אין דעם, אז, טראץ דער געלונגענער טעראפארמירונג, טראץ דעם, וואס די לבנה האט כמעט א נארמאלע ערדישע גראוויטאציע און כמעט א נארמאלע ערדישע אטמאספער, איז פאראן מיט איר אן ערסטע פראבלעם. די פראבלעם באשטייט אינעם משך פונעם לבנהדיקן מעת־לעת. ס׳איז פראקטיש אומעגלעך צו שאפן א מער־ווייניקער נארמאלע ביאספער פונעם ערדישן טיפ, ווען דער טאג דויערט זיך צוויי וואכן און פונקט אזוי דויערט זיך די נאכט. כדי לייזן די דאזיקע פראבלעם וואלט מען טעארעטיש געקאנט פארשנעלערן דער לבנהס דרייונג ארום איר אקס. אבער, חוץ דעם, וואס דאס איז טעכניש גאר ניט פשוט, איז פאראן א ממשותדיקע סכנה, אז אזא פארשנעלערונג וועט נעגאטיוו משפיע זיין אויפן ערדקויל. מע טאר ניט מאכן זיך, אז מיר זיינען ממש וועלטבאשאפערס אזוי ווי דער בורא אליין. א ביסל באשיידנקייט שאדט ניט. געדענקט איר, וואס איז געשען מיט די חברה, וואס האבן געבויט מיגדל־בבל? ס׳איז נאך נישקשה. דער בורא האט אויף זיי בלי־ספק רחמנות געהאט. ס׳איז ניטא קיין שום גאראנטיע, אז ער וועט זיין פונקט אזוי בארעמהארציק צו יענע, וואס וועלן א פרווו טאן צעדרייען גיכער די לבנה, וועלכע ער האט געשטעלט, ווי אין פסוק שטייט, לממשלת בלילה . 
 אזוי אדער אנדערש איז די לבנה געבליבן געקערט צום ערדקויל בלויז מיט איין זייט אירער. און בלויז פון דער דאזיקער זייט איז צו זען דאס איבעראשנדיקע שויבילד פונעם פולן ערדקויל, הגם אויך דער יונגער ערדקויל זעט אויס גאנץ איינדרוקפול. ביי דער גאנצער אנציקונג פון דער שיינקייט פון דער לבנה, אזא, ווי זי זעט אויס פון דער ערד, באגייסטערנדיק דורות פון דיכטער און פארליבטע, מוז מען מודע זיין, אז דער ערדקויל זעט אויס פון דער לבנה א סך שענער. 
 דערפאר איז קיין ווונדער ניט, אז די לבנהדיקע רבּנים האבן איינגעפירט דעם קידוש־הארץ. און וואס נאך האבן געקאנט טאן אין דעם הינזיכט אונדזערע ברידער, וועלכע וווינען אויף דער לבנה? אונטערשפרינגען דריי מאל אויפן אויבערפלאך פון דער לבנה און זאגן: ״כשם שאני רוקד כנגך ואיני יכול לנגוע בך״ , האבנדיק אין זינען די לבנה? – ס׳איז לעפיש. אגב, קיין שום ענדערונגען אינעם טעקסט פון דער טראדיציאנעלער ברכה זיינען ניט איינגעפירט געווארן. עס האבן זיך געביטן בלויז איר נאמען און דער פירוש. ווען מע זאגט ״איני יכול לנגוע בך״, האט מען אין זינען דעם ערדקויל; און די ווערטער ״וללבנה אמר שתתחדש״ , טייטשט מען אויס אין דעם זין, אז דער בורא האט פארגעזען, אז די לבנה וועט טעראפארמירט ווערן. 
 מע זאגט, אז דעם קידוש־הארץ האט מען געפרוווט איינצופירן אויך אין ק״ק ווענוס. ווענוס איז פארהעלטנישמעסיק געדיכט באפעלקערט, און דארט וווינען גאר ניט ווייניק בני־ישׂראל. די דאזיקע פלאנעט האט ניט קיין אייגענעם סאטעליט. דערפאר וואלט אויפן ערשטן קוק לאגיש געווען איינצופירן די ברכה לכבוד דעם ערדקויל, דער היימפלאנעט פון די בני־אדם. אלא ס׳איז פאראן א קשיא – ווי קען מען זאגן דעם קידוש־הארץ פון ווענוס, אויב מע זעט ניט קיין ערדקויל? די פארוואלקנטקייט פונעם ווענוסער הימל איז דאך בדרך־כלל אזוי געדיכט, אז אפילו די זון איז גאר ניט אזוי פראסט צו דערזען. און וועגן דעם ערדקויל איז בכלל ניטא, וואס צו רעדן. צוליב דעם האבן די ווענוסער רבּנים בסוף פאקטיש אפגעשאפן דעם קידוש־לבנה און דעם קידוש־הארץ ניט איינגעפירט. 
 פארזעצנדיק די דאזיקע טעמע, איז נייטיק צו זאגן, אז אין ק״ק מארס איז אין דעם פרט דער מצב גאר א פארשידענער. מארס איז ניט קיין ווענוס, ער האט גאנצענע צוויי אייגענע סאטעליטן. אבער די בני־ישׂראל, וועלכע וווינען אויפן מארס, בענטשן ניט פאבאס און נישט דיימאס. און טאקע ווי קען מען בענטשן פחד און שרעק? — אזוי דאך זעצן זיך איבער פונעם לשון־יוון די נעמען פון די דאזיקע סאטעליטן. קיין באזונדערע פארוואלקנטקייט איז אויפן מארס ניט פאראן. ס׳איז מעגלעך פון דארטן צו זען ניט בלויז דעם ערדקויל, נאר אויך די לבנה גופא. אבער ס׳איז ווינטשנסווערט אויסצונוצן פאר דעם א טעלעסקאפ, ווייל אנדערש זעט מען זיי ווי א מין טאפלטן שטערן און ס׳איז אומעגלעך צו פארשטיין, וואס איז אייגנטלעך דער ערדקויל און ווו איז די לבנה. דערפאר האבן די מארסער רבּנים אפגעהיט דעם קידוש־לבנה. מע זאגט אים לויט די פאזעס פון דער לבנה בנוגע צום ערדקויל. פונקט אזוי, ווי אין ירושלים. אלא מאי? האט מען דערביי איינגעפירט א נייעם מינהג־המקום: מע האט איינגעשטעלט טעלעסקאפן ביים אריינגאנג אין אלע מארסער שילן, און יעדער מתפלל קוקט אריין אין טעלעסקאפ כדי דערזען די לבנה ביים זאגן די אנטשפרעכיקע ברכה. 
 בנימין האט פון לאנג שוין ליב געקראגן מארס. אט די פלאנעט איז ערטערווייז בפירוש ענלעך אויף אייניקע פון אירע פארזעערישע שילדערונגען אין ריי ברעדבעריס ״די מארסער כראניקעס״: ״ביזוואנען עס האט געזען דאס אויג, האבן זיך צום הימל אויפגעהויבן ביימער… און ניט עפעס א קליינווארק, ניין, ניט קיין שפראצלינגען, ניט קיין שלאבעריקע ביימעלעך, נאר מעכטיקע שטאמען, מעכטיקע ביימער ווי א הויז אין דער הייך, גרינע־גרינע, ריזיקע, קיילעכדיקע, פראכטפולע ביימער מיט געבלעטער, וואס האט זיך געזילבערט; שארכנדיקע אויפן ווינט לאנגע רייען ביימער אויף בארג־שיפועים: לימענעס און ליפעס, סעקוואיעס און מימאזעס, דעמבן און אולמעס, אסינעס, וויינשלביימער, קליאנען, יאסינעס, עפלביימער, מאראנצנביימער, עקאליפטן״… געדענקט איר? 
 אבער דאס מאל איז מארס ניט געווען דער ציל פון בנימינס רייזע. נאר אן איבערלאד־פונקט, ווו ער האט געווארט אויף א שיף פון דער פירמע ״עכו״ם בע״מ״, וועלכע האט געפירט אירע טעכניקער צו טאן אן ארדנטלעכן פראפילאקטישן רעמאנט אויף דער קינסטלעכער לבנה פון צערעס. מיט דער זעלבער שיף איז אויך ער אנגעקומען אהין. 
 צערעס דאס איז דער איינציקער ווירקלעכער יידישער געלטאכט. די איבעריקע יידישע געלטאכטן עקזיסטירן בלויז אינעם ווירטועלן רוים. איצט זיינען מיר שוין צוגעוווינט צו דעם, אז עס זיינען פאראן כלערליי געלטאכטן, וואס האבן ניט קיין שום שייכות צו קיין שום געלישע און בכלל קעלטישע שפראכן. אבער אזוי איז עס געווען ניט תמיד. אמאל האט די אידיי פון א געלטאכט, וואס האט ניט צו טאן מיט קיין געלישע שפראכן, אויסגעזען ווי א לעפישע. בנימין האט ניט געוווסט, ווער איז געווען דער ערשטער צו פארברייטערן דעם באגריף ״געלטאכט״ אויף אלע שפראך־רעזערוואטן בכלל. אבער ער פלעג זיך צוגרייטן ווי געהעריק איז צו זיינע רייזעס און צוליב דעם האט בנימין נאך פארן אריינגיין דאס מאל אין דער ארביטאלער ווענדע אויף דער ערד געוווסט גענוי, אז די אידיי פונעם יידישן געלטאכט איז אנטשטאנען ביי אן אמעריקאנער יידישן ביזנעסמען מיסטער דזשאזעף בערעזין. 
 פארזעצונג קומט. 
 
 וועלוול טשערנין 
 