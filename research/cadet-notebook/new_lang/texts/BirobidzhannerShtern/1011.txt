
 ״בש״ שטעלט פאר א נייע פאנטאסטישע דערציילונג פונעם פעטערבורגער מחבר יואל מאטוועיעוו, ווו ביראבידזשאן איז אויף א מיסטישן אופן פארבונדן מיט דער שטאט אויף דער נעווא, מיט די עלפן און מיטן טונגוסקער מעטעאריט. 
 
 (סוף. אנהייב אין נומ. 40) 
 אתנורה 
 
 *** 
 זינגען וואלסטו געדארפט, באיאן דער חוזה, זון פון וועלעס. 
 (זאגע פון איגארס פאלק) 
 
 צו די «ראדנאווערן»&nbsp; האט פאלאדי שוין דריי יאר ניט געהאט קיין שייכות. זיין נאמען פיגורירט כאטש אינעם צערקווע־לוח, און זיי האבן זיך אליין אויסגעטראכט אויסטערלישע נעמען, און דערצו אפיציעל געביטן זיי אין די פאספארטן. אין דער היים ביי סוויעטלאיארן האבן זיך אין אלע ווינקלען באוויזן א סך נייע קריסטאלן, הילצערנע פיגורקעס און לערנביכער פאר דער «סלאווישער יאגע». איבערן אפגאס־בעקן איז געהאנגען א פארצייטישער מושקעט מיט א טערקישן יאטאגאן. 
 – וואס פאר א צוים? אלע פארטאלן זענען אונטערן וואסער, ווייט פונדאנען. 
 – אונטערן וואסער – ווו? 
 – אין זשיגולי, אין דער «פערמסקע זאנע», ביי די היפערבארעישע פעטראגליפן… דאס איז אין דער מורמאנסקער געגנט. 
 – ניין, ס׳מוז זיין ערגעץ דא. 
 – א קאמעטע, זאגסטו? זיכער האט עס צו טאן מיט אסטראלאגיע. איך ווארף גאנץ גוט גורלות אויף די סלאווישע רונעס, אויף די סקאנדינאווישע אויך… אין פרינציפ, בין איך באקאנט מיט די טארא־קארטן, כאטש איך האב ממש פיינד יענע מאסאנישע המצאה. אין אסטראלאגיע בין איך אבער ווי א פיקהאלץ – א גאנצער עם־הארץ. 
 – זאג מיר דעם אמת, סוויעטלאיאר, דיין מושקעט… איז ער טאקע אן עכטער?.. 
 אויפן וועגן אהיים פונעם יישוב «טעלמאנא» האט זיך פאשע, פארמאטערט פון זיינע זוכענישן, צוגעשפארט צו דער ריפן־ארטיקער גרויער אייזערנער באצוימונג ביי דער בריק. ווארטנדיק אויפן אויטאבוס, האט ער צוגעטשעפעט די «אויערלעך» צום טעלעפאן און אריין אינעם «יוטוב». גלייך האט ער דארט געטראפן דאס פארצייטישע פראנצויזישע פאפ־לידל&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; «Parole, parole, parole». דאכט זיך, עפעס פון ברעזשנעווס יארן; זיין מאמע האט עס ליב. 
 «טאקע פאראלן», האט פאשע א טראכט געטאן וועגן זיין שותף – דעם טיפש, וואס האט ביזן סוף נישט געקאנט איינשטעלן דעם סערווער ווי געהעריק. דאנקען גאט, ווען זיי האבן פארגעשטעלט זייער פראיעקט דעם נאטשאלניק, זענען קיין צרות ניט געשען. עפעס א ווארט אינעם ליד האט געקלונגען באקאנט… 
 די סייסמאגראפן אין קראסנאיארסק און אירקוטסק האבן פיקסירט קוים באמערקלעכע ערד־וויבראציעס. 
 
 «אמור – איז א טייך. 
 דארט איז אויך פאראן א טונגוסקע. 
 אמור – איז ליבע. 
 ליבע ביים טייך. 
 איך בין א קדשה און א קדושה. 
 איך בין אן אשה און א בתולה. 
 איך בין אויסגעלאסן און באשיידן. 
 איך בין מלמחה און שלום. 
 קוקט ניט אראפ אויף מיר, ווען איך בין אראפגעווארפן אויף דר׳ערד! 
 און איר וועט מיך געפינען צווישן די, וואס גייען…» 
 
 «קומט אויס, דארף איך אים אפשיקן צום אמור!״ – איז א צעמישטע מחשבה פארבייגעפלויגן אינעם שכל ביים באשעפעניש, וואס איז געשלאפן אין די סיבירישע ערד־תהומען. 
 ביי פאשען האט גענומען זשומען אין די אויערן. עטלעכע סעקונדעס האט ער ניט געקאנט פארשטיין, פארוואס אלצדינג ארום האט זיך אזוי געביטן. אויפן הינטערגרונט פון א ברייטן טייך, גלייך פאר זיין נאז, האט זיך געיאוועט נינע־נאנע אין א מאיעסטעטיש דזשינסעווע מיני־קליידל; זי האט געשלעפט צוויי פולע עמערס רויטן רויג. 
 – מאלאדיעץ! – האט זיין חברטע געשטעלט איר משא אויף דער ערד און געגעבן פאשען א דערמונטערנדיקן קלאפ אויף דער פלייצע. – איצט האסטו פארשטאנען? דא, אין דער יידישער אויטאנאמער געגנט, איז אויך פאראן א דארף, וואס הייסט «טעלמאנא». און איך מוז שוין גיין, דער רויג איז זייער פריש, גלייך וועל איך עס פארקויפן אויפן מארק. קומט צו מיר אמאל צוזאמען. אבער זאג איר ניט אויס… אפשר איז דיין ראזע אן אייפערזיכטיקע? 
 נינע איז דורכגעגאנגען גלייך דורכן צוים; פאלאדי האט פלוצעם פארשטאנען, אז דאס איז ניט קיין חלום. 
 ראזע איז געווארן ממש אויסער זיך פאר פרייד, ווען איר ווירטועלער געליבטער האט פלוצלינג אנגעקלונגען אין דער טיר. זי האט אזוי שטארק ארומגעכאפט פאשען, אז ער האט קוים איבערגעכאפט דעם אטעם, געשטעלט דעם טיי, געעפנט א נייעם פלאש קאניאק און אנגעגאסן צוויי קעלישקעס. ווען ראזע האט אפגעשיקט קיין פעטערבורג א נייע סעריע קאסאוואראטקעס&nbsp; מיט אויסגענייטע ראזעלעך און קאמעטעס, האט נאנע איר געמאכט א גרויסע הנחה, פארגעלייגט דעם עכטן גרוזינישן קאניאק בלויז פאר הונדערט רובל און גיי ווייס פארוואס געפלאצט פון געלעכטער. 
 – ווייסטו וואס? לאמיר פארן מארגן צום אמור! וויפל האבן מיר געפלאפלט וועגן דעם, און איך בין דארט נאך קיינמאל ניט געווען. לאמיר פאטאגראפירן כאבאראווסק פון דער־א זייט פונעם טייך! 
 א האלבע שעה האט דאס טאקסי זיך געקערעוועט אהין און אהער אויף די עקלדיקע וועגן ארום דער ברעג. צום סוף האט די מאשין זיך אפגעשטעלט ביי דעם צוים. 
 – פאשע, ס׳איז דאך ממש א מיסטגרוב!!! 
 – נו, לאמיר מאכן פאטאגראפיעס פון פארשיידענע ראקורסן, און דערנאך וועלן מיר פארן ערגעץ אנדערש. 
 פאשע איז צוגעקומען מיט ראזען צו דעם צוים, ארויסגענומען דעם פאטא־אפאראט פונעם רוקזאק, צוגעדרייט אן אלטן אביעקטיוו פונעם «זעניט» , זיך מכוון געווען… גארניט געשען. 
 – מאדמואזעל אריאדנע, צי האט איר אן אנונג, ווי אזוי ס׳ארבעט א קאמפיוטער־נעץ? דארטן איז אלץ צונויפגעפלאכטן, ווי אין דיין וועב־מאשין. האסטו אמאל געלייענט וועגן דער טעאריע פון קנופן? 
 – פאלאדי פלוטאניעוויטש, שטעלט זיך פאר, יא – געלייענט אין דער וויקיפעדיע! פארוואס האסטו מיך אבער אריינגעשלעפט אין אזא מיסטגרוב און וואס פאר א שייכות האט עס צו די קנופן? 
 – אט שטעל זיך פאר, אז איינער א קליענט האט ביי דיר באשטעלט צונויפצוקניפן אן ענדלאזיק קאמפליצירן, ממש אן אין־סופיקן קנופ. 
 – פאשע, איך האב דיך זייער, זייער ליב… ביסטו אראפ פון זינען, צי וואס? האסט מיר דאך געזאגט, אז שוין איבער א יאר האסטו ניט גערייכערט יענעם זאלץ פון אמסטערדאם? 
 פאשע האט ווידער פאקוסירט זיין שכל אויף די נייראן־נעצן. 
 
 «איך בין ווייט פון אייך. 
 און אין יענעם טאג, ווען איך בין ווייט, בין איך צו אייך נאענט. 
 איך בין דער מלבוש פון הערצער. 
 איך בין דער בונד און די צעבינדונג. 
 איך בין שטום און איך קען ניט רעדן, אבער גרויס איז מיין אוצר פון ווערטער» 
 
 «זע איך, אז איך מוז פארברייטערן דעם פארטאל!» – האט זיך געזאגט דאס קאסמישע באשעפעניש און איבערגעפירט עטלעכע קילאגראם באזאלט מיטאמאל אין ריינער ענערגיע. די סייסמאגראפן האבן נאכאמאל פיקסירט אן אומפארשטענדלעכע סעריע ערד־וויבראציעס, בערך אין א טויזנט קילאמעטער צום צפון פון אירקוטסק. 
 פונעם האסטיקן לופטדרוק־שפרונג האבן זיך ביי פאשען גלייך צעווייטיקט די אויגן. די מיסטגרוב איז געווארן דריי מאל גרעסער, און דער אמור האט זיך פארוואנדלט אין די באקאנטע הויכע בנינים פון דער פעטערבורגער פארשטאט. ביי דער געפלעפטער און שיעור ניט געחלשטער ראזע איז אראפגעפאלן דער קינבאק; זי איז קוים געקומען צו זיך, געבעטן מחילה און איז אוועקגעלאפן הינטערן צוים אין די קוסטעס. 
 
 *** 
 פונעם חושך כ׳פארשטיי די נאכט: 
 משחבות־געפלוס, שטערן־ליכט. 
 (עניא, פונעם פילם «דער האר פון די רינגען») 
 
 מולטיווערסום. אויסערצייטלעכקייט. 
 עמעצער האט געהאלטן אין איין קוועטשן דאס קנעפל אונטן – ביים אריינגאנג פונעם בנין. פאשע האט זיך געכאפט, אז ראזע האט, מעגלעך, פארגעסן מיטצונעמען אירע שליסלען. ער איז ארויסגעלאפן פונעם דוש, זיך אויף גיכן אפגעווישט, זיך איבערגעטאן און געגאנגען עפענען די טיר. ראזע האט מיטגעבראכט צוגאסט עפעס א יונג מיידל, ארום אכצן יאר, אין שווארצע ברילן און עפעס א אומגעלומפערט רויט היטל מיט א פאמפאן. 
 – פאשע, באקען זיך! דאס איז גאליע גארדאן! גאליע, טו אויס דיין היטל, לאז עס איבער אויפן הענגער אינעם קארידאר, און קום טרינקען טיי מיט אונדז. 
 אין פארגלייך מיט זיין סטודיע, האט די צוויי־צימערדיקע דירה, וואס פאשע מיט ראזע האבן געדונגען צוזאמען, אויסגעזען ווי אן עכטער מלכותדיקער פאלאץ. ראזע האט א שעפטשע געטאן פאשען אינעם אויער אריין: «גלאץ ניט אויף איר צופיל, זי איז שוין איבער זעכציק יאר אלט און דערצו ניט אינגאנצן א מענטש». פאשע האט א מאך געגעבן מיט דער האנט: ווידער ראזעס נארישע דיבורים! 
 גאליע איז אריין אין דער קיך און זיך פארזיכטיק ארומגעקוקט. 
 «אוווא!» – האט פאשע אנגעקוקט אויף דער גאסטין. ווייניק וואס האט אים שוין געקאנט באווונדערן, אבער… דאס מיידל, האט ער א טראכט געטאן, האט טאקע זייער חנעוודיקע אויערלעך, נאר אזעלכע ווייזט מען בלויז אין קינא. פארשטייט זיך, מוז זי זיי אפילו אין יולי צודעקן מיט א נאריש היטל. און אירע העל־גרינע קעצישע אויגן קאן מען מיט קיין לינדזן ניט נאכמאכן און ניט אויסבאהאלטן»… 
 – פאשע, זי האט ביי מיר געבעטן איינעם פון מיינע אותיות, און צוגעזאגט אונדז צו העלפן אויסצובויען א דאטשע! שטעל זיך פאר, אז ביי זיי איז אויך פאראן «טעלמאנא», אזוי ווי ביי אונדז לעבן ביראבידזשאן און ביי דיר אין דער לענינגראדער געגנט. «טעל מאנא» איז דער טייטש «א געבענטשטער דאך» אדער עפעס אזוינס. און עס שטייט דארט אויך א צוים, נאר גאר א קרישטאלענער, ווי אין יענעם מולטפילם! קיין מיסטגרוב איז אבער נישטא. 
 – וואס פאר א בארג, וואס פאר אותיות, וועלכע מולטפילמען?! 
 ראזע האט ארויפגעצויגן איר ניי קלייד פונעם אייגענעם דיזיין, און גאליע האט אויפגעהויבן די שניי־ווייסע רעכטע האנט. אויף דער דלאניע האט ביי איר געשיינט א גאלדענער סימבאל. 
 – בארויק זיך, וועל איך זיך ווידער אנשטעכן אזא אות. אדער עפעס אנדערש. דו געדענקסט, אז לעצטנס האב איך איבערגעלייענט טאלקינען. נעכטן האב איך געזען א חלום מיט די עלפן און מיט יענעם בארג. נו, האב איך געטראכט, אז אפשר קען איך זיך א דריי טאן אהין. געפועלט! גיי איך מיר, הייסט עס, פאזע יענעם קרישטאלענעם צוים, און זע איך גאליע קלייבן בלימעלעך. 
 – אגב, – האט ראזע ממשיך געווען איר מעשה, – זי פארשטייט א ביסל אויף רוסיש און אויף דייטשיש. איז האבן מיר אפגעמאכט; גאליע האט א פיר געטאן מיט דער האנט און צוגענומען דעם אות. זיי האבן אונדז צוגעזאגט צו העלפן אויסצונבויען א קרישטאלענע דאטשע! עס וואלגערט זיך דארט וויפל מע וויל קווארץ, און פארן שטח דארף מען גארניט באצאלן. 
 – איך… מיין נאמען איסט גלדריאל, – האט זיך אפגערופן די גאסטין. – איך גיין פאן ארדא געבען אייער אוריאל אירען פערלארענען טענגווא. 
 קאלאזש יואל מאטוועיעוו 
 – איר באבע איז געווען פון פעטערבורג! – האט ראזע פארטייטשט גאליעס ווערטער מיט א טריומפאלן טאן. – און יידיש, שטעל זיך פאר, איז געווען די שפראך פון אירע אבות, דערפאר איז זי פונעם קלאן גארדאן! דערנאך וועלן מיר מיט דיר צוזאמען כאפן א נסיעה צו די עלפן. נאר דארט מוז מען זיך היטן: צומאל לויפט ביי זיי די צייט הונדערט מאל פאמעלעכער, ווי ביי אונדז, און צומאל פארקערט. היינט אינדערפרי האב איך דארט פארבראכט גאנצע צוויי וואכן! נאר גאלעטשקע וועט אונדז ווייזן אלע שטעגעלעך, ניט אזוי? 
 – אלס ערשטעס געבען אוריאלען, – האט גאליע א זאג געטאן מיט עפעס א פארשעמטן טאן. – זי… פערלארען איינע טענגווא. 
 – איצט זעסטו? – האט מסביר געווען ראזע. – אונדזער אוריאל, די, וואס איז צו אונדז געקומען צו פליען אינעם טונגוסקער מעטעאריט, האט מיט א סך, א סך יאר צוריק פארלוירן איין אות פון איר נאמען. זינט דעמאלט קאן זי זיך ניט אויפוועקן. 
 – אירע אוריאל איסט זי, פערשטעען זי, הער סיטשאוו? 
 אין דער לופטן האט זיך דערהערט א גערוך פון אזאן און ביי פאשען זענען אויפגעשויבערט געווארן די האר. גלדריאל האט דערנעענטערט איר האנט צום ראדיאטאר. ס׳האט א קנאק געגעבן א דינער גאלדיקער פונק, און דער יידישער אות «הא» איז געפלויגן דורך דיקע גראניט־שיכטן, דורך דער צעשמאלצענער מאגמע, צוריק צו איר אלטער בעל־הביתטע קיין סיביר. 
 – פארשטאנען? – האט ראזע זיך פריילעך צעשמייכלט. – אונדזער אוריאל, אריאדנעס פאדעם און די פארבינדערקע פון גורלות, איז ניט ער – נאר זי. און זי איז ניט קיין דינסט פון די ארכאנטן – דאס איז בלויז געווען איר קאשמארישער חלום. זי האט דאך גאנצע מיליארדן יאר אפגעזעסן אין דער אייזענער קאמעטע! און הייסן הייסט זי ניט אתנור, נאר אתנורה – אטאנארע! 
 – גאליע! – האט זיך ראזע געווענדט צו איר נייער חברטע. – לאמיך אוועקשטעלן דיינע בלומען אין דער וואזע! היינט, זע איך, בליען ביי אייך פעדערגראז־ביימער? 
 ראזע האט פארזיכטיק ארויסגענומען פון דער קיך־שאפע די אנטיק־מתנה, וואס נאנע האט מיט א חודש צוריק געגעבן פאשען אויף זיין געבוירן־טאג: א פארצייטישע שווארצע קעראמישע וואזע. זי האט אנגעגאסן וואסער פונעם קראן און צוגעשניטן די בלומען מיט א שער. די וואזע איז געווען באצירט מיט קבלה־צייכן, קאמעטעס און דעם נאמען Gordon, אנגעשריבן מיט דער אלטער גאטישער שריפט. אויף דער פארקערטער זייט פונעם אנטיק איז עפעס געווען אנגעשריבן אויף יידיש: אפנים, דער זעלבער פאמיליע־נאמען. 
 