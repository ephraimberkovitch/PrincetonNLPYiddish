
 דער דיריגענט יורי באשמעט און דער גובערנאטאר פון מאסקווער געגנט אנדריי וואראביאוו, דער זשורנאליסט לעאניד פארפיאנאוו און אנדערע אקטיוויסטן פון געזעלשאפטלעכן און קולטור־לעבן זיינען געווארן די לאורעאטן פון דער פרעמיע ״פידלער אויפן דאך״. 
 די פייערלעכע צערעמאניע איז פארגעקומען אין מלוכה־קרעמל-פאלאץ. 
 באשמעט איז באערט מיט דער באלוינונג ״פאר א בייטראג אין דער אנטוויקלונג פון היינטצייטיקער מוזיק־קונסט און אונטערשטיצונג פון פון יונגע טאלאנטן״. מע האט אפגעשאצט די ארבעט פון וואראביאוו און זיין ״מיטווירקונג אין דער בויונג פונעם גרעסטן אין מאסקווער געגנט יידישן רעליגיעז־קולטורעלן צענטער ״זשוקאווקא״. מע האט צוגעטיילט די פרעמיע דעם זשורנאליסט לעאניד פארפיאנאוו פארן שאפן א דאקומענטאלן פילם ״די רוסישע יידן״. ״פאר א בייטראג אין דער אנטוויקלונג פון יודאיק אין רוסלאנד״ איז באלוינט ארקאדי קאוועלמאן, א פארוואלטער פון דער קאטעדרע פון יודאיק פונעם מאסקווער אוניווערסיטעט אויפן נאמען פון לאמאנאסאוו. צווישן די לאורעאטן זיינען אויך דער גענעראל־דירעקטאר פונעם אינטערנאציאנאלן קולטור־צענטער אויפן נאמען פון מיכאעלס, דער פאלקס־ארטיסט פון רוסלאנד מיכאיל גלוז, דער רב ראובן פיאטיגארסקי, וועלכער האט איבערגעזעצט דעם תלמוד בבלי אויף דער רוסישער שפראך, דער רעזשיסאר פונעם ספעקטאקל לויט דער פיעסע פון זשאן קלאד גריומבער ״דרייפוס״ (טעאטער־סטודיע ״קשת״, גימנאזיע נומ.0451) פאלינא קאסיאנאווא. 
 עס האט באקומען די באלוינונג דער אנפירער פונעם פראיעקט ״YRARBILJP״ מאטוויי טשלענאוו. אין דער נאמינאציע ״א מענטש א לעגענדע״ האט מען באלוינט דעם אנטיילנעמער פון דער אויפשטאנד אינעם טויט־לאגער סאביבאר ארקאדי ווייספאפיר. 
 א סימבאל פון דער פרעמיע איז א סטאטועטקע ״פידלער אויפן דאך״, געשאפן דורכן ישראלדיקן סקולפטאר פראנק מייסלער. דער הויפט פונעם דעפארטאמענט פון געזעלשאפטלעכע פארבינדונגען פון דער פעדעראציע פון יידישע ארגאניזאציעס פון רוסלאנד ברוך גארין האט אזוי דערקלערט דעם מיין פון סטאטועטקע: ״דאס איז א סימבאל, וואס רעדט אונדז, אז נישט געקוקט אויף אלע לעבנס־אומשטאנדן, דארף א מענטש בלייבן א פידלער פון גייסט, דארף ער שטיין אויף דער געהעריקער הייך און ווייטער שפילן אויף זיין פידל״. 
 מיט אט דער פרעמיע מערקט די פעדעראציע אפ די פארדינסטן פון די מענטשן, וועלכע האבן מיט זייער טעטיקייט אריינגעטראגן א וואגיקן צושטייער אין דער אנטוויקלונג פון געזעלשאפטלעכן און קולטור־לעבן פונעם לאנד, אומאפהענגיק פון זייער נאציאנאליטעט און גלויבן. 
 צווישן די לאורעאטן פון די פאריקע יארן זיינען פאראן דער פאלקס־ארטיסט פון פססר יוסף קאבזאן, דער רעזשסאר פיאטר טאדאראווסקי, דער אקטיאר וולאדימיר מאשקאוו, דער רעזשיסאר־מולטיפליקאטאר יורי נארשטיין, דער קאמפאזיטאר אסקאר פעלצמאן און אזוי ווייטער. 
 