
 לעאן טאלמי 
 (א קאפיטל פונעם בוך ״אויף רויער ערד״) 
 אז קירמא איז קירמא – דאס האבן מיר זיך דערוווסט ערשט העט שפעטער, ווען מיר האבן פאר איין וועגס זיך אויך דערוווסט, אז נאר בקרוב וועט דער יישוב באקומען א יידישן סאוועט, א יידישע קינדער־שולע און א יידישן נאמען: וואלדהיים. דעמאלט אבער, ווען מיר האבן דעם יישוב באזוכט, האט מען אים נאר גערופן כודזינאווקע, – א נאמען, ווי מען האט אונדז דערציילט, נאך איינעם, וואס האט עס נישט פארדינט. נאר פארוואס און פאר ווען – דאס האט זיך מיר נישט איינגעגעבן זיך צו וויסן. 
 נאך צוויי שוה פארן האבן מיר געלאזט הינטער זיך די צוועלף קילאמעטער וועג, וואס פון טיכאנקע, און מיר זיינען אריינגעפארן צווישן צוויי לאנגע רייען הייזער מיט ביימער אין דער מיט. רעכטס, צו דרום־צו, האט זיך געהויבן וואלד. לינקס האבן הינטער די הייזער זיך געשפרייט גערטנער און פעלדער און ווידער וואלד. 
 מיר זיינען פארבייגעפארן א צענדליק נאך־ניט־פארענדיקטע הייזער און זיך אפגעשטעלט ביי א געביידע, וואס איז שוין געווען אפגעצאמט מיט א פלויט. דא האבן מיר צוגעבונדן די פערד, איבערגעלאזט די וואגנס און באלד זיך באקענט מיט א גרופע איבערוואנדערער, וואס זיינען צוגעקומען אונדז באגעגענען. 
 מיר האבן זיך פאנאנדערגעשמועסט און זיך דערוווסט, אז אט די ערשטע איבערוואנדערער, וואס מיר האבן דא באגעגנט, זיינען פונעם קאלעקטיוו ״וואסטאק־זאריא״ 
 (מיזרח־זון־אויפגאנג). דאס איז א קאלעקטיוו פון זיבן פאמיליעס – זעקס סמאלענסקער און איין מינסקער. געקומען קיין בירא־בידזשאן זיינען זיי נאך פאראיארן און זיך באזעצט אין ראיאן פון בירעפעלד. האיאר האבן זיי זיך&nbsp; אריבערגעקליבן ״אויף כודזינאווקע״, ווייל דא איז די ערד א בעסערע און געהילץ איז פאראן דערביי – קאסט דאס בויען זיך א סך ביליקער. זיי האבן זיך שוין אלע אויסגעבויט הייזער, און פיר מיטגלידער פון זייער קאלעקטיוו האבן שוין אראפגעבראכט די פאמיליעס – זיינען זיי איצט צוזאמען 22 מענטשן. זיי וווינען באזונדער – יעדע פאמיליע אין איר הויז. נאר דער שטאל מיט די בהמות און דער שייער מיט מאשינען און געצייג זיינען בשותפותע, און זיי ארבעטן אלע צוזאמען. 
 די געשיכטע זייערע: אלע זיינען זיי פריער געווען סוחרים, הענדלער. האבן זיי זיך פאראיארן פארשריבן פאר איבערוואנדערער, זיינען געקומען קיין בירא־בידזשאן, דורכגעמאכט דא די ערגסטע צייט – דעם פאראיאריקן שווערן זומער, וואס וועט דא אלעמען לאנג בלייבן אין זכרון, און איצט – זיי ווייזן מיט שטאלץ אויף די הייזער, וואס זיי האבן אויסגעבויט, די פעלדער, וואס זיי האבן אויסגעקארטשעוועט, אויפגעאקערט און פארזייט די גערטנער, וואס זיי האבן פארפלאנצט און וואס האבן זיך פאנאנדערגעוואקסן מיט דער גאנצער רייכער פארשיידנארטיקייט און פארביקייט, וואס מען געפינט דא אומעטום. 
 
 א קוק טאן אויף זיי, איז שווער צו גלייבן, אז דאס זיינען באמת געוועזענע הענדלער. עפעס בינדט זיך נישט זייער אויסזען און היילעך מיט דער פארשטעלונג פון מנחם־מענדלס: אפגעברענטע פנימער, גלייכע פלייצעס, פעסטער טראט, מיושבדיקע באוועגונגען, זיכערער בליק. עס דאכט זיך, אז זיי זיינען דא אויפגעהאדעוועט געוועארן אין דער טייגע, אז זיי האבן זיך דא איינגעלעבט מיט דער ווילדער נאטור, אז זיי קענען זי און ווייסן גוט, ווי אזוי זי גובר צו זיין. 
 מיר האבן באזוכט איינס פון זייערע הייזער, וואס איז דערווייל געווען פארענדיקט נאר פון דרויסן. אינעווייניק האט דאס הויז מיט זיך פארגעשטעלט איין גרויסן צימער מיט אן אריינגאנג פון א צוגעבויטן פירהויז. דעם גרויסן צימער האט מען נאך געדארפט ערשט צעטיילן אין קלענערע חדרים. דערווייל, האבן זיי דערציילט, ווערט ער נישט גענוצט, און די איינוווינער שלאפן אויפן בוידעם. 
 מיר האבן זיך נאך דורכגעשפאצירט איבערן גארטן, וואס הינטער דעם הויף, באקענט זיך מיט איינער פון די מאשינען, וואס זיי נוצן פאר קארטשעווען ביימער, און אריבערגעקראכן א נידעריקן פלויטל אין א שכנישן גארטן. 
 
 דער הויכער, פעסט־געבויטער בארוועסער בחור מיט א צעשויבערטן שווארץ־געקרויזטן קאפ האר, וועלכן מיר האבן דא געפונען צווישן די בייטן, האט אונדז דערקלערט, אז אט־דער גארטן געהערט דעם קאלעקטיוו ״עמעס״, און אז דאס איז דער ערשטער קאלעקטיוו, וואס האט זיך אריבערגעקליבן קיין כודזינאווקע. ער אליין איז גראד נישט קיין מיטגליד פונעם קאלעקטיוו. געקומען איז ער נאר צו־גאסט צו א ברודער זיינעם. איז ער שוין אזוי דא פארבליבן און זינט פרילינג העלפט ער ארויס דעם קאלעקטיוו אין דער גארטן־ארבעט. מחמת ער איז אליין א געניטער גערטנער און ער שטאמט פון א משפחה פון גערטנער אין ווייסרוסלאנד. 
 קיין אגראנאמישע קורסן, גיט ער צו, האט ער קיינמאל נישט געענדיקט. קיין טעאריע ווייסט ער נישט. אבער ער קען זיך אויף דער ערד און אירע פלאנצן. פון פראקטיקע קען ער זיי. און ער ווייזט טאקע באלד ארויס זיין בקיאות אין דער נאטור פון די פארשיידענע גארטן־געוויקסן און אין דעם אופן ווי אזוי מען דארף זיך מיט זיי באגיין. 
 –&nbsp;&nbsp;&nbsp;&nbsp;&nbsp;&nbsp; נישט שייך, – זאגט ער, – צו זאגן. די ערד איז דא א סך א בעסערע, ווי אין ווייסרוסלאנד, און וואקסן וואקסט דא אלץ זייער גוט. נאר וווהין, – פרעגט ער, – וועלן מיר דאס אלץ פארקויפן, אז קיין כאבאראווסק איז מי — יודע ווי ווייט, און דא ארום האט יעדערער זון אייגענעם גארטן? 
 –&nbsp;&nbsp;&nbsp;&nbsp;&nbsp;&nbsp; דערווייל זיינען צוגעקומען נאך אייניקע איבערוואנדערער, און דער צעשויבערטער בחור באקענט אונדז מיטן פארזיצער פון קאלעקטיוו, – א געזונטער, געלער, שווייגנדיקער יונגערמאן, וואס ענטפערט זייער נישט גערן אויף פראגן. עס גייט אויך צו א יונג מיידל אין א בלויען קלייד און א בארוועסע. איך האף, אז ביי איר וועל איך מער דערגיין און פארפיר מיט איר א שמועס. נאר אויף אלע מיינע פראגן פאררויטלט זי זיך און ענטפערט נישט. דער צעשויבערטער בחור דערקלערט מיר דעמאלט, אז זי פארשטייט נישט קיין יידיש: א סיביריאטשקע איז זי און זי קען נאר רוסיש. 
 איך גיי אריבער אויף רוסיש, און דאס מיידל באשטעטיקט, אז זי איז טאקע א געבוירענע א סיבערער. פון קאנסק קומט זי. 
 דאס האט פאראינטערעסירט. 
 –&nbsp;&nbsp;&nbsp;&nbsp;&nbsp;&nbsp; זיינען זיי דא א גאנצע גרופע סיביריאקעס? 
 ניין, זי איז דא אליין; זי איז די פרוי פונעם פארזיצער פון קאלעקטיוו. 
 –&nbsp;&nbsp;&nbsp;&nbsp;&nbsp;&nbsp; וואס־זשע, איז דער פארזיצער אויך א סיבירער? 
 –&nbsp;&nbsp;&nbsp;&nbsp;&nbsp;&nbsp; ניין, ער איז פון ווייסרוסלאנד. 
 
 איז דאס עפעס נישט נאר קלאר. נאר אזוי ווי דאס מיידל האט געענטפערט אויף אלץ זייער שעמעוודיק, האב איך זי אפגעלאזט. 
 שפעטער א וויילע, ווען מיר האבן שוין געהאלטן ביי געזעגענען זיך, פרעגט זי, צי וואלט איך נישט געווען א בעלן אנקוקן זייער שטוב. איך האב אנגענומען די איינלאדונג און זי האט מיך אריינגעפירט אין הויז, וואס איז ענלעך געווען אויף די אנדערע: דרויסן פארענדיקט און אינעווייניק א גרויסער צימער, וואס דארף נאך צעטיילט ווערן אין באזונדערע חדרים. דא איז אבער שוין געווען א ביסל איינריכטונג, חגם זייער באשיידן, לאגערמעסיק: צונויפגעלייגטע ברעטער אויף נידעריקע געשטעלן אנשטאט א בעט, א הילצערן טישל איבערגעדעקט מיט א צעראטע, א פאר הילצערנע טאבורעטן שטאט שטולן. 
 זי בעט מיך צו זעצן, אפרוען, און דערווייל באקלאגט זי זיך, אז ס׳איז דא זייער אומעטיק און ניט־אינטערעסאנט. א, אין קאנסק איז א סך אינטערעסאנטער און לעבעדיקער. א גרויסע שטאט אט־די קאנסק. איר גאנצע פאמיליע וווינט דארט. דער פאטער איז אן אנגעשטעלטער, די ברידער – ארבעטער. 
 און ווי אזוי קומט זי אהער? – נו, איך ווייס דאך שוין: זי האט חתונה געהאט פארן פארזיצער פונעם קאלעקטיוו און געקומען איז זי אהער ערשט מיט צוויי וואכן צוריק. 
 איך אנטשולדיק זיך, נאר איך וואלט פונדעסטוועגן געוואלט וויסן, ווי אזוי זי קומט פון קאנסק אזש צום פארזיצער פון היגן קאלעקטיוו? – א, דאס איז זייער פשוט. ער, דער איצטיקער מאן אירער, איז געקומען קיין קאנסק איינקויפן בהמות פארן קאלעקטיוו. נו, האבן זיי זיך דארט געטראפן, באקענט זיך, און דאס איבעריקע ווייס איך שוין. אט דאס איז די גאנצע מעשה. און ווייטער וואלט דא אפשר געווען נישט שלעכט, ווען ס׳וואלט דא כאטש געווען עפעס א געזעלשאפטלעך לעבן – נו, א שולע, א קלוב, א קאאפעראטיוו. אבער ס׳איז נאך דא גארנישט. בלויז שווערע ארבעט, און אז מען דארף עפעס קויפן, מוז מען פארן קיין טיכאנקע. 
 האבן מיר זיך צעזעגנט, און איך בין ארויס אין גאס. דרויסן איז געווען הייס. ס׳האט געשיינט א העלע אנגעגליטע זון און געשפרייט א מידע שטילקייט ארום, אין וועלכער עס האט זיך באזונדערס שטארק אויסגעטיילט דאס געזשומעריי פון די דערקוטשענדיקע מאסקיטאס. 
 אנטקעגן, אנגעשפארט אן א פלויט, איז געשטאנען א נידעריקער דארער בחור, מיט צוגעקעמטע שווארצע האר, וואס האבן אונטערגעשטראכן זיין בלייכן, א ביסל קריינקלעכן פנים. ער האט מיך אפגעשטעלט און מיר האבן זיך פאנאנדערגערעדט. ער דערציילט: 
 געקומען איז ער אהער מיט נאך חברים פון באקו. אליין איז ער פון פוילן. אנטלאפן פון דארט בעת דעם בירגער־קריג. דערנאך געוווינט אין באקו, ווו ער האט זיך פארנומען מיט שניידעריי. איצט איז ער דא – א מיטגליד פון קאלעקטיוו. אכט זיינען זיי געווען. זיינען צוויי געווארן טראקטאריסטן און זיי ארבעטן אין בירעפעלד. איינער איז אוועק אין כאבאראווסק, און נאך צוויי האבן זיך אומגעקערט אהיים. זיינען זיי געבליבן דריי. האבן זיי גענומען אן ״אוטשאסטאק״ דא, אין כודזינאווקע, און איצט בויען זיי זיך. זייער קאלעקטיוו, פארזיכערט ער, וועט זיך אוודאי פארגרעסערן. אבער ס׳איז דא שווערלעך. און נישט אזוי וואס ס׳איז שווער, נאר ס׳פעלט ארגאניזאציע. אט, ווען ס׳וואלט אלץ געווען ווי געהעריק ארגאניזירט, וואלט געווען א סך גרינגער און מען וואלט געקאנט פיל מער אויפטאן. איז זאלן מיר האבן אין זינען, אז מען דארף דא נויטיק ארגאניזאציע. 
 אזוי ווי אין אט־די שמועסן האב איך דערווייל פארלארן די אנדערע מיטגלידער פון דער קאמיסיע, מוז איך שוין גיין זיי זוכן. מען זאגט מיר, אז זיי זיינען אוועק הינטער דעם יישוב אנקוקן דארט די פעלדער. איך לאז זיך אין יענער ריכטונג. נאר נאענט ביים סוף פון יישוב טרעף איך לאנדאנען, וואטענבערגן און קונצן, וועלכע האבן זיך אפגעשטעלט ביי א הויז, וואס האלט זיך אין בויען. 
 אייניקע פון די בויער זיינען געווען פארנומען מיט זעגן א דיקן קלאץ. אנדערע – אויפן דאך. דאס זיינען אלץ געווען יונגע בחורים, מיטגלידער פון בוי־ארטעל. זיי האבן אלע געענדיקט די ספעציעלע בוי־קורסן, וואס דער אזעט האט ארגאניזירט טאקע דא געפא אין כודזינאווקע. די ארבעט ווערט געטאן אינגאנצן מיט די הענט און, ווי זיי גיבן איבער, באקומען זיי פאר זייער ארבעט בערך צו פיר הונדערט רובל פון א הויז. 
 מיר האבן נאך פארבראכט מיט די בויער א שטיקל צייט. דעם שמועס האט געפירט נח לאנדאן, וועלכער האט זיך אינטערעסירט מיט אלע פרטים וועגן דעם קאסט פון אויפבויען א הויז און זארגעוודיק פארשריבן ביי זיך אין ביכעלע אלע ציפערן. דערווייל זיינען אונטערגעקומען העריס, בראון און די אנדערע פון אונדזער גרופע, און מיר האבן זיך געלאזט צוריק צום צענטער פונעם יישוב. 
 איידער מיר האבן פארלאזט דעם יישוב, האבן מיר זיך נאך אפגעשטעלט אויף א וויילע ביי די בויער־קורסן, א ביסל אין א זייט פון דער הויפט־גאס. ווען מיר זיינען אהין צוגעקומען, האבן מיר געטראפן אייניקע קורסאנטן אין אן איבערגעדעקטן דריי־ווענטיקן שייער, אין וועלכן ס׳זיינען געווען אויסגעשטעלט לאנגע טישן און בענק. די ווענט זיינען געווען באהאנגען מיט פלאקאטן. דאס איז געווען – עס־צימער און קלוב. אנטקעגן האבן מיר געפונען א גרויסן באראק און עטלעכע לייוונטענע ביידלעך. 
 מיר זיינען אריין אין באראק. צוויי רייען בעטלעך הארט איינע ביי די אנדערע, מיט קנאפע אנצוהערענישן אויף ריינלעכקייט. איינער פון די קורסאנטן האט אונדז באגלייט אין דעם האלבפינצטערן באראק. ער האט אונדז צוגעפירט צו א ווינקל און אונדז געוויזן אייניקע פון זייערע מכשירים: האנט־זעגן, האמערס, העק. ער האט אויפגעהויבן א קליינעם האנט־הובעל און מיט איראנישער צערעמאנישקייט פארגעשטעלט: 
 —&nbsp;&nbsp;&nbsp;&nbsp;&nbsp;&nbsp;&nbsp; אט דאס זיינען אונדזערע ״אינסטרומענטן״… 
 דרויסן האבן מיר שוין געטראפן א גאנץ היפשן עולם קורסאנטן. פון די שמועסן מיט זיי האבן מיר גיך אויסגעפונען, אז זיי זיינען נישט שטארק צופרידן. די קורסן זיינען צוויי־חדשימדיקע, וואס גיבן א קליינע קוואליפיקאציע. מען ארבעט מיט פרימיטיווע האנט־אינסטרומענטן. דער געהאלט פאר דער צייט, וואס זיי לערנען אויף די קורסן, איז א קליינער: פופצן רובל א חודש חוץ עסן און שלאפן.&nbsp; איז אבער דאס עסן און דאס שלאפן איז אין אט־די באראקן. 
 אינגאנצן זיינען זיי דארט צו יענער צייט געווען זעכציק קורסאנטן, יונגווארג אלץ, פון אלע עקן פון ראטן־פארבאנד. מערסטנס זיינען זיי אהער געקומען צופעליק – אזעלכע, וואס האבן צוליב פארשיידענע סיבות נישט געקאנט אנקומען אויף די טראקטאר־קורסן אדער זיך איינארדענען ביי אן אנדער ארבעט. איז דאס אויך א סיבה פון אומצופרידנקייט. 
 מיר זיינען דערפאר געווען א ביסל איבערראשט, ווען מיר האבן אויסגעפונען אז די צאל אוועקגעפארענע איז פארגלייכלעך זייער א קליינע – ביי 52 פון 021. א פערציק בחורים האבן שוין געענדיקט די קורסן און זיי ארבעטן אין ארטעל. אינגאנצן&nbsp; זעלבשטענדיק ארבעטן קאנען זיי אבער נאך נישט. זיי מוזן נאך אלץ זיין אונטער דער אויפזיכט פון אן אינסטרוקטאר. די איבערגעבליבענע קוראסאנטן וועלן שוין ווי עס איז ענדיקן – ארבעט וועלן זיי האבן גענוג. זיי פארשטייען: ס׳איז אן אנהייב און – זיי וועלן נאך בויען. 
 