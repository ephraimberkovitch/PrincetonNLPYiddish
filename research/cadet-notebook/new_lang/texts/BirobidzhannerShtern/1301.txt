
 איך האב זיך באקענט מיט דזשיין פעפלער א דאנק די אינטערנעץ־קלאסן, וואס דער ארבעטער־רינג פירט אן מיט זיי במשך פון עטלעכע יארן. דזשיין איז איינע פון די פראדוקטיווסטע יידישיסטן פון דער גארער וועלט. זי פארנעמט זיך מיט פארכאפנדיקע פראיעקטן, וואס העלפן אונדז בעסער זיך פארשטעלן און פארשטיין דאס לעבן פון די יידן פון אמעריקע און פוילן א דאנק די לידער, וואס זיי האבן געזונגען א מאל און וואס דזשיין האט אנדעקט און צוריקגעבראכט צום לעבן. זי האט זיי פרטימדיק געפארשט, רעקארדירט אויף די קאמפאקטלעך,&nbsp; ארויפגעשטעלט אויף אירע וועבזייטלעך (ווו מע קען זען הונדערטער לידער מיט א שלל פון דער וויכטיקער און טשיקאווער אינפארמאציע) און אויף ״יוטיוב״. חוץ דעם האט זי צוזאמענגעשטעלט עטלעכע ביכער מיט וויצבילדער פון אמעריקאנער יידישער צייטונג ״די וואהרהייט״ (1905–1919). אט די וויצבילדער מיטן הויפט־העלד גימפל בייניש דער שדכן, האבן דערקלערט די יידן אויף הומאריסטישן אופן דאס סאציאלע, פאליטיש־עקאנאמישע און קולטורעלע לעבן אין די פאראייניקטע שטאטן און אויף דער וועלט. ס׳איז שווער צו גלויבן, אז דזשיין האט דאס אלץ אליין געמאכט. דזשיין האט תכיף מסכים געווען צו כאפן מיט ניקאליי באראדולינען (ניו־יארק) א שמועס. 
 נ.ב.: דזשיין, וואס האט דיך מאטיווירט זיך צו פארנעמען מיט דער ארבעט מיט כמעט פארגעסענע יידישע לידער? 
 דזש. פ.: איך בין געקומען צום געדאנק צו רעקאנסטרוירן די כמעט פארגעסענע אוצרות פון דער יידישער פאלק־קולטור בהדרגה. ערשט האב איך געהערט אין 1980 דעם קאנצערט פון יידישע לידער פון ״קלזמער קאנסערוואטארי בענד״ און זינט דעמאלט זינג איך די יידישע לידער. איך האב זיך באקענט מיט שבע צוקערן און זיך געלערנט ביי איר זינט 2006, זי האט דעמאלט געוווינט לעבן מיר. 
 נאך דעם האט מיין פריינד סקאט דעוויס מיר פארגעלייגט איבערצוזעצן דריי ראמאנען, ארטיקלען און בריוו פונעם וויכטיקן יידישן שרייבער יעקב דינעזאן. 
 אין 2010 האט מיין חברטע בעט האלמגרען, א פראפעסאר פון סלאווישע שפראכן אין דוק־אוניווערסיטעט, מיר פירגעלייגט צו פארשן אין איינעם די לידער פון ווארשעווער קאבארעטן צווישן ביידע וועלט־מלחמות. איך האב געארבעט דריי יאר אויף דעם, באזונדערס מיט זיבן ביכלעך, געדרוקט פון יצחק זשעלאנעק (1929–1934), א בוכהענדלער און לידער־פארפאסער, וואס האט פארמאגט א קרעמל אין אן מארק פון אלטווארג. איך האב ארויסגעגעבן פיר קאמפאקטלעך און צוויי ביכלעך פון זיינע לידער און ענלעכע לידער פון דער תקופה. די לידער פון זשעלאנעק קאלעקציע געפעלן מיר אגב בעסער, ווי ניקל־לידער זאמלונג. פון דער אנדערער זייט, איז די ארבעט מיט די ניקל־לידער געווען א סך פריילעכער. ארבעטנדיק מיט זשעלאנעקס לידער, האב איך אלע מאל געטראכט וועגן די זינגערס און טענצערס, וואס זיינען פארשווונדן מיטן אש פון חורבן. מיטן ניו־יארקער עולם איז געווען דער היפך: זיי האבן אויך געקענט זיין ארעמעלייט, אבער זיי האבן געהאט די צוקונפט און געגלייבט, אז זיי אדער זייערע קינדער וועלן זיין מצליח. דאס איז טאקע געווען וואר. איך האב געפונען א דערמאנונג וועגן די ניקל־לידער אויף דער אינטערנעץ, ווען איך האב נאך געארבעט מיט דער ווארשעווער לידער־זאמלונג אין א בוך, וואס געפינט זיך נאר אין Hebrew Union College ביבליאטעק: American Yiddish Penny Songs by Morris Rund and others. 
 
 מאריס רונד איז געווען א בעקער, א פּעדלער, א זינגער און אויך א פארפאסער פון עטלעכע לידער אין זשעלאנעקס ביכלעך. איך האב געבעטן די HUC ביבליאטעקערס, זיי זאלן מיר שיקן דאס בוך. 
 אנשטאט דעם בוך האב איך געקראגן דעם מיקראפילם. עס איז געווען א קאלעקציע פון צוויי הונדערט לידער־בלעטלעך, וועלכע פּעדלערס האבן פארקויפט אוף די גאסן אין דער ׳לאער איסט סייד׳ אין אנהייב פונעם צוואנציקסטן יארהונדערט. עמעצער האט אפּגעהיט די ברעכיקע בלעטלעך און זיי אוועקגעגעבן אין HUC. די ביבליאטעקערס האבן ניט געוווסט וואס דאס איז ווייל קיינער פון זיי האט קיין יידיש ניט גערעדט! זיי האבן מיר דערלאזט ניצן די מאטעריאלן, ווי איך וויל. איך האב געמאכט פון זיי א בוך און אנגעהויבן זוכן די מעלאדיעס צו די לידער. 
 נ.ב.: ווי אזוי ברענגטו כמעט פארגעסענע לידער צוריק צום לעבן? 
 דזש . פ .: עטלעכע פון די ניקל־לידער זיינען גוט באקאנט, למשל, ״א בריוועלע דער מאמען״ און ״פרייטיק אויף דער נאכט״. דאס רוב פון זיי איז אבער אין גאנצן פארגעסן כאטש מען קען א סך פון זיי גרינג געפינען אויף דער אינטערנעץ אבער די צרה דא איז די טראנסליטעראציע. ס׳איז זייער שווער צו פארשטיין, ווי אזוי די אמאליקע פארלעגער האבן אויסגעלייגט די טיטלען, ווייל די פארשידענע ארטאגראפיעס און טראנסקריפציעס זיינען אזוי ווילד פיסטרע, אז מע קען פשוט לאכן פון זיי. א מאל דארף מען מזל צו טרעפן וואס מען האט געמיינט. ס׳איז זייער שווער צו געפינען די נאטן, מוזיק צו די פלאטעס. ווען די אפגעדרוקטע נאטן זיינען ניטא, מוז איך געפינען און טראנסקריבירן &nbsp;זיי פון די פלאטעס. עטלעכע פלאטעס זיינען זייער זעלטן, אפשר נאר איין קאפיע ווער ניצול ערגעץ ווו אויף דער וועלט. 
 געוויינטלעך טראג איך א ספּעציפיש ליד פון דער קאלעקציע א פאר טעג אין מיין קאפּ. צוערשט שרייב איך איבער די נאטן און שטעל זיי צונויף מיט די ווערטער. דעם קומענדיקן טאג רעקארדיר איך דעם פּיאנע־צושפּיל און נאך דעם זינג דאס ליד. שפּעטער מאך איך א ווידעא מיט די ווערטער און דער איבערזעצונג. נאך דעם, ווארף איך דאס ליד אוועק אין דער קופּע פון די אנדערע תם־ונישלמדיקע לידער, און איך פארגעס וועגן דעם ליד אין גאנצן. נאך א טאג, נאך א ליד. עס זיינען שוין מער ווי 200 לידער געמאכט אויף אזא אופן. 
 ס׳איז וויכטיק צו באמערקן, אז די פארלעגערס האבן באצאלט די קופלעטיסטן, זיי זאלן פארפאסן די ווערטער און זיי צוצופאסן צו די בארימטע און פאפולערע אמעריקאנער לידער. אפטמאל זיינען די יידישע טעקסטן זייער פעפערדיק. 
 מיר געפעלן אזוינע פּאראדיעס. דאס ברענגט מיר הנאה און פארגעניגן. 
 עס פארדריסט מיך, ווען דער עולם זינגט נאר די זעלבע צוואנציק לידער נאך אמאל און נאך אמאל, אזוי ווי דאס שטעלט מיט זיך פאר די גאנצע וועלט פון יידישע לידער. עס זיינען דא הונדערטער, טויזענטער לידער, וועלכע זיינען גוט ווי גאלד אבער פארגעסן אין גאנצן. יעדע וואך דעמאנסטריר איך און רעד ארום א פארגעסן ליד אויף טשארלס גאלדשלאגערס יידיש ראדיא אין פאריז און איך ניץ ווען עס איז מעגלעך די אריגינאלע רעקארדירונגען די צוהערערס זאלן האבן א חוש פון דער צייט. 
 נ.ב: וואס דערציילן די לידער וועגן דער אמאליקער יידישער שטאט ניו — יארק ? 
 דזש . פ .: די ניו־יארקער יידן זיינען געווען אין איבערגאנג. דאס רוב איז אנטלויפן פון דער אלטער היים, פון שטעטלעך און דערפער, פון דלות און פרומקייט. אין שטאט ניו־יארק האבן זיי געהאפט צו געפינען פּרנסה און א נייצייטיק לעבן. פונדעסטוועגן האבן זיי געבענקט נאך טאטע־מאמעס לעבן, אפילו נאך זיידע־באבעס לעבן. 
 אין דער נייער וועלט האבן די לידער אנטפלעקט דעם קאנפליקט צווישן מאדערנקייט און טראדיציע. דאס איז א צענטראלע טעמע: פון איין זייט האט מען חוזק געמאכט פון די ״אלרייטניקעס״, ״בויטשיקעס״, ״שארלאטאנעס״ און ״בלאפערס״ מיט זייערע פרעטענזיעס און גויישע שטרעבונגען. און פון דער אנדערער זייט האט מען זיך איזדיעקעוועט איבער דער אלטמאדישער וועלט. בענקשאפט און חוזק מישן זיך צונויף אפט צוזאמען. 
 נ. ב.: איך ווער נתפעל, ווען איך קוק אויף דיין ארבעט מיט גימפל בייניש דעם שדכן. איך ניץ עס פאר מיינע קלאסן. ווי אזוי ביסטו געקומען צום פראיעקט? 
 דזש. פ.: ס׳איז טאקע אן אינטערעסאנטע מעשה. צווישן די ניקל־לידער, וואס איך האב געפונען איז געווען דאס ליד ״גימפל בייניש דער שדכן״. איך האב געזוכט און אנדעקט, אז גימפל בייניש איז געווען א הויפט־העלד פון דער קאריקאטור־סעריע אין דער אמעריקאנער יידישער צייטונג ״די וואהרהייט״, געמאלן פון שמואל זאגאט און ערשט געדרוקט אין דער צייטונג אין 1912. די סעריע איז געווען זייער פאפולער אין דער צייט, אבער שפעטער האט מען וועגן איר פארגעסן אין גאנצן. דאס פארדריסט מיך זייער און איך האב באשלאסן צו באקענען גימפל בייניש דעם שדכן מיטן היינטצייטיקן עולם דורך מיין וועבזייטל. 
 א דאנק די וויץ־בילדער האבן די אמעריקאנער יידן זיך באקענט מיט סאציאל־קולטורעלן און פאליטישן לעבן אין אמעריקע און אין אויסלאנד דורך הומאר און סאטירע. די לייענערס האבן באקומען דעם צוטריט צו אט דער סעריע און זיי קענען זען איבער וואס מען האט געלאכט אנהייב 20סטן יארהונדערט און מיטלאכן. לויס מילער, דער רעדאקטאר פון ״וואהרהייט״ האט אריינגעלייגט די ווערטער אין גימפלס מויל און געשאפן זיינע פילצאליקע אוואנטורעס. שמואל זאגאט האט גראפיש געצייכנט דעם העלד און געמאכט אים פאפולער צווישן די לייענערס פון דער צייטונג. איך האב שוין איבערגעזעצט די גאנצע סעריע מיט גימפל ביינישן פון זיין דעביוט אין דער צייטונג&nbsp;אין דעצעמבער 1912&nbsp;ביזן לעצטן טאג אין פעברואר 1919, ווען די צייטונג האט אויפגעהערט צו עקזיסטירן. איך האב זיך דערוווסט א סך מער וועגן פארשידענע אספעקטן פונעם פראיעקט און דערפאר באנייט אלע אריינפירן, וואס די ביכער פארמאגן. אגב,&nbsp;די סטודענטן פון דער&nbsp; גימנאזיע אין טשעכיי זיינען געווען אזוי פארכישופט מיט גימפלען, אז זיי האבן ארויסגעגעבן מיין בוך אויף טשעכיש מיט קאלירטע ילוסטראציעס. זיי האבן צוזאמענגעקליבן גענוג פאנדן איבערצוזעצן דאס בוך אויך אויף פראנצויזיש און דייטש. 
 נ. ב.: פאר וואס פארנעמסטו זיך מיט אזעלכע פראיעקטן? 
 דזש. פ.: ערשטנס, בין איך זייער עלנט דא אין צפון קאראליינא מיט אומבאקאנטע יידישע אוצרות. איך האב קיינעם, צו וועמען איך קען דערציילן וועגן מיינע אנדעקונגען, מיינע זיגן און מפלות. איך זוך אן אמתע געלעגנהייט פארצושטעלן מיינע לידער פארן ברייטערן עולם. איך זינג זיי פארן עולם מיט די איבערטיטלען אויפן עקראן און די מענטשן שאצן אפ אט די זעלטענע לידער. א מאל ווערן זיי איבערראשט פונעם קלוגן און קאמישן אינהאלט פון די לידער. 
 צווייטנס, מיין איך, אז א סך מוזיקערס קענען ניט לייענען קיין מוזיקאלישע נאטן און זיי האבן ניט קיין צייט צו זוכן די טשיקאווע און באהאלטענע לידער, דערפאר טו איך מיין ארבעט. איך שטעל צונויף דעם לידער־ארכיוו, וואס איז צוטריטלעך פאר אלע. איך מיין, אז זיי וועלן געפעלן צו א סך מענטשן, וואס וועלן קענען אויסצוהערן די זעלטענע לידער פון א מאל. איך רעקארדיר די פארגעסענע לידער און שטעל זיי אויף דער אינטערנעץ כדי זיי צו באגייסטערן, צו געבן זיי א חוש פון דער תקופה, זיי זאלן וויסן ניט נאר ״אבי געזונט״ און ״ביי מיר ביסטו שיין.״ די יידישע לידער זיינען ניט נאר די פאלקסלידער, אדער די חורבן־לידער. איך ווארף די כמעט פארגעסענע יידישע לידער אין קיבערערטער מיט דער האפענונג אז ערגעץ ווו וועלן א פאר מענטשן זיי זען און אפשאצן. איך וועל זיין זייער צופרידן! 
 נ.ב.: דו האסט געווונען דעם ערשטן פריז אויפן פארמעסט ״דער יידישער איידאל״ אין מעקסיקע. קענסט דערציילן א ביסל וועגן דעם? 
 דזש . פ .: איך האב באקומען דעם ערשטן פריז פאר מיין ליד „איך קען שוין ניט מיטהאלטן״, וואס דריקט אויס די געפילן פון איינעם, וואס פילט זיך אפגעפרעמדט פון דער מאדערנער תקופה. דאס ליד איז א געמיש פון יידישער און קעלטישער פאלקסמוזיק, ווייל איך האב דרייסיק יאר לאנג געשפילט אין א קעלטישער גרופע. 
 ״דער יידישער איידאל״ ווערט ארגאניזירט דורך א גרופע ליבהאבער פון יידיש אין דער שטאט מעקסיקע, כדי צו אינספירירן מענטשן זיך צו דערנענטערן צום יידישן ליד און ווארט. דער עולם איז געווען ניט קליין פאר דער יידישער אונטערנעמונג – בערך פיר הונדערט מענטשן. 
 