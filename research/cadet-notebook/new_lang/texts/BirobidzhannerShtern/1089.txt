
 
 יואל מאטוועיעוו, א מחבר פון «ביראבידזשאנער שטערן», איז געבוירן געווארן אין 1976, אין לענינגראד. אין מיי 2019 איז ארויס זיין ערשטע פובליקאציע אין אונדזער צייטונג, געווידמעט דער געשיכטע פון קאמפיוטערס. ניט צופעליק האט יואל אויסגעקליבן דווקא אזא טעמע: 
 – פון קינדווייז אן האב איך ליב געהאט מאטעמאטיק, פיזיק, כעמיע, קאמפיוטעריי, געגאנגען אין ווינסשאפטלעכע קרייזלעך פאר קינדער. וואס שייך פראזע, האב איך דעמאלט געלייענט, דער עיקר, וויסנשאפטלעך־פאנטאסטישע ביכער. דיכטונג האב איך אבער תמיד ליב געהאט און געשעצט. מיינע ערשטע נאיווע רוסישע גראמען האב איך אנגעשריבן, ווען איך בין געווען זעקס יאר אלט. יידיש האב איך אויסשטודירט אליין, ווען איך האב זיך געלערנט אין א פיזיש־מאטעמאטישער שקאלע. אין 1995 גענומען ערנסט שרייבן אויף דער יידישער שפראך. 
 במשך פון א לאנגער צייט האט יואל מאטוועיעוו געוווינט אין די חסידישע קווארטאלן און פארשטעט פון ניו־יארק, ווו די תושבים רעדן טאגטעגלעך אויף יידיש. לכתחילה געבילדעט אלס פראגראמיסט, האט ער אין 2002 אנגעהויבן ארבעטן אין דער רעדאקציע־קאלעגיע פון דער ניו־יארקער צייטונג «פארווערטס»: איבערגעזעצט נייעס אויף יידיש, געפירט שטענדיקע רובריקן, געשריבן אייגענע ארטיקלען אויף פארשיידענע טעמעס, ווי אויך געשאפן קאמפיוטער־פראגראמען. אנהייב דעם נייעם יארטויזנט האבן א ריי אמעריקאנער אויסגאבעס אנגעהויבן פארעפנטלעכן זיינע יידישע לידער. 
 אין 2004 האט מאטוועיעוו זיך באטייליקט אינעם גרינדן דעם פעטערבורגער זשורנאל «דער נייער פריינד», ווו ס׳איז ארויס א סעריע זיינע יידישע פאעטישע איבערזעצונגען פון אסיפ מאנדעלשטאמען. דער איבערזעצער האט מסביר געווען זיין באציונג צו דעם גרויסן דיכטער: 
 – מאנדעלשטאמען האב איך ליב פון קינדווייז אן, ער איז מיין סאמע באליבסטער רוסישער פאעט, אבסאלוט אן קיין שייכות צו זיין יידישן אפשטאם. דער אפשטאם פון פאעטן אינטערעסירט מיך נאר ווען סע העלפט צו פארשטיין בעסער זייערע ווערק. איך האלט, אז יידיש איז פונקט אזא אלמענטשלעכע שפראך, ווי רוסיש צי ענגליש. ס׳איז כדאי און ס׳איז נייטיק איבערצוזעצן אויף יידיש וואס־ניט־איז פון וועלכע־ניט־איז לשונות. למשל, איך זעץ איבער גענוג אפט פאפולערע סאוועטישע לידער. אגב, אינעם רעפערטואר פונעם ביראבידזשאנער קינדער־אנסאמבל פון יידיש זינגליד ״אילנות״ זיינען אריין צוויי באקאנטע אין רוסלאנד קינדער־זינגלידער אין יואלס איבערזעצונג אויף יידיש — ״דאס ווונדערלעכע ווייטע״ און ״די הוידלקע באפליגלט״. 
 מאטוועיעוו האט אפגעלעבט 0 2יאר אין פארשיידענע מערבדיקע לענדער, הויפטזאכלעך אין די פאראייניקטע שטאטן, אבער אין 2017 זיך אומגעקערט קיין פעטערבורג. 
 – כ׳וואלט געזאגט, אז מיין אמתע היימשטאט איז דער שוין לאנג פארשווונדענער לענינגראד פון מיין קינדהייט און יוגנט. פארט, צו לעבן אין פעטערבורג איז פארכאפנדיק און אינטערעסאנט; יעדער ווינקל דערמאנט מיר דא אין יענעם «היסטארישן היימלאנד», ווו איך בין געבוירן געווארן און אויפגעוואקסן. 
 *** 
 דערלאנגט מיר א ניגון: 
 א לאנגן ווי א טיש, 
 ווי פיש א טונקעלן, — 
 און קיינער וואלט דאן ניט געשוויגן. 
 און ברעמען, אויגן, שטאמלענדיקע ליפן 
 דעם רוים פארקניפן אויף פרוזשינעס פון דער צייט, 
 פון יענער זייט — ביז גאר אן אנדער זייט, 
 ווו שטערן־ריפן 
 בליצן. 
 און נאכאמאל — 
 צו סאמע שפיצן 
 פון אייביקייט. 
 ריגע 
 מחשבות קלעטערן אמאל 
 פון ביידעמער און פלוגערס העכער. 
 ברוקשטיינער — טריט, לאמטערנס — קול, 
 גיסט אן די צייט ביז ראנד איר בעכער. 
 פילשטאקיק דרימלט יעדע גאס, 
 אין הימל — בייטן זיך אשמרות; 
 נאר דער פרימארגן, קיל און נאס, 
 שוין קוקט ארויס פון זיינע נארעס. 
 און ער פאלט אן — אריין אין קראם, 
 באהעפט דאס היגע און ניט־היגע. 
 מיר זענען דא. די באן קומט אן. 
 די אלטע שול, די אלטע ריגע. 
 דער בובען פונעם בייזן שאמאן 
 אויף דער שאכברעט פון די גאסן, 
 ווו דאס לעבן שפילט א שפיל, 
 גיי זשע, וואנדער אן א ציל, 
 ביז שאמאנישן פרימארגן! 
 ווער פארלאשן ווי א שוועבל — 
 שטיל און קאלט. 
 ווער פארדייעט און דערווארגן 
 אין צעמענט־שטאט, אין איר בויך. 
 גאס. 
 אספאלט. 
 א צאנק. 
 א רויך. 
 אורבאניסטישער געדאנק. 
 אויך א פרעג, ניט פרעג — 
 ווער ביסטו? 
 אינעם פייער פון Conquista, 
 אינעם שאלעכץ פון מאנהעטן, 
 אינעם שווארצן אויג פון צייטן, 
 אין די שאקלענדיקע ווייטן 
 פון אלוועלטישע שאכברעטן. 
 אלע זייטן פול מיט שרעק! 
 אין פלאנעטן! 
 אין געראנגל! 
 ווער! 
 באגער! 
 Fear!! 
 דאס איז א וואלף: ער טאנצט אין דיר! 
 מיט רויטער אכרע אין א הייל 
 א פרא־אדם מאלט א קרייז. 
 צעברעך דעם רוים, צעצי, צערייס, 
 צעשנייד, צעגלידער און צעטייל! 
 באלעב א טרוים, באניי א וועלט, 
 געפין א קוים, פארליר דאס זיין; 
 פאראכט דאס געלט, דיין זארג און מי, 
 מחוץ דער שפיל פון יש און אין 
 אין נאסער פוסטקייט פון גאנצפרי! 
 *** 
 א, תשרי, תשרי… איך האב דיך ברייט באגעגנט 
 און כ׳טראג זיך שווימענדיק אין גאלד דיינעם פון דאנען, 
 ווי קאן איך ערגער זיין פון וואגלענדע בוטשאנען 
 אין אונדזער געגנט. 
 (משה קולבאק) 
 א גליק איז דעם, וואס האט פארהיט א היים, 
 זיך ניט געלאזט אויף הארבסטיקע באראטן, 
 און ניט געבליבן איינציקער אליין… 
 א, הארבסטיקע באראטן! חנען, נעכט, 
 מעלאדיעס פון פוסטקייט, ביימערס נאטן, 
 קרישטאלענע וויבראציעס, געפעכט 
 פון געל און גרוי. 
 און מיין צעמאטערטער זכרון — אויסגעראטן, 
 צו יעדן שאטן — אומצוטרוי. 
 ווען ס׳טריפט פון קאסמאס מרה־שחורה׳ס טוי, 
 ווערט מעשה־שטן ד׳גאנצע וועלט צעטראטן, 
 נאר אלץ ווערט, דאכט זיך, דייטלעך און גענוי. 
 פארשטאנד און תכלית איז א שקר, 
 אומזין און קלארקייט — שכנים נאנטע, 
 און הארבסט, ביי עמעצן דערמאנטער, 
 קלאפט אין די אדערן, ווי גלעקער! 
 די רויז פֿון פּאַראַצעלס 
 היפּט די זומערדיקע נאכט 
 איבער לוזשעס, פֿרײַ און פֿלינק, 
 אַ באצירטע מיטן רינג 
 פונעם גלימערנעם טראמוויי. 
 זיין עקשנותדיקע מאכט 
 שטעקט אין חזרן פונסניי 
 דעם פארזשאווערטן מארשרוט. 
 חלום. שווארץ. מיין האלדז, ער רוט 
 אויפן קלינג פון קאלטן רעלס. 
 אינעם סאד פון פאראצעלס 
 ליגט אין בלוט אַן אלטע רויז. 
 טרוימען גאסן, נאס און גרויס. 
 דאָרט, אין שאטנס — איז דײַן טיר. 
 זיך פארבלאנדזשענדיק, איך ריר 
 די פארביייּקייט פֿון אלץ — 
 עס דיין זאלץ. 
 און די רויז פון פאראצעלס 
 ווערט געבוירן אינעם צין 
 פון אומזיניקן שפאציר 
 צו דײַן אומבאקאנטער טיר 
 אינעם שיכורן פאראד– לענינגראד . 
 געמעלן — ראזא סטראקאווא 
 