
 
http://www.gazetaeao.ru/85887־2/
 דאס בילדל האב איך געקויפט גאנץ צופעליק בעת א קאמאנדירונג, אויפן רעסעפשן פונעם ביראבידזשאנער האטעל ״צענטראל״. דארט פארקויפט מען כלערליי ארטיקע סוווענירן, בתוכם בילדלעך. מערסטנטייל איז דאס א מין קיטש, וואס דארף אפשפיגלען די ארטיקע ספעציפיק. צומאל מיט יידישע אויפשריפטן. איך ווייס ניט, פארוואס האט דאס בילדל צוגעצויגן מיין אויפמערקזאמקייט. אויף דעם איז גארנישט ספעציפיש ביראבידזשאנישס ניטא. ניט קיין טעלעוויזיע־טורעם, ניט שלום־עליכם־דענקמאל, ניט קיין סקווער פונעם נצחון, ניט קיין פאנטאן מיט דער סטיליזירטער מנורה אויפן וואקזאל־פלאץ, אפילו קיין פלאקערנדיקן צוויט פון סאראנקעס. דאס בילדל האט גאר ניט פרעטענדירט אויף אפצושפיגלען א ביראבידזשאנער ספעציפיק. עס האט בכלל אויף גארנישט פרעטענדירט. עס איז געווען איינגעטונקען אין א טיפער רויקייט. ווארשיינלעך, טאקע דערפאר האט עס צוגעצויגן מיין אויפמערקזאמקייט. איך האב גענומען דאס גערעמלטע בילדל אין די הענט. עס איז געווען אנגעמאלט אויף א בלאט פשוטן קארטאן. דער קינסטלער האט זיך אונטערגעשריבן מיט לאטיינישע בוכשטאבן: Borisov. קיין שום ספעציפיש יידישלעכס איז אין אט דעם פאמיליע־נאמען ניטא, הגם ס׳איז פארט געווען אזא יידישער דיכטער איטשע בארוכאוויטש, וועלכער האט אונטערגעשריבן א טייל זיינע ווערק מיטן נאמען איסאק באריסאוו... 
 דאס בילדל האט ביי מיר ארויסגערופן אזא געפיל, גלייך ווי איך ריר זיך אן צו מיין מאמען. איך האב כאילו דערהערט, ווי איינער רופט: ״זשאנע אראנאוונע״. זי האט אמאל געוווינט אינעם דארף גראדעקאווא אין פרימאריע, דערנאך — א שטיקל צייט אין נייפעלד, נאך דעם — ערגעץ אין דער אירקוטסקער געגנט. אפשר דארט איז געווען אזוי, ווי אויף דעם בילדל? איך ווייס ניט. איך האב געוווינט אין יענע מקומות צוזאמען מיט דער מאמען, נאר איך געדענק פון זיי גארנישט. איך בין געווען צו קליין. איך געדענק נאר פראגמענטן פון אירע דערציילונגען, און מיר דאכט צומאל, אז דאס זיינען מיינע זכרונות. 
 איך האב געקויפט דאס בילדל ניט צוליב דעם פייזאזש פון מיין אויסגעדאכטער קינדהייט, נאר צוליב דעם קינסטלערס פאמיליע־נאמען און דעם געפיל, אז איך ריר זיך כאילו אן צו דער מאמען. איך האב זיך פלוצעם דערמאנט איסאק באריסאווס שורות: 
 צווישן שלאף און חלום קום צו גיין — 
 פון ווייטער ווייט — 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מיט ניט געשטילטן אטעם, 
 ווי פרייד־געשריי געמישט איז מיט געוויין 
 און אפפערוויליקייט פון קינדערשער חרטה. 
 און בענטש מיך, אויב דו ווילסט, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; און ווילסטו — שטראף... 
 כ׳וועל אנעמען דיין רעכט. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; כ׳בין גרייט צו צאלן 
 פאר יעדער טרער דיינער — מיט וויסטן שלאף, 
 פאר יעדן טראפן טרייסט — מיט גוטן חלום. 
 איך האב געפרעגט א ניט העפלעך מיידל, וואס איז געזעסן ביים רעסעפשן, ווער איז דער קינסטלער באריסאוו, אבער זי האט ניט געוווסט. מילא. איך האב געקויפט דעם פארשנייטן פייזאזש און אים געבראכט אינעם מידבר־יהודה, נאך ניט וויסנדיק, אז איך האב געקויפט א כישופדיקע סגולה קעגן דער אכזריותדיקער זומערדיקער היץ. 
 איצט, ווען איך בין געווארן דער באלעבאס פון דער נעענטסטער איזבע, ווייס איך, אז דאס איז ניט גראדעקאווא, ניט נייפעלד און ניט קיין אירקוטסקער געגנט. דער נאמען פונעם פיציקן דערפל פון די דריי הויפן מיט דער ברונעם־צעברענע איז מיר ניט באוווסט, נאר איך ווייס, אז עס געפינט זיך אינעם אבלוטשיעווער ראיאן. איך בין וועגן דעם געווויר געווארן, ווייל לעבן דער הרובע ליגט א דיקער שטויס צייטונגען אויף אונטערהייצעכץ און, מסתמא, אויך פאר בית־הכּיסא. די צייטונג הייסט ״איסקרא כינגאנא״. ווי עס שטייט אין איר געשריבן, ווערט זי ארויסגעגעבן אין דער שטאט אבלוטשיע. איך האב איבערגעקוקט אלע נומערן פון דעם שטויס. זיי אלע זיינען פאר די יארן 1965 און 1966. ס׳איז טשיקאווע, אז די צייטונג־פאפיר איז גאר ניט פארגעלט. 
 ס׳קען זיין, אז איך וואלט געקאנט זיך דערוויסן, ווי הייסט דאס דאזיקע דערפל, ביי די, וואס וווינען אין די ווייטערע צוויי איזבעס. עמעצער היצט דאך אין זיי הרובעס. נאר צו וואס? מיין מאמע האט קיינמאל ניט געוווינט אינעם אבלוטשיעווער ראיאן. זי איז ערגעץ דא ניט ווייט בלויז פארבייגעפארן, ווייל אלע צוגן קיין פרימאריע און פון פרימאריע גייען דורך דער סטאנציע אבלוטשיע. איז וואס איז די נפקא־מינה, ווי הייסט דאס דערפל? חוץ דעם, דא איז שטענדיק די נאכט. עס פאסט דאך ניט קומען סתם אזוי אין יענעמס שטוב און אנקלאפן אין דער טיר, ווען אלע נארמאלע מענטשן שלאפן. באזונדערס, אויב מע איז ניט באקאנט מיט באלעבאטים. און אפשר ווייסן זיי ניט דעם נאמען פונעם דערפל. אפשר זיינען זיי ניט אין גאנצן היגע, פונקט ווי איך. 
 דערפאר נעם איך פונעם שטויס א צייטונג, צערייס זי און צינד אן די הרובע. ברענהאלץ איז שוין אנגעהאקט, שפענער זיינען שוין אנגעגרייט. א פאר שוועבל־פושקעלעך מיט א פארטרעט פונעם טשעמפיאן פון דער וועלט אין שאך מיכאל טאל אויף דער עטיקעטקע, אויסגעפארטיקטע אויף בארנאולער פאבריק, ליגן אויפן טישל, וואס שטייט דא דערביי. ווען דאס פייער פון דער הרובע הייבט אן באשיינען דעם צימער, לעש איך אויס דעם עלעקטרע־לאמטערן, וועלכן איך האב מיטגעבראכט פונעם מידבר־יהודה. ער הארמאנירט ניט מיטן גאנצן ארום, און איך האלט פאר בעסער זיך באגיין אן אים, ווען ס׳איז מעגלעך. 
 דעם רעוואלווער האב איך אויפגעהערט נעמען מיט זיך. איך האב א בראזילישן רעוואלווער ״טאורוס״. קאליבער ניין ספעשל. מיט אנדערע ווערטער — א פארשטארקטער פאטראן. פלעג איך דעם רעוואלווער לכתחילה מיטנעמען. זעקס פאטראנען אין באראבאן און נאך א טוץ — א זאפאס. מאלע וואס? די מאמע עליה־השלום פלעג דערציילן, אז ווילדע חזירים לאזן זיך אראפ פון סאפקעס, גייען אין דארף אריין און ראיען קארטאפל אין גארטנס. האב איך מורא געהאט, אז א וויפער קאן, חלילה, פלוצעם זיך יאווען אין מיין הויף. אבער אהער־צו קומען ניט קיין וויפערס. אפילו הינט בילן דא ניט. און וואס זאלן ווילדע חזירים ראיען אין גארטנס אום ווינטער? ווער לאזט איבער קארטאפל אין דר׳ערד אויף ווינטער? 
 אין דער איזבע ווערט ביסלעכווייז ווארעם. זי איז ניט געווען אין גאנצן פארפרוירן, אבער ס׳איז פארט געווען צו קיל. איך זעץ זיך אוועק אויף א בענקל צום פענצטער און קוק אינעם קאלטן שווארץ־בלויען הימל מיט די קאלטע בלישטשענדיקע שטערן. איך זיץ אזוי, ביז עס ווערט לויט מיין גוסט צו ווארעם און דושנע. די ווארעמע דושנעקייט פון דער איזבע איז געמיטלעך. זי נארט אריין אין א דרימל, אין א שווערן און אין דער זעלבער צייט גרינגן דרימל, אין א געמיטלעכן אומזיין. אבער איך דארף עס דערווייל ניט האבן. 
 איך גיי ארויס אויפן גאנעק אן אנגעטאנענער אין א פעלץ, וואס הענגט אויף א האק אינעם פארצימער. איך אטעם אריין מיט דער פולער ברוסט די פראסטיקע לופט. די נאז טוט א ביסל וויי, אבער ס׳איז א מחיה. איך קוק אינעם אויסגעשטערנטן הימל, אויף דער ענלעכער אויף א קאם מיט געבראכענע ציינער ריי פון ביימער־קרוינען און טראכט וועגן גארנישט. איך שוועב צווישן שלאף און חלום, ווי מע קען שוועבן בלויז אין א פראסטיקער, שניייקער, געשטערנטער לבנה־נאכט. 
 ס׳איז גענוג פארמאכן די אויגן און טאן א שפאן פונעם גאנעק כדי זיך אומקערן אינעם מידבר־יהודה. א געוויסע צייט נאך מיין אוועקגיין הייבט זיך אויף פונעם קוימען פון מיין איזבע א ווייסער רויך. איין מאל בין איך צוגעגאנגען צום ברונעם — סתם אזוי, א קוק צו טאן, און נאך מיין אומקער אין מידבר־יהודה איז אויפן בילד א געוויסע צייט געווען צו זען דאס דורגעטראטענע מיט מיינע פיס אין שניי סטעזשקעלע. 
 דער איבערגאנג איז ניט אנגענעם, נאכן אומקער דארף איך תמיד א פאר־דריי מינוט כדי קומען צו זיך, אבער איך בין ביי זיך סיי דא סיי דארט. ניט לאנג צוריק האב איך מיטגענומען א ישׂראלדיקע פאן און זי צוגעקלאפט איבערן גאנעק מיט גרויסע טשוואקן, וועלכע איך האב געפונען אין א קאמער פון דער איזבע. איך האב עס געטאן כדי פארפעסטיקן סימבאליש מיין אנוועזנהייט אין אט דעם נאמענלאזן דערפל פונעם אבלוטשיעווער ראיאן. 
 א שכן, וועלכער איז נעכטן אריין אין מיין קאבינעט אינעם מידבר־יהודה, האט דערזען דעם פארשנייטן צפונדיקן פייזאזש און די פאן מיט א הימלבלויען מגן־דוד אויף א שווארצער איזבע. ער האט אין דעם צוזאמענהאנג א זאג געטאן, אז ער דערלויבט ניט זיינע קינדער זאלן אריינגיין אין זיין ארבעטס־קאבינעט און עצהט מיר טאן דאס זעלבע, ווייל די קינדער פארשטייען ניט קיין אונטערשייד צווישן דעם רעאלן לעבן און דער שפיל: ״זעסטו דאך. אזא שיינער ניט־דאיקער פייזאזש, און זיי האבן צו אים צוגעמאלט כאפ־לאפ אונדזער פאן. ממש ווי אין קינדערגארטן!״ 
&nbsp;

 
 וועלוול טשערנין 