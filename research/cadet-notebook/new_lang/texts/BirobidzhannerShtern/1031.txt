
 
 פערל טייטלבוים לערנט יידיש מיט מיר ביים ארבעטער־רינג און אין א ריי אנדערע יידישע ארגאניזאציעס. זי איז באמת א געטרייע יידישיסטקע, וואס האט אויפגעהאדעוועט אירע צוויי מיידלעך אין יידיש און יידישער קולטור. זי איז א טייערע קאלעגע, א ווארעמער מענטש, וואס דער עולם האט פאר איר א גרויסן דרך־ארץ. 
 נ.ב.: טייערע פערעלע, זיי אזוי גוט, דערצייל וועגן דיינע קינדער־יארן. 
 
 פ.ט.: איך בין געבוירן געווארן נאכן חורבן אין ווראצלאוו, פוילן. פאר דער וועלט־מלחמה איז ווראצלאוו געווען א דייטשע שטאט און געהייסן ברעסלאו, (ברעסלע אויף יידיש) און דארטן האבן געוווינט די דייטשישע יידן. נאך דער מלחמה האבן זיי שוין מער ניט געלעבט, פארשווונדן מיט אש פונעם חורבן. א סך פוילישע יידן, וועלכע האבן זיך געראטעוועט אינעם סאוועטן־פארבאנד,האבן זיך באזעצט אין ווראצלאוו, ווייל קיינער האט ניט געווארט אויף זיי אין זייערע שטעטלעך מיט אפענע ארעמס. מיינע עלטערן האבן נאך דער מלחמה געוווינט אין א קליין שטעטל זיעמביצע, לעבן ווראצלאוו. זיי האבן זיך דארטן געטראפן, געארבעט צוזאמען, אריבערגעפארן קיין ווראצלאוו און דארטן בין איך געבוירן געווארן. מיין קליין ברודערל איז אויך געבוירן געווארן אין ווראצלאוו. 
 אין ווראצלאוו און אנדערע שטעט אין פוילן זיינען דעמאלט געווען יידישע שולן. איך בין געגאנגען אין אזא שול אין די 0691 ער יארן. מע האט אונדז געלערנט אויף פויליש חוץ דער יידישער שפראך, ליטעראטור און יידישע לידער. מיר האבן זיך געלערנט רעציטירן יידישע פאעזיע, זינגען יידישע לידער, געגרייט פארשטעלונגען און אזוי ווייטער. אלע אנדערע לימודים זיינען געווען אויף פויליש. ס׳איז געווען ניט אבליגאטאריש צו גיין אין א יידישער שול, אבער מיינע טאטע־מאמע האבן מיך אהין געשיקט. 
 אויף דער גאס האב איך זיך געחברט מערסטנס מיט ניט־יידישע קינדער. אין דער צייט פון ווינטער־וואקאציעס פלעג איך גיין אין יידישן קלוב, ווו עס זיינען געווען אקטיוויטעטן פאר קינדער: מוזיק, כאר, פארשיידענע שפילערייען, פארשטעלונגען וכדומה. דארטן זיינען טאקע געווען נאר די יידישע קינדער, א סך פון זיי — פון מיין שול. 
 איך געדענק מיין ערשטן אויפטריט אינעם יידישן קלוב אין 1691: איך האב געזונגען משה קולבאקס ליד ״כ׳בין א בחור א הולטיי״. איך האב שפעטער אנטיילגענומען אין גאלדפאדענס אפערעטע ״די טשערעדע״, אנגעפירט פונעם פראפעסיאנעלן אקטיאר פונעם יידישן טעאטער, פסח ערליכן. דעם טעאטער האט מען געגרינדעט אין ווראצלאוו איידער ער איז אריבער קיין ווארשע, אבער פסח ערליך איז געבליבן אין ווראצלאוו און געארבעט מיט קינדער און דערוואקסענע. איך פלעג גיין אין יידישן טעאטער זינט איך בין געווען א קליין קינד. דער טעאטער, געגרינדעט פון אידא קאמינסקא אין ווארשע, פלעגט גאסטראלירן אין ווראצלאוו 3 – 4 מאל א יאר און ס׳איז אלע מאל געווען א גרויסע געשעעניש אין שטאט. איך בין אויפגעוואקסן מיט א געפיל, אז יידיש איז א שפראך ניט נאר פון טאג־טעגעלעכן לעבן, נאר א שפראך פון קונסט אויך. דערפאר בין איך געווען דערשטוינט, ווען איך בין געקומען קיין אמעריקע און געזען, אז מע רעדט וועגן יידיש ווי פון א שפראך פון נאר וויצן און קללות. 
 
 נ. ב.: וואסערע ליטערארישע ווערק געדענקסטו פון דיין יידישער שול? 
 
 פ. ט.: איך געדענק אז מיר האבן געלייענט א פראגמענט פון ״מאטל פייסי דעם חזנס״, ווען מע גרייט זיך צום פסח, ווי מע רייבט און מע שייערט די כלים און די טעפ, מע רייניקט אלצדינג און מע קויפט נייע קליידער, אפילו די קאלירן פון מאמעס פאטשיילע, וואס שלום־עליכם באשרייבט אזוי פארביק. איך געדענק אז איך האב ניט געקענט פארשטיין וואס מיינט ״כשרן די כלים אויף פסח״. מיינע עלטערן זיינען געווען שטאלץ, וואס זיי זיינען יידן, זיך ניט געשעמט צו האלטן א יידיש בוך אדער צייטונג אויף דער גאס, גערעדט מיט פריינד און באקאנטע אויף דער גאס אויף יידיש, אבער זיי זיינען ניט געווען פרום. אין שטוב האב איך קיין מאל ניט געזען מע זאל צינדן ליכט, מע האט ניט געגעסן קיין כשר פלייש. ביזן קומען קיין אמעריקע האב איך ניט געהאט קיין גרויסן קאנטאקט מיט דער יידישער טראדיציע. און דא לייען איך וועגן כשרן&nbsp; און פארשטיי גארניט. גיי איך צום טאטן און פרעג אים א שאלה און ער איז פארחידושט, וואס איך פארשטיי ניט און דערקלערט מיר, וואס דאס איז. די יידישע שול, ווו איך בין געגאנגען, איז געווען א וועלטלעכע, מע האט פארבאטן לערנען רעליגיע און טראדיציע אין דער שול, ווייל די שול איז געווען געשטיצט פון דער רעגירונג און האט געהאט די צענזור. נאר דורך ליטעראטור איז א מאל אראיינגעקראכן א ביסל יידישקייט, ווי למשל ״כשרן אויף פסח״. זיינען געווען נאך אופנים ווי יידישקייט איז אריין אין מיין לעבן. מיין טאטע איז געווען א פשוטער ייד, ניט געהאט קיין סך פארמעלע בילדונג, האט געדארפט אנהייבן ארבעטן זייער יונג, ניט געהאט קיין צייט זיך צו לערנען, אבער ער איז געווען שטארק נייגעריק און געלייענט זייער א סך און דאס איז געווען זיין אוניווערסיטעט. ווען איך בין געווען א קליין מיידעלע, האב איך געמאנט מע זאל מיר דערציילן מעשיות פארן גיין שלאפן. דער טאטע האט ניט געקענט קיין וועלט־בארימטע קינדער־שרייבער, ווי, למשל, ה. ק. אנדערסאן, האט ער מיר דערציילט די מעשיות פון חומש, וואס ער האט געקענט פון חדר. האב איך געקענט די מעשיות וועגן יוסף מיט זיינע ברידער, און אזוי ווייטער און אז ס׳איז געקומען צייט צו לערנען יידישע געשיכטע אין מיין וועלטלעכער שול, האט מען אונדז געלערנט פון אנהייב, פון אברהם אבינו אבער פונעם וועלטלעכן קוקווינקל. ווען, צום ביישפיל, האט מען גערעדט וועגן יציאת־מצרים, האט מען אונדז געלערנט, אז עס זיינען דא צייטן פון יאר, ווען דאס וואסער גייט אראפ אדער עס ווערט העכער, איז אפשר זיינען יידן געגאנגען דורכן ים אין אזא צייט, ווען דאס וואסער איז געווארן אויסגעטריקנט. מע האט עס דערקלערט אויף א ״וויסנשאפטלעכן״, ניט אויף קיין טראדיציאנעלן אויפן, אן ניסים. די לערערין פלעגט אלץ דערציילן און מיר האבן געדארפט אלץ פארשרייבן ווייל קיין לערנבוך וועגן דער יידישער געשיכטע איז ניט געווען. נאך דעם פלעגט די לערערין פרעגן, אויב מיר ווייסן, וואס איז געשען. איך פלעג אויפהייבן די האנט און ענטפערן. ווען די לערערין האט מיך געפרעגט, פון וואנען איך ווייס דעם ענטפער, האב איך געענטפערט, אז דער טאטע האט מיר דערציילט א מעשה פארן שלאפן גיין. אזוי איז אריינגעקראכן א ביסל חומש אין מיין וועלטלעכער דערציונג. 
 נ.ב.:ווען ביסטו געקומען קיין אמעריקע? 
 
 פ.ט.: מיר זיינען געקומען קיין ניו־יארק אין 7691 — מיינע עלטערן, מיין ברודער און איך, די לעצטע פון דער משפחה. מיין טאטע האט געהאט צוויי ברידער און א מאמע, וואס זיי אלע זיינען אנגעקומען קיין אמעריקע פריער. איך האב זיך ווידער באקענט מיט דער באבען, וואס איך האב געזען דאס לעצטע מאל, ווען איך בין געווען דריי יאר אלט. איך בין געגאנגען אין שול און זומערצייט האב איך געארבעט דריי יאר (1791 – 3791) אין קעמפ ״המשך״ אין שטאט ניו־יארק. דער קעמפ איז געווען זייער א וויכטיק ארט פאר מיר. נאכן קומען קיין אמעריקע האב איך בעסער פארשטאנען, אז די פאליטישע געשעענישן אין פוילן האבן ניט דערלאזט, אז א מענטש ווי איך, וואס איז אן איינגעווארצלטער ייד, זאל צוריקפארן קיין פוילן. איז מיר געבליבן איין ברירה: צו געפינען פאר זיך א פאסיק ארט אין אמעריקע, אין אזא ריזיק לאנד ווו איך האב זיך ערשט ניט געפילט אין דער היים. קעמפ ״המשך״ האט מיר געגעבן א מעגלעכקייט צו געפינען א היים אין אמעריקע, צווישן יינגערע און עלטערע מענטשן, וואס יידיש איז געווען פאר זיי טייער. איך האב דארטן געארבעט ווי א יידיש לערערין און אויך אן אויפפאסערין. מיר האבן געטאן א סך קולטור־ארבעט אין קעמפ: געלערנט יידיש, געשטעלט יידישע פיעסעס, געזונגען יידישע לידער און אזוי ווייטער. אויף דער בינע איז געהאנגען א לאזונג ״לאמיר טראגן דעם גייסט, וואס מע האט אונדז פארטרויט!״, וואס האט בולט אפגעשפיגלט דעם קעמפס אידעאלאגיע. דורך קעמפ האב איך זיך באקענט מיט יונגע מענטשן, וועלכע זיינען געווען אקטיוו אין ״יונגטרוף״, אן ארגאניזאציע, וואס באמיט זיך אויפצוהאלטן יידיש ווי א לעבעדיקע שפראך, א שפראך, וואס מע ניצט און שאפט אויף איר אקטיוו. אלע יאר ארגאניזירט ״יוגנרוף״ די פרעכטיקע אונטערנעמונג ״יידיש־וואך״. 
 
 נ. ב.: קענסט דערציילן א ביסל וועגן דיין משפחה? 
 
 פ. ט.: איך האב חתונה געהאט און איך האב צוויי טעכטער, זיי האבן געהאט זייער א נאענטע באציונג מיט מיינע טאטע־מאמע. מיינע קינדער האבן גערעדט מיט זיי אויף יידיש און דאס איז ווונדערלעך, וואס די אייניקלעך האבן גערעדט מיט זייערע באבע־זיידע אויף מאמע־לשון. מיין דריט ״קינד״ איז א קאמפאקטל ״די גרינע קאטשקע״, וואס איך האב געשאפן פאר קינדער פון יעדן עלטער. מיין שותף אין ארויסגעבן דאס קאמפאקטל איז געווען לארין סקלאמבערג, און א צאל אנדערע אנגעזעענע קלעזמארים און זינגערס האבן זיך באטייליקט אינעם פראיעקט. איך שעפ א סך נחת ווי א מאמע פון מיינע טעכטער, שפרה און לאה. שפרהלע האט שוין חתונה געהאט און איך בין געווארן א באבע. מיין אייניקל מענדעלע קען יידיש און יידישע לידער, ווייל זיין מאמע רעדט צו אים אויף יידיש, און דער טאטע, וואס ער איז ניט קיין ייד, לערנט זיך יידיש און רעדט צום קינד אויך אויף יידיש. מענדעלע האט שטארק ליב דעם אלף־בית און ער זינגט דאס אלף־בית לידל זייער זיס. ער איז איצט צוויי יאר אלט. מיינע טעכטער זיינען זייער אקטיוו אין דער יידישיסטישער סביבה אין שיקאגא. שפרה לערנט איצט די קליינע קינדער יידיש און זי שאפט לערן־ווידעאס פאר זיי, וואס זיינען אזוי וויכטיק אין דער צייט פון פאנדעמיע. 
 
 נ. ב.: וואס טוסטו מיט יידיש היינט? וואס זיינען פאר דיר די גרעסטע ארויסרופן צו לערנען יידיש די מענטשן וואס ווילן ווערן יידיש־לערערס? 
 
 פ. ט.: איך לערן יידיש יארן לאנג אין ״ארבעטער־רינג״, סיי פנים־אל־פנים, סיי דורך אינטערנעץ. איך לערן במשך פון א סך יארן ביים ייווא־זומער־פראגראם. איך לערן כלערליי סטודענטן: יידן און ניט־יידן, מענטשן, וואס רעדן פארשיידענע שפראכן און וווינען אין פארשיידענע לענדער. וואס שייך די נייע יידיש־לערערס האב איך א באזונדערע באציונג מיט די, וואס ווילן פארבעסערן זייער יידיש און ווילן זיך לערנען ווי אזוי צו לערנען די שפראך. איך פרווו זיי העלפן, אבער איך דארף זיי ניט איבערצייגן. ווי מע זאגט: וויל נאר? — וועסטו קענען. חשק איז שוין 08 פראצענט צו ווערן א לערער. און מע דארף כסדר זיך לערנען אליין ווייטער. איך טו עס תמיד. איך הער זיך צו צו די לעקציעס, לייען פעריאדישע אויסגאבעס און ליטעראטור, רעד מיט די די שפראך־ספעציאליסטן, און האלט אין לערנען זיך ווען איך קען נאר. 
 
 נ. ב.: האסטו א מאל געוואלט פארן צוריק קיין פוילן צו לערנען יידיש דארטן? 
 
 פ. ט.: ווען איך בין געווען 31 יאר אלט און מיינע עלטערן האבן באשלאסן ארויסצופארן קיין אמעריקע, בין איך געווען שטארק ניט צופרידן, ווייל איך האב ניט געקענט זיך פארשטעלן, ווי אזוי איך וועל קענען לעבן ערגעץ אנדערש, ווו איך קען ניט די שפראך און האב ניט קיין פריינד. איך בין געווען טאקע פאטריאטיש צוגעבונדן צו פוילן, צו דער פוילישער שפראך און קולטור און צו דער יידישער קולטור פון פוילן. דאס איז געווען מיין היים. די עלטערן האבן ריכטיק באשלאסן אוועקצופארן, אבער דאס איז געווען א שווערע צייט פאר מיר צו מאכן שלום, אז פוילן וועט מער ניט זיין קיין היים פאר מיר. נאך די מיאוסע אנטיסעמיטישע געשעענישן פון 8691 האב איך מער ניט געזען קיין צוקונפט פאר זיך אין פוילן. שפעטער האב איך זיך באקענט מיט די מענטשן פון פוילן, וואס ארבעטן מיט דער יידישער געשיכטע און יידיש, סיי יידן, סיי ניט־יידן, מער טאקע ניט־יידן. איך האב זיך באקענט מיט זיי דורך מיין ארבעט אין ייווא, ס׳רוב פון זיי זיינען געווען מיינע סטודענטן. מע האט מיך יא פארבעטן לערנען יידיש אין פוילן און איך האב געהאט חשק, אבער פראקטיש האט עס זיך ניט אויסגעארבעט. 
 
 נ. ב.: טייערע פערעלע. א דאנק פאר דיין געטרייער איבערגעגעבנקייט צו יידיש און יידישער קולטור. מיר ווינטשן דיר געזונט, א סך גוטע סטודענטן און שאפערישע דערגרייכונגען, נחת פון קינדער און אייניקל, מזל אין אלץ וואס דו טוסט! 


 

 פון ניקאליי באראדולין 