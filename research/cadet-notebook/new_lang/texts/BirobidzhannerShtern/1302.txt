
 
אין 1994, ווען איך האב געארבעט אינעם ייווא ווי א ביבליאטעקאר און א יידיש לערער, האבן צו מיר זיך געוואנדן די פארשטייערס פון דער האלענדישער פירמע IDC Publishers (וואס מע רופט זי איצט Brill) מיט א בקשה, איך זאל זיי ארויסהעלפן צונויפצושטעלן אלע פובליקאציעס וועגן ביראבידזשאן, וואס די ייווא־ביבליאטעק פארמאגט, כדי זיי צו מיקראפילמירן. איך בין געווען אויפן זיבעטן הימל פונעם פארשלאג, ווייל דאס האט מיר געגעבן א מעגלעכקייט זיך צו באקענען פערזענלעך מיט א&nbsp; שלל מאטעריאלן וועגן דער געשיכטע פונעם ארט, ווו איך בין געבוירן געווארן און דערצויגן. בשעת דער ארבעט האט מען צוזאמענגעשטעלט און מיקראפילמירט אויף 941 מיקראפישן און 31 מיקראפילמען א ריזיקע קאלעקציע פון 266 טיטלען פון ביכער, פאמפלעטן און פעריאדישע אויסגאבעס. 
 
 א דאנק דעם פראיעקט האב איך געפונען עטלעכע באמת אוניקאלע און זעלטענע מאטעריאלן. מיין סאמע פארכאפנדיק געפינס איז געווען דער קאמפלעקט פון וואנט־צייטונגען (בולעטינען) פון דער צייטונג ״ביראבידזשאנער שטערן״ פארן יאר 1933. מע האט זיי געמאכט אויף אזא אופן: די האנט־געשריבענע אדער דרוק־טעקסטן האט מען צוגעקלעפט צום גרויסן בויגן צייטונגפאפיר. מען האט ארויסגעגעבן אזעלכע וואנט־צייטונגען אין איינציקן עקזעמפלאר. 
 איז מען קען זיכער באטאנען, אז אט דער קאמפלעקט איז דער איינציקער אויף דער וועלט. ווען איך האב אים אפגעפונען אינעם ייווא מיט מער ווי 20 יאר צוריק, האב איך זיך ניט געפרעגט פון וואנען האבן אט די וואנט־צייטונגען זיך ארויסגעוויזן אין ניו־יארק. לעצטנס האב איך געוואלט צו באקענען די לייענערס פון ״ביראבידזשאנער שטערן״ מיטן אוניקאלן געפינס. 
 
 
 דער קוואליטעט פון מירקראפילם איז געווען שוואך, מילד געזאגט, און איך האב געבעטן די דערלויבעניש א קוק צו טאן אינעם אריגינעלן קאמפלעקט. ליודמילא שאלאכאווא, די דירעקטארשע פונעם ייווא־ארכיוו און פון דער ביבליאטעק האט געגעבן דעם רשות. מיט דער הילף פונעם ארכיוויסט גאנער בערג האב איך פארזיכטיק, מיט גוואלדיקער נייגעריקייט איבערגעבלעטערט כמעט צעפאלענע ריזיקע קאפיעס פונעם בולעטין. דער קאמפלעקט געפינט זיך אין א געפערלעכן צושטאנד: די צייטונגפאריר איז זייער דין און פארגעלט, זי צעפאלט זיך פאר די אויגן און די געדרוקטע און צוגעשריבענע ווערטער פארלירן דעם קאליר און פארשווינדן. 
 בלעטערנדיק די נומערן האב איך באמערקט אויף עטלעכע פון זיי, אויף דער הינטערשטער זייט, דעם שטעמפל מיטן אויפשריפט: ״געזאמלט דורך גרשון עפשטיין, פאריז״. גאנער בערג האט מיר געבראכט א פאר דאקומענטן, וואס באשטימען, אז גרשון עפשטיין האט יא איבערגעגעבן אינעם ייווא דעם קאמפלעקט צוזאמען מיט א סך אנדערע דאקומענטן. קיין דאטע און ארט איז ניט געווען פארשריבן. איך האב אנגעהויבן פילן זיך ווי א דעטעקטיוו. צו מיין מזל דארף מען קיין שערלאק האלמס ניט זיין היינט צו טאג. די ראל פונעם גרעסטן דעטעקטיוו שפילט רב גוגל! 
 
 
 
 א דאנק גוגל האב איך אויסגעפונען, אז גרשון עפשטיין (1895–1962) איז יארן לאנג געווען א וויכטיקער פארשטייער און זאמלער פאר דעם ייווא אין פראנקרייך. ער האט פון דעצעמבער 1946 ביז מארץ 1947 איבערגעגעבן דעם ייווא 360 דוקומענטן, די געראטעוועטע מאטעריאלן פון אברהם סוצקעווערן און זיינע מיטארבעטער פון דער פאפיר־בריגאדע! מאקס וויינרייך, דער דירעקטאר פונעם ייווא, האט ״געמאכט א שידוך״ צווישן ביידע און פארזיכערט סוצקעווערן, ער קען זיך פארלאזן אויף עפשטיינען. עפשטיין, פון זיין זייט, איז געווען אונטערן קאלאסאלן רושם, ווען ער האט געזען די מאטעריאלן, וואס סוצקעווער און די מיטגלידער פון דער ״פאפיר־בריגאדע״ האבן געראטעוועט אין ווילנער געטא: בריוו פון וויכטיקע פערזענלעכקייטן, אוצרות פון ווילנער ייווא און סטראשון ביבליאטעק, אלטע ספרים, טאג־ביכער און נאך און נאך. מען האט געקענט אויספילן גאנצע קעסטלעך מיט זיי. 
 
 
 איך האב געפונען אט די אינפארמאציע אינעם בוך פון דוד פישמאנען ״די ביכער שמוגלערס: פארטיזאנער, פאעטן און דער פארמעסט אפצוראטעווען די יידישע אוצרות״, ארויסגעגעבן אין 2017. אגב, דוד איז געווען דער ערשטער פראפעסאר פון יידיש פון אמעריקע, וואס איך האב זיך באקענט מיט אים אין 1989 אין מאסקווע, בשעתן ערשטן סעמינאר פאר יידיש־לערערס פונעם געוועזענעם סאוועטן־פארבאנד. א קליינע וועלט! איך האב זיך תיכף פארבונדן מיט דודן, אים דערציילט וועגן דער ״וואנט־צייטונג״ פון ביראבידזשאן און גרשון עפשטייען און געפרעגט זיין מיינונג וועגן דעם ענין. ער האט געזאגט, אז ס׳איז גאנץ מעגלעך (ניט 100% באשטימט), וואס אט דער קאמפלעקט האט געהערט צו דעם ייווא, וואס האט געזאמלט די מאטעריאלן אויף יידיש איבער דער גאנצער וועלט. 
 עס קען זיין, אז צווישן די אפגעראטעוועטע אוצרות, וואס סוצקעווער האט איבערגעגעבן עפשטיינען, האבן זיך געפונען די ״וואנט־צייטונגען״ פון ביראבידזשאן. איך בין געווארן באנומען מיטן געדאנק אפצוזוכן דעם לאנגן, סכנדיקן וועג פון די ביראבידזשאנער וואנט־צייטונגען פונעם ווייטן מיזרח פון סאוועטן־פארבאנד אזש ביז ניו־יארק. דערוויילע האב איך נאר איין פאדעם, אבער איך פארליר ניט די האפענונג צו געפינען מער אינפארמאציע וועגן דער פארכאפנדיקער געשיכטע. 
 
 
 וואס שייך די ״וואנט־צייטונגען״ גופא האט מען זיי ארויסגעגעבן סיי אויף יידיש, סיי אויף רוסיש. מע קען זען כמעט אין אלע נומערן דעם נאמען פונעם פאראנטווארטלעכן רעדאקטאר, הענעך קאזאקעוויטש, וואס איז דעמאלט געווען דער הויפט־רעדאקטאר פון ״ביראבידזשאנער שטערן״. אין א סך נומערן קען מען געפינען די אינפארמאציעס וועגן די עקאנאמישע און פאליטישע געשעענישן אין סאוועטן־פארבאנד און אין קאפיטאליסטישן אויסלאנד. אזעלכע נייעס קען מען געפינען אין אלע סאוועטישע צייטונגען און אויף אלע שפראכן, וואס מען האט גערעדט אין ראטן־פארבאנד. 
 צווישן די איבערחזרנדיקע רובריקן זעט מען: ״אין קאפיטאליסטישן אויסלאנד״, ״מלוכישע הלוואה קאמפאניע פארן פינף־יאר פלאן״, ״ביראבידזשאן נייעס״, ״פארזיי קאמפאניע״ און אזוי ווייטער. ס׳איז גאר אינטערעסאנט צו זען די היגע אינפארמאציע, למשל, וועגן די איבערוואדערערס פון כלערליי ערטער און לענדער, וואס קומען אין פארשידענע קאלווירטן, &nbsp;אזעלכע ווי ביראפעלד, וואלדהיים, אמורזעט, סאצשטעטל ״איקאר״, אויפגעבויט פון א סך אימיגראנטן פון אויסלאנד. מע קען געפינען די קריטישע אינפארמאציע וועגן די פראבלעמען אין עקאנימישן, סאציאלן און קולטורעלן לעבן פון דער יידישער אויטאנאמער געגנט און אינטערעסאנטע פאקטן פונעם לעבן פון דער שטאט ביראבידזשאן. 
 
 
 מע קען געפינען אויף די זייטלעך, למשל, די מעלדונג וועגן דער בריגאדע ארכיטעקטן מיטן גרויסן דייטשישן ארכיטעקט האנס מייער, וואס זיינען אנגעקומען קיין ביראבידזשאן מיט די מאדערנע פראיעקטן צו בויען א נייע שטאט. מען דערוויסט זיך פונעם בולעטין, אז די ראיאנישע ביבליאטעק צוזאמען מיט די סאוועטישע יידישע שרייבער גרייטן אן ארויספאר קיין וואלדהיים דארט דורכצופירן דעם ליטערארישן אוונט. אדער וועגן די גאסטראלן פונעם יידישן טעאטער פון קיעוו, אוקראינע, וואס איז ארומגעפארן און ארויסגעטראטן אין א סך ערטער פונעם ביראבידזשאנער ראיאן און געענדיקט די נסיעה מיט דער פרעמיערע ״גאלד און לעדער״ אין דער שטאט ביראבידזשאן. אט די נומערן העלפן אונדז בעסער צו פארשטיין און זיך פארשטעלן דאס דעמאלטיקע לעבן פון ביראבידזשאנער תושבים, זייערע דאגות און פריידן, זייערע צילן, שטרעבונגען און האפענונגען. 
 דער קאמפלעקט פון די ביראבידזשאנער ״וואנט־צייטונגען״ איז א וויכטיקער דאקומענט פון דער געשיכטע פון דער יידישער אויטאנאמער געגנט, א רעדעוודיק, סימבאליש פארשווינדיק עדות פון דער צייט, און ס׳איז א מזל, וואס מען האט פאראייביקט דעם קאמפלעקט און דורות פארשערס און סתם נייגעריקע לייענערס האבן דעם צוטריט צום אוניקאלן געפינס. 
 ניקאליי באראדולין 
 