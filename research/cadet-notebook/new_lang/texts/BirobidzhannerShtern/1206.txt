
 אדאנק א גאנצער ריי וויכטיקע גרויס־מאסשטאביקע פראיעקטן ארום דער וועלט, זענען צענדליקער טויזנטער ביכער, זשורנאלן און צייטונגען אויף יידיש געווארן פריי צוטריטלעך אויף דער אינטערנעץ. 
 צום מערסטן איז, אפנים, באקאנט די יידישע ביכער־צענטראלע אין אמהערסט. איר אינטערנעץ־ביבליאטעק לייגט פאר איבער 11000 פארשיידענע אויסגאבעס. אויף דער וועבזייט פון דער ישראלדיקער נאציאנאלער ביבליאטעק קאן מען איבערבלעטערן די אלטע נומערן פון 95 יידישע צייטונגען און זשורנאלן. די, וואס אינטערעסירן זיך מיט אזעלכע אלט־יידישע ווערק, ווי די מיטל־עלטערלעכע עפישע פאעמע ״שמואל־בוך״, קאנען זיי געפינען אינעם עלעקטראנישן אוצר פונעם ״געטע־אוניווערסיטעט״ אין פראנקפורט. 
 אינעם געביט פון די יידיש־פארשונגען בלייבט אבער ביז היינט א גרויסע צעעפנטע לאך. גאנצע אוצרות פון ביכער, פרעסע און אנדערע דאקומענטן, אנגעשריבן אינעם סאוועטן־פארבאנד, איז גאר שווער אפצוזוכן אפילו אין די געוויינטלעכע ״פאפירענע״ ביבליאטעקן. נאך ערגער איז דער מצב פון אומצאליקע אוניקאלע, אבער דערווייל אומבאקאנטע כתב־ידן פון פארשיידענע שרייבער, קולטור־טוער און סתם סאוועטישע יידן. 
 מיט א האלב יאר צוריק, אין נאוועמבער 2019, האט זיך ביים פארש־אפטייל פונעם מאסקווער ״יידישן מוזיי און צענטער פון טאלעראנץ״ געעפנט א ספעציעלע גרופע, וואס פארנעמט זיך מיטן לייענען פארשיידנארטיקע טעקסטן אויף יידיש, ווי אויך א לאבאראטאריע פארן דעשיפרירן יידישע האנטשריפטן. די פארשונגען גייען אן ווייטער, נישט געקוקט אויף די שוועריקייט צוליב דעם קאראנטין. דער ״ביראבידזשאנער שטערן״ האט זיך פארבונדן מיט די ארגאניזאטארן פון דער דאזיקער וויכטיקער איניציאטיוו. 
 מיט דער לייען־גרופע פירן אן אלגא ווינאגראדאווא, א פילאלאגין און א פארשערין פון דער יידישער און קינדער־ליטעראטור אינעם ראטן־פארבאנד, און ליובאוו לאווראווא, א לינגוויסטקע, לערערקע פון אויסלענדישע שפראכן און די ביבליאטעקארין פונעם פארש־צענטער ביים מוזיי. 
 ווינאגראדאווא האט איבערגעגעבן אונדזער צייטונג, אז דער עיקר־רעזולטאט במשך פונעם פארגאנגענעם האלב־יאר איז געווארן דאס עצם־שאפן א קליינע, אבער סטאבילע געזעלשאפט פון יידיש־לייענער, וואס טרעפט זיך יעדע צווייטע וואך. אין די אונטערנעמונגען האבן זיך באטייליקט א ריי חשובע געסט: למשל, מיכאל קרוטיקאוו, א פראפעסאר פונעם מיטשיגאנער אוניווערסיטעט, האט פארגעלייענט שלום אשס בוך ״א שטעטל״; דאס בוך איז, אגב, לכתחילה פארעפנטלעכט געווארן ווי א המשך אין דער פעטערבורגער צייטונג ״דער פריינד״. צוזאמען מיטן באקאנטן פעטערבורגער יידיש־פארשער און ליטעראטור־קריטיקער וואלערי דימשיץ האט די גרופע אנאליזירט פארשיידענע דערציילונגען פון מיכאל פעלזענבאום – א היינטצייטיקער יידישער שרייבער, גוט באקאנט די לייענער פון ״ביראבידזשאנער שטערן״. 
 אן אנדער שמועס, וועגן פורים אינעם אמאליקן תל־אביב מיט 09 יאר צוריק, האט דורכגעפירט די באוווסטע מאסקווער יידיש־פארשערין און קענערין אלכסנדרה פאליאן; א סך פון די באטייליקטע אין דער לייען־גרופע האבן אדאנק איר אויסגעלערנט די שפראך. די פאלקלאריסטקע מאריא קאספינא האט איבערגעלייענט א ווונדער־מעשה, וואס זי האט פארשריבן בעת אן עקספעדיציע. 
 ווינאגראדאווא האט צוגעגעבן, אז די ארגאניזאטארן שטרעבן אויסצוקלייבן טעקסטן פון פארשיידענע זשאנערס און תקופות. הגם צוליב די קאראנטין־באגרענעצונגען האט מען געמוזט אויף א ווייל איבעררייסן די לימודים, האט מען זיי ממשיך געווען איבער דער אינטערנעץ. 
 אינעם שמועס מיטן ״ביראבידזשאנער שטערן״ האט לאווראווא אויך אונטערגעשטריכן דעם פארשיידנארטיקן כאראקטער פון די באגעגענישן. אחוץ מיני־לעקציעס, בעת וועלכע די אנטיילנעמער האבן זיך בעסער באקענט מיט אזעלכע ווערק, ווי רחל בוימוואלס מעשיות, מאני־לייבס לידער און מאשע ראלניקס זכרונות, קלייבט זיך די גרופע צו פארברייטערן איר טעטיקייט און פארנעמען זיך מיט זינגען, טעאטראלישע אויפטריטן און אנדערע אספעקטן פון דער יידישער קולטור. די ביבליאטעקארין באמערקט, אז די באטייליקטע קומען פון כלערליי סביבות: יונגע און עלטערע, פארשטייער פון פארשיידענע פראפעסיעס, פאראייניקט צוליב דעם אלגעמיינעם אינטערעס – די יידישע שפראך. 
 אינעם יאר 1959 האט איינער אן אמעריקאנער ייד, משה מארטין האראוויץ, געגעבן עמעצן במתנה, בעת זיין נסיעה קיין מאסקווע, א באנד פון מאני־לייבס ווערק. אויף דער הינטערשטער זייט פון דער הילע ווינטשט ער, אז יידן אין אלע לענדער זאלן לייענען מאני־לייבס לידער. אנצוהייבן א לעקציע וועגן דעם גרויסן יידישן פאעט מיט אזא מתנה־אויפשריפט, אנגעשריבן מיט 06 יאר פריער, באטאנט לאווראווא, איז געווען א ווונדערלעך סימבאליש געשעעניש! 
 ס׳איז טאקע ווונדערלעך, אז אין מאסקווע, אין פעטערבורג, אין ביראבידזשאן און אנדערע שטעט אויפן שטח פונעם געוועזענעם ראטן־פארבאנד באווייזן זיך יונגע יידיש־קענער און שרייבער, וואס נעמען איבער די עסטאפעטע פונעם אלטן דור. יידיש בליט אין אמעריקע און מערב־אייראפע – סיי אין די ריזיקע חסידישע קהילות, סיי צווישן די וועלטלעכע אקטיוויסטן. ס׳איז אבער גאר וויכטיק צו פארזיכערן, אז די שפראך וועט ווייטער לעבן אין איר היסטארישער היים – מיזרח־אייראפע, רוסלאנד, די יידישע אויטאנאמע געגנט. 
 די ארבעט איבער די האנטשריפטן און ארכיוו־מאטעריאלן איז גאר א גרויסע, ממש א פרייזלאזיקע אונטערנעמונג. סוף־כל־סוף, זענען קרייזלעך יידישע שרייבער און לייענער פאראן אין א גאנצער ריי שטעט ארום דער וועלט. וויכטיקער זענען די רעזולטאטן, וואס די דאזיקע קרייזלעך ברענגען ארויס. האפנטלעך, וועט ביי אונדז אינעם לאנד ביסלעכווייז אויפקומען א צעצווייגטע נעץ מומחים, וואס וועלן קאנען פארשן אויף א פראפעסיאנעלן ניווא די אוניקאלע האנטשריפטן און אנדערע דאקומענטן, ווי אויך שרייבן אליין אויף יידיש וועגן זייערע געפינסן. 
 ווי געזאגט, בלייבט דער ראטן־פארבאנד, אין א גרויסער מאס, אן אומגעאקערט יידיש־לאנד. אין אמעריקע, ווו עס זענען היינט קאנצענרירט די גרעסטע פארשערישע צענטערס פאר יידיש, בלייבט נאך אלץ פארשפרייט דער מיאוסער סטערעאטיפ, אז די ווערק פון סאוועטישע יידישע שרייבער, אחוץ א קליינער צאל וועלט־בארימטע פיגורן, האבן ווייניק ווערט און זענען דורכגענעצט מיט ״נארישע״ אידעאלאגיעס. אין יאנואר האט דער ייווא־אינסטיטוט אין ניו־יארק באזייטיקט אלע זיינע ביבליאטעקארן – א ריזיקער קלאפ אויפן אלגעמיינעם מצב פון יידיש־פארשונגען. ס׳קומט אויס, אז ״דורכאקערן״ די סאוועטיש־יידישע ירושה קאן און מוז מען דווקא אויף איר היסטארישן שטח. 
 
 
 כתב־ידן – א דעטעקטיווע מלאכה 
 
 דאס דעשיפרירן יידישע כתב־ידן איז א פארכאפנדיקע, אבער אפט א שווערע מלאכה. אין מיין פערזענלעכער דערפארונג האב איך זיך נישט איין מאל אנגעשטויסן אויף געפערלעך אומקלארע ״דאקטערישע״ כתבן, דערצו אנגעשריבן אויף צעריסענע און פארשימלטע בלעטלעך פאפיר. די ארבעט איבער אזעלכע ווייט ניט פויגלדיקע האנטשריפטן ווערט פארוואנדלט אין אן עכטער דעטעקטיווער אויספארשונג. אדרבה, דאכט זיך אמאל, אז דער טעקסט איז דווקא ״פויגלדיק״ – דהיינו, שאפט ער דעם איינדרוק, אז ס׳איז אנגעשמירט מיט פויגלשע לאפעס. 
 דער כתב איז ווייט ניט די איינציקע פראבלעם ביים לייענען די אלטע מאנוסקריפטן. די יידישע ווערב־פארמען ווייזן ניט אן אויפן גראמאטישן מין פונעם דערמאנטן מענטש. ווען מע לייענט א קורצע קארעספאנדענץ צווישן א מאן און א פרוי, איז ניט אלעמאל גרינג צו פארשטיין, ווער איז דער מחבר פון א קורץ בריוועלע און ווער – דער אדרעסאט? אין אזעלכע פאלן קאנען קומען צו הילף אומדירעקטע סימנים: דערמאנטע פראפעסיעס, לעבנס־סיטואציעס, צערטל־אויסדרוקן. 
 די ארטאגראפיע פון אלטע יידישע כתב־ידן שיידט זיך אפט ממשותדיק אונטער פון די&nbsp; ליטערארישע וואריאנטן. דאס קאן פארשאפן א פראבלעם א ניט־צוגעגרייטן לייענער, נאר דינט אויך ווי א שליסל צום היסטארישן און געאגראפישן קאנטעקסט. א באקאנטער ביישפיל איז דער אלטער סאוועטישער נוסח שרייבן אויף א פאנעטישן אופן אן קיין לאנגע שלוס־אותיות. 
 די ערשטע באגעגעניש פון דער כתב־לאבאראטאריע האט געעפנט און דורכגעפירט סוועטלאנא אמאסאווא, די דירעקטארין פונעם פארש־צענטער ביים מוזיי. אויף די לימודים, וואס ווערן דורכגעפירט איין מאל א חודש, דעשיפרירן די באטייליקטע, קודם־כל, די אותיות פונעם האנטשריפטלעכן טעקסט, זעצן אים איבער אויף רוסיש, און דערנאך באטראכטן דאס אנגעשריבענע לויטן היסטארישן און קולטורעלן קאנטעקסט. 
 אמאסאווא האט מיטגעטיילט דעם ״ביראבידזשאנער שטערן״, אז דערווייל פארנעמט זיך איר לאבאראטאריע בלויז מיט סאוועטישע כתב־ידן פון די 1920ער און 1930ער יארן. די שפראך פון אזעלכע טעקסטן שטימט שוין מער אדער ווייניקער מיטן שפעטערדיקן סאוועטישן סטאנדארט. פון אנהייב אן האט די כתב־לאבאראטאריע זיך פארנומען מיטן פאסטקארטלעך־ארכיוו, וואס אנטהאלט די פריוואטע קארעספאנדענץ פונעם גרויסן סאוועטיש־יידישן שרייבער, פאעט און דראמאטורג אהרן קושניראוו. 
 צוליב טעכנישע סיבות, פארנעמען זיך אינעם דעשיפרירן נאר די מאסקווער יידישיסטן. ס׳איז גרינגער צו פארשטיין א כתב־יד, ווען ער ליגט פאר דיינע אויגן. לאווראווא האט דערקלערט, אז טייל אנאליזירטע מאטעריאלן שטאמען פון די מוזיי־ארכיוון, און א טייל – פון פריוואטע משפחה־קאלעקציעס. ווען עס גיט זיך ניט איין עפעס צו פארשטיין, שיקן זיי פאטאקאפיעס צו&nbsp; זייערע קאלעגן אין אנדערע ערטער. אמאל קומען צו הילף אזעלכע געסט, ווי אלעקסאנדרא גלעבאווסקאיא, א פעטערבורגער יידיש־איבערזעצערין. 
 וואס שייך די קומענדיקע פערספעקטיוון, האט אמאסאווא געזאגט, אז דערווייל וויל איר לאבאראטאריע שטעלן ווייטער דעם טראפ אויף די סאוועטישע אוצרות. אויפן סמך פון די געפינסן פלאנירט מען צו פארעפנטלעכן א ריי אקאדעמישע פובליקאציעס. 
 לאווראווא האט דערציילט אן אינטערעסאנטן ביישפיל מיט א מתנה־אויפשריפט, וואס דער שרייבער ירמיהו (אירמע) דרוקער האט איבערגעלאזט אויף אן עקזעמפלאר פון זיין ראמאן ״קלעזמער״. די מעטאפארישע אויפשריפט איז אנגעשריבן אויף א באזונדערס פאעטיש־מוזיקאלישן סטיל, וואס איז מרמז אויפן תוכן פונעם בוך און דער אומגעוויינטלעכער ביאגראפיע פונעם מחבר. דרוקער נוצט זיין אייגן ווארט ״מורמל־פעדעמל״. ווי אזוי זאל דער לייענער עס אויפנעמען? ווי א סטרונע, ווי א שטילן ניגון? אין דעם פאל איז דער עצם־טעקסט פארשטענדלעך, אבער גיט צו א געוויסן שטריך צו דרוקערס פערזענלעכקייט. 
 די לאבאראטאריע האט צוגעצויגן דעם אויפמערק ארום דער וועלט. פון א צאל אנדערע שטעט און לענדער קומען אן אינעם מוזיי נייע האנטשריפטלעכע מאטעריאלן אדער פאטאקאפיעס, בארייכערנדיק די מוזיי־ארכיוון, ווו עס געפינען זיך ארום 4500 ביכער. דער גרעסטער טייל פונעם פאנד באשטייט פון אלטע פאררעוואלוציאנערע ספרים און נייערע, קינסטלערישע און וויסנשאפטלעכע אויסגאבעס פונעם 20סטן און 21סטן יארהונדערט. 
 גאר וויכטיק און אינטערעסאנט איז בערך א פערטל פונעם פאנד – די פערזענלעכע ביבליאטעק פון אהרן ווערגעליס. זיין אלמנה, יעווגעניא קאטאיעווא, די טאכטער פונעם רוסישן שרייבער־קלאסיקער וואלענטין קאטאיעוו, האט איבערגעגעבן דעם מוזיי איר מאנס ביכער־אוצר. 
 לויט לאווראוואס חשבון, זענען בערך 15 פראצענט ביכער אינעם מוזיי־פאנד באגלייט מיט פערזענלעכע אויפשריפטן און נאטיצן. עס זענען אנטדעקט געווארן אויטאגראפן פון פרץ מארקיש, אברהם סוצקעווער, שמואל מהרש״ק (באקאנט יעדן רוסיש קינד ווי סאמויל מארשאק), חיים גראדע, יעקב גלאטשטיין, משה טייף, הירש דאבין און א סך אנדערע מחברים. ווי עס האט דערקלערט די ביבליאטעקארין, דערמעגלעכן די אויטאגראפן צו רעקאנסטרוירן דעם באקאנטשאפט־קרייז פון שרייבער און פאעטן, דאטעס פון זייערע ביאגראפיע, פערזענלעכע באציונגען מיט קאלעגן. 
 אינעם מוזיי־אוצר טרעפן זיך אויך פירושים אויף פארשיידענע ספרים. זייענדיק אנגעשריבן אויף לשון־קודש מיט אן עלטערן כתב־סטיל, פאדערן זיי באזונדערע באמיונגען ביים דעשיפרירן. 
 פון די מוזיי־אוצרות: מארשאקס מתנה־אויפשריפט צו ווערגעליס 
 וואס שייך דער יידישער שפראך, האט לאווראווא באטאנט, אז אינעם מוזיי ליגן אויך א סך אפישן, אנאנסן, פלאקאטן, צייטונג־אויסשניטן און אנדערע גאר אינטערעסאנטע מאטעריאלן אי פון די פארמלחמהדיקע יארן, אי פונעם שפעטערדיקן סאוועטישן פעריאד. אזעלכע מאטעריאלן ווייזן קלאר, אז אינעם ראטן־פארבאנד האבן א סך יידן זיך נישט געשעמט צו רעדן אויף זייער מאמע־לשון, און אז די יידיש־רעדער האבן געשפילט אן אנגעזעענע ראלע – להיפוך צום פאלשן סטערעאטיפ וועגן דעם טאטאלן סאוועטישן אנטיסעמיטיזם. 
 די ביבליאטעקארין האט צוגעגעבן, אז דער פארש־צענטער זוכט נייע פארבינדונגען, רעסורסן און מומחים, כדי צו פארברייטערן ווייטער די פארשערישע טעטיקייט. דאס וועט זיכער ווארפן א נייע שיין אויך אויף דער סאציאלער און קולטורעלער ירושה פון ביראבידזשאן. 
 
 
 
 יואל מאטוועיעוו 
 