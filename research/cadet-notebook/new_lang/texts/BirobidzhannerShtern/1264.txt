
 
 עלען קאסעדי,&nbsp; ניו־יארק 
 ביי אונדז אין שטוב פלעגט די מאמע ניצן דא און דארט אין איר רייד א יידיש ווארט. און ווען זי איז געשטארבן, האב איך געבענקט נאך איר און אויך נאך אט די שפורן פון דער שפראך פון מיינע אבות. נו, האב איך באשלאסן, איך זאל זיך לערנען יידיש.&nbsp; איך האב געוואלט אפהיטן דעם מאמעס אנדענק און אויך איינפעסטיקן מיין אנקער מיט דער יידישער קולטור.&nbsp; און פונקט דאס איז געשען. 
 דער אויסדרוק «די גאלדענע קייט» באשארייבט, ווי אזוי אונזער יידישע ליטעראטור ציט זיך אויס פון דור צו דור.&nbsp; פאר מיר איז דאס איבערזעצן די ווערק&nbsp; פון דער מחברטע יענטע מאש &nbsp;אן אופן מנדב זיין א רינג צו דער קייט. 
 איך האב זיך באקענט מיט מאשן דורך דעם יידישן ביכער־צענטער, ווו איך בין געווען אין 2015 – 2016 &nbsp;א מיטגליד פון דער איבערזעצונג־פראגראם. אין מאשן האב איך זיך פאראינטערעסירט אי ווייל זי איז זייער א פיינע מחברטע, אי ווייל אירע ווערק דערציילן אונדז א סך וועגן דער געשיכטע פון די 20טן און 21טן יארהונדערטער, וועגן מענטשן און בפרט וועגן פרויען. 
 יענטע מאש (1922– 2013) איז געווען א קראניקער פון גלות, פון היימלאזקייט, פון אימיגראציע און אסימילאציע.&nbsp; אירע העלדן זיינען אלעמאל אין וועג, אריינקומענדיק אדער ארויספארנדיק ערגעץ ווו. «אויפן פריסטאן» איז דער נאמען פון איינער פון אירע דערציילונגען.&nbsp; א פריסטאן איז א דאק, א פונקט, פון וואנען מע שיפט זיך איין אדער זעצט זיך ארויס.&nbsp; דערפאר האב איך אויסגעקליבן אט דעם נאמען פאר דעם נייעם באנד, 
 
 
 «On the Landing: Stories by Yenta Mash» (Northern Illinois University Press, 2018), 
 א זאמלונג פון&nbsp; 16 דערציילונגען, איבערגעזעצט אויף ענגליש. 
 
 ביים היינטיקן טאג, אז מיגראנטן און ארויסגעשטויסענע זוכן א מקום־מנוחה איבער דער וועלט, זיינען מאשס ווערק שטארק רעלעוואנט. 
 
 יענטע מאש איז געבוירן געווארן אין 1922 אין שטעטל זגוריצע, אין בעסאראביע, היינט מאלדאווע.&nbsp; מיטן אויסבראך פון דער צווייטער וועלט־מלחמה איז די וועלט פון שטעטל צעשמעטערט געווארן.&nbsp; אין 1941 האט די סאוועטישע מאכט דעפארטירט מאשן קיין סיביר, צוזאמען מיט די עלטערן און מיט טויזענטער אנדערע «בורזשוי» און ״שונאים פון פאלק״. די דעפארטאציע האט זיי געראטעוועט פון טויט פון די נאציס הענט, אבער אין לאגער האבן זיי שטארק געליטן פון הונגער און הארעוואניע.&nbsp; טאטע־מאמע זיינען דארטן אומגעקומען. 
 
 אין 1948 האט מאש באוויזן זיך ארויסצוראטעווען פון גולאג און איז צוריקגעקומען קיין קעשענעוו, וואס איז געווארן די הויפטשטאט פון דער מאלדאווישער סס״ר. כאטש זי האט שוין דעמאלט געטרוימט פון באשרייבן אירע איבערלעבונגען, האט זי פארשטאנען, אז ס׳איז אוממעגלעך ארויסגעבן אזא בוך אין דעמאלטיקן סאוועטן־פארבאנד. 
 
 אין די 1970ער יארן האט מאש עולה געווען. אין ארץ־ישראל האט זי סוף־כל־סוף אנגעהויבן שרייבן דאס, וואס איז יארן לאנג ביי איר געווען באהאלטן אין זיך.&nbsp; אירע ווערק האט מען אפגעדרוקט אין פארשיידענע זשורנאלן איבער דער וועלט און ארויסגעגעבן אין פיר בענד אין משך פון 1990 – 2007. 
 
 די ערשטע דערציילונג אין דער זאמלונג – איינע פון די רירנדיקסטע – הייסט ״דער חתן־בוים״. דארט שרייבט מאש, אז נאך עטלעכע יארן אין סיבלאג (אזוי האט מען אנגערופן די נעץ סטאלינישע לאגערן, וועלכע האבן זיך געפונען אין סיביר) איז א יונגע פרוי, אסתרקע, צוריקגעפארן אין איר אמאליק שטעטל זגוריצע. 
 
 ״נישט וויינען! נאר נישט וויינען. קוקן, זען און געדענקען. אין דעם ים ווילדע גראזן האט זי צום אלעם ערשטן אפגעזוכט, ווי מ׳האט איר אנגעזאגט, איסאק קויפמאנס קרעניצע… איצט האט די קרעניצע זיך קוים ארויסגעזען צווישן די בוריאנעס… אסתרקע האט פארבויגן די שטעכלקעס, צוגעגאנגען נעענטער און אנגערירט מיט דער האנט די קארבע״. 
 
 איינע פון די בעסטע דערציילונגען, מיין איך, האבן צו טאן מיטן גולאג, אינעם לאנד פון פארפרוירענע סטעפן. 
 אין דער דערצילונג ״א סדר אין דער טאיגע״ טרעפט מען זיך מיט פרויען – גולאג־ארעסטאנטקעס, וועלכע באקן פסח־צייט&nbsp; ״מצהלעך די גרייס ווי אגענעץ״ הגם זיי זיינען אויסגעמאגערט פון הונגער. 
 אן א מאן, וועלכער געוויינטלעך פירט דעם סדר, האבן זיי אימפראוויזירט די הגדה אליין: 
 
 ״וואס טויגן אונדז די ציטאטן פון צוריק מיט טויזנטער יארן – וואס ר׳ אליעזר האט געזאגט… אדער ר׳ בערל, צי ר׳ שמערל, ווען מיר קענען הערן די מומע גיטל און די מאדאם גלאזער, די מאדאם גורוויץ און סאניע שמוקלער, שיינדל געלמאן און די מאדאם שווארצמאן, זאלן זיי אונדז דערציילן ווי אזוי, אן א פארוואס און אן א פארווען, האט מען זיך, אין א פינצטערער נאכט, אריינגעריסן און חרוב געמאכט זייערע שטיבער און זייער משפחה־לעבן״. 
 
 נאך דעם גלות אין סיביר זעט מען, ווי אזוי די קהילה אין דער נאכמלחמהדיקער מאלדאווע בויט זיך אויף ס׳ניי. און אין די 70ער יארן, ווען די אימיגראנטן קומען אן קיין ארץ־ישראל, באשרייבט מאש די שוועריקייטן פון אסימילירן זיך. סוף־כל־סוף שילדערט זי די שימחות און די ליידן פון די עלטערע יארן. 
 
 פאר מאש איז דאס האלטן זיך ביי מאמע־לאשן געווען א כיבוד איר פאלק, איר היימלאנד, איר אפשטאם. 
 און אזוי איז עס אויך פאר מיר. 
 
 –––––––––––– 
 עלען קאסעדי איז די איבערזעצערין פון יענטע מאשס דערציילונגען פון יידיש אויף ענגליש. דאס בוךOn the Landing: Stories by Yenta Mash) 
 פארלאג ביים צפון־אילינויער אוניווערסיטעט, 2018) קען מען געפינין אויף Amazon.&nbsp; מען קען לייענען עטלעכע מאשס ווערק אויף ענגליש און דערוויסן זיך ווייטער פון עלען אויףwww.ellencassedy.com . מען קען לייענען עטלעכע מאשס ווערק אויף יידיש ביים יידישן ביכער־צענטערwww.yiddishbookcenter.org 
 
 
 broytyiddish 
 