
 שבת אויף דער נאכט הייבט זיך אן דער יום־טוב פסח. מיר לייגן פאר אייער אכטונג שמעון פרוגס פסחדיק ליד 
 
 1 
 א פארווארפן שטעטל 
 אין די אלטע צייטן. 
 ערב־פסח. ס׳פלאקערט, 
 ס׳קאכט פון אלע זייטן... 
 ליכטיקע מלאכים 
 פליען ווי א וויכער, 
 טרייבן אונטער, איילן: 
 ״גיכער, יידן, גיכער!״ 
 די מלאכים שוועבן, 
 פליען אפ צום הימל, — 
 און פון גי־התופת 
 פונעם זומפן־שימל 
 רוישט דער בייזער בילבול 
 גיהנום־קעסלען זידן: 
 ״גוייש בלוט אויף פסח! 
 גוייש בלוט ביי יידן!״ 
 2 
 ליכטיקע מלאכים 
 פון די נייע צייטן: 
 וויסנשאפט און בילדונג, 
 ליכט פון אלע זייטן... 
 פון די קירכן־טורעמס 
 גייען פאסחא־קלאנגען... 
 מנורות, וויירעך, בלומען... 
 און ווי בייזע שלאנגען 
 קריכן שווארצע שאטנס 
 פון דער אלטער שינאה, 
 און ווי גיהנום־קעסלעך 
 קאכט די גאנצע מדינה: 
 יידיש בלוט אויף פאסחא! 
 פייניקט אן רחמנות! 
 צו דעם קרבן־פסח – 
 יידישע קרבנות!״ 


 

&nbsp; 