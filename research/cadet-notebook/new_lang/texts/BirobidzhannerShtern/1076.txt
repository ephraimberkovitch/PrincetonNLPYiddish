
 
 פארזעצונג. אנהייב אין נומ.14 
 פרק מסעות בנימין החמישי 
 
 מיסטער דזשאזעף בערעזין איז געווען רייך און ער איז געווען אן ערנסטער בעל־צדקה. די יידישע שפראך איז געווען זיין ליבע. אליין האט ער געקענט בלויז געציילטע יידישע ווערטער און אויסדרוקן, אבער מיסטער דזשאזעף בערעזין האט ליב געהאט הערן אנדערע ריידן יידיש. זיין פילאנטראפישע טעטיקייט אויף דעם געביט האט מיסטער דזשאזעף בערעזין אנגעהויבן פונעם שטיצן ביסלעכווייז כלערליי יידיש־קרייזן און פליי־גרופעס. דערנאך איז ער געווארן א וואזשנער דאנייטאר פון זומער־קורסן פאר יידיש און פון אקאדעמישע סטרוקטורן, וועלכע האבן זיך פארנומען מיטן אונטעריכטן און פארשן די יידישע שפראך, ליטעראטור, פאלקלאר און אזוי ווייטער. 
 מיסטער דזשאזעף בערעזין האט ליב געקראגן קומען אויף געשטיצטע דורך אים קורסן, לעקציעס, קאנפערענצן און אנדערע אונטערנעמונגען. אז מע האט אויף זיי גערעדט יידיש, האט ער ניט פארשטאנען, נאר געשוויגן, שעפנדיק נחת, אבער אז עמעצער האט, חלילה, עפעס געפרעגט אדער עפעס דערקלערט אויף ענגליש, פלעגט דער בעל־צדקה הויך און שטרענג פאדערן: ״יידיש אנלי!״ מע זאגט, אז פון דעם שטאמט זיין צונעמעניש ״מיסטער דזשאזעף יידיש־אנלי״, אונטער וועלכער ער איז אריין אין דער געשיכטע. דעם נדבנס פאמיליע־נאמען ״בערעזין״ האט מען אין פארלויף פון דער צייט פארגעסן. בנימין האט אים אפגעזוכט, זיך גרייטנדיק צו דער רייזע אויף צערעס. 
 
 מיסטער דזשאזעף יידיש־אנלי האט געחלומט טאן לטובת יידיש עפעס אזוינס, וואס זאל ניט בלויז האלטן זיין געליבט לשון אויפן אויבערפלאך, נאר טאקע געבן דעם לשון א גרונט אונטער די פיס. עמעצער האט געווענדט זיין אכט אויף דער דערפארונג פון די אירלענדער, וועלכע האבן געשאפן א מין רעזערוואטן פאר זייער אונטערגייענדיקער שוין במשך פון דורות שפראך. יענער עמעצער האט אויך דערציילט מיסטער דזשאזעפן יידיש־אנלי, אז אזעלכע רעזערוואטן הייסן געלטאכטן. 
 —&nbsp;&nbsp;&nbsp;&nbsp;&nbsp;&nbsp;&nbsp; איי ניד ע יידיש געלטאכט, — האט, אויב מע קאן גלייבן דער לעגענדע, געזאגט מיסטער דזשאזעף יידיש־אנלי, און פון דעמאלט אן איז דאס שאפן א יידישן געלטאכט געווארן זיין אידייע־פיקס. קודם־כל האט ער נאטירלעך אנגעהויבן אונטערצוזוכן אן ארט, וואס זאל קאנען ווערן דער באדן פונעם יידישן געלטאכט. אזוי ווי אויפן ערדקויל איז קיין פאסיק שטיק ערד פאר דעם ניט געבליבן, האט מיסטער דזשאזעף יידיש־אנלי געווענדט זיין בליק צום הימל. ווי אין פסוק שטייט: ״אשא איני אל ההרים – מאין יבוא עזרי״ . אזוי ווי מעטאדיקעס פון טעראפארמירונג זיינען שוין געווען גאנץ אנטוויקלט, איז דאס געווען ניט נאר ראמאנטיש, אלא אויך תכליתדיק. 
 
 לכתחילה האט מיסטער דזשאזעף יידיש־אנלי געקויפט רעכט אויף עקספלואטאציע פונעם קראטער שלום־עליכם אויף מערקור. ער האט געמיינט, אז אליין דער נאמען, וואס איז געגעבן געווארן דעם קראטער נאך אינעם 20טן יארהונדערט, איז א רמז אויף דעם, אז דווקא דארט דארף זיך געפינען דער יידישער געלטאכט. דער דיאמעטער פונעם קראטער איז בערך 190 קילאמעטער, און דאס וואלט געווען גענוג פאר אזא פראיעקט. אבער עס האט זיך ארויסגעוויזן, אז די נאענטקייט פון מערקור צו דער זון שאפט צו פיל טעכנישע פראבלעמען. מיסטער דזשאזעף יידיש־אנגלי האט געוואלט אן אייגענעם פרייען הימל, זאל זיין א קליינעם, און ניט קיין קופאל, זאל זיין א ריזיקן. דערצו נאך האט ער ניט געוואלט האבן קיין שכנים, אפילו ווייטע, נאר פארהעלטנישמעסיק גרינג צוטריטלעכע. דער יידישער געלטאכט האט געמוזט זיין ״יידיש אנלי״, מיט דעם גאנצן אנטוראזש. דערפאר האט דער גרינדער פונעם יידישן געלטאכט געקויפט סוף־כל־סוף רעכט אויף צערעס, און די רעכט אויפן קראטער שלום־עליכם האט ער פארקויפט דער ישראלדיקער פירמע ״עובדי כוכבים ומזלות״, וועלכע האט זיך ספעציאליזירט שוין דעמאלט און ספעציאליזירט זיך אויך איצט אויף גרויסע בוי־פראיעקטן אין קאסמאס. אט די פירמע, וואס איז מער באוווסט אונטער איר געקירצטן נאמען ״עכו״ם בע״מ״ אדער אויף ענגליש AKUM Ltd., האט אויסגעבויט אינעם קראטער שלום־עליכם איר פראדוצירוגנס־קאמפלעקס, פארשטייט זיך, מיט א ריזיקן קופאל, ווו עס געפינט זיך א וווינונגס־ און אן אפרו־זאנע פאר אירע מיטארבעטער, וועלכע קומען אויף וואכטעס פונעם ערדקויל און פון אנדערע באפעלקערטע פלאנעטן. 
 
 אגב, דווקא אט די פירמע, ״עכו״ם בע״מ״ האט פארווירקלעכט מיסטער דזשאזעף יידיש־אנליס פראיעקט פונעם טעראפארמירן צערעס לויט זיינע פאדערונגען. זי האט אפגעהיט באשטענדיקע געשעפט־קאנטאקטן מיטן יידישן געלטאכט ביז איצט. אדאנק דעם, אייגנטלעך, האט בנימין געקאנט קומען אויף א שיף פון אט דער פירמע פון מארס צו צערעס, פינקטלעכער — צו איר קינסטלעכער לבנה. 
 
 אויף העברעיש הייסט צערעס ״קרס״. אבער די חכמהלאגן פון ״עכו״ם בע״מ״ האבן געהאלטן פאר בעסער שרייבן דעם נאמען פון דער דאזיקער צווערג־פלאנעט מיט א כ״ף – ״כרס״. ״כרס״ באטייט אויף לשון־קודש, ווי באוווסט, ״א טרעלבויך״, אדער א ״פעטער בויך״. האבן די חברה פון ״עכו״ם בע״מ״ געוואלט מיט דעם זאגן, אז צערעס איז א ״בייכיקע״ פלאנעט אין אונטערשייד פון אנדערע אביעקטן פונעם אסטעראידן־פאס, וועלכע האבן ניט בדרך־כלל קיין עכטע רונדע פארם. נעמט, צום ביישפיל, כאטשבי אזעלכע גרויסע און באפעלקערטע אסטעראידן, ווי וועסטע און יונא. 
 די גראבע יאטן פון ״עכו״ם בע״מ״, וועלכע מאכן פון צייט צו צייט א פראפילאקטישן רעמאנט פון דער קינסטלעכער לבנה פון צערעס, רופן זי פשוט — ״אסדה מספר…״, דאס הייסט פלאטפארם נומער אזא און אזא. דעם נומער געדענק איך ניט. זיי, די חברה פון ״עכו״ם בע״מ״ זיינען ניט צו ראמאנטיש. די כאפערס פון צערעס, וועלכע נוצן באשטענדיק אויס די קינסטלעכע לבנה פאר זייער ארבעט, רופן זי ״לבנקע״. בנימינען איז אט דער אומאפיציעלער נאמען זייער געפעלן געווארן. אבער ער האט געמוזט נעמען אין חשבּון, אז אלע איבעריקע תושבים פון צערעס, חוץ די כאפערס, רופן די קינסטלעכע לבנה סתם ״ די לבנה״ און אונדזער לבנה, די לבנה פונעם ערדקויל, רופן זיי ״די אלטע לבנה״. 
 יא, מע דארף דערקלערן, אז מיטן אלטן יידישן ווארט ״כאפערס״ רופט מען אויף צערעס יענע, וואס פארנעמען זיך מיטן אפזוכן, קלייבן און טראנספארטירן צו דער ״לבנקע״ פארשיידנארטיק ווערטפול רויווארג, וואס געפינט זיך אינעם אסטעראידן־פאס. איבערהויפט פארקויפן זיי דאס רויווארג דער זעלבער פירמע ״עכו״ם בע״מ״. די מיטארבעטער פון דער דאזיקער פירמע, וועלכע האבן מיט די צערעסער כאפערס באשטענדיק צו טאן, רופן זיי אויפן ישראלדיקן אופן ״כאפערים״. אט דער פראפעסיאנעלער באגריף האט זיך פארשפרייט איבערן גאנצן אסטעדאידן־פאס, און איצט איז ער שוין ניט פארבונדן מיט צערעס בלויז. 
 
 פון דער ״לבנקע״ צו צערעס קומט רעגולער אן ארביטאלע ווענדע. אין דעם מאמענט, ווען בינימין איז ארויס פון דער ווענדע, האט זיך א הילך געטאן דער נאציאנאלער הימן פון צערעס: 
 
 זאל אייביק שווימען אינעם רוים 
 צערעס, אונדזער וועלט. 
 זי איז אין ווירקלעכקייט א טרוים, 
 אין מידבּר — א געצעלט. 
 
 עס זיינען אויפריכטיקע פריינד א לייב מיט א לאם 
 דארט, ווו די גאלדענע פאווע פליט איבערן שווארצן ים. 
 
 עס קלינגט אויף צערעס פראנק און פריי 
 דאס יידישע ווארט. 
 מיר זיינען אונזדער טרוים געטריי, 
 און דאס איז אונדזער ארט. 
 
 עס זיינען אויפריכטיקע פריינד א לייב מיט א לאם 
 דארט, ווו די גאלדענע פאווע פליט איבערן שווארצן ים. 
 
 עס האט דעם הימן אויסגעפילט א לעבעדיקע כלי־זמרים־קאפעליע. די מוזיקאנטן זיינען געשטאנען מיט זייערע פלייטן, באסן, פויקן, נאר איבערהויפט פידלען אויפן דאך פונעם קאסמישן וואקזאל גלייך צווישן רעגנבויגן־פענער פונעם יידישן געלטאכט. די פאן איז אנטליען געווארן ביי דער יידישער אויטאנאמער געגנט, וועלכע איז געווארן די ערשטע מלוכהשאפט, וואס האט געשטרעבט אמאל ווערן דער באדן פאר יידיש. מע האט, אזוי צו זאגן, אויפגעהויבן די פאן, וואס איז ארויסגעפאלן פון די הענט פון די פארגייער. 
 
 1 איך הייב אויף מײַנע אויגן צו די בערג. פֿון וואַנען וועט קומען מײַן הילף? 
 געמעלן — ראזא סטראקאווא 
 פארזעצונג קומט. 
 
 וועלוול טשערנין 
 