
 אוועק דער שבת שוין… אויף ווייטע וועגן 
 א גרויסער עמעצער שיט גראוון אש… 
 דוד האפשטיין 
 (פארזעצונג. אנהייב אין נומ. 13) 
 
 
 זיצן די גאנצע צייט, אפילו אויפן באלקאן מיט דעם שענסטן פייזאזש, וואס מע קען נאר זיך פארשטעלן – דאס איז ניט געזונט. דעריבער באמי איך זיך יעדן אינדערפרי אויפשטיין וואס פריער – ווען ס׳איז נאך ניט אזוי הייס – צו רייטן אויף וועלאסיפעד לענגויס דעם ברעג־פראמענאד – ביז סאמע אקאבע – די רעגירונגס־קאמיסיע פאר געאגראפישע נעמען רעקאמענדירט רופן זי עציון־גבר – און צוריק. בלויז נאך דעם לייג איך תפילין, טרינק קאווע און נעם זיך פאר דער ארבעט. 
 כ׳האב געקויפט די דאזיקע דירה גלייך נאך דער לעצטער מלחמה, ווען די מאסן־בויונג צום דרום פון טאבע האט זיך נאר אנגעהויבן און א סך מענטשן האבן מורא געהאט אינוועסטירן דארט געלט, שוין אפגערעדט וועגן וווינען דארט – אקוואלאנגיסטן פון די פעדאיון, וועלכע האבן ניט שלום געמאכט מיט רעזולטאטן פון דער מלחמה, פלעגן דאך פון צייט צו צייט אריינדרינגען אין דעם ראיאן. דעריבער האב איך געקויפט ממש פאר בגראשנס. איצט זיינען אזעלכע פרייזן שוין ניטא. איצט וואלט איך ניט געקאנט קויפן אזא דירה. כ׳בין ניט מיליאנער. ממש ניין. דעריבער דארף איך האבן דעם גראנט פונעם ייווא־אינסטיטוט. 
 די פשוטע ביראבידזשאנער, אזעלכע ווי דער פילאט פון ״ביראבידזשאן־אערא״, באציען זיך צו די ייווא־מיטארבעטער אין א געוויסן זין מיט א מין ייראת־הכבוד, די חסידים האבן זיי אין דר׳ערד. און איך? – איך האב געמאכט א דאקטאראט אויפן געביט פון דער יידישער ליטעראטור אין בר־אילן. איך בין א שטיקל – איך האף, אז אפילו עטוואס מיר ווי א שטיקל – יידישער שרייבער. אין ישראל האלט מען מיך פאר א מומחה, אן עקספערט אין דער יידישער שפראך און ליטעראטור – דווקא ווי אזא האט מען מיך איינגעלאדן אמאל אין לייוויק־הויז. און דווקא דערפאר באציט זיך די ביראבידזשאנער ייווא־בראנזשע צו מיר גאנץ קריטיש, כאטש אוודאי העפלעך. 
 
 ווען מע האט געדארפט פארלאזן ניו־יארק, האבן די אמעריקאנער אקטיווע יידישיסטן באשלאסן זיך איבערציען טאקע אין ביראבידזשאן, און ניט אין דער העברעישער מדינת־ישראל. די ביראבידזשאנער הויכע פענצטער האבן זיי מיטגעהאלפן. זיי האבן זיך גענייטיקט אין די אמעריקאנער יידישיסטן צוליב דעם ברענד. די מאסקווער רוסן האבן פרובירט פאדערן, אז די ביראבידזשאנער זאלן אויפנעמען נאר רוסלענדישע יידן, מאקסימום כינעזער. אבער מאסקווע איז דאן זייער ווייט פון ביראבידזשאן. וואס איז שייך די כינעזער, האט מען אין ביראבידזשאן – ניט אין דער שטאט ביראבידזשאן גופא, נאר ערגעץ אינעם אמורזעטער ראיאן, דאכט זיך, אינעם דארף רוטשייקי – אויפגענומען עטלעכע הונדערטער נפשות, וואס האבן דערוויזן, אז זיי שטאמען פון די קייפענג־יידן. ״יוטיי״ הייסן זיי. 
 אייגנטלעך נאר די קינדער און אייניקלעך פון יענע פארביסענע אמעריקאנער יידישיסטן, ווי אויך פארכאפטע מיט זייערע אידייען קליינע אין צאל אינטעלעקטואלן – סיי יידן, סיי גויים – אין ביראבידזשאן איז גאר ניט פשוט צו פארשטיין ווער איז ווער – ריידן אין ביראבידזשאן אינעם טאגטעגלעכן לעבן אויף יידיש. די יידישיסטן וווינען איבערהויפט אין דער נייער שטאט און ארבעטן אין אקאדעמיע, קאמפיוטעריי, מעדיצין, קונסט. עטלעכע משפחות האבן זיך באזעצט אין וואלדהיים און ציען חיונה פון לאנדווירשאפט – עקאלאגיש ריינע גרינס אגדל. זייערע קינדער גייען אין ספעציעלע יידישע ״פליי־גרופעס״, יידישע קינדערגערטנער און דערנאך אין דער ביראבידזשאנער יידישער גימנאזיע, ווו אלץ איז אויף יידיש. די איבעריקע ביראבידזשאנער, חוץ די חסידיםם, אוודאי, – די אפשטאמיקע פון אנגעפארענע אדער פארשיקטע רוסלענדישע – מערסטנס מאסקווער יידן און פון די אלט־געזעסענע ביראבידזשאנער און כאבאראווסקער – די לעצטע וווינען איבערהויפט אינעם אינער ראיאן – שיקן בדרך־כלל זייערע קינדער אין רוסיש־שפראכיקע קינדערגערטנער און שקאלעס, כאטש יידיש לערנט מען אויך אין זיי אבליגאטאריש. 
 
 דער וועג צופוס פונעם האטעל ״צענטראל״ ביז דער געביידע פונעם ייווא־אינסטיטוט, וואס געפינט זיך אויף מאקס וויינרייך־גאס, אויף יענעם ברעג פון דער בירע, פארנעמט א האלבע שעה, מאקסימום פערציק מינוט. אבער איך בין ארויסגעגאנגען א שעה פריער. ערשטנס, האב איך געוואלט זיין זיכער אויף הונדערט און איין פראצענט, אז איך וועל ניט פארשפעטיקן. ובשנית, האב איך ליב שפאצירן ניט געאיילט איבער דער צווייטער יידישער הויפטשטאט: פארבייגיין דעם אלטן בנין פון דער פאטשט, אויף וועלכן ס׳האט זיך אפגעהיט דאס מאדנע ווארט ״טעלעגראפ״, ארויסגיין צו&nbsp; דער בירע, זיך צוזעצן אויף א בענקל לעבן אנעגינס סקולפטור, אויפשטיין און גיין ווייטער לענגויס דעם ברעג, זיך אפשטעלן אויף א וויילע אויף דער אלטער בריק כדי א קוק צו טאן פון אויבן אויפן שטורעמדיקן שטראם. 
 אויף יענעם ברעג, אונטער דער סאפקע מיטן טעלעוויזיע־טורעם, וואס איז געווארן א סימבאל פון ביראבידזשאן, איז די נייע שטאט. דער וועג צום ייווא־אינסטיטוט גייט דורך א ריזיקן, אן איינגעארדנטן אין אמעריקאנער סטיל פארק – ממש דער סענראל־פארק פון די אלטע האליוווד־פילמען – אזוי טאקע, אגב, געוויינלעך רופן די ביראבידזשאנער אט דעם פארק. ארום אים געפינען זיך דאס רוב דיפלאמאטישע פארשטייערשאפטן – קאנסוליעס פון כינע, יאפאן, בריטאניע, מאנגאליע, קאזאכסטאן, ישראל; די רעזידענץ פונעם באפולמעכטיקן פארשטייער פונעם פרעזידענט פון דער רוסלענדישער פעדעראציע – זיין סטאטוס איז גאר א באזונדערער – עפעס צווישן אן איינפלוסרייכן אויסלענדישן דיפלאמאט און א מין גובערנאטאר מיט זייער באגרענעצטע פולמאכטן. חוץ אט די דיפלאמאטישע פארשטייערשאפטן געפינען זיך אינעם ראיאן פונעם ביראבידזשאנער ״סענראל־פארק״ נאר די געביידע פונעם ייווא־אינסטיטוט און די קאנסערוואטיווע שיל. די עכטע יידישיסטן זיינען דאך געוויינלעך קאנסערוואטארן און ניט רעפארמיסטן, ווי דאס רוב פשוטע ביראבידזשאנער, צווישן וועלכע עס טרעפן זיך אפילו משיחישע יידן, יידן פאר יעזוסן און פראוואסלאווע מעניסט. וועגן די חסידים – די סאטמארער און די לובאוויטשער – איז בכלל ניטא וואס צו ריידן. ס׳איז גאר א באזונדערער סארט, פינקטלעכער סארטן, היגע תושבים. 
 
 איך האב זיך ניט געאיילט, און פארט בין איך, פארשטייט זיך, געקומען א מינוט צוואנציק פאר דער צייט. האב איך זיך אוועקגעזעצט אויף א בענקל ניט ווייט פונעם אריינגאנג און געעפנט דאס בוך: ״אוועק דער שבת שוין… אויף ווייטע וועגן א גרויסער עמעצער שיט גראוון אש….״. איך שרייב ווייטער אומעטום ״א גרויסער עמעצער״. אט, למשל: ״א גרויסער עמעצער האט ברוב חסדו געשאנקען א ריי געלערנטע פון פארשיידענע לענדער א גאנצלעכע וויזיע…״ צי איז דאס ריכטיק? אפשר איז כדאי גלייך פאריכטן אויף ״דער גרויסער עמעצער״. דוד האפשטיין איז אוודאי א קלאסיקער, און מע מוז אים ציטירן אינעם עפיגראף פינקטלעך, אבער ווייטער דערמאן איך דאך אים, דעם גרויסן עמעצן, ניט צום ערשטן מאל. איז מוז אפשר טאקע זיין א באשטימטער ארטיקל? נאר צוריקגערעדט, איז דאס ווארט ״עמעצער״ אליין פאר זיך איינדייטיק מרמז אויף אן אומבאשטימקייט. חוץ דעם, האב איך דאך אלס מחבר פון דעם ניט פארענדיקטן ראמאן, וואס אויסצוגן פון אים וועל איך היינט פארלעזן, א רעכט אויף אויטארישער אריגינאלקייט? אדער ס׳איז ניט כדאי צו גיין אויף א קאנפלעקט? זיי זיינען דאך במילא געשטימט צו מיר קריטיש. זיי וועלן זיך בלי־ספק טשעפען צו קליינע פיטשעווקעס. זיי האבן פון דעם הנאה. צוליב דעם האבן זיי דאך ארגאניזירט אט די פארלעזונגען. אניט וואלט מען געקאנט פשוט צושיקן די כתב־ידן כדי די קאמיסיע זאל באשליסן, וועמען געבן יא און וועמען ניט געבן דעם גראנט. 
 ניין, איך וועל ניט פאריכטן. זאלן זיי זיך טשעפען און מאכן באמערקונגען. דאס וועט פארשטארקן זייער געפיל פון אויבערהאנט איבער עפעס אן ישראלדיק שרייבערל און איינצייטיק וועט עס העכערן מיינע שאנסן צו באקומען דעם גראנט. ניטא קיין ברירה. איך בין געצווונגען מוחל־על־כבודי זיין. איך מוז קריגן דעם ייווא־גראנט צו פארענדיקן מיין ראמאן. אין קמח אין תורה. 
 