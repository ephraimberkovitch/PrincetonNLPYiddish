
 שרה זילבערמאן איז איינע פון די אקטיווסטע יידישיסטן אין אויסטראליע. 
 זי לערנט יידיש אינעם אויסטראלישן צענטער פאר דער יידישער ציוויליזאציע ביי מאנאש אוניווערסיטעט. דער אוניווערסיטעט טראגט דעם נאמען פון א בארימטן אויסטראליש־יידישן גענעראל אין דער אויסטראלישער ארמיי בית דער ערשטער וועלט־מלחמה, דזשאש מאנאש (1865 – 1931). שרה איז א שטענדיקער פארווערטס־קארעספאנדענט אין אויסטראליע, א מאמע פון דריי טעכטער,וואס אלע רעדן און לערנען יידיש. 
 נ.ב.:טייערע שרה,דערצייל א ביסל וועגן זיך אין דיין שייכות מיט יידיש. 
 ש.ז.:יידיש איז שטענדיק געווען און בלייבט א וויכטיקער טייל פון אונדזער משפחה־לעבן. 
 איך בין געבוירן געווארן אין ניו־יארק. מיינע עלטערן זיינען ביידע אויך געבוירן געווארן אין דער שטאט ניו־יארק. מיר האבן זיך געלערנט יידיש אין די שלום־עליכם פאלק־שולן. איך האב זיך ווייטער געלערנט יידיש אין דער ארבעטער־רינג מיטלשול און נאך דעם אין קווינס קאלעדזש ביי דעם שטאטישן אוניווערסיטעט. ווי א 16־יעריק מיידל בין איך געגאנגען אינעם בונדישן קעמפ ״המשך״, וואס האט געהאט זייער א גרויסע השפעה און מיר געהאלפן אויסקלייבן דעם וועג צו מיין קאריערע. איך האב באקומען מיין מאגיסטער אין דער יידישער שפראך און ליטעראטור פון קאלומביא־אוניווערסיטעט און ייווא. איך בין שוין מער ווי 30 יאר אין אויסטראליע, ווו איך האב געלערנט א סך יארן אין פאלקשול ביים שלום־עליכם קאלעדזש מיט די קינדער, ווי אויך מיט די מיטלשול־סטודענטן. און דערנאך האב איך געלערנט יידיש און לערן נאך אלץ אין מאנאש אוניווערסיטעט. הייסט עס, איך האב געלערנט יידיש די קינדער פון 5 ביז 85 יאר אלט. איך ארבעט א מאל אויך מיט די אקטיארן פון אונדזער יידישן טעאטער צו פארבעסערן זייער ארויסרעד. 
 ס׳איז אינטערעסאנט צו באמערקן, אז אלע אונדזערע יידיש־לערערס, אחוץ מיר, זיינען די פראדוקטן פון וועלטלעכע יידישע שולן אין מעלבורן. דאס איז זייער וויכטיק פארן יידישן קולטורעלן און געזעלשאפטלעכן לעבן אין אונדזער שטאט – צו פארמאגן אייגענע, היגע, אין אויסטראליע דערצויגענע אינטעלעקטועלע כוחות. לעצטנס, האט מיינער א תלמיד, וואס האט זיך געלערנט דעם יידישן טעאטער, געביטן זיין הויפט־לימוד און באשלאסן ווערן א יידיש לערער. איך בין זייער דערפרייט צו הערן אזעלכע ידיעות. 
 נ. ב.: פאר וואס ביסטו געפארן קיין אויסטראליע? 
 ש. ז.: ווען איך בין געווען א 16־יעריקע סטודענטקע אין שטאטישן אוניווערסיטער, ס׳איז דעמאלט פארגעקומען א שרייבן־קאנקורס, און איך האב געווונען די ערשטע פרעמיע. דער בחור פון אויסטראליע האט געווונען די צווייטע פרעמיע און שפעטער געווארן מיין מאן און מיך אהינגעבראכט. 
 נ. ב.: דו האסט דריי טעכטער, וואס זיינען אויך די פארברענטע יידישיסטן. ווי אזוי האסטו עס אויסגעפועלט? 
 ש. ז.: אונדזערע דריי טעכטער זיינען אלע יידיש־לערערינס. פייגעלע, די עלטסטע, האט געלערנט יידיש אין דוד־המלך מיטלשול אין מעלבורן און זי ארבעט פולשטענדיק האיאר מיט אונדזער הייס־געליבטן אייניקל. דבורהלע און רייזעלע, זיי זיינען אגב די צווילינג, לערנען די יידישע שפראך און ליטעראטור און אנדערע יידישע לימודים מיט די קינדער ביים שלום־עליכם קאלעדזש (מיט די קינדער, וואס זיינען 3 – 12 יאר אלט). רייזל לערנט אויך מיט די מיטלשול־תלמידים (וואס זיינען 13 – 18 יאר אלט). רייזעלע פירט אן מיט די אומפארמעלע יידישע אקטיוויטעטן אין קאלעדזש. דבורהלע לערנט אויך יידיש פריוואט מיט קינדער און דערוואקסענע, און אלע דריי שאפן אויף יידיש די נייע פעדאגאגישע מאטעריאלן פאר די קינדער, ארבעטן אויף איבערזעצונגען פון יידיש און אויף יידיש און זיינען אפט פארנומען מיט דער פארש־ארבעט פאר דער אקאדעמישער וועלט. 
 נ.ב.: וואס טוט דיין מאן? 
 ש.ז.: משה איז א געטרייער מאן, טאטע און זיידע! זיין גרויס פארדינסט איז, אז ער איז א קאסירער פון כמעט אלע יידישיסטישע ארגאניזאציעס אויפן אויסטראלישן קאנטינענט. ער נעמט אן אקטיוו אנטייל אין אלע קאמיטעטן, וואס שטיצן יידישע קולטורעלע און דערציערישע אונטערנעמונגען ביי אונדז אין אויסטראליע. ער איז זייער א פארנומענער מענטש און טוט אלץ, וואס ער קען, כדי יידיש זאל לעבן און בליען. 
 נ.ב.: איך ווייס, אז דו ביסט זייער טעטיק אין קולטורעלן יידישן לעבן אין אויסטראליע. קענסט זיך טיילן מיט דעם מיט די לייענענרס? 
 ש.ז.: עס זיינען דא עטלעכע זייער באדייטנדיקע יידישיסטישע אונטערנעמונגען ביי אונדז. איינע פון זיי הייסט ״אין איין קול״. דאס איז א יערלעכער פעסטיוואל פון דער יידישער קולטור און מוזיק, וואס 5 ביז 10 טויזנט געסט באזוכן יעדעס יאר. מען פירט אן אט דעם פעסטיוואל, כדי די גאנצע יידישע קהילה אין מעלבורן און געסט זאלן פריילעך און שאפעריש פארברענגען אויף יידיש, כדי צוציען מער מענטשן צו מאמע־לשון. 
 מיר האבן נאך אלץ זייער א טעטיקע בונדישע קינדער־ און יוגנט־ארגאניזאציע ״סקיף״, וואס פירט אירע אקטיוויטעטן אויף יידיש און ענגליש. די ארגאניזאציע איז שטאלץ מיט איר כאר, וואס טראגט זייער א סימבאלישן נאמען ״מיר קומען אן״ – דער הימן פון לעגענדארן מעדעם־סאנאטאריום פאר די קראנקע יידישע קינדער, ספעציעל יתומים אין פוילן, ארגאניזירט דורכן אלגעמיינעם ארבעטער־בונד. דאס איז אזא מין המשך פון דורות. ״סקיף״ איז איינער פון די ארגאניזאטארן פונעם פעסטיוואל ״אין איין קול״ צוזאמען מיט דעם יידישן קולטור־צענטער ״קדימה״, וואס פארמאגט א שיינעם יידישן טעאטער. 
 מיר האבן אויך עטלעכע שאפערישע קלעזמער־קאפעליעס אין אויסטראליע. צווישן זיי ״קלעזמאניא״ און ״באשעוויס־זינגערס״, וואס זאגן וועגן זיך: „ די ערשטע לידער, וואס מיר האבן אמאל געהערט, זענען געווען יידישע לידער, געזונגען פון אונדזערע באבעס . אפילו צו יענער צייט , ווען מיר האבן קיין יידיש ווארט נישט פארשטאנען , זענען די לידער אריין אין אונדזערע הערצער״ . די קאפעליע ״באשעוויס־זינגערס״ איז זייער באקאנט און פאפולער אין אויסטראליע. זייער מוזיקאלישער פראפעסיאנאליזם איז זייער א הויכער. 
 נ.ב.: איז מעלבורן די איינציקע שטאט, ווו מען הערט און רעדט יידיש? 
 ש.ז.: די טעריטאריע פון אויסטראלישן קאנטינענט איז ריזיק, אויף דעם שטח וווינען ארום 25 מיליאן מענטשן, צווישן זיי אן ערך 140,000 יידן. מעלבורן האט די גרעסטע יידיש־רעדנדיקע באפעלקערונג אין אויסטראליע, אבער עס זיינען דא יידיש־רעדנדיקע יידן אין סידניי, ווו ס׳איז געווען אפילו א יידיש־קורס אינעם היגן אוניווערסיטעט. אינטערעסאנט צו באמערקן, אז די געשיכטע פון יידישן טעאטער אין אויסטראליע הייבט זיך אן אין 1912 דווקא אין ווייטן קווינזלענד, וואס איז פאר אונדז אזוי ווי פלארידע אין אמעריקע. דאס הייסט, ס׳איז ווארעם, יידן פארן דארטן ווינטערצייט זיך אפרוען. ס׳איז דא א יידיש ראדיא־פראגראם אין פערף, אין ווייטן מעריב פון אויסטראליע. אזוי ארום, זיינען דא נאך ערטער, ווו מע קען הערן און רעדן יידיש, אבער די גרעסטע צאל מענטשן און ארבעט לטובות יידיש ווערט אנגעפירט אין מעלבורן. 
 נ.ב.: וואס האבן די יונגע יידן אין אויסטראליע צו טאן מיט יידיש? 
 ש. ז.: יעדעס יאר פארברענגען מיר אויף א יידישן סוף־וואך, וואס איז שטארק פאפולער צווישן יונגעלייט.דער סאף־וואך ווערט אנגעפירט דורך דער ארגאניזאציע ״יידיש אויסטראליע״. מיר טרעפן זיך אין די בערג ניט ווייט פון מעלבורן. דאס איז זייער ענלעך אין אינהאלט און גייסט צו דער פראגראם ״יידיש־וואך״, וואס די ארגאניזאציע יוגנטרוף פירט אן אין ניו־יארק. אונדזער פראגראם איז באזירט אויף ״יידיש־וואך״, ערלעך ״געגנבט״. מיר האבן דא א סך אקטיוויטעטן פאר קינדער און דערוואקסענע, ווי אויך די געמיינזאמע אונטערנעמונגען אויף יידיש. מען שעפט א סך נחת פונעם יידישן סוף־וואך. מע עסט געשמאק, מע שפילט זיך, מע זינגט יידישע לידער,מע שפילט יידיש־טעאטער, מע שפאצירט און באווודערט די פרעכטיקע נאטור. עס קומען צו פארברענגען אויפן סוף־וואך די סטודענטן פון מיטלשול, אוניווערסיטעט און א סך יונגע משפחות. 
 נ.ב.: טייערע שרה, מיר ווינטטשן דיר און דיין גאנצער משפחה א סך הצלחות אין אייער בכבודיקער ארבעט, א סך גוטע תלמידים, וואס מיט דער צייט וועלן ווערן יידיש־לערערס אדער סתם יידישיסטן. זאל די יידישע שפראך און קולטור ווייטער לעבן און בליען אין אויסטראליע! 
 ניקאליי באראדולין, ניו־יארק 
 בילדער: פונעם פערזענלעכן ארכיוו פון שרה זילבערמאנס משפחה 
 https://www.youtube.com/watch?v=lK6c_B7gK2g 
 https://www.youtube.com/watch?v=yiyf9BD3PNQ 
 https://www.youtube.com/watch?v=d4eQPyIv5fY 
 
 