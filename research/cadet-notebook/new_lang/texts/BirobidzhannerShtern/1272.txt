
 א דאנק שירע גארשמאנס איבערזעצונג האט זיך מיר איינגעגעבן צו רעקאנסטרוירן דעם גאנצן ציקל נאוועלעס, און אין פופציק יאר ארום נאך דעם ווי זיי זיינען אנגעשריבן געווארן, דערזעען זיי די העלע שיין. 
 
 אז מע לעבט, דערלעבט מען 
 מיט יארן צוריק, אין מיט פון די זעכציקער יארן, האב איך אנגעשריבן א ציקל נאוועלעס אונטערן קעפל ״טרוימען פון א גרין בלעטל״. כמעט צוואנציק יאר איז דאס העפטל אפגעלעגן אין א שופלאד און נאר אין מיט פון די אכציקער יארן האט וועלוול טשערנין אפגעדרוקט אין ״סאוועטיש היימלאנד״ צוויי נאוועלעס פון יענעם ציקל, – ״זשאנע״ און ״א טשערעפאשקע אין א רעגן״. צום סוף אכציקער יארן איז אינעם יערלעכן אלמאנאך פון ״סאוועטיש היימלאנד״ – ״יאר נאך יאר״ – דערשינען נאך צוויי נאוועלעטן פון יענעם ציקל, דהיינו, – ״מארקעס״ און ״די ווישקע״ אין שירע גארשמאנס איבערזעצונג אויף רוסיש. אין דעם זעלבן יאר בין איך אוועקגעפארן קיין ישראל און די יידישע אריגינאלן פון די ״מארקעס״ און ״די ווישקע״ זיינען פארלוירן געגאנגען אין דער רעדאקציע פון ״סאוועטיש היימלאנד״. א דאנק שירע גארשמאנס איבערזעצונג האט זיך מיר איינגעגעבן צו רעקאנסטרוירן דעם גאנצן ציקל נאוועלעס, און אין פופציק יאר ארום נאך דעם ווי זיי זיינען אנגעשריבן געווארן, דערזעען זיי די העלע שיין. 
 טרערן 
 דאס ערשטע, וואס איז געבליבן אין מיין זכרון… 
 דאס קליינע שטיבעלע, ווו מיר האבן געוווינט, איז אריינגעוואקסן האלב אין דער ערד, און דער פענצטער צום הויף איז געווען גלייך מיט דער ערד. ווען די מאמע איז געגאנגען צו דער ארבעט, האט זי מיך איבערגעלאזט זיצן אויפן פענצטערברעטל. שעהען לאנג בין איך געזעסן ביים פענצטער און באטראכט , וואס עס טוט זיך אין הויף. 
 אין אנדזער הויף האט געוווינט א צויג, זשאנע. זשאנע איז געווען א גרויסע געל־רויטע סוטשקע מיט ווייסע זייטן. איך מיט זשאנען זיינען געווען אין איין גרייס. 
 איין מאל אין יאר, פרילינגצייט, האט זשאנע זיך געצייגלט און געהאט קליינע הינטעלעך. איך האב מיט גרויס נחת צוגעקוקט, ווי זשאנע טראגט איבער די הינטעלעך פון איין ארט אויפן אנדערן. 
 ווייזט אויס, אז אין אונדזער שטעטל זיינען געווען א סך פארוואגלטע הינט. פון צייט צו צייט האבן זיך באוויזן אויף דער גאס די הינטשלעגערס און געשאסן די בידנע, פארוואגלטע באשעפענישן. 
 ווען ס׳האט זיך געהערט א שיסעריי אויף דער גאס, האט זשאנע זיך געאיילט צו די הינטעלעך און זיי איבערגעטראגן צום פענצטער, ווו איך בין געזעסן. זשאנע האט זיך אוועקגעלייגט הינטערן פענצטער, פארשטעלט די צייגלעך און מיך אויך פון א פרעמד אויג. דורך זשאנעס לייב האב איך ניט געקענט זען, וואס ס׳טוט זיך אין הויף. מיט אן אנגעשטרענגטער באמיונג בין איך אויפגעשטאנען אויפן פענצטערברעטל און דערזען א ביקס, אנגעצילט אין מיינע אויגן. זשאנע האט זיך איינגעקוועטשט אין דער וואנט, אירע זייטן האבן זיך שווער באוועגט. 
 דער הינטשלעגער האט מיך דערזען, איז פארשטארט געווארן און אראפגעלאזט די ביקס. 
 זשאנע האט שווער געדעכט, די צונג אירע איז ארויסגעפאלן פון דער שלונד… 
 דער הינטשלעגער האט געווארפן שטיינער אין זשאנע, ער האט געפרוווט זי פארטרייבן פונעם פענצטער מיט א שטעקן, נאר זשאנע האט זיך אפילו ניט גערירט. דער הינטשלעגער האט נאך א מאל און ווידער א מאל אויפגעהויבן די ביקס, ער האט געצילט אין דער צויג, און יעדעס מאל האט ער די ביקס אראפגעלאזט. 
 די הינטעלעך האבן געזויגט די מילך און געשטופט איינס דאס אנדערע. דער הינטשלעגער האט א שפיי געטאן אין מיין זייט און איז אוועקגעגאנגען מיט קללות. 
 זשאנע האט זיך אויסגעדרייט צו מיר מיטן פיסקל, און איך האב דערזען אין אירע אויגן טרערן. 
 מארקעס 
 מזל־טוב! מיר האבן זיך איבערגעקליבן אין א נייער דירה. דאס הויז, ווו מיר האבן איצט געוווינט, איז געווען די ערשטע צוויישטאקיקע געביידע, וועלכע מען האט אויפגעבויט אין אונדזער שטעטל נאך דער מלחמה. וואווקען האט צוגעפידלט מער ווי מיר און קעצעלען, ווייל וואווקעס דירה איז געווען אויפן צווייטן שטאק, גלייך לעבן די שטיגן אויפן בוידעם. 
 וואווקע איז געווען א גרויסער קונדסניק און א דרייקאפ, – א דאנק אים האבן מיר זיך אויסגעלערנט מאכן ראגאטקעס, שיסן פון פיילן־בויגן און קריכן אויף די ביימער. 
 קעצעלע זשע איז געווען א שטילער שטרויזאק, וועלכער איז תמיד געווען מסכים מיט יעדן איינעם. 
 איך בין דעמאלט געווען באשעפטיקט מיטן ״לעגא־קאנסטרוקטאר״, און אונדזער שכן, דער זיידעלע בן־ציון פלעגט שטענדיק א ווארף טאן אין מיין זייט: ״נו, איר זעט, ער סטרויעט שוין אדעס!״ 
 די מעשה האט זיך אנגעהויבן פון דעם, אז מיר אויפן געבורטסטאג האט מען געשאנקען א סעריע מארקעס. וואווקע האט מיר מקנא געווען, ניט געקענט זיך געפינען קיין ארט, האט אויפגעהערט ארויסגיין אין דרויסן, און אין גיכן איז אוועקגעפארן אויף וואקאציע צו זיין באבע אין ווייסרוסלאנד. איך זשע בין געווען ווי פארכישופט און די גאנצע צייט געזעסן געפאנגען אינעם מארקעס־לאנד. די ווייטע לענדער מיט די ווונדערלעכע נעמען האבן זיך מיר געחלומט ביי נאכט און געצויגן צו זיך, געצויגן… מאנטסעראט, סען־פיער־און־מיקעלאן, גוואדעלופע – די נעמען האבן געקלונגען ווי מוזיק. אבער אין גיכן האב איך באקומען א נייע מתנה, א דיאסקאפ. כ׳האב פארגעסן אין די מארקעס און גאנצע טעג געדרייט דאס רעדל פונעם דיאסקאפ און געקוקט די שיינע כינעזישע דיאפילמען. די ווייטע לענדער מיט ווונדערלעכע נעמען זיינען געלעגן אין א שופלאד, ממש ווי אויף הפקר. 
 דער זומער האט זיך פארענדיקט. וואווקע האט זיך אומגעקערט אהיים און גלייך געוויזן זיין נייעם אלבאם מיט מארקעס. א, גאט מיינער, שטעלט זיך נאר פאר, – אן אמתער אלבאם מיט מארקעס! כ׳האב ניט געקענט איינזויגן אין דער היים און יעדעס מאל אויסגעפונען עפעס א סיבה כדי ארויפצולויפן צו וואווקען און א קוק טאן אויף זיין נייעם אלבאם מיט מארקעס. 
 איין מאל, אין מיטן העלן טאג, זיץ איך ביים טיש און שוויץ איבער די שול־פארגעבונגען, און דא פלוצעם לויפט צו מיר אריין קעצעלע, שטעלט זיך אנטקעגן מיר און צעשמייכלט זיך אזוי כיטרע־כיטרע. 
 – &nbsp;וואסי? – פרעג איך אים, – וואס איז די שימחה? 
 – &nbsp;קוק, – זאגט ער מיר און צענעמט די דלאניעס. 
 און איך דערזע פינעף ווונדער שיינע מארקעס, א סעריע רומענישע מארקעס מיט עקזאטישע קעצעלעך. 
 – &nbsp;סטייטש, – זאג איך קעצעלען, – ווי קומען זיי צו דיר? דאס זיינען דאך וואווקעס מארקעס? 
 – &nbsp;נו, אי׳ וואס? – ענטפערט מיר קעצעלע און שמייכלט ווייטער, – צי אפשר ווילסטו ניט האבן אזעלכע. גוט, איך שענק זיי דיר, נאר פארבאהאלט זיי אין א זיכער ארט, אניט… דו קענסט דאך וואווקען… 
 – &nbsp;ניין, – זאג איך קעצעלען, – ס׳איז ניט שיין, ס׳איז דאך א גנבה. 
 – &nbsp;הער אויף רעדן נארישקייטן, – ענטפערט מיר קעצעלע, גייט צו צום דיאסקאפ, עפנט אויף דאס דעקל, לייגט אריין אינעווייניק די צוגעגנבעטע מארקעס און פארמאכט דאס דעקל. 
 גלייך אין דער זעלבער מינוט עפנט זיך אויף די אריינגאנג־טיר און אין צימער לויפט אריין א צעשויבערטער וואווקע, בייז ווי א משוגענער וואלף. 
 – &nbsp;נו, – ווענדט ער זיך צו מיר, – דו האסט געסטיבריעט 1 מיינע מארקעס? 
 – &nbsp;וואס פאר א מארקעס? – פרעג איך אים, ניט טויט ניט לעבעדיק. 
 – &nbsp;וואס הייסט ״וואס פאר א מארקעס״? די רומענישע, מיט די קעצעלעך. אט, באלד קער מיר זיי אום מיט גוטן, אניט… – סטראשעט מיך וואווקע און גיט א פראגעקוק אויף קעצעלען. 
 קעצעלע שטייט זיך שטילערהייט און שמייכלט. 
 – &nbsp;הערסט, – סטראשעט מיך וואווקע ווייטער, – קער מיר אום מיינע מארקעס, אניט וועל איך דיך צעשמירן איבער דער וואנט. 
 איך קוק אויף וואווקען און ווייס ניט וואס צו זאגן און וואס צו טאן. און דא דערזע איך, אז קעצעלע האט אויפגעהערט צו שמייכלען, האט אריינגעפערעט 2 די אויגן אין מיין דיאסקאפ און קוקט אין אים נאר ווי א באצויבערטער. 
 וואווקע איז צוגעגאנגען צום דיאסקאפ, אויפגעמאכט דאס דעקל און ארויסגענומען פון דארטן די פארבאהאלטענע מארקעס. איר ווייסט דאך, יענע, רומענישע, מיט ווונדער שיינע קעצעלעך… 
 – &nbsp;נו, דו, פארקאקטער גנב, – זאגט מיר וואווקע, – וואס וועסטו איצט זאגן? 
 כ׳האב ניט געוווסט וואס צו זאגן. 
 – &nbsp;גוט, – זאגט מיר וואווקע, – כ׳בין דאך ניט קיין גזלן, לאמיר אפמאכן א געשעפטל. גיב מיר אפ אלע דיינע מארקעס, אניט וועל איך דערציילן דיין טאטן און דאן… אז אך און וויי דיין דאר תחתל. 
 כ׳בין געזעסן ווי געליימט, כ׳האב זיך געשעמט א קוק טאן וואווקען אין די אויגן, נאר יענער איז צוגעגאנגען צו מיין טיש, אויפגעמאכט דעם שופלאד, ארויסגענומען פון דארטן דעם קאנווערט מיט אלע מיינע מארקעס און צוזאמען מיט קעצעלען ארויס פונעם צימער. 
 כ׳בין געבליבן זיצן ביים טיש, ניט טויט ניט לעבעדיק, ניט געקענט א ריר טאן מיט הענט און פיס… דאס הארץ מיינס האט געוויינט מיט ביטערע טרערן… 
 פאמעלעך בין איך געקומען צו זיך און א קוק געטאן אין פענצטער. דארט, אין דרויסן, זיינען געזעסן אויף דער באנק וואווקע און קעצעלע, און געטיילט צווישן זיך מיינע מארקעס. 
 –––––––––– 
 1 געסטיבריעט – קינדער־זשארגאן – צוגעגנבעט 
 2 אריינפערן – קינדער־זשארגאן – אריינשטעכן, אריינזעצן 
 די ווישקע 
 נאך דער מיאוסער מעשה מיט די מארקעס בין איך געווארן קראנק. יענעמס געמיינהייט האט מיך אויפגעציטערט, ניט געלאזט שלאפן, ניט געלאזט עסן. קעצעלעס קרומער שמייכל איז ווי צוגעקלעפט געווארן צו די ווענט פון מיין צימער און גערודפט מיין שוואכינקע נשמה. וואווקע און קעצעלע, אבער, האבן זיך אויפגעפירט אזוי ווי קיין זאך וואלט ניט געשען , – וואווקע פלעגט זיך אריינכאפן צו מיר כדי איבערשרייבן די אלגעברע־אויפגאבעס, און קעצעלע… קעצעלע האט ממשיך געווען צו שמייכלען. 
 עס האט זיך מיר געדאכט, אז מיין ווונד וועט זיך קיין מאל ניט פארהיילן, נאר געשען איז טאקע אזוי ווי עס האט ליב געהאט א זאג טאן די באבע, – די צייט היילט, יינגעלע. די צייט איז דער בעסטער רופא. 
 עס איז געקומען ווינטערצייט. מיר האבן זיך געגליטשט אויף די קאניקעס און געבויט שנייפעסטונגען. פאמעלעך האב איך אנגעהויבן צו פארגעסן אין מיינע אנגעוווירענע מארקעס. אין גיכן איז געקומען פרילינג און מיט אים צוזאמען איז געקומען א פלעפנדיקע ידיעה – א מענטש, א פשוטער בשר־ודם איז געפלויגן אזש אין קאסמאס אריין. שעהען לאנג בין איך געשטאנען אין פארק מיטן פארריסענעם קאפ צום הימל, און געפרוווט צו געפינען עפעס א סימן, אז די ידיעה וועגן יורי גאגארינס ארויפפלי אין קאסמאס איז אן אמתע. ביי נאכט האב איך זיך געזען שטיין אין מיטן פעלד מיט די צעשפרייטע הענטפליגל און… אפילו אין חלום בין איך ניט בכוח געווען ארויפצופליען העכער פונעם עלנטן דעמב, וועלכער איז געשטאנען ביים ראנד פעלד. 
 אנהייב זומער איז געשען עפעס זייער וויכטיקס. קעצעלעס טאטע, א גרויסער נאטשאלניק און א דרייקאפ, האט געשאנקען קעצעלען, מיר און וואווקען אן אבאנעמענט אין שווימבאסיין און, ס׳פארשטייט זיך, אז פון סאמע אין דער פרי און ביזן אוונט האבן מיר פארבראכט אין באסיין. שווימען האבן מיר זיך אויסגעלערנט זייער גיך, אבער א שפרונג טאן פון דער ווישקע, אפילו פונעם ערשטן טראמפלין, סך־הכל דריי מעטער די הייך, אויף דעם האט זיך קיינער פון אונדז ניט געקענט אנטשליסן. א פאר מאל איז וואווקע ארויפגעגאנגען אויף דער ווישקע, זיך געטאפטשעט ביים ראנד פון דער טראמפלינברעט און… בשום־אופן ניט געקענט אראפשפרינגען אין באסיין. וועגן מיר און קעצעלען איז בכלל ניטא וואס צו רעדן, מיר ביידע האבן געהאט א תירוץ – דער פוס טוט ״אונדז״ וויי. 
 איין מאל קומט צו מיר צו וואווקע און גיט א זאג: 
 – &nbsp;אויב וועסט אראפשפרינגען פון דער ווישקע, אפילו פונעם ערשטן טראמפלין, וועל איך דיר געבן א קערבל. 
 א קערבל… גאט מיינער, ס׳איז דאך א גאנצער מאיאנטיק! אזוי פיל געלט האב איך קיין מאל ניט געהאט. פאר א קערבל קען מען קויפן… נו, יא, מע קען קויפן אלץ, וואס דאס הארץ גלוסט. 
 – &nbsp;נו, – האט וואווקעס קול מיך אומגעקערט צו דער ווירקלעכקייט, – לאמיר זיך וועטן, אז דו וועסט קיין מאל ניט קענען אראפשפרינגען פון דער ווישקע. 
 – &nbsp;און דו, – פרעג איך אים, – און דו אליין, פאר וואס שפרינגסטו ניט? 
 – &nbsp;כ׳וואלט יא אראפשפרונגען, נאר דער פוס טוט מיר זייער וויי. 
 בקיצור, כ׳האב זיך געקווענקלט, געוואקלט, געקוועטשט און סוף־כל־סוף ארויפגעקראכן אויף דער ווישקע און פון אויבן א קוק געטאן אראפ צו. עס האט מיר אנגעהויבן צו שווינדלען אין די אויגן, דאס הארץ איז מיר שיער ניט אראפ אין די פיאטעס, נאר כ׳בין ווייטער געשטאנען ביים סאמע עק פון דער טראמפלינברעט. 
 ניט ווילנדיק האב איך אנגעהויבן זוכן מיינע גוטע־פריינד – וואווקע און קעצעלע. מיט אפענע מיילער זיינען זיי געשטאנען ניט ווייט פון דער ווישקע און געקוקט אויף מיר. 
 כ׳האב פארמאכט די אויגן, זיך געזעגנט מיטן לעבן און א שפאן געטאן אין תהום אריין. 
 כ׳בין ארויסגעשווומען פונעם באסיין און באלד ווידער ארויפגעקראכן אויף דער ווישקע און ווידער א שפרונג געטאן אין באסיין אריין, און אזוי זיבן מאל נאך אנאנד, סך־הכל אויף זיוון קערבלעך. 
 א גליקלעכער בין איך ארויס פון וואסער און… וואווקע און קעצעלע זיינען נעלם געווארן, ווי קיין מאל ניט געווען. 
 וואס זאל איך אייך זאגן?.. אזוי ווי איר האט זיך א מאל א קוש געטאן אין דער פלייצע, פונקט אזוי האב איך געזען מיין ערשטע, כשר פארדינטע פרנסה, – סך־הכל זיבן קערבלעך. 
 ––– 
 פונעם בוך ״א שאטן ביים פענצטער״, תל־אביב, 2015 
 
 צייכענונג: מארק קאנאוויטש 
 ביאגראפיע: 
 מיכאל פעלזענבאום איז געבוירן געווארן אין 1951סטן יאר אין וואסילקאוו, אוקראינע. אויפגעוואקסן אין א יידיש שטעטל פלארעשט, בעסאראביע. געוווינט און געארבעט אין רוסלאנד, רומעניע, דייטשלאנד, פראנקרייך און שווייץ. 
 עולה געווען אין 1991. 
 מיכאל פעלזענבאום איז דער מחבר פון 21 ביכער אויף יידיש, – פאעזיע, פראזע און דראמאטורגיע, וועלכע זיינען איבערגעזעצט געווארן אויף בערך צוואנציק שפראכן. 
 מיכאל פעלזענבאום 
 https://ru.wikipedia.org/wiki/Фельзенбаум,_Михаил_Натанович 
 http://yiddish.forward.com/articles/193006/new־book-of־plays-in־yiddish/?p=all 
 https://www.mediafire.com/file/jscccel9bzccacd/ 
 