
 אינעם מאסקווער פארלאג «קניזשניקי» איז ניט לאנג צוריק דערשינען א בוך פונעם רוסיש־יידישן שרײַבער דוב־בער לעווין, וועלכער איז געפאלן אין שלאכט אין סאמע אנהייב פון דער גרויסער פאטערלענדישער מלחמה. 
 עס גייט א רייד וועגן זײַן אוואנטורישער גרעסערער דערציילונג «פרייע שטאטן פון סלאוויטש», וואס איר האנדלונג אנטוויקלט זיך אין א יידיש שטעטל אין ווייסרוסלאנד. צום ערשטן מאל איז זי ארויסגעגעבן געווארן אין 1932. די נייע אויפלאגע פון דער גרעסערער דערציילונג איז אויסגעפורעמט פּונקט ווי די ערשטע מיט אריגינעלע אילוסטראציעס פון תּנחום קאפּלאן (1902 – 1980), וועלכער איז ברייט באוווּסט געווארן מיט זיינע פּרעכטיקע אילוסטראציעס צו ווערק פון די קלאסיקער פון דער יידישער ליטעראטור: מענדעלע מוכר־ספרימס «פישקע דער קרומער», יצחק־לייבוש פּרצעס דערציילונגען, שלום־עליכמס «טוביה דער מילכיקער», «סטעמפּעניו», «דער פארכּישופטער שניידער» און «שיר־השירים», ווי אויך צום לידל «חד־גדיא» פון דער הגדה. תּנחום קאפּלאן האט באזוכט ביראבידזשאן און אויסגעפילט אין סוף 30ער יארן א גאנצע סעריע ליטאגראפיעס געווידמעטע דער יידישער אויטאנאמער געגנט. 
 דוב־בער לעווין (1904 – 1941) איז געווען ענג פארבונדן מיט דער לענינגראדער ליטעראטור־גרופּע «אבעריוטן» (ראשי־תובות פון די רוסישע ווערטער «פאראייניקונג פון רעאלער קונסט»), וואס אירע מיטגלידער זיינען, חוץ אים, געווען דאנייל כארמס, ניקאליי זאבאלאצקי, אלעקסאנדר וועדענסקי, קאנסטאנטין וואגינאוו און איגאר באכטעריעוו. צו די «אבעריוטן» איז געווען נאענט יעווגעני שווארץ, ווי אויך א גאנצע ריי אנדערע פארגעשריטענע פארשטייער פון דער לענינגראדער שעפערישער אינטעליגענץ פון יענעם פּעריאד. 
 דער פארלאג «קניזשניקי» האט כשר פארדינט שבחים פארן אומקערן די לייענער ווערק פון דעם אומפארדינט פארגעסענעם אריגינעלן און בולטן רוסיש־יידישן שרייבער. דאס ארויסגעבן די גרעסערע דערציילונג «פרייע שטאטן פון סלאוויטש» איז ניט קיין ערשטער שפּאן פון «קניזשניקי» אויף אט דעם וועג. אין 2016 האט דער פארלאג ארויסגעלאזט א נייע אויפלאגע פון דוב־בער לעווינס בוך «צען וואגאנען», וואס איז געגרינדעט אויף פארשריבענע דורך אים דערציילונגען פון דערצויגלינגען פון א יידיש יתומים־הויז. און אין 2017 האט זיך אין «קניזשניקי» באוויזן א נייע אויפלאגע פון זיין ארויסגעגעבענעם צום ערשטן מאל אין 1936 ראמאן «ליכאווא», העלדן פון וועלכן זיינען ארעמע קליינשטעטלדיקע וועבער. איצט גרייט מען אין «קניזשניקי» נייע אויפלאגעס פון אנדערע דוב־בער לעווינס טעקסטן. 
 
 וו.אראנאוו 
 