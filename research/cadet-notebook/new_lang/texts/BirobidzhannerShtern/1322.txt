
 לעאן טאלמי 
 (קאפיטל פונעם בוך ״אויף רויער ערד״) 
 דרויסן האבן זיך געהערט טריט ארום וואגאן און א פארען זיך&nbsp; ביי די פענצטער, ווי עמעצער וואלט דארט געפרוווט אריינקוקן און דערגיין וואס איז דאס פאר א מעשה אזא. נאר די פארהיינגלעך זיינען געווען ארונטערגעלאזט, און אין וואגאן איז געווען פינצטער און שטיל. עולם איז נאך געשלאפן. מיד פון&nbsp; דעם נעכטיקן טאג רייטן האב איך זיך אויך איבערגעדרייט אויף דער אנדער זייט. 
 דעם צווייטן מאל ווען איך האב זיך אויפגעכאפט, זיינען די פארהיינגלעך נאך אלץ געווען ארונטערגעלאזט. נאר אין דרויסן האט זיך געפילט גרויסער טאג, און פון העריס׳עס קאבינע האט זיך געהערט א פליעסקען פון וואסער. א צייכן, אז ס׳איז צייט אויפצושטיין. דער זייגער האט עס באשטעטיקט. ער האט געוויזן אכט. 
 מיר האבן אויף גיך אפגעפטרט דעם פרישטיק און ארויס אנקוקן די מדנה טיכאנקע – דער צענטער, פון וואנען עס שפרייט זיך אויס די קאלאניזאציע. 
 דער פרימארגן איז געווען א זוניקער, און דער ריינער הימל איבער דער טיכאנקער סאפקע האט צוגעזאגט א שיינעם טאג. איך האב ביי זיך אין זכרון &nbsp;געוואלט פארצייכענען, אז אט איז שוין דער דריטער טאג אן רעגן. נאר איך האב זיך באלד דערוווסט, אז ביי נאכט האט יא א ביסל גערעגנט. כאטש קיין סימנים דערפון האט מען דא נישט געקענט באמערקן. 
 ארום דער סטאנציע האט זיך דאס ערשטע געווארפן אין די אויגן&nbsp; די עטלעכע נייע געביידעס, וואס האבן זיך אויסגעטיילט מיטן פרישן קאליר פון זייערע ניט לאנג אפגעדובלעוועטע קלעצער.&nbsp; אויפן ליידיקן פלאץ ביי די אייזנבאן־רעלסן איז געשטאנען&nbsp; איינער פון די ״איקארישע״ עקסקאוואטארס און מיט גדלות באקוקט דעם יישוב פון דער הויך פון זיין אנגעבויגענעם טורעם. 
 נישט ווייט פון וואגאן, צו דער גאס צו, וואס פירט פון דער סטאנציע, איז א גרופע איבערוואנדערער&nbsp; געשטאנען אין א רעדל און געווען פארנומען אין א לעבהאפטיקן שמועס. ווען איך בין צוגעגאנגען מיט נאך א מיטגליד פון אונדזער קאמיסיע, האבן זיי אונדז גערן אריינגענומען אין דער מיט. 
 איינער פון די איבערוואנדערער, וואס האט זיך פארגעשטעלט, אז ער איז אן אדעסער, האט געהאט שטארקע טענות, אלעמאי מען בויט נישט קיין וועגן. ער קומט איצט, – דערציילט ער, – פון ראזדאלנע. האט ער געמוזט א שטיק וועג בראדזשען אין וואסער – ער ווייזט אויף זיינע הויכע פארבלאטיקטע שטיוול. – נו, איז וואס פאר א פנים האט עס? שוין וויפל מאל, אז זיי, די ראזדאלנער, האבן געטרעבעוועט פון אזעט מען זאל&nbsp; אויסבויען א וועג קיין טיכאנקע, ענטפערט מען אלץ אז ס׳איז דערויף קיין געלט נישטא. איז וויל ער טאקע וויסן, און זאל מען אים דא זאגן, וואס איז דאס פאר אן ענטפער אזא, ווען עס איז אזוי קלאר, אז מען מוז האבן א וועג פון ראזדאלנע קיין טיכאנקע? 
 א צווייטער איבערוואנדערער און א דריטער&nbsp; און א פערטער זיינען מיט אים דווקא נישט מסכים. וועג אהין, וועג אהער.&nbsp; דער עיקר איז וואס מען גיט קיין ארבעט נישט. און אז מען גיט שוין, איז די ארבעט א שווערע און פארדינען פארדינט מען&nbsp; דערביי ווייניק. לאז מען געבן ארבעט! 
 עס אנטוויקלען זיך צוויי פארטיעס, און עס צעפלאקערט זיך א הייסער וויכוח. איך פרווו זיך, אגב, דערוויסן ביים ראזדאלנער, וויפל&nbsp; פאמיליעס זיינען זיי דארט. זאגט ער, אז אכצן. פון די אנדערע דערוויס איך זיך, אז געפארן און באזעצט זיך אין&nbsp; ראזדאלנע האבן זיי אויף אייגענער אחריות און אז יענער ראיאן קומט דערווייל נישט אין באטראכט פאר ברייטער קאלאניזאציע. 
 ווייטער א ביסל שטעלן מיר זיך אפ ביי א נידעריקער געביידע, אויף וועלכער עס איז צוגעקלאפט א שילד אין יידיש און רוסיש, וואס דערציילט, אז דא געפינט זיך די טיכאנקער אפטיילונג פון דער בירא־בידזשאנער גרופע ביי דער איבערוואנדערונג־פארוואלטונג. מיר שטייען א וויילע דרויסן און לייענען די אויפשריפט. מענטשן גייען פארביי, גייען אריין אוין ארויס. אמאל קוקט זיך איינער אום אויף אונדז און גייט זיך ווייטער זיין וועג. מיר איבערצייגן זיך, אז דער עולם דא באמערקט אונדז קוים. טיכאנקע, אפנים, איז געוווינט צו אלערליי געסט. 
 מיר געפינען טאקע שפעטער אויס, אז טיכאנקע, וואס דער טייטש דערפון איז ״שטילינקע״, איז דער היפוך פון איר נאמען – א לעבעדיקע, רוישיקע סטאנציע, ווו מען באגעגנט זיך דא פון אלע תפוצות ישראל אין סאוועטן־פארבאנד. יעדער איינער דא האט הינטער זיך איבערגעלאזט צען טויזנט קילאמעטער וועג – מענטשן, הייסט עס, וואס האבן שוין ״אנגעזען א וועלט״. זיי וועט איר מיט ווייניק וואס איבערראשן. פון די, וואס האבן שוין א שמעק געטאן בירא־בידזשאן גופא, וואס זיינען שוין געווען ״אויף אן אוטשאסטאק״, געפרוווט א פרווו טאן ארבעטן און&nbsp; באלד זיך ״ארומגעזען״, אז ס׳איז נישט פאר זייערע כוחות, – פון די איז אפגערעדט. זיי ווייסן שוין אלץ, וואס ס׳איז נאר דא צו וויסן וועגן בירא־בידזשאן. אזא איינער וועט אוועקפארן אהיים, צוריק צו זיך אין שטעטל, און האבן צו דערציילן און דערציילן וועגן אט דער מדינה, ווו מ׳האט אים פארשלעפט אזא מהלך… 
 און די אלטגעזעסענע דא – זיי האבן אויך צו דערציילן וועגן דעם, וואס פאר א שטיל און טויט ארט דאס איז געווען ערשט מיט א יאר צוריק. צוגן פלעגן פארבייגיין, אמאל זיך אפגעשטעלט און אמאל נישט, און זעלטן ווען א פאסאזשיר איז דא אראפגעגאנגען אויף דער סטאנציע, זעלטן ווען איז עמעצער פון דאנען ערגעץ־ווו געפארן, און איז איינער אהער געקומען, איז דאס געווען א שטיקל געשעעניש. און היינט – מען קומט און מען פארט. אויף דער סטאנציע – א שטענדיקער יאריד. יעדעס מאל, ווען א צוג דארף פארבייגיין, ווערט טומלדיק ארום דעם&nbsp; קליינעם שטיבל, וואס טראגט דעם שטאלצן נאמען ״וואקזאל״. עס קלייבט זיך צונויף א גרויסער עולם אפווארטנדיקע און אוועקפארנדיקע און גלאט שפאצירנדיקע, און מען ווייסט שוין ניט ווער, וואס און ווען. 
 אלטגעזעסענע, וואס זיינען געוווינט צו א רויק און שטיל לעבן, קאנען זיך נישט צופאסן צו די נייע באדינגונגען, מיט דעם טומלדיקן הו־הא, מיט דער הוזשעריי פון טראקטארס און אויטאמאבילן, מיט דער געקלאפעריי פון האמערס און העק אינעם מאגאזין פון אזעט, מיט דעם רעש פון בוי־ארבעטן. פיל פון זיי זיינען גערן אוועקצופארן פון דאנען ערגעץ, ווו ס׳איז רויקער און געמיטלעכער. דערציילט מען אונדז דא, אז טייל פון די דאזיקע אלטגעזעסענע פארקויפן זייערע הייזער און ווירטשאפטן צו די אנגעקומענע יידן, און אליין וואנדערן זיי אוועק ווייטער צום מזרח – צום ים, ווו עס איז נאך דערווייל שטילער און רויקער, אט אזוי איז אין טיכאנקע שוין אויסגעוואקסן א יידישער יישוב, און ס׳איז אוין פאראן דא א יידישער רעסטאראן און א יידישע פאריקמאכערסקע ״בירא־בידזשאן״ און אנדערע ״אנשטאלטן״, נישט רעכענענדיק די אפיציעלע איבערוואנדער־ארגאנען. 
 נאך א קורצן באזוך אין דער קאנטאר פון דער איבערוואנדער־אפטיילונג, זיינען מיר אוועק אין דער ריכטונג צום אזעט, ווו מיר דארפן באשטימען וועגן דער ווייטערדיקער נסיעה. די הויפט־גאס איז דא אפגעצאמט מיט א טויער, כדי די בחמות זאלן נישט האבן קיין חשק אוועקצוגיין שפאצירן איבער די רעלסן מיט א גוטער אויסזיכט געהרגעט צו ווערן אונטער די רעדער פון א פארבייפארנדיקן צוג. פאר מענטשן איז דא פאראן&nbsp; א דריי־טירל. 
 אויפן וועג באגריסן זיך מיט פראפ. קונצן אלטע איבערוואנדערער, וואס קענען אים שוין פון פריער. עס זעט אויס, אז קונץ איז דא זייער פאפולער. מ׳קען אים, מען האט אים ליב און מען באציט זיך צו אים מיט א סך צוטרוי. עס פארט פארביי א נידעריקער ברייט־ביינערדיקער ייד אויף א פורל. ער שטעלט זיך אפ, גיט קונצן א ברייטן שלום־עליכם און דערציילט וועגן זיך: א, ער האט זיך אויסגעצייכנט איינגעארדנט. ער האט זיך פארשאפט א הויז מיט א ווירטשאפט אין טיכאנקע. דורכן ווינטער האט ער געארבעט מיט פערד־און־וואגן און נישקשהדיק פארדינט, און איצט איז אויך – נישטא וואס זיך צו באקלאגן. 
 מיר פארקערעווען אויף לינקס און קומען צו צו דער קאנטאר פון אזעט – אן אלטע הויז מיט א נייעם צוגעבויטן בוידעם. דא געפינט מען שוין א גאנץ היפש עולם, ארבעטער און אנגעשטעלטע. ס׳קלאפן שרייב־מאשינקעס, מען חשבונט אין גרויסע ביכער, מען ארבעט איבער בוי־פלענער – דא איז דער אפעראטיווער נערוו־צענטער פון דער קאלאניזאציע. דא גיט מען ארויס קרעדיטן, מען שיקט אויף ארבעט, מען הערט אויס טענות… 
 מיר האבן זיך צונויפגערעדט מיט דעם הויפט־באפולמעכטיקן פון אזעט, ח׳ ראבינסאן, וועגן דעם ווייטערדיקן מארשרוט און די פרטים פון אונדזער ארבעט און דערווייל באשלאסן היינטיקן טאג אויסנוצן אויף א באזוך אין קירמא, אדער – ווי מען האט עס גערופן – כודזינאווקא, ווו עס האט זיך ערשט האיאר געגרינדעט א נייער יידישער יישוב, וואס האלט אין גיכן וואקסן. 
 ארום איינס אזייגער ביי טאג זיינען מיר ארויסגעפארן, טייל אין וואגנס און טייל אויף פערד רייטנדיק. מיר זיינען אפגעפארן בערך א קילאמעטער, ווען מיר האבן זיך אנגעשטויסן אן דעם צווייטן ״איקארישן״ עקסקאוואטאר, וואס איז דא געווען פארנומען מיט אויפגראבן ערד און פארשיטן דעם וועג. אז מען דארף דא זייער נויטיק אויספילן דעם וועג, – אין דעם האבן מיר זיך געקאנט איבערצייגן, ווען עס איז אונדז באלד אויסגעקומען דורכצוגיין ביי א צוויי־דריי פוס טיף אין וואסער. דא האבן מיר&nbsp; זיך אויך געטראפן מיטן פארוואלטער פון דער וועג־בוי־ארבעט, איינער א בע–נאוו. א הויכער געזונטער חברה־מאן מיט א זעלבסטצופרידענעם, זייער זאטן פנים – פון די פנימער, וואס זיי שטויסן אפ פון ערשטן בליק. ער האט געטראגן א שמוציקע ווייסע העמד מיט אן אפענעם קאלנער, טונקל־גרויע הויזן און געלע שיך. ער האט מיט א וואזשנעם אויסזען גערויכערט א פיפקע און כסדר געהאלטן אין פוצן די הויזן, וואס זיינען סיי־ווי געווען פארבלאטיקט. אויף דער איינלאדונג פון חבר לאנדאנען האט ער זיך אויפגעזעצט צו אונדז אין וואגן און איז מיטגעפארן דעם גאנצן וועג. 
 א קורצע שטרעקע ווייטער האבן מיר אנגעטראפן אן ״אינטערנאציאנאל״־טראקטאר, וואס איז פארקראכן אין א וואסער איבער א בלאטע, און א גרופע בחורים, וואס האבן שווער געהארעוועט אים ארויסצושלעפן.&nbsp; זיי האבן געפרוווט אלערליי מיטלען: אונטערגעלייגט ברעטער אונטער די פאדערשטע רעדער, ארונטערגערוקט אונטער דעם טראקטאר א קלאץ און אונטערן קלאץ אן אנשפאר, וואס זאל דינען פאר א הויב־שטאנג. די בחורים האבן זיך אנגעלייגט אויף דעם מיט זייער גאנצן כוח, אבער דער טראקטאר האט זיך איינגעשפארט און נישט פון ארט. עצות זיינען געפלויגן פון אלע זייטן און דערקלערונגען וועגן די סיבות פון דעם טראקטארס עקשנות. ער איז אריינגעקראכן, האט מען געטענהט, מיטן אקס אין ליים. און דא וועסטו שוין אים נישט ארויסשלעפן. סיידן ווארטן, ביז עס וועט אויסטריקענען דאס וואסער. א גרופע פון אונדזערע איז צוגעגאנגען באטראכטן די ארבעט, און פראפ. דייווידסאן האט געגעבן אן עצה, אז מען זאל אונטערלייגן א קלאץ אונטער ביידע הינטערשטע רעדער און פרווון באוועגן דעם טראקטאר אויף צוריק. האט מען געפאלגט, כאטש דאס איז אנגעקומען זייער שווער, און דער טראקטאריסט האט אנגעהויבן צו ארבעטן מיטן מאטאר אויף צוריק. דער טראקטאר האט זיך א ריר געטאן, א ביסל זיך אויפגעהויבן און איז ווידער איינגעזונקען. פונדעסטוועגן האט דער עולם ווייטער געפרוווט. 
 מיר האבן זיי איבערגעלאזט ביי אט דער ארבעט און זיך צוריקגעקערט צו אונדזערע פערד און וואגנס. בע–נאוו, וועלכער איז די גאנצע צייט געבליבן זיצן אויפן וואגן, האט פון דארט אריבערגעשריען אויך זיין עצה: זאל ער, דער טראקטאריסט, לאזן דעם טראקטאר צורו. נישטא וואס זיך צו מאטערן דערמיט. 
 
 האסט דאס אין דר׳ערד! 
 
 ווען אונדזער גרופע האט זיך ווידער גערירט פון ארט, האט בראון ארויסגענומען זיין קינא־אפאראט און אים אנגעשטעלט אויף אונדז. ווי נאר בע–נאוו האט דערזען, אז מען גרייט זיך נעמען א בילד, האט ער ארויסגעשלעפט זיין פיפקע און, נישט פאררויכערנדיק, זי גענומען אין מויל אריין: זאל מען אין אמעריקע אויך זען, אז בע–נאוו איז ניט אבי־ווער – ער איז א מענטש מיט א פיפקע. 
 ווען בראון איז פארטיק געווארן מיטן פאטאגראפירן, האט בע–נאוו די ליידיקע פיפקע צוריק אריינגעלייגט אין קעשענע און ווידער זיך גענומען פוצן די הויזן. 
 נאך די דאזיקע צוויי צופאלן האט דער אומאנגענעמער איינדרוק, וואס איך האב באקומען פון דעם אינזשענער בע–נאוו, זיך נאך מער באפעסטיקט, און איך בין נישט געווען באזונדערס איבערראשט, ווען אויפן וועג, וואס ער האט אויסגעלייגט, איז אונדז אויסגעקומען צו פארן שיער נישט מער איבער וואסער, ווי איבער טריקעניש. מיר האבן אבער אויך געהאט די געלעגנהייט צו פארצייכענען, אז געוויסע טיילן פונעם וועג זיינען שוין געווען אין א זייער גוטן צושטאנד. 
 געפארן זיינען מיר א שעה צוויי, געפארן און צוביסלעך געווען פארנומען מיט אפטרייבן די קאמארעס, וואס האבן זיך דא גאנץ שטארק געלאזט פילן, געפארן און באטראכט דאס לאנד ארום, די וועלדער, די ביימער, דאס פלאכלאנד, די&nbsp; &nbsp;גרינע ווייטן און נאענטן. 
 דער באלעגאלע אונדזערער פארפירט מיט מיר א שמועס: 
 
 פון אמעריקע, הייסט דאס, געקומען אנקוקן דאס לאנד דא, דאס לעבן אונדזערס? 
 יא. 
 ט׳הו – און ווייסט מען כאטש דארט אין אמעריקע, ווי אזוי מען דרייט מיט אונדז דא? 
 ווער? 
 ווער? דער אזעט טאקע. אט נעמט איר. איר האט היינט אינדערפרי געטרונקען טיי, א יא? 
 געטרונקען 
 נו, און איך נישט. 
 פארוואס זשע האט איר נישט געטרונקען? 
 פארוואס? אזוי: קיפיאטאק דארף מען אונדז געבן אומזיסט? מ׳דארף. נו, איז גיט מען נישט. פארוואס, מיינט איר, גיט מען נישט? ווייל מ׳האט געעפנט א סטאלאווע, רעכנט מען דארט די פערעסעלענצעס 75 קאפיקעס א מיטאג און 5 קאפיקעס א גלאז טיי. אז מען גיט נישט קיין קיפיאטאק, מוז איך קויפן טיי. אט אזוי דרייט מען מיט אונדז. נו, און ווו איז דאס געהערט געווארן 75 קאפיקעס א מיטאג? 
 
 דער באלעגאלע רעדט פאמעלעך, אויפן פנים ליגט אים א כיטרעוואטע שמייכל. ער דערציילט א מעשה: 
 זיינען זיינען זיי אומאנער. עלף ״אידע״. באלעגאלעס פון דער היים. האבן זיי זיך ארגאניזירט אין אן ארטעל און געקומען אהער, קיין בירא־בידזשאן. באקומען די ערשטע קרעדיטן. זיך איינגעקויפט פערד און פארנומען זיך מיט דער היימישער מלאכה. איז דאך גוט. ארבעט קאן מען דווקא האבן און פארדינען א קערבל אויך. וואס זשע דען. וואס טויגן פערד אן וועגן און אן וואגנס. גארנישט. מען דארף זיי נאר געבן עסן. און אין&nbsp; דער היים זיינען געבליבן פאמיליעס, וואס מען דארף זיי אויך שיקן אויף עסן. דאס פערד איז אבער קודם כל. דעם פערד מוז מען געבן עסן. איז אזוי: וואלט מען ארויסגעגעבן נאך קרעדיטן, וואלט מען זיך געקאנט&nbsp; איינשאפן וועגענער און פארדינען אי פאר די פערד, אי פאר די פאמיליעס. גיט מען אבער נישט. מען האט צוגעזאגט קרעדיטן אזויפיל און אזויפיל און מען גיט נישט. איז דאס א וועג? איז דאס א יושר? וואס איז דער סוף? די פערד האבן נישט גענוג צו עסן. איז איינער פון זיי אוועק זיך פאשען אליין. האט ער פארבלאנדזעט אויף דער ליניע און איז צעשניטן געווארן פון&nbsp; א צוג. זיי האבן געהאט עלף פערד, האבן זיי איצט צען. דאס איז שוין ריינער היזק א גאנץ פערד. און אלץ ווייל דער אזעט האט פארפירט מיט זיינע צוואגן, און איצט גיט ער נישט קיין קרעדיטן. 
 ער פארענדיקט, אז מיר מעגן עס טאקע דערציילן אין אמעריקע, זאלן זיי דארט אויך וויסן, ווי אזוי דער אזעט פירט זיך דא מיט די ״פערעסעלענצעס״. 
 איך האב וועגן דעם שפעטער אנגעפרעגט און זיך דערוווסט, אז א מיטאג פון זופ מיט פלייש און ברויט קאסט אין דער גארקיך 35 קאפיקעס, 75 קאפיקעס רעכנט מען פאר א גרעסערן מיטאג מיט נאך א באזונדער פארציע פלייש. וואס שייך די קרעדיטן, האט מען מיך דערקלערט, אז די קרעדיטן ווערן געוויינטלעך ארויסגעגעבן פאר באשטימטע צילן. די דאזיקע אומאנער ארטעל האט באקומען אלע קרעדיטן ביז בויען זיך. דער אזעט איז גרייט צו געבן זיי ווייטערדיקע קרעדיטן, נאר בתנאי, אז זיי זאלן זיך נעמען בויען. ווילן דאס אבער נישט די מיטגלידער פון דער ארטעל. זיי האבן נאך, אפנים, ביי זיך נישט באשלאסן, צי בלייבן זיי דא, צי נישט. מיט ערד־ארבעט האבן זיי קיין חשק נישט זיך צו פארנעמען. זיי ווילן אויך נישט פארפירן זיך מיט א ווירטשאפט און ברענגען די פאמיליעס.&nbsp; ביי אזעלכע באדינגונגען קאן דער אזעט זיי נישט געבן קיין ווייטערדיקע&nbsp; קרעדיטן, פאר וועלכע ער וועט נישט האבן קיין שום גאראנטיע. 
 דעם זעלבן אוונט האבן מיר געהאט א געלעגנהייט צו טרעפן זיך מיט נאך אומצופרידענע. ווען מיר זיינען צוריקגעקומען אין אונדזער וואגאן, האט מען אנגעקלאפט אין טיר. וואס איז? א דעלעגאציע צו דער אמעריקאנער קאמיסיע. ווען ״זיי״ זיינען אריינגעקומען, האט זיך ארויסגעשטעלט, אז די ״דעלעגאציע״ באשטייט פון איין קליינגעוויקסיקן בחור מיט אן אינטעליגענטיש אויסגעווייקטן פנים און א גרויסער טענה: 
 ער איז שוין געווען אין כאבאראווסק און דארט פארקויפט זיין רעקל. איצט וועט ער נאכאמאל צופארן קיין כאבאראווסק פארקויפן זיין זייגערל. אזוי וועט ער זיך אויפקלייבן געלט אוועקצופארן אהיים. און&nbsp; דערווייל קאסט דאס לעבן דא. די ערשטע דריי טעג האט מען אים געגעבן עסן אומזיסט. איצט פארלאנגט מען, ער זאל פאר אלץ צאלן. איז וואס וועט זיין דער תכלית? 
 וואס זשע וויל ער? – ער וויל פארן צוריק אהיים, און זאל&nbsp; מען אים געבן צושטייער אויפן וועג. מען איז אים דאס מחויב, ווייל מען האט אים פארפירט. אליין איז ער א סודילאווקער, און דער ״נאצמען״ אין שעפעטאווקע האט אים געזאגט, אז ער וועט דא אין בירא־בידזשאן אנקומען אויף טראקטאר־ אדער שלאסער־ קורסן און באקומען א קוואליפיקאציע. האט ער גענומען דעם ״ליטער״ (א פרייען בילעט אויף דער באן), און דער נאצמען האט אים געגעבן געלט אויפן וועגן. איצט, אז ער איז דא, ווייזט זיך ארויס, אז קיין שלאסער־קורסן זיינען נאך נישטא און אויף טראקטאר־קורסן וויל ער נישט גיין, ווייל די ראיה איז ביי אים א שוואכע.&nbsp; מ׳האט אים צוליב דעם אפילו באפרייט פון מיליטער. 
 
 און ווי איז, אז ס׳וועלן זיין שלאסער־קורסן א ביסל שפעטער און דערווייל וועט איר גיין אויף אנדערע קורסן – אויף בוי־קורסן, אדער קורסן פאר מוליארס, אדער אזוי ארבעטן? 
 ניין, דאס וויל ער נישט. ארבעטן קאן ער ביי זיך אין דער היים אויך. דא איז ער נאר צו קריגן קוואליפיקאציע. און אויב נישט, האט ער נישט וואס צו ווארטן. 
 
 מיר פארשטייען נישט קלאר זיין טענה. וויבאלד ער איז געקומען קיין בירא־בידזשאן זיך באזעצן, איז פארוואס זאל ער דערווייל נישט ארבעטן ביז ער וועט זיך איינארדענען? 
 ווייזט זיך ארויס, אז ס׳הויבט זיך &nbsp;גארנישט אן. ער האט קיינמאל נישט געהאט בדעה זיך צו באזעצן אין בירא־בידזשאן. ער איז געקועמען בלויז צוליב באקומען א קוואליפיקאציע און דערנאך וועט ער אוועקפארן וווהין עס וועט זיך אים וועלן. 
 און וויפל מיר פרווון נישט דערגיין ביי אים, ווי אזוי איז דאס מעגלעך א מענטש זאל פארן 10 טויזנט ווערסט אזש פון סודילאווקע בלויז כדי צו באקומען א קוואליפיקאציע, האלט ער זיך ביי דאס זייניקע. ער האט קיינמאל אנדערש נישט געמיינט, און ער האט אפילו נישט געוווסט, אז מען באזעצט אין בירא־בידזשאן. 
 ––––––––––––––– 
 טיכאנקע האט דעם איינדרוק פון א זיפ, דורך וועלכער עס ווערט אפגעקליבן דער איבערוואנדערער־מאטעריאל. דא האבן זיך באגעגנט די ניי־אנגעקומענע, די האפענונג־פולע מיט די, וואס זיינען געבליבן פון דער זייט זיפ, די אומצופרידענע און נישט־צוגעפאסטע. 
 