
 
 דער שטאקהאלמער פארלאג ״נאטור און קולטור״ האט ארויסגעלאזט אין דער יידישער איבערזעצונג פונעם שוועדיש־יידישן קולטור־טוער און פארלעגער ניקאליי אלניאנסקי בוך פון דער בארימטער שוועדישער שרייבערן פון דער יידישער אפּשטאמונג העדי פריד ״א מעשה וועגן בארדי״. בארדי — דאס איז דער נאמען פונעם הונט פון דער הויפט־העלדין, א יידיש מיידל, וואס הייסט העדי. 
 די האנדלונג אנטוויקלט זיך אין דער תּקופה פונעם יידן־חורבן. דער סוזשעט פונעם בוך באזירט זיך אויף פערזענלעכע איבערלעבונגען פון דער מחברטע, וועלכע איז געבוירן געווארן אין 1924 אינעם שטעטל סיגעט אין זיבנבערג. בעת דער צווייטער וועלט־מלחמה איז זי געווען א קאצעטניצע אין אוישוויץ און אין בערגען־בעלזען. אין 1945 איז העדי פריד אנגעקומען קיין שוועדן און מיט דער צייט געווארן א באוווסטע שרייבערן אויף שוועדיש. ס׳איז גענונג צו דערמאנען וועגן דעם, אז זי איז באלוינט געווארן מיט דער גאלדענער מעדאל ״איליס קווארום״, וואס ווערט צוגעאייגנט פאר אויסגעצייכנטע פארדינסטן פאר דער שוועדישער קולטור. דער יידן־חורבן פארנעמט זייער א וויכטיק ארט אין דער שרייבערנס שאפונג. 
 דאס נייע בוך איז רייך אילוסטרירט מיט צייכענונגען פון דער פאפולערער שוועדישער מאלערן סטינא ווירסען. 
 
 &nbsp; יע. קאפלאן 
 