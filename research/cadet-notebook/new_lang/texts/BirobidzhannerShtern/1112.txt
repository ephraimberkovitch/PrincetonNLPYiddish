
 דאס אומבאקאנטע יאפאן 
 האנקא (אדער אינקאן) איז א שטעמפל מיט א פאמיליע־נאמען פון אן אייגנטימער. מע באניצט האנקא ווי א חתימה און אנשטאט חתימה, כדי צו באשטעטיקן א דאקומענט. 
 האנקא איז זייער פאפולער אין יאפאן. עס איז באניצט אינעם לאנד פאר א לאנגער צייט און איז געווארן א וויכטיקע טראדיציע. כמעט אלע יאפאנער האבן האנקאס אין דער היים, אינעם אפיס און אפילו אין טאש (האנקא איז זייער א קליינע זאך). ווען איך גיי אין באנק אדער אין אוניווערסיטעט, נעם איך מיין האנקא מיט זיך, כדי ״אונטערחתמענען״ די נייטיקע פאפירן. 
 האנקא איז א סימן, אז ״איך בין מסכים״ אדער ״איך בין געקומען״ און אזוי ווייטער. א סך יאפאנער גלייבן, אז האנקא איז א וויכטיקע טראדיציאנעלע סיסטעם און מע קען נישט לעבן אן האנקא. אבער, לויט מיין מיינונג, איז האנקא גאר נישט פראקטיש. למשל, ווען מע דארף באשטעטיקן א דאקומענט ביי עפעס א מענטש, דארף מען אים באזוכן צוליב אים בעטן צו שטעלן דעם שטעמפל. צו וואס דארף מען עס טאן אין די אינטערנעץ־צייטן? 
 בעת דער קאוויד־איזאליאציע האבן מענטשן געארבעט אין דער היים און ס׳איז געווען זייער סכנהדיק צו פארן ערגעץ־ווו נאר צו באקומען א שטעמפל. האנקא איז אויך איינע פון די סיבות פון ביוראקראטיע, ווייל מענטשן דארפן ווארטן אויף האנקא און ארבעטן פאר האנקא. אין דעם מצב האט די רעגירונג געוואלט אנהייבן א רייד, אז די יאפאנער זאלן ווייניקער באניצן האנקא, ווייל האנקא־טראדיציע מאכט צרות, אבער די יאפאנישע געזעלשאפט איז ניט גרייט צו אזא רייד. 
 אין א סופערמארקעט אין מיין שטאט שטייט א טאמבאנק מיט א סך האנקאס, און יעדערער קען אויסקלייבן א האנקא מיט זיין נאמען. בדרך־כלל קענט איר געפינען אייער נאמען אויף א גרייטן האנקא,&nbsp; און אויב נישט — קענט איר עס באשטעלן אין א האנקא־קראם. די פרייז פון האנקא אין סופערמארקעט איז נאר 300 יען (3 דאלער) — זייער ביליק. למשל, מיין האנקא האב איך געקויפט נאר פאר 50 יען (50 סענט)! אבער אייניקע מינים האנקאס קאסטן זייער טייער. זייער פרייז איז אפהענגיק פון מאטעריאל און פראדוציר־טעכניק. אויב עס איז געמאכט פון, לאמיר זאגן, העלפאנדביין, און היעראגליפן זיינען אויסגעשניצט דורך בעל־מלאכה, איז האנקא זייער שיין, אבער זייער טייער. אזעלכע האנקאס זיינען אריגינעל, זיי עקזיסטירן אין איין־און־איינציקן עקזעמפליאר און ס׳איז אוממגעלעך זיי נאכמאכן. אלע ״וויכטיקע״ מענטשן, למשל, בעלי־בתים פון גרויסע פירמעס, האבן גאר ספעציעלע האנקאס, זיי זיינען גרעסער, האבן אן אנדער פארם און אותיות זיינען אויסגעשניצט מער קונציק, איידער אויף די האנקאס, וואס מע ניצט אין טאגטעגלעכן לעבן. 
 איך האב נישט ליב האנקא־קולטור, אבער כ׳האב הנאה צו קוקן אויף שיינע היעראגליפן אויף האנקאס. 
 
 סאטאקא קאמאשידא, טאקיא 
 
 