
 דער אינסטיטוט פאר איירא־אזיאטישע יידישע שטודיעס ביים איירא־אזיאטישן יידישן קאנגרעס און דער צערנטער פאר תפוצות־שטודיעס אויף גאלדשטיין־גורנס נאמען ביים תל־אבֿיבֿער אוניווערסיטעט האבן ניט לאנג צוריק ארויסגעלאזט אויף רוסיש וועלוול טשערנינס בוך «פון קרימער העפטן. פארצייכענונגען פון פעלד־פארשונגען פון סוב־עטנישע גרופעס יידן פונעם קרימער האלב־אינדזל». 
 דאס בוך איז אנגעשריבן געווארן אויפן סמך פון אינפארמאציעס פארשריבענע דורכן מחבר אין סוף 70ער – אנהייב 80ער יארן בעת עקספעדיציע־רייזעס אין קרים. ער האט זיך באגעגנט אין זייער גאנג מיט פארשטייער פון פארשיידענע סוב־עטנישע גרופעס יידן, וועלכע האבן געוווינט אין קרים, אבער דער הויפט־אביעקט פון זיינע דעמאלטיקע פארשונגען זיינען געווען קרימטשאקעס — א קליינע יידישע עדה, וועלכע האט זיך אויסגעפורעמט אין קרים אינעם שפעטן מיטלאלטער פון פארשטייער פון פארשיידענע יידישע עדות — איטלקים, ספרדים, אשכנזים אא. די אומגאנג־שפראך פון די קרימטשאקעס איז געווען א באזונדערער עטנאלעקט פון דער קרימער טאטערישער שפראך. 
 אריבער 70 פראצענט פון קרימטשאקעס זיינען אומגעבראכט געווארן בעת דעם יידן־חורבן. דאס האט געבראכט צו א פארשנעלערטער פארשווינדונג פון זייער קולטורערלער און שפראכלעכער אייגנארטיקייט אין די נאך־מלחמהדיקע יארצענדליקער. די געבוירענע אין סוף 19טן — אנהייב 20טן יארהונדערט אינפארמאטארן, מיט וועלכע וועלוול טשערנין האט אמאל געארבעט אין קרים, זענענדיק א יונגער עטנאגראף, זיינען שוין צוליב נאטירלעכע סיבות ניטא. אבער דאס בוך «פון קרימער העפטן» היט אפ זייערע קולות און דערטראגט זיי צו נייע דורות, העלפנדיק מיט אויף אזא אופן אפהיטן די קולטור־ירושה פון דער כמעט שוין נעלם־געווארענער יידישער עדה. 
 
 וו. פיריאטינסקי 
 