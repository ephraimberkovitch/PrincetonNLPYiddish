
 מיר פובליקירן אָ פאנטאַסטישע דערציילונג, וואס איז אָנגעשריבן אויף יידיש און איז נוגע צו דער יידישער אויטאנאמער געגנט. 
 (פארזעצונג. אנהייב אין נומ. 13) 
 צושניידן פון דאס ניי 
 
 
 ישׂמחו איים רבים 
 תּהילים צ״ז א׳ 
 
 קאמפיוטער־גראפיק פון דניאל־מענדל טשערנין 
 הונדערט יאָר איז אַ קלייניקייט אפֿילו אין מאַסשטאַבן פֿון דער מענטשלעכער געשיכטע, שוין אָפּגערעדט וועגן דער געשיכטע פֿונעם ערדקויל אַלס פלאנעטע. פֿון דעסט וועגן מיט הונדערט יאר שפעטער האָט דער ערדקויל זיך שוין פארוואנדלט אין אַ פּלאַנעטע פֿון איים רבים. חוץ די אלטע ים־אינדזלען, וועלכע האָבן זיך אָפּגעהיט אַלע אָן אן אויסנאַם, האבן זיך באַוויזן נאך אַ פאר הונדערט נייע אינדזלען, גרויסע און קליינע. וואס איז שייך די קאָנטינענטן, איז, חוץ אנטארקטידע, זיינען זיי געבליבן בלויז דריי. איינער – אויפֿן ארט פֿון אמאליקער דרום־אַמעריקע – אַ ביסל גרעסער פון נעלם־געוואָרענער אויסטראליע, דער צווייטער – אויפֿן אָרט פון אמאליקער אפריקע, וואָס איז געווען בערך אין אנדערטהאלבן מאָל גרעסער פון אויסטראליע, און דער דריטער – אויפֿן ארט פון מיטל־אַזיע – בערך צוויי דריטל פֿון אויסטראַליע גרייס, ניט מער. דערצו נאך איז ער באַשטאַנען פֿון צוויי טיילן מיט אַ ניט־ברייטן דורכגוס צווישן זיי. 
 
 נהרות ימחאוּ־כף יחד הרים ירננו 
 תּהילים צ״ח ח 
 
 ס׳וואָלט לעפּיש געווען צו טענהן, אַז דאס צושנײַדן אויף דאָס נײַ די וועלט־מאפע האט זיך מיט דעם באַגרענעצט אפֿילו אינעם ריין געאָגראַפֿישן זין. ס׳איז גענוג צו דערמאָנען פּראָבלעמען, וועלכע זיינען אַנטשטאַנען מיט טײַכן און בערג. אַ טייל פון די טײַכן האָבן פֿאַרלאָרן זייערע קוואלן. אָט, למשל, די אַמאַזאָנקע. די ביידע אירע קוואַלן – סײַ דער טײַך מאַראניאן סיי דער טײַך אוקאַיאַלי זײַנען נעלם געווארן צוזאמען מיט פּערו. ניט וואָס די אמאזאנקע איז אויך נעלם געוואָרן ווי ניט געווען. זי האָט געהאַט אַ סך נעבנפֿלוסן, אַ טייל פֿון וועלכע זײַנען פֿאַר איר געווארן אַלטערנאַטיווע הויפּט־קוואַלן, אָבער זי האט זיך שטאַרק פֿאַרקלענערט. דאָס יאָ. 
 לגבי די בערג איז די פּראָבלעם באשטאנען אין דעם, אַז צומאָל איז די נייע ברעג־ליניע געגאַנגען הויך אין די בערג, ממש הויך, למשל, לענגויס די גרענעצן פון נעפּאַל און בוטאַן מיט כינע און אינדיע. דער צוגאָבלעכער פּאַס ערד, וואָס גייט אראפּ צו דעם ים־ניוואָ, איז דאָך ברייט סך־כּל איין קילאָמעטער. געוויינלעך איז דאס גענוג כדי דער באַרג־אַראָפּ זאָל זיין אַ משופּעדיקער, כמעט אַ גלאַטער. אבער אינעם פֿאַל, ווען די נײַע ברעג־ליניע איז געווען העכער פֿון צוויי, דרײַ און אמאל אפילו פֿיר קילאָמעטער, האט זיך דער בארג־אַראָפּ געוואָרן בפֿירוש אן אפריס, וואָס איז האַסטיק געפֿאַלן אין אַ תּהום. ווען מע קוקט אויף אַזאַ ברעג פון ים־זייט, זעט ער אויס ווי אַ ריזיקע וואַנט, וואס הייבט זיך אויף ממש ביזן הימל און אפילו העכער, ווײַל דער אייבערשטער ראַנד פון דער וואַנט איז בדרך־כּלל פארדעקט מיט וואָלקנס. זאָגן דעם אמת, זעט עס אויס בפֿירוש אומנאַטירלעך, אפֿילו איבערנאטירלעך. 
 עס האָט זיך געענדערט אויך דער קלימאט פֿונעם ערדקויל. אין גאַצן גענומען איז דער קלימאַט געוואָרן אַ סך מילדער. דאָס הייסט וואַרעמער און פֿײַכטער. אבער אין דער זעלבער צײַט – אַ סך שטורמישער. ווי אין פּסוק שטייט, ירעם הים ומלואו, און פֿאָרט ניט דאָס בין איך אויסן. 
 
 לך לך מארצך… 
 בראשות י״ב א׳ 
 
 און איצט שטעלט זיך פֿאָר, וואָס האט זיך אָנגעהויבן אין דער ספֿערע פֿון מיגראציעס און פֿונעם קאַמף פאַר ניט באַפעלקערטע פֿריער טעריטאָריעס, קודם־כל אנטארקטידע. צענדליקער און הונדערטער מיליאָנען מענטשן האבן געזוכט, וווּ זיך איבערציען. עס זײַנען געווען מלוכות, וואס האָבן ניט געליטן פון דעם צושניידן אויף דאס נײַ די וועלט־מאפע אָדער געליטן פון דעם גאַנץ מעסיק. אָט נעמט, למשל, די גרויסמאכטן. פֿון זיי איז נאָר בריטאַניע כלל ניט געשעדיקט געוואָרן. זי געפינט זיך דאָך פֿולקאָם אויף אינדזלען. און אט די פאראייניקטע שטאטן זײַנען כמעט פולקאָם נעלם געוואָרן. גאנץ איז געבליבן נאָר איין שטאַט – האוואי. עס זיינען אויך געווען פּוערטאָ־ריקאָ, גואם, מיזרח־סאמא און די אינדזלען, וואס געהערן צו דעם שטאט אלאַסקע. מאנהעטן, לאנג־איילענד און נאך אַזעלכע קלייניקייטן. פראנקרייך איז געווען אין אַ בעסערער לאגע צוליב אירע עבֿר־ימישע דעפארטאמענטן און אנדערע אינדזלען, וואס זיינען געווען אין איר רשות מעבֿר־לים: גוואדעלופע, מארטיניקע, רעוניאן אאוו., שוין אפגערעדט וועגן קאָרסיקע. כינע איז געווען אין אַ קאַטאַסטראָפֿאַלער לאַגע – זי האָט ניט געהאַט קיין גרויסע אינדזלען, חוץ כײַנאַן. טײַוואַן איז דאך פאקטיש געווען אומאָפּהענגיק און וואס איז שייך צו רוסלאַנד, איז עס געווארן ממש, בפירוש אַ פֿעדעראַציע, אויב ניט קאנפֿעדעראַציע, ווײַל די פֿאַרבינדונג צווישן זײַן צענטער – דעם אינדזל מאסקווע און אנדערע רוסלענדישע אינדזלען איז געווארן ביז גאר אָפּגעשוואַכט, און צומאָל אפֿילו פארמעל. 
 יענע מלוכות, וואָס האָבן נאָך דעם צושניידן פֿון דאָס נײַ די וועלט־מאפע ניט געהאַט קיין פּראָבלעמען מיט טעריטאריעס, האָבן, פֿאַרשטייט זיך, אנגענומען מיגראַנטן פֿון אַנדערע, מער געליטענע מלוכות. אָבער זיי האָבן דאָס געטאָן אויפן סמך פֿון צוויי פּרינציפּן: א. אן עטנישע, שפראַכלעכע און רעליגיעזע נאענטקטקייט צו זייער אַלטגעזעסענער באפעלקערונג און ב. נויטווענדיקייט אין קאנקרעטע מיגראַנטן פֿונעם פראפעסיאנעלן שטאַנדפונקט. 
 
 (פארזעצונג קומט) 
 