
 אין ניו־יארק איז דערשינען אַ זאמלונג געקליבענע עסייען און ארטיקלען פון דער באוווסטער אמעריקאנער יידישיסטישער קולטור־טוערין און פעדאגאג שבע צוקער 
 «פון יענער זייט שוועל… » — אזא טיטל פונעם נייעם בוך איז פארבונדן מיט דעם, וואס די צונויפגעזאמלטע איצט אונטער איין הילע מאטעריאלן זיינען פריער פארעפנטלעכט געווארן אויף די שפּאלטן פונעם זשורנאל «אויפן שוועל», דעם דרוק־ארגאן פון דער געזעלשאפטלעכער ארגאניזאציע «יידיש־ליגע», וועלכע האט פאר זיך געשטעלט דעם צוועק אפּצוהיטן יידיש ווי א לעבעדיקע ליטערארישע און אומגאנגשפּראך. 
 אט דער זשורנאל איז געגרינדעט געווארן אין 1941 ווי אן ארגאן פון דער איצט שוין כמעט פארגעסענער טעריטאריאליסטישער «פריילאנד־ליגע». זינט 1979, ווען ס׳איז לויט דער אינציאטיוו פונעם לינגוויסט און כלל־טוער מרדכי שעכטער געגרינדעט געווארן די «יידיש־ליגע», איז דער זשורנאל «אויפן שוועל» געווארן איר ארגאן. 
 שבע צוקער האט פארנומען דעם פּאסטן פון דער רעדאקטארין פון «אויפן שוועל» זינט 2005 ביז 2020. טאקע דעמאלט האט זי אנגעשריבן און פארעפנטלעכט דאס רוב איינגעשלאסענע אין דעם באנד עסייען און ארטיקלען אויף כלערליי טעמעס, וואס האבן א שייכות צו יידישער שפּראך און ליטעראטור, ווי אויך צו דער יידישיסטישער טעטיקייט אין צפון־אמעריקע. 
 
 וו. אראנאוו 
 