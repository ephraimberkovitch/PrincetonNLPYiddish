
 
 סוף. אנהייב אין נומ. 14 
 פרק מסעות בנימין החמישי 
 
 קיין מענטשלעכע יישובים האבן זיי אונטערוועגנס ניט געטראפן. אפילו קיין קליין כוטארל. מענטשן האבן דא ניט געלעבט און זיינען זעלטן געקומען אהער. אלץ צוליב די גאלדענע פאוועס, וועלכע נעסטן זיך אין דער אומגעגנט פונעם שווארצן ים און זיינען אן ענדעמישער ארט. שמואל־אבא האט וועגן זיי גערעדט מיט אן אומבאהאלטענער אנציקונג. די גאלדענע פאוועס זיינען פאר אים געווען ניט פשוט דער סימבאל פונעם יידישן געלטאכט, נאר עפעס א סך מערער. 
 —&nbsp;&nbsp; האט איר אין ישראל א נאציאנאלן פויגל? א לעבעדיקע קמיע? – האט ער געפרעגט בנימינען. 
 —&nbsp;&nbsp; נו, איך וואלט ניט געזאגט, אז א לעבעדיקע קמיע, נאר א נאציאנאלן פויגל האבן מיר יא. דוכיפת. איך געדענקט ניט ווי ער הייסט אויף יידיש… 
 —&nbsp;&nbsp; א דודל־פויגל. א חנעוודיק פייגעלע, כאטש א טרפס. אבער האט ניט קיין פאריבל, ר׳ וועלוול, דאס איז עפעס אנדערש. ס׳איז אומעגלעך צו פארגלייכן די גאלדענע פאווע מיט א באליביקן אנדערן פויגל. 
 —&nbsp;&nbsp; באזונדערס, ווען זי פליט איבערן שווארצן ים, — האט א שמייכל געטאן בנימין. 
 —&nbsp;&nbsp; יא, באזונדערס, ווען זי פליט איבערן שווארצן ים, — האט ערנסט געענטפערט שמואל־אבא און גארנישט צוגעגעבן מער. 
 וואס האט ער געמיינט, האט בנימין פארשטאנען בעת דער שקיע פונעם קומענדיקן אוונט: 
 ויהי ערב. זיי זיינען געזעסן לעבן זייער ביידל אויפן ברעג פונעם שווארצן ים. דאס זונדל האט געהאלטן ביים פארגיין. זיינע לעצטע שטראלן האבן באפארבט אין רויט און ראז דעם נאענטן הימל־ראנד. אנקעגן דער שקיע האט שוואך געלויכטן דער אויפגאנג פון דער ווייטער זון. אויפן שפיץ פונעם חושכדיק־בלויען הימל־קופאל האבן שטעכיק און קאלט געשיינט שטערן. צווישן זיי האט מעכטיק געהערשט דער כוכב צדק. די גאלדענע פאווע איז געפלויגן איבערן שווארצן ים. זי איז געווען גרויס, א סך גרעסער פונעם כוכב צדק, און אין דער זעלבער צייט — גרינג, ווי א חלום. אירע גינגאלדענע פעדערן האבן געפינקלט און געשפילט מיט אלערליי פארבן אין דער שיין פון דער שקיע, דעם אויפגאנג און די שטערן. 
 דער שווארצער ים איז געווען באמת שווארץ. ער האט פארנומען דעם איינשלאג־קראטער אקאטאר. דער שווארצער פעלדזן־גרונט פונעם קראטער האט געבארן שווארצע זאמדן, וועלכע באדעקן דעם דנא פונעם ים און באפארבן זיינע קרישטאל־ריינע דורכזיכטיקע וואסערן אין שווארץ. דער דיאמעטער פונעם קראטער אקאטאר איז 92 קילאמעטער. ס׳איז ניט צו פיל פאר א ים, הגם דער ערדישער מירמלנער ים, די בארימטע און באזונגענע אין גריכישע מיטאסן פראפאנטידע איז ניט אויף קיין סך גרעסער. אבער אין די צווערג־מאסשטאבן פון צערעס איז דאס א ריזיקע מיקווה־מים 1 . דער שווארצער ים ציט זיך ביזן נאענטן האריזאנט און ווערט נעלם הינטער אים. 
 די גאלדענע פאווע איז אריינגעפלויגן אין דער שקיע, האט א פינקל געטאן און איז פארשווונדן. 
 בנימין האט נאך א וויילע ממשיך געווען שווייגנדיק קוקן אהין, ווו ס׳האט צום לעצטן מאל א פינקל געטאן די גאלדענע פאווע. אין זיין קאפ האט זיך געדרייט א פראגע, צוליב וואס פליען די גאלדענע פאוועס איבערן שווארצן ים. וואס זוכן זיי דארט, אויף יענער זייט, הינטערן האריזאנט? אבער פרעגן האט ער געפרעגט נאר: 
 —&nbsp;&nbsp; דאס איז געווען א זי אדער אן ער? — אבי עפעס פרעגן. 
 —&nbsp;&nbsp; א זי, — האט קורץ געענטפערט שמואל־אבא. 
 —&nbsp;&nbsp; איך שטעל זיך אפילו ניט פאר, ווי עס בליטשטעט אן ער, אויב א זי איז אזוי פרעכטיק, אז איך קען עס ניט שילדערן מיט ווערטער. 
 —&nbsp;&nbsp; קיין שום ער פון דער גאלדענער פאווע איז ניטא. 
 —&nbsp;&nbsp; וואס הייסט ניטא? ווי קען עס זיין? 
 —&nbsp;&nbsp; ווו האט איר געהערט וועגן אן ער פון דער גאלדענער פאווע, ר׳ וועלוול? אזא זאך איז קיינמאל ניט געווען. ניט געשטויגן, נישט געפלויגן! ווען רבונו־של־עולם האט געהייסן נוחן, ווי אין פסוק שטייט: ״מכל־בשר שניים… להחיות אתך זכר ונקבה יהיו״ 2 , האט ער די גאלדענע פאוועס ניט געמיינט. גענען־אינזשענערן האבן זיי באשאפן אזוי, אז זיי זיינען נאר נקבות און פארמערן זיך דורך פארטענאגענעז. 
 —&nbsp;&nbsp; און צוליב וואס דארף מען זיי האבן אזעלכע מאדנע, אפילו אויסטערלישע? יא, זיי זיינען ווונדער־שיינע און אויסערגעוויינלעך ראמאנטישע. נאר וואס איז דער תכלית? אט דער גאנצער ריזיקער רעזערוואט מיטן שווארצן ים און דעם ארום, וועלכער פארנעמט שיער ניט קיין פערטל פון צערעס, צו וואס איז דאס? אלץ צוליב ראמאנטיק? 
 —&nbsp;&nbsp; און צוליב וואס דארף מען האבן דאס דאזיקע גאנצע פלאנעטל, דעם יידישן געלטאכט? צו וואס דארפן מיר ריידן יידיש? צוליב נאסטאלגיע? צוליב ראמאנטיק? די קינדער זאלן אונדז ניט פארשטיין? וואס איז דער תכלית דערפון? 
 —&nbsp;&nbsp; און אויף וואס פאר א לשון זאלן מיר מיט אייך ריידן? – האט זיך פארחידושט בנימין. 
 —&nbsp;&nbsp; וואס הייסט, אויף וואס פאר א לשון, ר׳ וועלוול? נדבר, למשל, עברית כמו שכל ישראלי נורמלי מדבר. למה לא? לשם מה צריך להמשיך במשחק התפקידים הזה עם השטעטלעך, הכלי־זמרים, הבעל־עגלות, הווייסע ציגעלעך וכדומה? 3 
 —&nbsp;&nbsp; אה, גם אתה ישראלי? ואני חשבתי, שאתה מקומי אסלי. אשכרה יליד הגעלטאכט היידישאי! מאיפה אתה בארץ? 4 
 —&nbsp;&nbsp; ניין, מע דארף ניט איבערטרייבן, ר׳ וועלוול. איך בין געבוירן געווארן און אויסגעוואקסן דא, אין דעם יידישן געלטאכט. יידיש איז מיין מאמע־לשון. אבל למה חשבת, שאני פרייער עד כדי כך, שאני מדבר רק יידיש? 5 
 —&nbsp;&nbsp; ניין, איך בין געווען זיכער, אז ביי אייך אין שקאלעס לערנט מען לשון־קודש. אבער עברית איז דאך עפעס אנדערש. ווי קומט עס צו אייך? 
 —&nbsp;&nbsp; איך האב אפגעארבעט דריי יאר אין ״עכו״ם בע״מ״, — האט געענטפערט שמואל־אבא, — אויסגעזען די וועלט, לכל־הפחות, די זון־סיסטעם, און דערנאך האב איך זיך אומגעקערט אהיים, כדי האבן א מעגלעכקייט קומען אהער פון צייט צו צייט און קוקן, ווי די גאלדענע פאווע פליט איבערן שווארצן ים. קיין אנדערן תכלית דארף איך ניט האבן. 
 
 בנימין האט ניט געפונען, וואס צו ענטפערן אויף דעם. אפילו זיך אליין. און ער האט פארגעזעצט טראכטן וועגן דעם דאזיקן געשפרעך, ווען ער האט זיך שוין צעשיידט מיט שמואל־אבא און מיטן בעל־עגלה ר׳ פסח ביים אריינגאנג אין דער ארביטאלער ווענדע. פון דער לבנקע, ווו ער האט געווארט אויף דער שיף פון ״עכו״ם בע״מ״, וואס וועט אים נעמען צוריק, האט מען צערעס געזען ווי אויף א דלאניע: מיט אירע שטעטלעך, וועלדער, בערגלעך, טייכן, פערלען פון אזערעס און מיטן שווארצן ים, איבער וועלכן עס פליען די גאלדענע פאוועס. קיין פאוועס איז אוודאי ניט געווען צו זען, נאר בנימין האט זיך גרינג פארגעשטעלט, ווי זיי פליען דארטן אונטן. עס האט אים פארקלעמט ביים הארצן פון אן אומגעלומפערטן חשק תיכף־ומיד זיך אומקערן אין בילגאריי און ווידער זיך לאזן דורכן שונרא׳ס־וואלד צופוס צום ברעג פונעם שווארצן ים. און אין זיינע אויערן האבן פלוצעם דורכגעקלונגען ווערטער פון דער אלטער ברכה: ״כשם שאני רוקד כנגדך ואיני יכול לנגוע בך…״ 
 בנימין האט געטראכט וועגן איציק מאנגערן, וועגן שמואל־אבא׳ס אומתכליתדיקן תכלית, וועגן די כלי־זמרים מיטן עלעקטרע־סימטעזאטאר פון דער שענק ״ביים צדיק נוח״. עס האט זיך אים פארגלוסט פארפאסן א ליד אויף יידיש, נאר עס האט זיך יאקאס ניט באקומען. ער איז געשטאנען אויף דער לבנקע און ארום אים האבן זיך געדרייט די תכליתדיקע חברה פון ״עכו״ם בע״מ״, וועלכע האבן געלעבט אויף עברית. 
 —&nbsp;&nbsp; מילא, — האט א טראכט געטאן בנימין, — עברית איז אויך א שפראך. און ער האט פארשריבן אין זיין נאטיצן־ביכל: 
 
 
 את ימוֹת המשיח הכה רצופים 
 אצטרך לערבב בזהירות כמוֹ קלפים 
 ומבט להעיף על גגוֹת רעפים 
 שפזורים כמוֹ פרחים של אל־מות. 
 התברר שקצרה השיבה למרכז 
 וקצר המרחק בין עכשיו לבין אז 
 וקוצרים ברנה והזרע עוֹד עז 6 . 
 שטעטלעך האבן אהער זיך געיאוועט. 
 
 1 אײַנזאַמלונג פֿון די וואַסערן. 
 2 פֿון אַלץ, וואָס לעבט (…) צו צוויי (…) דערהאַלטן בײַם לעבן מיט דיר; אַ זכר און אַ נקבֿה זאָל זיי זײַן. 
 3 לאָמיר ריידן, למשל, העברעיש, ווי עס רעדט יעדער נאָרמאַלער ישׂראלי. פֿאַר וואָס ניט? צוליב וואָס דאַרף מען פֿאָרזעצן די דאָזיקע ראָליעס־שפּיל מיט די שטעטלעך, די כלי־זמרים, די בעלי־עגולות, די ווײַסע ציגעלעך און אַזוי ווײַטער? 
 4 אַה, איר זײַט אויך אַן ישׂראלי? און איך האָב געמיינט,אַז איר זײַט אַן עכטער היגער. כלעבן, אַ געבוירענער אינעם יידישן געלטאַכט! פֿון וואַנען זײַט איר אין אישׂראל? 
 5 אָבער פֿאַרוואָס האָט איר געמיינט, אַז איך בין אַזאַ יאָלד, אַז איך רעד בלויז אויף יידיש? 
 6 די אַזוי געדיכטע ימות־המשיח/ וועל איך באַדאַרפֿן איבערמישן פאָרזיכטיק ווי קאָרטן/ און וואַרפֿן אַ קוק אויף טשערעפּיצעס־דעכער/, וועלכע זײַנען צעזייט ווי בלומען פֿון אומשטערבלעכקייט./ ס׳האָט זיך אַרויסגעוויזן, אַז קורץ איז דער אומקער אין צענטער/ און קורץ איז דער מהלך צווישן איצט און דעמאָלט/ און מע שנײַדט מיט געזאַנג, און די זרע איז נאָך מעכטיק. 
 
 וועלוול טשערנין 
 