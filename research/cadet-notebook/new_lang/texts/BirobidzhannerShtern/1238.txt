
 רפֿאל האַלף 
 רפֿאל איז געבוירן געוואָרן אין די פֿאַראייניקטע שטאַטן אין יאָר 1994. זיך געלענט אין קאָלאַמביאַ־אוניווערסיטעט, איז אַ באַקאַלאַוור אויפֿן געביט פֿון דער ייִדישער שפּראַך און ליטעראַטור, ווי אויך אין אַ טעאָלאָגישן סעמינאַר. איז ממשיך מיט די לימודים אינעם תּל־אָבֿיבֿער אוניווערסיטעט. 
 
 טייערע פאסט און חשובע פאסט־ארבעטערס, בנוגע דעם שליסן די פאסט־סיסטעם, 
 געדענקט איר מיך? מסתמא יא. …צוריק גערעדט, אפשר ניט. איר זייט אזוי פארנומען מיט אזוי פיל בריוו, אן א שיעור פעקלעך, מיט ווער ווייס וואס נאך. ס׳איז שווער צו זיין א פאסט־מאן! איך געדענק: איין מאל בין איך אריין אין א פאסט, א קליינטשיקער. כ׳האב נאר געוואלט זיך דערוויסן אויב זיי האבן א פעקל פאר מיר און, אויב יא, עס צו באקומען. בין איך אריין. איך האב דעם פאסט־באאמטן אנגעגעבן מיין נאמען און געבעטן ער זאל איבערגעבן מיין פעקל. ער האט, פארשטייט זיך, מיין בקשה אפגעזאגט: ניין. און איך, אזא נאר, האב נישט פארשטאנען פאר וואס. כ׳האב אים געפרעגט און ווידער געבעטן: ״גיט נאר א קוק אויף די פאליצעס – עס זיינען דא נאר דריי פעקלעך – איינס איז מסתמא מיינס״. האט דער געהארכיקער פאסט־באאמטער מיך מיט רעכט אפגעווארפן און ווייטער געפסקנט: ״ניין. א פעקל מאנט מען אפ נאר מיט א פאוויעסטקע״. א צדיק! א פאסט־מאן וואס איז געטריי די פאסט־געבאטן! עס איז אבער נישט געווען אזא קלייניקייט ווי א פאוויעסטקע. נאך עטלעכע מאנאטן און א טוץ וויזיטן אין דער פאסט מיט כל־מיני דאקומענטן און פאפירן האב איך סוף־כל־סוף באקומען מיין פעקל און, צום גליק, זיך אויסגעלערנט, א דאנק דעם נאבעלן פאסט־באאמטן, ווי אזוי מע דארף אפמאנען א פעקל ווי אין פסוק שטייט – נישט קיין גרינגע זאך! געלערנט מוז מען זיין! בקיצור, איר זייט מסתמא פארנומען מיט בריוו, פעקלעך און מיט אזעלעכע נאראנים ווי איך. 
 עס זעט זיך פארויס אז איר געדענקט מיך ניט. אבער אפשר געדענקט איר א בריוו וואס כ׳האב אפגעשיקט איין מאל צו זיך אליין. יא, צו זיך אליין האב איך אים אפגעשיקט אבער נישט כדי אייך צו איבערלאדן מיט ארבעט, נישט אנצופילן אייערע בריוו־זעק מיט נארישקייט. ניין, ס׳איז מיר געווען א גוטע סיבה, אן ערנסטער ציל, אפילו א שליחות, נאר לאזט זיך דינען… ס׳איז געווען עטלעכע וואכן פאר פסח. כ׳האב געוואלט עפעס שיינס שענקען דער משפחה. נאר מיט וואסער געלט? אן ארעמער סטודענט בין איך געווען. וואס טוט מען? וואס טוען קינדער, אן א גראשן, פאר טאטע־מאמע? א קארטל! איך וועל מאכן א קארטל, זייער א קינסטלערישע, מיט גאלדענע פארבן און פסחדיקע צייכענונגען… כך־הווה, זייער שיין איז עס אויסגעקומען, טאקע קינסטלעריש. אבער צו געבן א פראסט בילד מיט דער האנט איז צו נודנע, נישט שפאנענדיק. עס טויג נישט אויף אזא גרויסן יום־טוב ווי פסח! טאקע א געשעעניש וועט עס זיין אויב עס קומט דורך א שליח־מיוחד, ווי, למשל, א בריוון־טרעגער פון דער אפיציעלער פאסט, וואס גיט תמיד צו מער רעגונג, א יום־טובדיקן טעם. אבער ארויסצושיקן א בריוו פון דער היים נאר כדי ער זאל צוריקקערן אהיים? עס פאסט נישט. טאקע נארישקייט. ער מוז לכל־הפחות, ארומבלאנדזשען כאטש מחוץ דער שטאט. טא וואס האב איך געטאן? כ׳האב צוגעגעבן אונדזער היים־אדרעס פאר א קריק־אדרעס און צוגעשריבן פארן הויפט־אדרעס א פאלשן אדרעס ערגעץ ווו אין – ?… ווו!? מצרים, פארשטייט זיך! דאס הייסט, דער אמתדיקער פארציל איז דער קריק־אדרעס. ווען דער בריוו וועט אנקומען אין מצרים, זאל דער גוטער פאסט־ארבעטער דארטן באמערקן אז די שטוב וואס דעקט זיך מיטן הויפט־אדרעס איז פשוט נישט פאראן, איז א פיקציע, אז עמעצער האט נעבעך געמאכט א טעות. און ער, דער פאראנטווארטלעכער עגיפטישער בריוון־טרעגער, וועט צוריקשיקן דעם בריוו צום קריק־אדרעס. און מיר וועלן, אין דער היים, ווייט פון מצרים, באקומען א פסח־בריוו וואס איז טאקע באפרייט געווארן! עפעס איז אבער געשען. מיר האבן נישט באקומען אונדזער מצרים־בריוו. אויף וויפל איך ווייס, בלייבט ער נאך ערגעץ ווו אין אן עגיפטיש פאסט־ביורא, צווישן כל־מיני פאפירן, דאקומענטן און בריוו וואס טרוימען נאר וועגן פרייהייט. פסח איז געווען ספעציעל רוחניותדיק און טרויעריק, אזוי ווי א קרוב וואלט אומגעקומען, ניט געקוקט אויף אונדזער האפענונג און אמונה אין זיין איבערלעבן. אונדזער איינציקע טרייסט איז געווען א דופליקאט וואס אים האט אפגעגליקט און איז אונדז אנגעקומען פון א ווייניקער סימבאליש לאנד, נאר א ביסל שפאנענדיק פונדעסטוועגן – רוסלאנד. 
 44030.kz 
 ס׳קען זיין אז דער בריוו איז נישט דורכגעגאנגען דורך אייערע הענט. אדער איר האט אים יא געזען אבער עס איז נישט געווען פאר אייך קיין גרויסע זאך, נאר נאך א בריוו פון אויסלאנד, ווי טויזנטער אנדערע. איר קענט זיכער דערקענען אויף דער רגע אלע לענדער פון זייערע פאסטמארקעס אליין! טאג־טעגלעך און נישטיק זיינען אויסלענדישע בריוו פאר אייך, און מיינער האט נישט געמאכט קיין איינדרוק. בקיצור איר געדענקט נישט מיין בריוו און נישט מיך. מאכט נישט אויס, ווייל ס׳איז דא נאך א בריוו וואס כ׳האב אפגעשיקט… ס׳איז פאראן אן אפטייל פון די נאציאנאלע פאסט וואס האט א געהיימען בלישטש, וואס ציט צו צו זיך אלע חסידים פון דער פאסט ווי דאנטען צום גיהנום: די מאיעסטעטישע טויט־פאסט ביורא. אהין האב איך אפגעשיקט מיין בריוו און דארט איז ער מסתמא געבליבן, דערווייל ווארט איך ער זאל אהיימקומען. זייט זשע נישט אין כעס אויף מיר אז איך האב זיך פארנומען מיט אזא קונדסעריי. איך האב זיך אנגעשטעקט מיט באגער און נייגעריקייט און נישט געווען בכוח זיך אנטקעגנצושטעלן זיי. וואדען, איך האב צוגעגרייט א בריוו מיט א פאלשן הויפט־אדרעס, א פאלשן קריק־אדרעס (דאס הייסט, די שטיבער האבן נישט עקזיסטירט, אבער די שטעט יא), אבער אינעם קאנווערט איז געווען א בויגן אויף וועלכן כ׳האב אנגעשריבן: ״טייערער לייענער, האב איך געמאכט א טעות? איז דער אדרעס נישט קיין ריכטיקער? איז דער דאזיקער בעסער?״ און דארט האב איך אריינגעשטעלט נאך אן אדרעס, נאר א ריכטיקן, מיין אייגענעם. און אלע ווייסן אז פאסט־ארבעטערס טוען אלץ כדי א בריוו זאל דערגרייכן זיין פארציל און זיין אדרעסאט. ווען זיי וועלן באמערקן אז די שטיבער זיינען נישט פראראן, וועלן זיי דעם בריוו אויפעפענען, דעם בויגן איבערלייענען, די סיטואציע פארשטיין, און דעם בריוו מיר נאכשיקן. דערווייל, ווארט איך. שוין יארן. א בעל־בטחון בין איך. 
 און אויב איר געדענקט נישט אפילו דעם בריוו וואס זיצט אין טויט־פאסט ביורא, אפשר געדענקט איר מיינע אפליקאציעס צו זיין א בריוון־טרעגער. יא, כ׳האב געשיקט אפליקאציעס צו זיין א בריוון־טרעגער, און איר האט מיר געענטפערט פאזיטיוו, און איך בין געווען אזוי צופרידן! כ׳האב אומגעטראגן א שמייכל דעם גאנצן טאג! א בריוון־טרעגער! א בריוון־טרעגער וועל איך זיין! כ׳האב זיך אויסגעמאלט א ניי לעבן ווי א בריוון־טרעגער און איינגעחזרט אן א עק: ״נישט שניי, נישט רעגן, נישט היץ, נישט פינצטערניש וועט אונדז אפהאלטן!״ אבער עפעס א פחד, א שוואכקייט האט מיך אפגעהאלטן פון ווערן א בריוון־טרעגער. איך האב מורא געהאט ארומצונעמען ריינע פרייד, צו זיין, סוף־כל־סוף, גליקלעך, מלא־שימחה און צו פארלאזן מיין מרה־שחורה אויף אייביק. קיינער האט מיך נישט דערמוטיקט. די חברים האבן זיך אויסגעלאכט פון מיין אידעאל. איז האב איך אייך אנגעקלונגען און צוריקגענומען מיינע אפליקאציעס און געבליבן א פראפעסאר פון קאמפיוטער וויסנשאפט, א גארנישט. איר געדענקט מיך אוודאי נישט. 
 מילא! ס׳איז נישט וויכטיק. געדענקט שמעדענקט. נישט דאס בין איך אויסן. איך שרייב אייך כדי אייך אנצוווייזן אז די פאסט איז אונדז טייער און מיר האבן זי ליב. ווי א 
 auction.ru 
 קליאמקע אן א טיר, זאג איך, איז א מענטש אן א נאציאנאלע פאסט. איר קענט זיך נישט איינבילדן ווי ברוגז און באליידיקט איך בין געווען ווען איך האב באקומען די פאנטאפל־פאסט: מע וועט פארמאכן די פאסט. ניין! ס׳קען נישט זיין! יא, בליצפאסט איז אויך גוט. זי איז, לכל־הפחות, א נסלע־מין־השמים. אבער פרעג איך אייך, קען מען אויפעפענען א בליצבריוו וואס איינע האט באטאפט מיט אירע אייגענע פינגער? קען מען צושיקן א ריח דורך בליצפאסט? קען מען אריינאטעמען די ריחות פון איר שטוב, פון די בלומען אויף דער פענצטערברעט, פונעם פריש־געבאקענעם ברויט וואס קילט זיך אפ אין איר קיך, פון איר דופט, פון דעם שטיקל שאקאלאד וואס זי פארבייסט און מיט וואס זי האט אומגערן איינגעשמירט דעם בויגן? און קען מען, אין א בליצבריוו, ארויסלייענען פונעם סארט פאפיר? צי רעדט א בליצבריוו ווי עס רעדט א בויגן גיך ארויסגעריסן פון א העפט, גלייך ווי איר געדאנק וואלט אנטלויפן א מינוט שפעטער? אדער רעדט א בליצבריוו ווי עס רעדט א קאנווערט ספעציעל אויסגעקליבן און מיט א שיינעם אויסגעארבעטענעם כתב? קען מען זיך פארשטעלן פון איר כתב־יד ווי זי האט זיך דא געקווענקלט און דארט זכרונעוועט? און יארן שפעטער, צוריקגעקומען צום זעלבן בליצבריוו, וועט מען קענען איבערצייכענען די טרערן־טריט וואס מע האט אנגעמאכט יארן פריער? קען מען נעמען א בליצבריוו און אים אונטערלייגן אונטער דער קישן צו טרייסטן די עלנטע נעכט? קען מען אים צערייסן אויף מיליאן שטיקלעך, און פארברענען איטלעך שטיקל אויף אש? קען מען נעמען אלע בליצבריוו וואס מע האט באקומען א גאנץ לעבן און מאכן פון זיי א מיליאן פאפירענע עראפלאנען ארויסצוווארפן פון א מיליאן פענצטער? קען מען, פרעג איך אייך, ליידן אויף אן אומגעשיקטן בליצבריוו, ווי מע ליידט אויף אן אומגעשיקטן פאפירענעם בריוו? א מיליאן בליצבריוו קענען נישט אויסלעשן א הארצקלאפ, דערפאר אבער איז מיינס אויסגעגאנגען פון נאר א קארטל מיט א פאסטמארקע. און איר וועט פארמאכן די פאסט? איך בעט אייך דאס ווידער צו באטראכטן. אין וואס וועל איך זיך קלאמערן, אויב נישט אין דער פאסט? וואס פאר א שטעקל האב איך אחוץ דער פאסט, ווען מיין לעבן קומט און גייט מיט די עלעקטריע און מיין בלוט איז עלעקטריפיצירט און געשניטן מיט וואטן? פארמאכט נישט די פאסט. ווייל איך קען נישט פארגעסן. כ׳קען נישט ווייטער גיין. כ׳קען קיין בריוו נישט צערייסן און קיין שטיקלעך נישט פארברענען און קיין פאפירענעם עראפלאן נישט ארויסווארפן. איך וויל בלייבן אזוי, עלנט, אליין, מיט מיינע בריוו, און א פאסט־ביורא נישט ווייט פון דער היים. 
 איך קוק ארויס אויף אייער באשלוס און ווארט מיט האפענונג און אמונה, 
 אייער, 
 פ. ל. ה. 
 