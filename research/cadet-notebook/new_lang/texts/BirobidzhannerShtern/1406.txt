
 אין ישראל פליט די צייט באזונדערס גיך! דאכט זיך, ערשט נעכטן בין איך געווען אין אשקלון אויפן אל־ישראלדיקן יידישן כאר־פעסטיוואל, און אט איז שוין אדורך א יאר, און איך בין ווידער געקומען אהער אויף א שימחה פון יידישער קולטור. דער זעלבער ריזיקער זאל פונעם אינטערנאציאנאלן קאנגרעס־צענטער, אנגעפילט מיט ליבהאבער פון יידישן ליד. אהער זיינען זיך צונויפגעפארן די 
בעסטע קאלעקטיוון פון ניין שטעט — פון קריית־שמונה אויף צפון ביז באר־שבע, די הויפטשטאט פון נגב. 
 אריינגעקומען אינעם זאל, האט זיך מיר באלד א ווארף געטאן אין די אויגן דער גרויסער פלאקאט, אנגעשריבן אין יידיש: ״יידיש־לשון, מאמע־לשון, ניט פארשטומט און ניט פארלאשן״. די ווערטער וואלטן געקאנט זיין א מאטא סיי פארן פעסטיוואל און סיי פאר דער גאנצער יידיש־באוועגונג אין ישראל. 
 דער אנסאמבל ״קאנסאנאנס״ פון קריית־שמונה 
 וואס זשע זיינען מיינע איינדרוקן פונעם אויסהערן אלע אויפטריטן, בסך־הכל איבער דריי שעה? קודם־כל, דער ענטוזיאזם, דאס ווערן פארכאפט פונעם זינגען אויף יידיש — ביי יונגע, באיארטע און גאר אלטע־לייט; און ווי פאראיארן, האבן באזונדערס באפוצט די מוזיקאלישע שימחה — די קינדער. די קינדער־כארן פון אשקלון און באר־שבע, דער דועט פון די חנעוודיקע מיידעלעך ״העלען און אנדזשעלינע״ האבן ארויסגערופן ביים עולם א הארציקע סימפאטיע אויך דערפאר, ווייל די קינדער האבן רירנדיק געזונגען אויף יידיש, און זייער זינגען האט זיך ארגאניש געפארט מיט דעם טעאטראלישן אופן אינטערפרעטירן דאס ליד. 
 בכלל האט זיך היייאר פארשטארקט די טענדענץ צו טעאטראליזירן די יידישע לידער. דער אנסאמבל פון קריית־שמונה, אנגעפירט פון וולאדימיר קרוטשקאווסקי, האט פארגעשפילט א גאצן הומאריסטישן ספעקטאקל אויפן יסוד פונעם באקאנטן ליד ״איציק האט שוין חתונח געהאט״. מ׳האט געקאנט דא זען א חופה, געשטעלט אונטער דער פארשפרייטער מוזיק פון מענדעלסאנס מארש, ווי אויך לאכן פון דעם ווי דער בדחן ״באזעצט די כלה״. האב איך שוין א טראכט געטאן, אז אפשר איז טאקע כדאי צו פארברייטערן די ראמען פונעם אשקלונער כאר־פעסטיוואל ביז א מוזיקאלישן טעאטראלן פעסטיוואל? 
 איך ווייס, אז אין פארשידענע שטעט פונקציאנירן נישט ווייניק אמאטארישע מוזיקאליש־דראמאטישע אנסאמבלען, וואס שפילן אויף יידיש. זייער באטייליקונג אינעם אשקלונער פעסטיוואל וואלט נאר סטימולירט זייער טעטיקייט, שוין אפגערעדט, אז דער פעסטיוואל אליין וואלט זיך צעבליט מיט פארשיידנארטיקע טעאטראלע פארבן. 
 ווי פאראיארן, האט די פראגראם געעפנט און געפירט אויף דריי שפראכן — עברית, יידיש און רוסיש, — די טאלאנטירטע שולמית רעזניק. נאך דעם האבן די בינע, בייטנדיק איינער דעם אנדערן, פארנומען 02 (!) קאלעקטיוון, וואס יעדער פון זיי האט געקאנט אויספירן נישט מער ווי צוויי לידער. 
 ס׳איז אוואדי איבעריק צו רעדן, ווי וויכטיק איז די דאזיקע אונטערנעמונג אין אשקלון. א באזונדערער יישר־כוח קומט דעם פארפאלק פאינע און מיכאל ליינוואנד. זיי פירן דורך א ריזיקע צוגרייטונג־ארבעט במשך פונעם יאר, העלפן ארויס אויסצוקלייבן לידער, ריכטיק ארויסרעדן די ווערטער, הגם די פראבלעם פון זינגען ריכטיק אויף יידיש, האט זיך געפילט אויפן פעסטיוואל אויף שריט און טריט. איך פארשטיי, אז סוף־כל-סוף, זיינען די כארן אמאטארישע, און אז מענטשן נעמען זיך צונויף צו זינגען נישט בלויז צוליב זייער ליבע צום ליד, נאר אויך סתם צו פארברענגען די צייט. פון דעסטוועגן, האט מען דאס יאר געקאנט באמערקן א גרויסן אונטערשייד צווישן די כאר־קאלעקטיוון; אייניקע כארן האבן זיך דערנעענטערט צו א געוויסן פראפעסיאנעלן ניווא, און די אנדערע זיינען פשוט געווען זייער שוואך. 
 ס׳איז אויך גוט נישט רעגולירט געווארן דער קלאנג־באלאנס פון די מיקראפאנען. ביים שליסן דעם פעסטיוואל האט מיכאל ליינוואנד באמערקט, אז ס׳איז זייער שווער דורכצופירן אזא גרויסן פעסטיוואל אין איין טאג, און אז זיין טרוים איז צו מאכן עס כאטש אין צוויי טעג. ״דעמאלט וועט זיכער אלץ קלאפן!״ — האט ער פארענדיקט זיין אויפטריט. 
 פארשטייט זיך, אז א פעסטיוואל איז נישט קיין מוזיקאלישער פארמעסט; אויף א פעסטיוואל זיינען קיין פארשפילער ניטא — אלע געווינען פון דעם. דער פעסטיוואל אין אשקלון איז א שימחה, ווו אלע ווערן פאראייניקט דורך א גרויסער ליבע צו געזאנג בכלל און צום יידישן ליד בפרט. 
 
 סערגא בענגעלסדארף 
 