
 
 דעם 6 יאנואר האט דער יידישער שרייבער און זשורנאליסט באריס סאנדלער, לאורעאט פון פרעסטיזשפולע פרעמיעס פאר ליטעראטור אפגעמערקט זיין זיבעציק־אריקן יוביליי. 
 באריס סאנדלער איז געבוירן געווארן אין יאר 1950 אין בעלץ. די היים און גאס אין דער שטאט זיינען געווארן דער שפראך־ און שטייגער־מקור פון א יידיש לעבן, וואס סאנדלער האט איינגעזאפט אין די קינדער־יארן און שפעטער באשריבן עס אין זיינע פראזע־ווערק. 
 א גרויסע השפעה אויף אים האט געהאט דער שרייבער יחיאל שרייבמאן. מיט שרייבמאנס אריינפיר־ווארט ווערן אפגעדרוקט אינעם מאסקווער זשורנאל ״סאוועטיש היימלאנד״, 1981, סאנדלערס ערשטע דריי נאוועלן. שפעטער ווערט ער דארט א מיטגליד פון דער רעדאקציע־קאלעגיע. זיין ערשט בוך – ״טרעפלעך ארויף צו א נס״ – איז דערשינען אין יאר 1986. 
 אין יאר 1989 האט באריס סאנדלער געגרינדעט ביי דער מאלדאווישער נאציאנאלער טעלעוויזיע די ערשטע אין ראטן־פארבאנד יידישע טעלעוויזיע־פראגראם, ״אויף דער יידישער גאס״ און געפירט זי אויף יידיש. באריס סאנדלער איז א מחבר פון סצענארן פאר צוויי פילמען. פון 1990 ביז זיין עולה זיין קיין ישראל אין 1992 האט ער רעדאגירט דעם יידישן טייל פון דער צוויישפראכיקער צייטונג ״אונדזער קול״ (קעשענעוו). 
 אין ישראל ווערט סאנדלער א וויצע־פארזיצער פונעם פאראיין פון יידישע שרייבערס און זשורנאליסטן. ער ארבעט אינעם ירושלימער העברעישן אוניווערסיטעט, שאפט און לאזט ארויס דעם קינדער־זשורנאל ״קינד־און־קייט״, נעמט איבער די פארוואלטונג פונעם ״לייוויק־פארלאג״. 
 אין יאר 1998 ווערט סאנדלער פארבעטן צו ארבעטן אין דער עלטסטער יידישער צייטונג ״פארווערטס״, ניו־יארק, ווו אין גיכן ווערט ער דער הויפט־רעדאקטאר. אונטער זיין השגחה פלעגט דערשיינען יעדע וואך אויך די ראדיא־פראגראם ״די פארווערטס־שעה״. 
 באריס סאנדלערס ווערק זיינען איבערגעזעצט אויף רוסיש, ענגליש, פראנצייזיש, עברית, רומעניש, דייטש און אנדערע שפראכן. 
 באריס סאנדלער האט ארויסגעגעבן 22 ביכער פון פראזע און פאעזיע. ער איז א מחבר פון א סעריע (10) דאקומענטאלע פילמען ״מאנאלאגן פון יידישע שרייבער״. 
 סאנדלער וווינט אין ברוקלין, ניו־יארק און לאזט ארויס דעם עלעקטראנישן חודשלעכן זשורנאל ״יידיש בראנזשע״. 
 מיר פובליקירן דא עטלעכע זיינע קורצע דערציילונגען. 
 
 &nbsp; 
 די שווארצע האנט 
 אין די קינדער־יארן פלעגן מיר זיך מיט מיינע חברים אפט צונויפנעמען ביי עמעצן אין הויף, זיך אויסזעצן אויף דער פריזבע און האקן א טשייניק. אנדערש געזאגט, דערציילן מעשיות וועגן מלחמה – אזא געמישטע פאנטאזיע פון הערן אין דער היים, זען אין קינא, אויסגעלייענט פון א ביכל, אבער דער עיקר, אויסגעטראכט גלייך אויפן ארט. 
 דאס זיינען געווען שרעקלעכע מעשיות מיט שיסערייען, אויפרייסן, געשרייען ״הורא!״ – און אוודאי, מיט א העלדישן סוף. קיין לעבעדיקע פלעגן נישט בלייבן – נישט צווישן די פאשיסטן און נישט צווישן ״אונדזערע״. 
 און דאך, ווי שרעקלעך און שוידערלעך זאלן נישט געווען זיין די מעשיות וועגן מלחמה, זיינען די מעשיות וועגן דער ״שווארצער האנט״ געווען ממש סכנת־נפשות! 
 ביי נאכט האב איך נישט געקאנט שלאפן, און אז כ׳בין שוין איינגעשלאפן, פלעג איך זיך פלוצעם אויפכאפן אין א קאלטן שווייס, ווייל אין שלאף האב איך געפילט, ווי די שווארצע שלאנג וויקלט זיך ארום ארום מיין האלדז, ווארגט מיך, אז די צונג פאלט מיר ארויס פון מויל, און די אויגן קריכן ארויס פונעם קאפ. 
 אזוי איז זי שוין פארבליבן אין מיין זכרון, די געפערלעכע שווארצע האנט, די שלאנג מיט פינף פינגער. 
 נישט לאנג צוריק האב איך איבערגעלעבט א שווערע אפעראציע. ווען איך בין שוין געקומען צו זיך נאכן נארקאז, איז צו מיין בעט צוגעקומען דער כירורג. ער איז געווען אן אפרא־אמעריקאנער. אויסגעשטרעקט מיר זיין האנט האט ער מיך שטיל, נאר פעסט פארזיכערט, אז איצט וועט שוין אלץ זיין ״אקעי״. 
 כ׳האב נאך עטלעכע וויילעס געפילט די ווארעמקייט פון זיין שווארצער ווייכער האנט. 
 monateka.com 
 
 ״ דעלפין ״ 
 אויף דער קרויז־שיף האט, דאכט זיך, יעדער פאסאזשיר אים געקענט. א בחורל פון א יאר צען־עלף, איז ער דא געווען מיט זיין זיידן. מ׳האט דאס יינגל געקאנט זען אויף אלע אונטערנעמונגען, וואס פעלן אין אזא רייזע נישט אויס: געזונגען, געטאנצט, נישט דורכגעלאזט קיין איין פארמעסט ניט. שטענדיק צוגעצויגן צו זיך דעם אויפמערק. אבער פארט איז זיין באליבסטע זאך געווען דער שווים־באסיין אויף דער אייבערשטער דעק פון דער שיף. פון אין דער פרי אן ביז נאך מיטאג איז דאס יינגל נישט מעגלעך געווען פון וואסער ארויסצוטרייבן. ס׳האבן נישט געהאלפן קיין שום איינרעדענישן און סטראשונקעס פון זיין זיידן. מעגלעך דערפאר האבן אים אלע גערופן ״דעלפין״, און אים איז דער צונאמען געפעלן געווארן. 
 צווישן די עטלעכע טויזנט פאסאזשירן אויף דער שיף איז דאס בחורל געווען דער איינציקער אזא. ס׳איז אים לייכט געווען צו דערקענען, הגם ער איז געווען ענלעך צו אלע אנדערע אזעלכע יינגלעך און מיידלעך, ווי ער – דאונס־קינדער. 
 א טאג פאר דעם, ווי דער קרויז איז געקומען צום סוף, האט פאסירט אן אומגליק. לעבן דעם שווים־באסיין האט זיך געשפילט א קליין מיידעלע. איר טאטע האט פון איר קיין אויג נישט אפגעפירט. און דאך, האט ער אויף א רגע אפגעקערעוועט דעם קאפ, עמעצער האט אים א רוף געטאן. אט די רגע איז גענוג געווען, אז זיין טעכטערל זאל זיך אויסגליטשן און אריינפאלן אין וואסער. 
 ס׳איז געשען אזוי בליציק־גיך, אז די מענטשן, וואס האבן עס געזען, זאלן קאנען נאר עפענען דאס מויל און אזוי פארגליווערט ווערן, איידער מ׳האט אנגעהויבן שרייען. 
 https://www.cruisetips.ru/ 
 
 אין שווים־באסיין זיינען געווען עטלעכע דערוואקסענע, אבער אויך ביי זיי האט דער סעקונדיקער שוידער אפגענומען דעם שכל. ווען זיי זיינען געקומען צו זיך, און זיך א ווארף געטאן צו ראטעווען דאס קינד, האט זיך עס שוין באוויזן אויף דעם וואסער אין די אויסגעשטרעקטע הענט פון אונדזער ״דעלפין״. 
 דאס קינד האט אויסגעזעצט א געוויין, נאר איר געוויין איז בפירוש געווען א גוטער סימן. פארשטייט זיך, אז ארום דעם טאטן מיט זיין געראטעוועט טעכטערל האט זיך באלד צונויפגענומען אן עולם. וועגן דעם רעטער אליין האט מען זיך דערמאנט שפעטער. 
 פאר נאכט, בשעתן אוונטברויט אין רעסטאראן, האט דער קאפיטאן פון דער שיף באדאנקט דאס בחורל און געבעטן אים ארויפצוגיין אויפן פאדיום. אבער אויפגעהויבן האט זיך דער זיידע און דערקלערט, אז זיין אייניקל האט זיך פארשפארט אין זייער קאיוט און וויל זיך נישט באווייזן פארן עולם. ״ער שעמט זיך…״ – האט דער זיידע שטיל פארענדיקט זיין קורצע רעדע, – ״ער איז ביי אונדז א שעמעוודיקער״. 
 כ׳האב אמאל ערגעץ געלייענט, אז די דאונס־קינדער רופט מען ״מלאכים אויף דער ערד״. אין יידישן פאלקלאר איז דא אזא מלאך־המושיע. אזוי רופט מען א מענטש, וואס קומט צו הילף אין א מאמענט, ווען מע נייטיק זיך אין אים. 
 
 ניט קיין פרוי , נאר א מענץ ! 
 איין מאל אין א פראסטיקן טאג האב איך אין דער רעדאקציע פון ״סאוועטיש היימלאנד״ באגעגנט די שרייבערין שירה גארשמאן. זי האט שוין געהאלטן ביים אנטאן זיך, כדי צו פארלאזן דעם בנין. בין איך צו איר גיך צוגעגאנגען און ארויסגעכאפט דעם מאנטל פון אירע הענט. כ׳בין געבליבן שטיין אין דער פאזע פונעם בעסטן גארדעראבשטשיק, גרייט געווען ארויפצושלעפן דעם שווערן ווינטערדיקן מאנטל אויף אירע מידע אקסלען. 
 forwardcdn.com 
 אינעם זעלבן מאמענט האב איך דערפילט אויף מיין פנים איר שטעכיקן בליק. זי האט אפגענומען ביי מיר דעם מאנטל און א זאג געטאן: 
 – איך בין נישט קיין בארישניע, איר זאלט נאך מיר אוכאזשעווען. 
 – איר זייט א פרוי… – האב איך לעפיש געענטפערט. 
 – כ׳בין ניט קיין פרוי… כ׳בין א מענץ, און איך האב קיינעם קיין מאל נישט דערלויבט מיר צו דערלאנגען מיין מאנטל! 
 זי האט איינגעוויקלט דעם קאפ אין א גראבער גרויער פאטשיילקע און שווער ארויפגעשלעפט אויף זיך דאס מאנטל. 
 מיטאמאל האט איר פנים זיך צעשיינט, און כ׳האב דערהערט איר זינגעוודיקע שטימע: 
 – טוט עס תמיד פאר אייער פרוי. ס׳וועט איר זיכער געפעלן זיין. 
 
 פארלוירענע שעדעוורען 
 מיר האבן זיך שוין געקענט א שאק מיט יארן. כ׳האב געהערט, אז ער שרייבט לידער אויף יידיש, אבער קיינמאל נישט געזען, ער זאל זיי ערגעץ געווען דרוקן. 
 בדרך־כלל פלעגן מיר זיך זען ערעץ אויף א יידישער אונטערנעמונג. פון דער ווייטנס, זיך טרעפן מיטן בליק, זיך באגריסן, צושאקלענדיק מיטן קאפ איינער דעם אנדערן, און שוין נאך דער אונטערנעמונג, ביים געזעגענען זיך, צוגיין איינער צום אנדערן און זיך א דריק טאן די האנט. ס׳האט גענומען א רגע, אין וועלכער ער האט אריינגעדרייט איין פראזע: ״כ׳וועל פארן ׳פארווערטס׳ עפעס צושיקן די טעג…״. 
 ס׳האט געקלונגען, ווי ער וואלט מיר געמאכט א טובה, און אז איך און אלע לייענער פון דער צייטונג האלטן אויף זיין ״עפעס״ אין איין ארויסקוקן. 
 און אזוי יעדעס מאל, פון איין טרעפונג ביז א צווייטער; יאר איין, יאר אויס. און פלוצעם באקום איך פון דעם פאעט א בליץ־בריוול. כ׳האב זיך בפירוש דערפרייט: סוף־כל־סוף, זיך דערווארט! איך עפן אויף די פאסט און לייען: 
 ״חשובער רעדאקטאר, איך וויל אייך אפיציעל מודיע זיין, איר זאלט זיך אויף מיר נישט פארלאזן. כ׳וועל פארן ׳פארווערטס׳ מער גארנישט צושיקן״. 
 כ׳האב זיך דערפילט שולדיק: צוליב מיר, וועט שוין איצט די וועלט אנווערן עפעס אן עכטן שעדעווער. 
 
 טראדיציע און געשיכטע 
 אין די סוף 1950ער, אנהייב 1960ער יארן האבן די יידישע משפחות אין בעלץ נאך אנגעהאלטן די אלטע טראדיציעס. אויף פורים האבן די מאמעס געמאכט המן־טאשן, פלאדן און אנדער געבעקס, עס אויסגעלייגט אויף א ברייטן טעלער, ארומגעוויקלט מיט א פאטשיילקע, און געשיקט די קינדער אפטראגן שלח־מנות די אייגענע. אויף פסח האט מען געפראוועט דעם סדר, און אויף שימחת־תורה – זיך ארומגעדרייט מיט די הקפות אינעם שיל־הויף, וואס איז מיטאמאל געווארן ענג פארן עולם… 
 אין פינפטן קלאס האבן מיר געלערנט אין שול די ״געשיכטע פון אוראלטער וועלט״: מצרים, די מלוכות אין מעסאפאטאמיע, אינדיע, כינע, גריכנלאנד און רוים. ״אימפעריעס זיינען אויפגעקומען און אימפעריעס זיינען געפאלן״, – פלעגט אונדזער לערער פון היסטאריע, איסאק אבראמאוויטש, פאטעטיש אונטערציען דעם סך־הכל נאכן פארענדיקן א נייע טעמע. 
 איין מאל – מיר האבן דעמאלט געהאלטן ביים לערנען די אוראלטע געשיכטע פון מצרים, – האט דער לערער ארויסגערופן צום טאוול אונדזער חבר יאשע פעלדמאן, ער זאל ענטפערן אויף דער פראגע: ״וואס איז געווען דער מצב ביי די ארבעטערמאסן אינעם אוראלטן עגיפטן און זייער קאמף קעגן די באדריקער״. 
 
 זעט אויס, אז יאשע איז נישט אין גאנצן גרייט געווען צו ענטפערן אויף דער וויכטיקער פראגע; פון דעסטוועגן, האט ער געמאכט גרויסע אנשטרענגונגען, כאטש עפעס ארויסציען פון זיינע קנאפע קענטענישן אין געשיכטע. די ארבעט פון זיין מארך האט זיך בולט אפגעשפיגלט ביי אים אויפן שטערן מיט פאסיקלעך קנייטשן. און פלוצעם זיינען די קנייטשן נעלם געווארן. זיין קיילעכדיק פנים האט געשיינט, ווי עס וואלט זיך ערשט אויסגעבאדן אין זון־שטראלן. 
 – מצות! – האט א גליקלעכער אויסגעשריען יאשע. 
 – וואס מצות? – האט פארחידושט און א מיט חשד געפרעגט איסאק אבראמאוויטש. 
 – מצות האבן געראטעוועט די קנעכט, בשעת זיי זיינען אנטלאפן פון מצרים! – האט פייערלעך געענטפערט יאשע. 
 &nbsp; 
 וועגן א צווייענדיקער לאיאלקייט 
 ס׳איז מיר נישט איין מאל אויסגעקומען צו הערן אין מיין אלטער היים, אז די יידן, וואס וווינען אויסער ישראל, זיינען בירגער מיט א טאפלטער לאיאלקייט. און געזאגט האט מען עס שטענדיק מיט א ווארווורף. 
 וואס קאן מען ענטפערן דערויף? יא, ס׳איז אונדז טייער און ליב די ערד, ווו מיר זיינען געבוירן געווארן און אויפגעוואקסן; די שפראך און קולטור, וואס מיר האבן איינגעזאפט אין זיך אין איינעם מיטן זיס־ביטערלעכן רויך פונעם פאטערלאנד – דאס לאנד פון דיינע טאטע־זיידעס. 
 פון דער צווייטער זייט, אדער אין דער זעלבער צייט, האט זיך אין משך פון צוויי טויזנט יאר איבערגעגעבן בירושה פון דור צו דור דער איינציקער חלום – ארץ־ישראל. 
 ברוך־השם, דער חלום איז מקוים געווארן, מע לעבט שוין אין ארץ־ישראל. איז ווידער – איצט חלום זיך שוין יענץ שטיקל ערד, אפגעריסן פונעם הארץ, ווו אפילו סוף מיי קאן דער צוויט אויף די עפלביימער פארפרוירן ווערן פון א פלוצעם־אריינגעבלאנדזשעט פרעסטל… 
 כ׳געדענק, ווען איך בין געווען א קינד, האט מען מיך אפט געפרעגט: ״יינגעלע, וועמען האסטו מער ליב, די מאמען אדער דעם טאטן?״ – צי דען איז דאס אזא גרויסער חטא האבן א הארץ פון א קינד, וואס צעשפאלט זיך אויף צווייען פאר ליבע אי צום טאטן, אי צו דער מאמען?! 
 
 נאך אלעמען 
 אין די סאוועטישע פאספארטן האט עקזיסטירט דער אזוי גערופענער ״פינפטער פונקט״. אויף דעם ארט פלעגט אנגעוויזן ווערן די נאציאנאליטעט פונעם בירגער. פלעגט מען אפט הערן, בפרט פון יידן, וואס האבן זיך געשעמט מיט זייער יידישן ייחוס: ״צוליב וואס דארף מען אים האבן, דעם פינפט פונקט? אויס נאציאנאליטעט! אלע זיינען מיר גלייכע בירגער פון איין לאנד!״ 
 די צייטן בייטן זיך אבער. איז געקומען די צייט, ווען די יידן האבן מאסנווייז פארלאזט זייער פאטערלאנד. דעמאלט האבן נישט ווייניק פון יענע שרייערס זיך אפצוזאגן פון זיין א ייד, זיך אין דעם ״פינפטן פונקט״ אנגעכאפט מיט ציין און נעגל. ער האט דאך דערמעגלעכט ארויסצופארן! 
 און אט קומט די געבענטשטע שעה: מ׳איז שוין געקומען אין מדינת־ישראל. מ׳איז געווארן בירגער פון דעם לאנד. הייבט זיך אן א נייע מעשה: מע גיט דיר כסדר צו וויסן, אז דו ביסט, נאך אלעמען, א ״רוסי״, א רוסישער. 
 
 