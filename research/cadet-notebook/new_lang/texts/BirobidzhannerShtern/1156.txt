
 דאס ערשטע, וואס מע דערמאנט, ווען עס גייט א רייד וועגן דעם באווייזן זיך פון יידן אינעם ביי־אמורער קאנט, איז די עקספעדיציע פונעם אגראנאם באריס ברוק, וועלכע האט לויט א באשלוס פון קאמערד באזוכט אום זומער 1927 די ערדן צווישן די טייכן בירע און בידזשאן מיטן צוועק אויסקלארן צי פאסט אט דער ווייניק באפעלקערטער ראיאן פאר יידישער קאלאניזאציע. דערביי ווייסט מען כמעט ניט וועגן דעם, אז אינעם זעלבן יאר איז אינעם יישוב דודענהאף הינטער לענינגראד ניפטר געווארן דער גרויסער יידישער עטנאגראף פראפעסאר לייב (חיים־לייב) שטערנבערג (1861 – 1927), וועלכער האט באפארשט דעם ביי־אמורער קאנט מיט דריי יארצענדליקער פריער. 
 ער איז געבוירן געווארן אין זשיטאמיר, האט זיך געלערנט לכתחילה אין דארטיקער שול פון קאזיאנע ראבינער און דערנאך — אין אוניווערסיטעט אין אדעס, ווו ער האט זיך איינגעשלאסן אין דער רוסישער רעוואלוציאנערער ארגאניזאציע ״נאראדנאיא וואליא״. אין 1886 איז לייב שטערנבערג ארעסטירט געווארן פאר זיין רעוואלוציאנערער טעטיקייט און נאך דריי יאר אין אן איינצלנער תפיסה־קאמער פארשיקט קיין סאכאלין. דארט האט ער זיך פארנומען מיטן באפארשן שפראכן און מנהגים פון די אינדזל־אבאריגענען – ניווכן (גיליאקן), איינו און אראטשן, וועלכע ער האט שפעטער געווידמעט א גאנצע ריי וויסנשאפטלעכע ארבעטן. דערביי האט לייב שטערנבערג ניט פארלארן קיין אינטערעס צו זיין אייגן פאלק אפילו אין דער סאכאלינער פארשיקונג. וועגן דעם זאגט עדות זיין פארצייכענונג ״סאכאלינער יידן״, וועלכע איז פארעפנטלעכט געווארן אין 1909 אינעם רוסיש־יידישן זשורנאל ״יעוורייסקי מיר״. 
 אין 1895 האט לייב שטערנבערג אונטערגענומען א וויסנשאפטלעכע רייזע איבערן ביי־אמורער קאנט, זאמלנדיק עטנאגראפישע, פאלקלארישע און לינגוויסטישע מאטעריאלן וועגן אמורער ניווכן, אולטשן און נאנייער. וווינענדיק נאך דעם א געוויסע צייט אין וולאדיוואסטאק, האט ער רעדאגירט אן ארטיקע וואכנשריפט אונטערן זעלבן נאמען. אין איר איז צווישן אנדערס פארעפנטלעכט געווארן א סעריע לייב שטערנבערגס ארטיקלען ״שמועסן וועגן סאכאלין״. 
 אין 1897 איז אים דערלויבט געווארן זיך אומקערן פון דער פארשיקונג. נאך מער, אדאנק השתדלות פון דער אימפעראטארישער וויסנשאפטן־אקאדעמיע האט לייב שטערנבערג, א ייד, וועלכער איז געבליבן געטריי דער רעליגיע פון זיין פאלק, באקומען א דערלויבעניש וווינען אין פעטערבורג און איז געווארן א מיטארבעטער פונעם מוזיי פאר אנטראפאלאגיע און עטנאגראפיע, און דערנאך – אויך אן אוניווערסיטעט־אונטעריכטער. אין 1910 האט לייב שטערנבערג ווידער באזוכט אין ראמען פון אן עטנאגראפישער עקספעדיציע דעם ביי־אמורער קאנט און סאכאלין. 
 לייב שטערנבערג איז געווארן איינער פון די פירנדיקע רוסלענדישע עטנאגראפן, דערביי האט ער תמיד געלייגט א גרויסע אכטונג אויף עטנאגראפיע פונעם יידישן פאלק. ער איז געווען דער פארזיצער פון דער יידישער היסטאריש־עטנאגראפישער געזעלשאפט, דער איניציאטאר פונעם גרינדן איר מוזיי און א מיטרעדאקטאר פונעם דרוק־ארגאן פון דער געזעלשאפט דער דריי־חדשימדיקער צייטשריפט ״יעוורייסקאיא סטארינא״, וועלכע איז דערשינען זינט 1908 ביז 1930. דווקא לייב שטערנבערג האט צונויפגעשטעלט אויף יידיש די פראגן־רשימה, מיט וועלכער עס האט געארבעט אין 1912 – 1913 אין שטעטלעך פון דער וואלינער גובערניע די יידישע עטנאגראפישע עקספעדיציע בראש מיטן שרייבער ש. אנ־סקי (1863 – 1920), וועלכער איז בארימט געווארן אלס מחבר פון דער אנגעשריבענער אויפן סמך פון פאלקלאר־מאטעריאלן פיעסע ״צווישן צוויי וועלטן״, וועלכע איז געשטעלט געווארן אין 1921 דורך יעווגעני וואכטאנגאוו אונטערן נאמען ״הדיבוק״ אינעם מאסקווער העברעישן טעאטער ״הבימה״ און א ביסל שפעטער — דורך דער ״ווילנער טרופע״ אויף יידיש. 
 דער אינטערעס צום ווייטן מיזרח און צו זיינע אבאריגענען האט לייב שטערנבערג אפגעהיט ביזן סוף לעבן. אט דער אינטערעס האט זיך אויסגעדריקט ניט בלויז אין פובליקאציע פון וויסנשאפטלעכע ארבעטן – אין 1933, שוין נאך זיין טויט איז אין כאבאראווסק ארויסגעגעבן געווארן א גרויסע זאמלונג פון דעם עטנאגראפס ארטיקלען און פעלד־מאטעריאלן אויף אט דער טעמע ״גיליאקן, אראטשן, נעגידאלער, איינו״, — נאר אויך אין א ריין פראקטישער הילף פארשטייער פון קליינע אין צאל פעלקערשאפטן פונעם רוסלענדישן צפון און ווייטן מיזרח.&nbsp; לייב שטערנבערג צוזאמען מיט אן אנדערן פראפעסאר א ייד, וולאדימיר באגאראז־טאן (1865 – 1936), וועלכער האט זיך פארנומען מיטן באפארשן עווענען, טשוקטשעס, קאריאקן, איטעלמענען און אזיאטישע עסקימאסן, האט איניציירט דאס גרינדן דעם אינסטיטוט פון די צפון־פעלקער ( 1929 ), וועלכער האט אריינגעבראכט א גרויסן בייטראג אין פארמירונג פון נאציאנאלער אינטעליגענץ פון אט די פעלקער. אין דעם דאזיקן לענינגראדער אינסטיטוט האט זיך געלערנט, למשל, דער באוווסטער נאנייישער שרייבער גריגארי כאדזשער (1929 – 2006). 
 
 וו. פיריאטינסקי 
 