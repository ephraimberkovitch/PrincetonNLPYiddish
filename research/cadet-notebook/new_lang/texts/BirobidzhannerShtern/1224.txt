
 נישט לאנג צוריק איז אינעם פעטערבורגער יידישן קהילה־צענטער פארגעקומען א נייע אויסשטעלונג פונעם מאלער יוסף זיסמאן, באטיטלט ״פון ביראבידזשאן ביז פעטערבורג״. ווען די בילדער האבן זיך אומגעקערט צו זייער בעל־הביתטע, די טאכטער פונעם קינסטלער, האט דער ״ביראבידזשאנער שטערן״ זיך באקענט מיט איר היים־קאלעקציע. 
 נאטאליא זיסמאן האט דערציילט אונדזער צייטונג, אז די סעריע בלייער־, פאסטעל־ און אקווארעל־ווערק, געשאפן אינעם ביראבידזשאנער פעריאד פון איר טאטנס לעבן, האט זי אנטדעקט מיט 3־2 יאר צוריק, ביים איבערקוקן די ארכיוו־פאפקעס פון זיין ווארשטאט. 
 יוסף זיסמאן (1914 –2004), האט נישט דערלעבט בלויז א פאר חדשים ביז דער פובליקאציע פונעם פרעכטיקן אלבאם, אין וועלכן איז אריין א רעפראדוקציע פון זיין בילד ״א באגעגעניש פון איבערוואנדערער״ (1936). מיט יארן שפעטער האט די יורשטע אויסגעפונען, אז איר טאטע האט צוגעגרייט א גאנצע ריי פארצייכענונגען פון די ערשטע ״פערעסעלענצעס״. 
 א באגעגעניש פון איבערוואנדערער, עסקיז, 1934 
 די דאזיקע טעמע האט פארנומען אין זיין שאפן א גרויס ארט. זיסמאן איז אנגעקומען קיין ביראבידזשאן אין 1934 און זיך באצויגן צו דער יידישער אויטאנאמער געגנט מיט גרויס ענטוזיאזם. זיינער א חבר, דער גרויסער יידישער שרייבער דוד בערגעלסאן, האט אבער איבערגעצייגט זיסמאנען אוועקצופארן קיין מאסקווע, כדי צו פארהעכערן זיין קינסטלערישע קוואליפיקאציע. בערגעלסאן האט אפט באזוכט ביראבידזשאן און צוערשט אויך פלאנירט צו בלייבן דארט אויף שטענדיק. 
 פונדעסטוועגן, האט דער רעלאטיוו קורצער אנדערהאלבן־יאריקער ביראבידזשאנער פעריאד געשפילט א גרויסע ראלע אין זיסמאנס אויסארבעטן אן אייגענעם סטיל. עס קאן זיין, אז אין דער צוקונפט וועט מען אנטדעקן נאך אויסדרוקן פון זיינע ביראבידזשאנער איבערלעבענישן – אויפן ווייטן מיזרח, אין פעטערבורג צי ערגעץ אנדערש. זיינע בילדער געפינען זיך איצט אין פשא, דייטשלאנד און אנדערע לענדער. 
 דער קינסטלער איז געבוירן געווארן לעבן קיעוו, די טאכטער ווייסט נישט, ווו גענוי. ווען ער איז געווען 5 יאר אלט, האט ער פארלוירן ביידע עלטערן בעת דעם שוידערלעכן קיעווער פארגאם. צוזאמען מיט זיין עלטערער שוועסטער איז ער דערצויגן געווארן אין א יידיש קינדערהויז. נאטאליא זיסמאן דערמאנט זיך, אז ביים טאטן איז געבליבן פון די קינדער־יארן זייער א ווארעמער רושם. אינעם קינדערהויז, ווו אלע האבן גערעדט אויף יידיש, האט געהערשט א פריינטלעכע און פרייע אטמאספער. צווישן די לערער זענען געווען פאעטן און מאלער, עכטע אידעאליסטן און ראמאנטיקער, וועלכע האבן געהאלפן דעם קינד צו אנטוויקלען זיין קינסטלערישן טאלאנט. במשך פון זיין גאנץ לעבן האט זיסמאן זיך געחברט מיט די קינדהייט־פריינט. 
 שפעטער האט זיסמאן זיך געלערנט אינעם קינסטלערישן טעכניקום פון דער קיעווער ״קולטור־ליגע״. זייענדיק א 19־יאריקער בחור, האט ער זיך געלאזט אויפן ווייטן מיזרח – צו בויען די נייע יידישע געגנט. אין ביראבידזשאן האט זיך ביי אים גלייך געשאפן א נייער קרייז פריינט־אינטעליגענטן: שרייבער, פאעטן, אקטיארן. איינער פון זיי איז געווען עמנואל קאזאקעוויטש – אן אנדער יונגער איבערוואנדערער־אידעאליסט, וועלכער האט געשריבן: 
 עס ברענען שייטערס ביי דער באן, 
 און אויפן בארג סע ברענען שייטערס, 
 און דארטן, דארט, א ביסל ווייטער, 
 סע שיינט די שטאט ביראבידזשאן! 
 אין זיסמאנס ״באגעגעניש פון איבערוואנדערער״ באווייזט זיך אויך די ביראבידזשאנער אייזנבאן־ליניע – א סימבאל פונעם אנקומען אינעם נייעם חלום־לאנד. עס האבן זיך אפגעהיט עטלעכע ווערסיעס און עסקיזן פון דער באן אויפן הינטערגרונט. 
 אין דער הויפטשטאט פון דער יידישער אויטאנאמער געגנט האט זיסמאן געארבעט אלס לערער פון מאלן און צייכענען אינעם פעדאגאגישן טעכניקום, דארטן איז פארגעקומען זיין ערשטע אייגענע אויסשטעלונג. ער האט אויך געארבעט ווי א קינסטלער אינעם ביראבידזשאנער מוזיי פאר קאנט־קענטעניש. 
 Встреча переселенцев 
 אין פעברואר 1936 איז אינעם מאסקווער ארבעטער־קלוב פון שטאטישע אינדוסטריע־אונטערנעמונגען דורכגעגאנגען די אויסשטעלונג ״די יידישע אויטאנאמע געגנט און די יידישע נאציאנאלע ראיאנען אין קונסט און גראפיק״, אין וועלכער ס׳האבן אנטיילגענומען 13 קינסטלער, אריינגערעכנט יוסף זיסמאן. דעם עקזעמפלאר פון דער מאסקווער צייטונג ״דער עמעס״ מיט י. ראבינאוויטשס רעפארטאזש און א. דובינסקאיאס נאטיץ וועגן דעם האט דער מאלער געהיט ווי א טייערע רעליקוויע. 
 אין מאסקווע איז זיסמאן פארבליבן ניט לאנג, אין 1937 האט מען אים פארנומען אין דער ארמיי. בעתן דינען אין דער מאסקווער פארשטאט נאכאבינא און אין כאטשין, מערב־אוקראינע, האט אים די ארמיי־קאמאנדירשאפט געגעבן א מעגלעכקייט און צייט צו מאלן ווייטער. נאך די שווערע פראנט־יארן האט ער זיך באקענט אין נאוואסיבירסק מיט זיין קינפטיקער פרוי. צוערשט האט ער געהאפט זיך אומקערן נאך דער מלחמה קיין מאסקווע, אבער קיין געלעגנהייט איז ניט אויסגעפאלן, און די משפחה איז אוועקגעפארן קיין לענינגראד. דער קינסטלער האט זיך פארליבט אין דער שטאט, און אינעם יאר 1947 געווארן א מיטגליד פונעם לענינגראדער קינסטלער־פאראיין. 
 להיפוך צו א סך אנדערע מאלער, האט זיסמאן באזונדערס ליב געהאט וויסטע נאטור־פייזאזשן צום צפון פונעם שטאטישן צענטער – מער, ווי די בארימטע מאיעסטעטישע גראניט־ברעגן און בנינים. זיינע לענינגראדער ווערק זענען אפט געווידמעט אזערעס, וועלדער, צופעליקע סאסנע־ביימער און קוסטן. לויט זיינע אייגענע ווערטער, איז דער ווייניק באפעלקערטער ראיאן אזערקי געווען זיין ״טאיטי״ – א כישוף־אינדזל פון אינספיראציע. 
 אנהייבנדיק פון 1969, זענען אין ״סאוועטיש היימלאנד״ דערשינען עטלעכע רעפראדוקציע־סעריעס פון יוסף זיסמאנס שאפן אין לענינגראד און בעת זיינע קאמאנדירונגען אין קאווקאז, נאוואראסייסק, לאנדווירטשאפטלעכע ראיאנען פונעם קראסנאדארער קאנט. דער זשורנאל שילדערט אים ווי א רעאליסט, זיין רעאליזם האט אבער געהאט א בפירוש אוואנגארדיסטישן טעם. בלויז מיט געציילטע מייסטערישע שטריכן גיט זיך אים איין צו שאפן פולווערטיקע געשטאלטן – שטילע, פאמעלעכע וויזיעס. 
 יואל מאטוועיעוו 
 