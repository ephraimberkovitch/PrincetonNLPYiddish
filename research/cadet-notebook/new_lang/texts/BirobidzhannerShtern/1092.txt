
 א ביסל מער ווי א יאר צוריק האב איך זיך באקענט מיט דאקטאר וועלוול טשערנין. 
 מיר האבן גערעדט וועגן ביראבידזשאן, וועגן מיין בוך, געווידמעט דער קאמונע ״איקאר״, וועגן די ערטשע איבערוואנדערער אין דער יידישער אויטאנאמער געגנט. דאקטאר טשערנין האט מיך געפרעגט, ווי אזוי קען איך ווייטער ארבעטן, נישט קענענדיק יידיש. עס איז געווען איינע פון די שווערסטע פראגן פאר מיר. 
 די מערהייט דאקומענטן, וואס איך דארף אין מיין ארבעט, זיינען געווען אנגעשריבן אויף יידיש. דאס איז געווען זייער א גרויסע פראבלעם פאר מיר צו לייענען זיי און אויסניצן אין מיין פארש־ארבעט.&nbsp; דאקטאר טשערנינס פראגע איז מיר ניט ארויס פון קאפ. איך האב באשלאסן זיך לערנען יידיש. 
 מע האט מיך איינגעלאדן אין א גרופע, וואס לערנט זיך יידיש מיט דאקטאר טשערנין דורך זום. אדאנק דעם לערנען קען איך שוין לייענען און פארשטיין ניט שווערע טעקסטן און אפילו שרייבן עטלעכע שורות וועגן מיין ארבעט — איך מיין מיין פארש־ארבעט וועגן דער קאמונע ״איקאר״ און סאצשטעטל און וועגן דעם גורל פון קאמונארן. 
 אט די טעמע איז אליין ״געקומען״ צו מיר צוריק מיט עטלעכע יאר און לאזט מיך ניט ביז איצט. צוערשט האב איך זיך אינטערעסירט נאר מיט דער געשיכטע פון מיין משפחה. מיינע טאטע־מאמע שטאמען ביידע פון דער ״קאמונע״ און מיין זיידע ישראל פינזור איז געווען איינער פון די ערטשע קאמונארן. דער זיידע איז געקומען צו פארן קיין ביראבידזשאן פון ווייסרוסלאנד אין חודש מיי 1932. און ניט פראסט קיין ביראבידזשאן, נאר אין סאמע הארצן פון איבערוואנדערונג – קיין סאצשטעטל. 
 אט דעם יישוב האבן געבויט די אויסלענדישע איבערוואנדערער, לויטן פלאן פון פראפעסאר קונץ פון אמעריקע. אין 1931 איז אהין אנגעקומען די ערשטע גרופע אויסלענדישע איבערוואנדערער פון דייטשלאנד און ארגענטינע. אין א יאר ארום זיינען געקומען די איבערוואנדערער פון אמעריקע און אנדערע לענדער — ארוגוויי, רומעניע, פראנקרייך, בעלגיע, גרויסבריטאניע, פוילן, ליטע, לעטלאנד, פאלעסטינע. געלטמיטלען אויף צו פארווירקלעכן אט דעם פראיעקט האבן צונויפגעזאמלט יידן אין דער גאנצער וועלט. זיי האבן געקויפט און געשיקט קיין סאצשטעטל עלעקטרעסטאנציע, טראקטארן און פארשידענע מאשינען, אויסשטאטונג פאר מעבל־פאבריק, דיזעל־מאטאר און א סך אנדערע זאכן. די קאמונע ״איקאר – סאצשטעטל״ איז אנגערופן געווען מיטן נאמען פון דער אמעריקאנער ארגאניזאציע איקאר, וועלכע האט אריינגעלייגט א סך כוכות אין דער בויונג פון דער קאמונע און פון גאנצן ביראבידזשאן. 
 די בויער פונעם שטעטל זיינען געווען ווונדערלעכע מענטשן מיט אומגעוויינלעכע גורלות. ס׳איז גענוג צו זאגן, אז צווישן זיינע ערשטע איינוווינער זיינען געווען משה גאלדשטיין, וועלכער האט דעמאלט געמאכט די ערשטע טריט אין יידישער ליטעראטור, א טאלאנטפולער קינסטלער וויליאם פאגרעביצקי, א קינפטיקער בארימטער אקטיאר און רעזשיסיאר פונעם ביראבידזשאנער יידישן מלוכה־טעאטער משה בענגעלסדארף און אנדערע. 
 איך האב געזוכט אין ביבליאטעקן און ארכיוון, ביכער און צייטונגען&nbsp; ברעקלעך אינפארמאציע וועגן יענע מענטשן, אבער די סאמע ווערטפולע אינפארמאציע האבן מיר געגעבן די קינדער און קינדס־קינדער פון די ערשטע איבערוואנדערער. אין זייערע היים־ארכיוון האבן זיי פארהיט בריוו, פאטאגראפיעס, דערמאנונגען . 
 מיינע ערשטע פארצייכענונגען וועגן דער קאמונע ״איקאר״ האב איך פובליקירט אויף די שפאלטן פון דער צייטונג ״ביראבידזשאנער שטערן״. נאכדעם, אדאנק דער הילף פונעם אנפירער פון דער געזעלשאפטלעכער ארגאניזאציע ״קולטור־ירושה פון דער יידישער אויטאנאמער געגנט״ וואלערי גורעוויטש איז דערשינען מיין בוך ״דאס שטעטל פון אלוועלטלעכן מאסשטאב״. איצט גרייטן מיר צום דרוק א באנייטן, פארבעסערטן וואריאנט פונעם בוך. 
 איך ווייס, אז עמעצער וועט מיר זאגן, אז אלע אויסלענדישע איבערוואנדערער קיין ביראבידזשאן&nbsp; זיינען געווען קאמוניסטן, סאציאליסטן און אז אליין די אידיי פון ביראבידזשאן איז געווען אן אוטאפיע, אבער איך בין געבוירן געווארן און אויפגעוואקסן אין סאצשטעטל. פון מיין קינדווייז אן האב איך איינגעזאפט די עלטערנס דערמאנונגען. איך ווייס, ווי שווער האבן די קאמונארן געהארעוועט, זיי זיינען געווען מיט לייב און לעבן איבערגעגעבן דער אידיי צו שאפן אויפן רוסלענדישן ווייטן מיזרח זייער אייגן יידיש ווינקל, אן קיין אנטיסעמיטיזם און דערנידעריקונגען. צו זאגן, אז ס׳איז זיי געווען שווער, איז גארנישט צו זאגן. סאצשטעטל איז אויפגעוואקסן דורך א סך ליידן, אבער עס זיינען אויך געווען פריידן און זיגן. אלע ווייסן, מיט וואס עס האט זיי אפגעצאלט די סאוועטישע מאכט… אבער איך בין זיכער, אז דאס איז אויך א טייל פון דער געשיכטע פונעם יידישן פאלק און מע דארף ניט פארגעסן וועגן דעם. דערווייל קלייב איך אינפארמאציע וועגן דעם אומגעוויינלעכן שטעטל אויפן ווייטן מיזרח. 
 
 יעלענע מארונדיק, ישראל 
 