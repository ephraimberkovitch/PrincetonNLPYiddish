
 ס׳וועט ניט זיין קיין גוזמא צו זאגן, אַז ענגליש איז היינט־צו־טאג די הויפט־שפראך פון די יידישע תפוצות. אויף ענגליש רעדט דאך די איבערוועגנדיקע מערהייט יידן פון די פארייניקטע שטאטן, קאנאדע, בריטאניע, אויסטראליע, דרום־אפריקע. 
 די דאזיקע יידישע קיבוצים ציילן אן כמעט 7 מיליאן נפשות. און אויב צוגעבן צו די יידן, פאר וועלכע ענגליש איז די מוטער־שפראך, יענע, וואס קענען ענגליש אלס צווייטע אדער דריטע שפראך, קאן ענגליש זיך פארמעסטן מיט העברעיש פארן טיטל פון דער סאמע פארשפרייטער צווישן די היינטצייטיקע יידן שפראך בכלל. 
 אויך די צאל ביכער אויף יידישער טעמאטיק, וועלכע ווערן יערלעך ארויסגעגעבן אויף ענגליש, איז זייער באדייטנדיק. די דאזיקע טענה בלייבט באגרינדעט אפילו אז מע רעדט בלויז וועגן איבערזעצונגען פון יידיש. אונטערציענדיק די סך־הכלען פונעם 2020טן יאר אינעם געביט פונעם יידישן ביכער־וועזן, קאן מען מיטיילן, אז במשך פון דעם פארגאנגענעם יאר זיינען אין איבערזעצונג פון יידיש אין ענגליש ארויסגעגעבן געווארן לכל־הפחות א צענדליק ביכער. 
 דאס זיינען משה קולבאקס סאטירישע פאעמע ״דיסנער טשיילד האראלד״ (איבערזעצונג פון ראבערט אדלער פעקעראר, ״ניידוס פרעס״, ניו־יארק), זכרונות פון גליקל פון האמעלן (איבערזעצונג פון שׂרה פרידמאן, ״בראדייס יוניווערסיטי פרעס״), מענדל מאנס ראמאן ״דאס פאלן פון בערלין״ (איבערזעצונג פון מאריס וואלפטאל, ״אפען בוק פאבלישערס״, ניו־יארק), מרים קארפילאוועס ראמאן ״דאס טאגבוך פון אן עלנטער מיידל״ (איבערזעצונג פון דזשעסיקע קירזיין, ״סיראקוז יוניווערסיטי פרעס), א בוך פון רחמיאל בריקסעס דאקומענטאלער חורבן־פראזע ״על קידוש השם״ (איבערזעצונג פון ירמיהו־אהרן טאוב, ״לעקסינגטאן בוקס״, ניו־יארק), זאמלונגען דערציילונגען פון יונה ראזענפעלד (איבערזעצונג פון רחל מיינס, ״סיראקוז יוניווערסיטי פרעס״) און סאלאמייע פערל (איבערזעצונג פון רות מערפי, ״בן יהודה פרעס״, ניו־ארק). דאס לעצטע פון די אנגערופענע ביכער אנטהאלט באנאנד מיט דער ענגלישער איבערזעצונג אויך דעם יידישן אריגינאל. 
 באזונדערס דארף מען דערמאנען צוויי אנטאלאגיעס. די ערשטע איז ״ווי אזוי האט יידיש געענדערט אמערקיע און ווי אזוי האט אמעריקע געענדערט יידיש״ (רעדאקטארן און צונויפשטעלער – אילן סטאוואנס און דזשאש לאמבערט, ״רעסטלעס בוקס״, ניו־יארק). זי שליסט אין זיך איין ווערק פון מאריס ראזענפעלד, שלום אש, אנא מארגאלין, יצחק באשעוויס־זינגער, ציליע דראפקין, משה נדיר אא. און די צווייטע איז ״האניק אויפן זייטל״ (איבערזעצונגען פון מרים אודעל, ״ניו־יארק יוניווערסיטי פרעס״). דאס איז אן אנטאלאגיע פון יידישער ליטעראטור פאר קינדער, וועלכע שליסט אין זיך איין ווערק פון יעקב פאט, קאדיע מאלאדאווסקי, לייב קוויטקא, אידא מאז״ה אא. 
 ס׳איז דא דערצו ״כמעט אן אנטאלאגיע״. דאס איז אמעליע גלייזערס מאנאגראפיע ״לידער אין פיצטערע צייטן״ (״הארווארד יוניווערסיטי פרעס״), וועלכע איז געווידמעט דער שאפונג פון סאציאליסטיש געשטימטע יידישע דיכטער. זי איז אנגעשריבן אין אריגינאל אויף ענגליש, אבער אין איר זיינען איינגעשלאסן איבערגעזעצטע אין ענגליש לידער פון ה. לייוויק, אסתר שומיאטשער, משה טייף, שפרה ווייס, מלכה לי, פרץ מארקיש, אהרן קורץ אא. 
 דאס בילד פון דער ארויסגעגעבענער במשך פונעם פארגאנגענעם יאר ענגליש־שפראכיקער ליטעראטור, וואס איז פארבונדן מיט יידיש, וועט זיין ניט פול, אויב מע דערמאנט ניט די מאנאגראפיע פון דזשעפרי שאנדלער ״ביאגראפיע פון א לשון. יידיש״ (״אקספארד יוניווערסיטי פרעס״) און אויך די אויסגעבעסערטע אויסגאבע ״יידיש. אן ארייפיר: לשון, ליטעראטור און קולטור. באנד 1״ פון ד״ר שבע צוקער (״ארבעטער־רינג״, ניו־יארק). צום ערשטן מאל איז אט דאס לערנבוך ארויסגעגעבן געווארן אין 1994. 
 
 וו. פיריאטינסקי 
 