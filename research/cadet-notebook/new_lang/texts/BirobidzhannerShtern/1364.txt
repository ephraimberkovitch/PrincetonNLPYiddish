
 רות (ריווע) מינסקי־סענדערס EGAC EHT (די שטייג, 6891) איז זייער א רירנדיק און אינטערעסאנט ביכל. די שרייבערין דערציילט וועגן איר לעבן הארט פאר דער מלחמה, און דער עיקר וועגן איר לעבן אין לאדזשער געטא. זי דערציילט וועגן אלע אירע איבערלעבונגען דארטן, די מענטשן וואס זי האט געטראפן, וועגן איר ארבעט אינעם שניידעריי־שאפ (ארבעטס־ווארשטאט אין געטא־לשון), די שוועריקייטן און די קליינע מאמענטן פון פרייד וואס זי האט דארט דורכגעלעבט. זי דערציילט אויך וועגן צוויי זייער שווערע מאמענטן וואס האבן איר געטראפן — איינעם ווען איר מאמע ווערט אוועקגעשיקט און זי ווייסט נישט וווהין, און דעם צווייטן ווען איר קליין ברודערל לייבעלע, וואס איז קראנק, שטארבט. אינערעסאנט איז וואס זי און אירע ברידער זיינען געבליבן צוזאמען ווי לאנג זיי האבן נאר געקענט. עס איז מיר געווען שטארק אויפפאלנדיק וואס זיי האבן נישט נאר געהאלפן איינס ס׳אנדערע, נאר אויך אנדערע מענטשן און משפחות אינעם געטא. אין אזא מצב, ווען אלץ ארום דיר איז אזוי אוממענטשלעך איז געוויינטלעך זייער שווער צו בלייבן א מענטש. ריווע, ווי זי האט אין יענע יארן געהייסן, און אירע ברידער, און א סך אנדערע מענטשן וועגן וועלכע זי שרייבט, האבן קיין מאל נישט פארלאזן עמעצן וואס האט געדארפט הילף. 
 דאס ביכל רופט ביים לייענער ארויס שטארקע עמאציעס. עס זיינען דא זייער טרויעריקע טיילן, אבער אויך פריילעכע; צום מערסטן, וואלט איך געזאגט, לייענט זיך עס גאר שפאנענדיק. איין זאץ פון דעם בוך איז מיר שטארק געפעלן, און יעדער איינער וואס לייענט דאס בוך וועט עס באלד געדענקען. דאס איז דער זאג וואס ריוועס מאמע ע״ה פלעגט זאגן: ״אזוי לאנג ווי מען לעבט איז דא האפענונג״. אין ״די שטייג״ חזרט ריווע כסדר איין דעם א זאג און דאס פילט זי יעדעס מאל אן פון דאס ניי מיט האפענונג. דאס וויכטיקסטע וועגן דער א מעשה, לויט מיין מיינונג, איז וואס די מחברטע מאכט דעם לייענער טראכטן. און נישט נאר טראכטן — נאר אויך דערמאנען אין די מענטשן וואס זיינען אומגעברענגט געווארן, און געדענקען די שרעקלעכע מעשים וואס די נאציס האבן אפגעטאן. עס איז א מאל גאנץ שווער צו גלייבן אז איין ווילד משוגענער מיט א משוגענעם פלאן האט באוויזן צו דערהרגענען 6 מיליאן יידן און קיינער איז נישט אויפגעשטאנען און זיך אנטקעגנגעשטעלט! מיר קענען אויך נישט פארשטיין ווי שווער עס איז דארטן טאקע געווען און וויפל מענטשן עס האבן געליטן, פשוט ווייל מיר אליין זיינען צו קאפנס נישט געשטאנען. אבער ווען איך האב געלייענט ״די שטייג״ האט דאס ביכל מיך ווי אריינגעצויגן, אזוי אז איך האב זיך אידענטיפיצירט מיט יעדער פאסירונג וואס איז דארטן דערציילט געווארן. עס האט מיך געמאכט פארשטיין, ווי מענטשן אין געטא האבן זיך דעמאלט געפילט (א טעמע וואס האט מיך תמיד אינטערעסירט) און ווי שווער עס איז געווען דארטן צו לעבן, און בלייבן לעבן. איך מיין אז דאס ביכל איז צווישן די בעסטע וואס איך האב געלייענט אין מיין גאנץ לעבן (ניט אוועקצומאכן מיט דער האנט אפילו אז איך בין נאר דרייצן יאר אלט). איך רעקאמענדיר עס שטארק אלע וואס פאראינטערעסירן זיך מיט דעם חורבן, אדער פילן, אז זיי דארפן עפעס, וואס זאל זיי העלפן צו פארשטיין, וואס פאר א שרעקלעכע צייט דאס איז געווען, אדער בכלל יעדער איינעם וואס וויל לייענען א גוט געשריבן, פארכאפנדיק בוך. ווען איר לייענט דאס ביכל, זייט גרייט עס נישט צו קענען אוועקלייגן, ווייל עס איז אזוי שפאנענדיק. גלייך נאכן פארענדיקן ״די שטייג״ וועט איר וועלן לייענען דאס המשך־ביכל EFIL OT (צום לעבן). נאכן איבערלייענען האב איך געהאט א פאר פראגעס פאר רות ווי, למשל, מיט וועלכער האנט זי שרייבט איצטער נאכן שווערן אקצידענט וואס זי האט געהאט אינעם ארבעט־לאגער. האב איך איר געשריבן א בריוול און זי האט מיר גלייך אויף צו מארגנס געענטפערט, אז זי קען ווידער שרייבן מיט דער רעכטער האנט, וואס מען האט איר דעמאלט כמעט געמוזט אמפוטירן. פארשטייט זיך, האט זי מיר געשריבן אויף יידיש. 
 איז אויב נאכן איבערלייענען ״די שטייג״ וועט איר זי עפעס וועלן פרעגן, רעקאמענדיר איך שטארק איר זאלט איר שרייבן — מעג זיין אויף יידיש אדער ענגליש! זי וועט אייך זיכער ענטפערן. 
 דינהלע ניבארסקי, ירושלם 
״אויפן שוועל״ 
 וועגן דעם אויטאר 
 דינהלע ניבארסקי איז געבוירן געווארן אין מעץ, פראנקרייך, דעם 5טן יולי 3002, און איצט לעבט זי אין ישראל מיט אירע טאטע־מאמע (אליעזר ניבארסקי און מרים טריף) און שוועסטער־ברידער. זיי רעדן יידיש אין דער היים פון תמיד אן און זי רעדט אויך יידיש מיט זיידע־באבע. 
 