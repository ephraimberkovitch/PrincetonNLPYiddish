
 ״כ׳האב נישט געקאנט זיין אן אנדערער. דאס ווייס איך גענוי. יעדערער לעבט אין זיין אייגענער אויסגעטראכטער וועלט, אבער די מערהייט מענטשן פארשטייען עס נישט. קיינער ווייסט נישט, וואס די עכטע וועלט איז. יעדערער האלט פאר אמת זיינע פערזענלעכע פאנטאזיעס. 
 כ׳שייד זיך אונטער מיט דעם, וואס איך ווייס: איך לעב אין אַ וועלט פון חלומות. כ׳האב עס ליב, און איך האב פיינט, ווען מע שטערט מיר אין דעם״. 
 פעדעריקא פעליני 
 
 א שפרונג פון א חלום אין דער וואר אַרײַן קומט אמאל פאר אין איין רגע, און דאס, וואס דו האסט געזען אין דעם מאמענט, בלייבט אין דיין זכרון אויפן גאנצן לעבן. אין אן ענגן ווארשטאט, וואס געפינט זיך אין קעלערשטוב, שטייט ביים מאלבערט א הויכע, א ביסל פארהויקערטע פיגור פון מיין פריינד סאשע (אלעקס) קאנטשיק. איך ליג אויף אַ דיוואן און מיר דאכט זיך, אז אויב סאשע וועט זיך אויפשטעלן אין דער גאננצער הייך, וועט ער דורכלעכערן מיטן קאפ די סטעליע. אבער ער בלייבט שטיין איינגעהויקערט, מיט א פענדזל אין דער האנט, ממש אריינגעצויגן אין נישט קיין גרויסן רוים פון זיין לייוונט. וואס וועט אויפקומען אין אט דעם רוים, וועל איך זען שפעטער… 
 אין יענעם יאר פלעגן מיר קומען אינעם ווארשטאט פון אונדזער פריינד סטעפאן סאדאווניקאוו כמעט יעדן טאג. דארטן האט זיך געפילט עפעס אן אייגנארטיקע מאגיע: בעת אונדזערע שמועסן, טיי־טרינקען און מיין אַרײַנפֿאַלן אין אַ דרעמלעניש, זיינען גלייך ווי אַליין פאר זיך אַנטשטאנען ווונדערלעכע וויזיעס — די בילדער פון מיינע פריינד. און שוין דעמאלט, זאל זײַן אומבאזיניקט, האב איך געפילט א באזונדערן ברען און אויפגערעגטקייט פון חלומות און וויזיעס, וועלכע זיינען אנטשטאנען אויף אלעקס קאנטשיקס לייוונטן. יא, אין זיין וועלט זיינען זיי געווען היפערטראפירט, אבער דאס איז געווען זיין וועלט. 
 שפעטער האָבן אונדזערע לעבנס זיך פֿאָרגעזעצט אין פארשידענע געאָגראַפֿישע פונקטן… 
 אין א צייט ארום האב איך דערזען אן אנדער וועלט פון אלעקס קאנטשיק, א טיפערע וועלט, וואס ציט זיך מיט זייערע ווארצלען צו די היימען פון אונדזערע עלטערן און באבע־זיידעס. צו דער ווארעמער, אייגענער און פארשווונדענער וועלט פון שטעט און שטעטלעך, וואס הייסט ״יידישלאנד״. קאנטשיק האט זי באפעלקערט מיט געוויינלעכע און אין דער זעלבער צייט ווונדערלעכע מענטשן: שערערס, הויף־שומרים, פריקאזטשיקעס, בעקערס, וועשערנס, מענער און ווייבער, צייטונגען־פארקויפערס און קבצנים… ווונדערלעכע מיט דעם, וואס אין זייער פשוטקייט און ווייטקייט פון אלגעמיין־אנגענומענע מאָסן פון פראפארציאנעלקייט און שיינקייט זיינען זיי ווונדערשיין און, אונטער א לייכטן אנהויך פון איראניע, פול מיט צויבער. די עמאנאציע פון אט די בילדער (דו פילסט זי אינסטינקטיוו) גייט נישט נאר פון די פערסאנאזשן, נאר אויך פון א פארבן־גאמע, וואס איז פול מיט שיין און ווו די דאמינאנטע פון דער אדער יענער פארב זאגט מער, איידער דער סיפור־המעשה פון א בילד. 
 פון קאנטשיקס בילדער פון יענעם פעריאד האבן אויף מיר דעם שטארקסטן איינדריק געמאכט די ווערק ״נח׳ס תיבה״ ,וואס איז ווערט עס צו ווייזן אין אלע מוזייען פון דער וועלט, ״צייט־פארקויפער״ און ״דאמאוויקעס״ פון יצחק באשעוויס־זינגערס דערציילונגען. 
 אלעקס קאנטשיק האט אויך געשאפן קליינע סקולפטורן פון ביבלישע פערסאנאזשן. די סקולפטור־קאמפאזיציע ״סולם־יעקבֿ״ וואלט געקאנט זיין אין צענטער פון אויפמערקזאמקייט פון א באליביקער אויסשטעלונג. 
 דער דיאפאזאן פון שאפונג איז אמאל פאראדאקסאל. ביי קאנטשיקן האט ער זיך ארויסגעדריקט אין א גרויסן ציקל בילדער — דיאלאגן מיט מאלעריי־ריזן. וואס איז דאס געווען? דאס באגרייפן די סודות פון זייער מייסטערשאפט, פון זייער קאליר־מאגיע, פון תוך און זין פון זייערע בילדער אדער עפעס מער?.. אין אט די אלע דיאלאגן זיינען ניטא קיין נאכמאכונג און פארלאנג צו טרעפֿן די סטיליסטיק פון דעם אדער יענעם גרויסן ״מיטשמועסער״. מע קען אבער דערפילן א פאנטאסטישן פארלאנג פאר קעגנזייטיקן שמועס. 
 ״יענע נאכט האט מיר זיך געחולמט פיקאסא. שוין דאס צווייטע מאל זע איך אים אין חלום. דאס ערשטע מאל (דאן האב איך אויך איבערגעלעבט א פעריאד פון וואקלענישן און ניט־זיכערקייט אין זיך) זיינען מיר מיט אים געווען אין עפעס א קיך. מיר האבן גערעדט אַ גאנצע נאכט. און אין דעם נעכטיקן חלום האב איך געזען אן אומענדלעכן ים. פאר מיר, מעכטיק וואַרפֿנדיק די הענט, איז געשווומען עפעס א מענטש, איבער דער וואסער האט זיך געזען נאר זיין פליכעוואטער קאפ מיט א בינטל גראווע האר אויפן נאקן. פלוצלינג האט ער זיך אומגעקוקט — דאס איז געווען פיקאסא, וועלכער האט מיך גערופֿן מיט אַ סימן אים נאכצופאלגן״. 
 פעדעריקא פעליני 
 
 איך מיין, אז קאנטשיק אליין נייטיקט זיך אין אט די בילדער — דיאלאגן מיט רעמבראנט, שאגאל, פיקאסא, ברייגעל, באסך, דאלי, מאדעליאני, כדי צו סטימולירן זיין שאפונג און ענטפערן אויף די פראגעס פון די קאמפליצירטע קעגנזייטיקע פארבינדונגען פון קונסט און זיין לעבן. אבער אונדז, די צוזעער פון זיינע בילדער, זיינען זיי אינטערעסאנט אויך מיט דעם, וואס פון די בארימטע מוסטער־ווערק איז גלייך ווי אראפגענומען געווארן די פאטינע פון קלאסיק, און דער נס פון זייער געבוירן קומט פאר גלייך ווי פאר אונדזערע אויגן, אינעם דיאלאג מיט אלעקס קאנטשיקן. 
 שפעטער איז אויפגעקומען זיין נאָך מער טיפערע וועלט…&nbsp;&nbsp;&nbsp;&nbsp; Holy Land… די וועלט פון ירושלים, פון ישראל מיט זיין מאגנעטישן תוך, וואס מע פילט אים ווי זאמד אויף די ליפן נאכן הייסן מידבר־ווינט חמסין, פון משונדיקע פייגנביימער, עווקאליפטן און איילביימער, פון כישופדיקע פערד, פייגל, לייבן און גאלדענע פאוועס, וועלכע ווערן געבוירן אויף זיינע לייוונטן. אבער וואס איז ווונדערלעך און טשיקאווע אין זיינע בילדער? אין זיי, ווי עס דאכט זיך מיר, זעט דער קינסטלער די ארומיקע וועלט תמימותדיק, אזוי, ווי מיר זעען זי נאר אין קינדהייט. באנאנד דערמיט איז אט דער ציקל בילדער ממש אנגעזאפט מיט ביבלישע מאטיוון און מיט דעם איינגעווארצלטן יסוד פון זיין ״איך״. אין זיי זיינען גלייך ווי פאראייניקט געווארן א קינדערשער קוקווינקל און טויזנטיעריקע חכמה. 
 מיט אט דעם ציקל וואלט איך פארבונדן נאך איין קאנטשיקס וועלט — די וועלט פון מעשהלעך און משלים, ווו מאסשטאבן און גרייסן זיינען איבערגעאנדערשט, ווו פערסאנאזשן לעבן גלײַך ווי עלפן און שרעטעלעך צווישן גרויסע זאַכן. זייער וועלט איז פול מיט ווארעמקייט, היימלעכקייט און מיט עפעס א סוד פון דער וועלט פון דערוואקסענע. 
 אלס אנטיטעז צו אט דער וועלט שטייען די בילדער, אויף וועלכע ערנסט, כמעט אסקעטיש, זיינען אנגעמאלט שילן און דאוונדיקע יידן. אין זיי קען מען דערפילן אן אנדער סוד — פון באגרייפן די גייסטיקע הייכן און בייקומען די נישטיקייט פונעם לעבן… 
 מע זאגט, אז ״קונסט — איז א מיטשאפונג פון גאט און קינסטלער, און וואס ווייניקער איז קינסטלער׳ס אנטייל, אלץ בעסער״. 
 און אין דער זעלבער צייט איז קונסט — איינער פון די אופנים פונעם באגרייפן דאס לעבן. אלעקס קאנטשיק האט בולט און רייך פארווירקלעכט פארשידענע עטאפן פונעם באגרייפן זיין גייסטלעכן און גייסטיקן לעבן. טאקע מיט דעם איז זיין שאפונג זייער אינטערעסאנט און צוציענדיק. 
 כ׳קען נאר צוגעבן די ווערטער פון אסקאר וויילד: ״די, וואס זיינען מסוגל דערזען אינעם ווונדערשיינעם זיין הויכן זין, זיינען קולטורעלע מענטשן. זיי זיינען נישט האפענונגסלאז״. 
 
 רעזשיסער נ. בראדיטשאנסקי 
 