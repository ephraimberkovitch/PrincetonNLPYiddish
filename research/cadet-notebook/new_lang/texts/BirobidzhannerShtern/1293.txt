
 &nbsp; 
 די יידישע ווערטער קלינגען גאנץ אנדערש אינעם מויל פון פאלק, ווייל רעדן רעדט מען געוויינטלעך עפעס א דיאלעקט: א פוילישן יידיש, א ליטווישן יידיש, אן אונגארישן יידיש אאז»וו. פאר די דיאלעקטן איז אוודאי נישטא&nbsp;ווו צו זוכן דעם ארויסרעד פון די ווערטער, דער סטודענט קען זיך לערנען אן אויטענטישע אויסשפראך נאר דורך צוהערן זיך צו גוטע יידיש־רעדערס —&nbsp;און אויף דעם דארף מען האבן א גוט אויער, וואס נישט יעדער האט עס. 
 
 די לעצטע דריי חדשים ארבעט איך אויף א נייעם פראיעקט: א «יידישן דיאלעקט־ווערטערבוך» אין אינטערנעץ. דער דאזיקער פראיעקט איז ארויסגעוואקסן פון מיין נאך־ניט־פארענדיקטער דיסערטאציע: בשעת איך האב געפארשט אינעם סקלאד פון ייווא&nbsp;אין ניוערק, ניו־דזשערסי, האב איך זיך אנגעשטויסן אין פינף קעסטלעך, וואס אויף זיי איז געשטאנען דאס ווארט Thesaurus — האב איך געמיינט, אז דאס איז מסתמא דער כתב־יד פון סטוטשקאווס «אוצר פון דער יידישער שפראך», וואס איז ארויס פון ייווא אין 1950. אבער נאך ווייטערע גריבלענישן אין די פאפירן און פארשן די געשיכטע פונעם «גרויסן ווערטערבוך», איז געווארן קלאר, אז דאס זיינען סטוטשקאווס ווערטער־רשימות, וואס ער האט צוגעגרייט אין די ערשטע יארן פון דער ארבעט אויפן «גרויסן ווערטערבוך» און וואס האבן געדארפט דינען ווי דער באזיס פונעם ווערטערבוך — לויט זיין מער באשיידענעם פלאן. אבער אין 1955 האט ער זיך צעקריגט מיט די אנדערע רעדאקטארן, יודל מארק און יודא יאפע,&nbsp;און ער איז אוועק פונעם פראיעקט. מארק און יאפע, ווידער, האבן זיך פארמאסטן אויף א סך א גרעסער ווערק, ווי סטוטשקאוו האט געוואלט; זיי האבן פלאנירט גאנצע צען בענד (שפעטער צוועלף אדער דרייצן) און זיי האבן סטוטשקאווס רשימות נישט גענוצט, אחוץ די פארן אות «אלף» — ווייל «אלף» איז דער איינציקער אות, וואס זיי האבן באוויזן צו פארענדיקן. דאס הייסט, אז א יסוד פאר א קלענערער ווערסיע פונעם «גרויסן ווערטערבוך» איז פאראן, מיט אן ערך 150,000 ווערטער און פראזעס. 
 &nbsp;אין א געוויסער מאס האט סטוטשקאוו פארויסגעזען דעם בראך פונעם «גרויסן ווערטערבוך» און געהאפט, אז זיינע רשימות וועלן אפשר קענען ראטעווען דעם פראיעקט. אין 1955 האט ער געשריבן: 
 
 «וואס עס זאל ניט זיין דער גורל פון אונדזער אונטערנעמונג גיי איך אבער ווייטער אן מיט מיין ארבעט פון ברענגען אין ארדענונג דעם רוי־מאטעריאל פארן ווערטערבוך און צו פארענדיקן אלע רשימות פון אלף ביז תוו און, חלילה־וחס, אונדזער פראיעקט זאל צעפאלן ווערן לאז איך זיי צוזאמען מיט דער קארטעטעק פון דעם ׳אוצר׳ אין רשות פון ייווא. אויב עס וועלן זיך ווען עס איז געפינען מענטשן וואס וועלן אויפלעבן דעם פראיעקט און מיינע רשימות וועלן זיי קענען ניצן, וועט דאס זיין מיין שכר פאר דער מי וואס איך האב אריינגעלייגט אין זיי». 
 דערווייל האב איך אויסגעקלאפט כמעט 20% פון סטוטשקאווס רשימות, וואס מע קען זיי שוין איצט לייענען און זוכן אין זיי אויף דער וועבזייט yiddishdialectdictionary.com. ס׳איז אן ערך 33,000 ווערטער, פראזעס, ציטאטן, און דעפיניציעס. דריי־פערטל איז גענומען גלייך פון סטוטשקאווס «אוצר פון דער יידישער שפראך», אבער א פערטל איז ניי. 
 צום באדויערן, זיינען סטוטשקאווס רשימות אין זייער א רויעם צושטאנד. דער עיקר, פעלן געוויינטלעך די דעפיניציעס, און אפילו אויב א דעפיניציע איז יא פאראן, איז עס זייער קורץ און בלויז אויף יידיש, אדער א מאל אויף העברעיש אדער אפילו רוסיש (געשריבן מיט יידישע אותיות). געוויינטלעך גיט סטוטשקאוו בלויז דעם נומער פון דער סעקציע, ווו דאס ווארט געהערט אין זיין «אוצר», און דאס העלפט אונדז נאר א ביסל צו פארשטיין דעם טייטש. עס וועט זיין א סך, א סך ארבעט צו דעפינירן די אלע ווערטער ווי געהעריק. אין דעם פרט זיינען א גרויסע הילף די נייע זייער ארומנעמיקע ווערטערביכער פון יוסטוס פאן דע קאמפ, פון שעכטער און פון אנדערע. 
 
 דער צווייטער וויכטיקער אספעקט פונעם דיאלעקט־ווערטערבוך איז זיין דיאלעקטישער אספעקט. דערווייל איז נישטא קיין יידישער ווערטערבוך וואס גיט דעם פינקטלעכן ארויסרעד פון די ווערטער, אפילו נישט פאר דער אזוי גערופענער «כלל־שפראך», די סטאנדארד־שפראך, וואס פאקטיש רעדן דאס כמעט נאר די יידיש־לערערס אין די קלאסן. אבער די יידישע ווערטער קלינגען גאנץ אנדערש אינעם מויל פון פאלק, ווייל רעדן רעדט מען געוויינטלעך עפעס א דיאלעקט: א פוילישן יידיש, א ליטווישן יידיש, אן אונגארישן יידיש אאז»וו. פאר די דיאלעקטן איז אוודאי נישטא&nbsp;ווו צו זוכן דעם ארויסרעד פון די ווערטער, דער סטודענט קען זיך לערנען אן אויטענטישע אויסשפראך נאר דורך צוהערן זיך צו גוטע יידיש־רעדערס —&nbsp;און אויף דעם דארף מען האבן א גוט אויער, וואס נישט יעדער האט עס. 
 בקיצור, ס׳איז קלאר אז אזא מין דיאלעקט־ווערטערבוך וואלט געדארפט עקסיסטירן, און די מאטעריאלן פונעם «יידישן שפראך־ און קולטור־אטלאס» גיבן אונדז א ים מיט מאטעריאל, וואס איז איצט געווארן צוטריטלעך אין אינטערנעץ:&nbsp;כמעט זעקס טויזנט שעה פון רעקארדירטע אינטערוויוען מיט איבער זעקס הונדערט אינפארמאנטן אויף דער וועבזייט eydes.de און צענדליקער טויזנטער זייטן פון ענטפער־בויגנס (answer sheets), וואס די ביבליאטעק פון קאלומביע־אוניווערסיטעט האט היייאר פארעפנטלעכט אין אינטערנעץ. טויזנטער ווערטער און פראזעס זיינען דארט טראנסקריבירט אין די פארשיידענע דיאלעקטן מיט א פאנעטישער טראנסקריפציע; מען קען דארט שעפן מאטעריאל פארן ווערטערבוך מיט פולע הענט. 
 פאר א געוויסער צאל ווערטער איז פאראן גענוג אינפארמאציע אין די ענטפער־בויגנס, כדי צו שאפן מאפעס (דערווייל האב איך געמאכט בלויז פינף אזעלכע) וואס ווייזן פינקטלעך, ווי אזוי מע האט ארויסגערעדט די ווערטער אין די פארשיידענע מקומות. אזא מדרגה פון פינקטלעכקייט איז נישט נייטיק פארן געוויינטלעכן לייענער, וואס וויל פשוט וויסן ווי אזוי מע רעדט ארויס דאס ווארט אין איין סארט יידיש. אבער פארן פארשער איז אוודאי אינטערעסאנט צו זען די גאנצע פארשיידנקייט. עס ווערט שווערער צו טענהן, אז אזא אדער אן אנדער ארויסרעד איז נישט «ריכטיק», ווייל יידן האבן ארויסגערעדט די ווערטער אויף זייער א סך אופנים 
 
 די מאפעס זיינען אויך פאר זיך א בילדערישער און קאלירפולער עלעמענט, וואס קען צוציען מענטשן צום ווערטערבוך — פונקט אזוי ווי דער עלעמענט פון קלאנג און ווידעא. ס׳איז א פראבלעם ביי די מערסטע גרויסע ווערטערביכער, וואס נארמאלע מענטשן האבן מורא פארן גרויסן ים אינפארמאציע. די בילדערישע עלעמענטן זיינען נישט נאר ניצלעך, זיי קענען אויך מאכן דעם ווערטערבוך ווייניקער מוראדיק. די קלאנג־ און ווידעא־אויסצוגן זיינען ספעציעל וויכטיק, ווייל רוב לייענער קענען בכלל נישט לייענען די פאנעטישע טראנסקריפציעס. און אפילו געניטע פאנעטיקער וועלן וועלן הערן דעם קלאנג און זיך נישט אלע מאל פארלאזן אויף טראנסקריפציעס. (א מאל וועט זיך אויך אריינכאפן א טעות, נישט פאר קיינעם געדאכט!) 
 איך וואלט געוואלט, אז דער ווערטערבוך זאל זיין א מין לעבעדיקע זאך: בילדעריש מיט קלאנג און ווידעא, און אויך אינטעראקטיוו: ענטפערן פראגעס פון לייענער; אויספרעגן געבוירענע יידיש־רעדערס וועגן זייער לשון, ספעציעל ביי די חסידים; בכלל איז וויכטיק צו דאקומענטירן דעם היינטיקן חסידישן יידיש אין די פארשיידענע לענדער, ווייל בדרך־כלל פעלט זייער יידיש פון אונדזערע ווערטערביכער, גראמאטיקעס, און לערנביכער. איך מאך אויך אינטערוויוען מיט אינפארמאנטן, כדי צו ניצן אויסצוגן דערפון אינעם ווערטערבוך, און א מאל גיב איך ארויס דעם גאנצן אינטערוויו אין אינטערנעץ. איך שאף באזונדערע זייטן אויף archive.org מיט דעם קלאנג־מאטעריאל פון די אינפארמאנטן: אזוי קען מען הערן אלע אויסצוגן פון איין מענטש אויב מען וויל. ס׳איז שוין דא א חוה לאפין־לעקסיקאן, א מרים־האפמאן־לעקסיקאן, א באשעוויס־לעקסיקאן, א ליובאוויטשער רבי־לעקסיקאן, און נאך. דער ווערטערבוך קען וואקסן צו ביסלעך אזוי ווי «וויקיפעדיע», לויט די כוחות וואס מע לייגט אין אים אריין. 
 
 דער פראיעקט שטעקט נאך ביים אנהייב און עס פעלן א סך וויכטיקע זאכן: צייט, געלט, מיטארבעטער, וואס זיי וואלטן א סך פארגיכערט און פארגרינגערט די ארבעט. אויף אזא פראיעקט וואלט געדארפט ארבעטן א גאנצע מאנשאפט. כדי צו באקומען פאנדן, איז מסתמא נייטיק איינצושטעלן אן אינסטיטוציאנעלע פארבינדונג מיט אן אוניווערסיטעט אדער אן אנדער פארשונג־אינסטיטוט. אזוי ווי איך האב נישט קיין ידיעות אין דער קאמפיוטעריי, איז די וועבזייט נאך זייער פרימיטיוו. דערווייל האב איך באקומען קריטישע באמערקונגען און עצות פון פארשיידענע קענער, וואס זיי וועלן אפשר העלפן צו פארבעסערן די מעטאדיק און העכערן דעם וויסנשאפטלעכן ווערט פונעם ווערטערבוך. 
 &nbsp; 
 
 &nbsp; 
 &nbsp; 
 &nbsp; 
 Источники фотографий: 
 https://ingeveb.org/people/alec־leyzer-burko 
 https://www.youtube.com/watch?v=VCYx_u7LRJo 
 https://www.youtube.com/watch?v=zv5PO_ru_2U 
 https://www.youtube.com/watch?v=gj0־P6kDUfA 
 https://www.youtube.com/results?search_query=yiddish+godfather 
 https://www.youtube.com/watch?v=ZfkLkM־esPg 
 
 