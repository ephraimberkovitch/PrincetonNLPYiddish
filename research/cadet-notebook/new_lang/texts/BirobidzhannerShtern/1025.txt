
 
 ״תאווה, נקמה, ראמאנטישע אויסברוכן און אומגעטריישאפט, טרוימען וועגן בארימקייט און שטרעבונג צו זעלבסטפארניכטונג —&nbsp; ״מעווע״ (1895) איז נאך קיין מאל ניט געווען אזוי אקטועל״. דער ישראלדיקער טעאטער ״גשר״ האט איינגעשלאסן אין זיין רעפערטואר א ספעקטאקל לויט אנטאן טשעכאווס באוווסטער פיעסע. 
 די פרעמיערע איז פארגעקומען דעם 11טן סעפטעמבער. אויף העברעיש האט דעם טעקסט איבערגעזעצט רועי חן. דער רעזשיסער פונעם ספעקטאקל איז יאיר שערמאן. ער איז געבוירן געווארן אין די פש״א, איז אויפגעוואקסן אין ירושלים, וווינט אין תל־אביב. אין 2016 האט ער באקומען די פרעמיע ״רעזשיסער פון א יאר״. 
 דער ספעקטאקל גייט צוויי שעה און 40 מינוט, מיט איין אנטראקט. פאר ישראל איז דאס צו לאנג, אבער אלע צושויער זיינען געזעסן שטיל, ווייל זיי אלע זיינען געווען אבסאלוט באצויבערט מיט דער אויפפירונג. איך בין זיכער, אז דער ספעקטאקל וועט בלייבן אינעם רעפערטואר פון ״גשר״ נאך אויף לאנג. 
 צום ערשטן מאל האט מען באוויזן טשעכאווס ״מעווע״ דעם 17טן אקטאבער 1896 אין אלעקסאנדרינסקי טעאטער אין סאנקט־פעטערבורג — און דאס איז געווען א פולער דורכפאל. אין צוויי יאר ארום, אין דעצעמבער 1898, האט מען אויפגעפירט ״מעווע״ אינעם מאסקווער קינסטלערישן טעאטער. סטאניסלאווסקי האט זיך דערמאנט, אז אקטיארן האבן געשמעקט מיט וואלעריאן־טראפנס, אבער דאס מאל איז די אויפפירונג געווען א דערפאלג. 
 ס׳איז טשיקאווע, אז אנטאן טשעכאוו און בנימין זאב הערצל זיינען ביידע געבוירן געווארן אין 1860 און זיינען געשטארבן אין 1904. איינער האט פארויסגעזען די בילדונג פון מדינת־ישראל מיט דער פינקטלעכקייט ביז א יאר, דער אנדערער האט געגלייבט, אז אין צוקונפט וועט די מענטשהייט דערגרייכן דעם אידעאל פון עקזיסטענץ. 
 
 עמנואל חריש, רחובות 
 