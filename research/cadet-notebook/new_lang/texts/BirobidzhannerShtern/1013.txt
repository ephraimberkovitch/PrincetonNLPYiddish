
 
 אין אנהייב 2019 זיינען קיין ביראבידזשאן געקומען צו פארן פאטאגראפן פון JDOCU — א גרופע ישראלים־פילאנטראפן, געשעפטסלייט און אויסגעצייכנטע פאטאגראפן, וועלכע פארן ארום איבער דער וועלט און דאקומענטירן דאס יידישע לעבן אין אפדערווייטערטע קהילות. JDOCU שטעלט פאר אט די פאטאגראפיעס אין ביכער און אויף אויסשטעלונגען, פארקויפט זיי און איז מנדב אריינגעקומענע געלט אויף צו שטיצן די סאציאלע פראיעקטן אין קהילות אין פארשיידענע עקן וועלט. JDOCU אינספירירט יידן און ניט־יידן מיטצוארבעטן כדי מאכן די וועלט בעסער אין גייסט פון תיקון־עולם. 
 די פאטאגראפן פון JDOCU זיינען שוין געווען אין גרוזיע, עטיאפיע, קובע, ליטע, לעטלאנד, עסטנלאנד, אזערביידזשאן, קאזאכסטאן, טאדזשיקיסטאן, אינדיע, רומעניע און אויפן ווייטן מיזרח פון רוסלאנד. 
 פונעם 28טן נאוועמבער ביזן 7טן דעצעמבער 2019 איז אין תל־אביב, אין מגדל עזריאלי שרונה, פארגעקומען דער גרויסער פאטאפעסטיוואל PHOTO IS:RAEL. א באזונדערע עקספאזיציע אויף אים, צוגעגרייט דורך JDOCU, איז געווען געווידמעט דער שטאט ביראבידזשאן. זי האט זיך אנגערופן ״פון טרוימען צו דער וואר. -50/+50״. ספעציעל צו דער געשעעניש האבן די פאטאגראפן פון דער קאמפאניע ארויסגעלאזט צייטונג, וואס זיי האבן איר א נאמען געגעבן ״ביראבידזשאנער שטערן״, ווו זיי האבן באשריבן זייערע איינדרוקן פון דער רייזע אויפן ווייטן מיזרח פון רוסלאנד. 
 מיר באדאנקען די פאטאגראפן בני לעווין, עתליה כּ״ץ, יוסי ביינאַרט, נפתלי (טאלי) עידן, אָמיר הלוי, אלי אטיאַס, אליעזר יערי, שי בייליס, יצחק גורן, יואל כּ״ץ, אילן כוהן פאר דער עקספאזיציע, וואס איז געווארן איינע פון די שענסטע און רעספעקטפולע פאטאדערציילונגען וועגן ביראבידזשאן און האט צוגעצויגן א סך צוקוקערס. 
 