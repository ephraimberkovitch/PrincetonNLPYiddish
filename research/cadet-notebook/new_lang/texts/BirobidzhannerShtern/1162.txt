
 &nbsp; צום יארטאג פון שמעון־שמואל פרוגן 
 מיט 160 יאר צוריק, אין 1890 איז אין דער יידישער לאנדווירשטשאפטלעכער קאלאניע באבראווי קוט פון דער כערסאנער גובערניע געבוירן געווארן דער גרונטלייגער פון דער היינטצייטיקער יידישער דיכטונג שמעון־שמואל פרוג. 
 חוץ יידיש, האט פרוג געשריבן לידער און פּראזע אויך אויף רוסיש. דער בארימטער היסטאריקער פון דער יידישער ליטעראטור ישׂראל צינבערג האט געשריבן, אז ״פרוג איז דער ערשטער לויט דער צייט יידיש־שפראכיקער דיכטער מיט א בולט אויסגעדריקטער אינדינווידועלקייט; ער האט געגעבן דעם יידישן פערז שיינקייט און מעלאדישקייט, וועלכע זיינען געווען אומבאקאנט פריער״. 
 יעקב בירענבוים, איינער פון די רעדאקטארן פונעם ״לעקסיקאן פון דער נייער יידישער ליטעראטור״ האט געשריבן וועגן פרוגס שעפערישן אויפטו: ״פרוגן איז אויסגעקומען דורכצופירן אין דער יידישער פאעזיע א מעשה־בראשית, אוועק פון פארטיקן און אנהייבן קנעטן און פורעמען דאס ליד אויף ס׳ניי אין א פאעזיע, וואס האט ניט געוווסט פון מאדערניזם״. 
 אויך זיין רוסיש־שפראכיקע שאפונג איז געווען הויך אפגעשאצט. שאול טשערניכאווסקי האט געהאלטן, אז ״איר אויפבלי האט די רוסיש־יידישע ליטעראטור דערגרייכט אין שמעון־שמואל פרוגס לידער״. 
 פרוגס דיכטונג האט משפיע געווען אויף די קלאסיקער פון דער היינטצייטיקער העברעישער דיכטונג חיים־נחמן ביאליק און שאול טשערניכאווסקי און אויף אנדערע יידישע און העברעישע דיכטער פון זייער דור. יוסף־גדליה קלויזנער האט געשריבן אין זיין ארטיקל וועגן פרוגס דיכטונג, אז ״ער איז א גאלדענער רינג צווישן גארדאן און ביאליק. גארדאן איז נאך זיין לערער, און וואס איז שייך צו ביאליקן און טשערניכאווסקין, אין ביאגראפיעס סיי פון דעם סיי פון יענעם קען מען געפינען, אז פרוג האט געהאט א באדייטנדיקע השפעה אויף אט די צוויי באנייער פון דער העברעישער דיכטונג״. במשך פון זיין גאנצן שעפערישן וועג האט פרוג געשריבן אויף יידיש און אויף רוסיש, נאר שטארבנדיק האט ער אנגעשריבן עטלעכע לעצטע לידער זיינע אויף העברעיש. 
 ערב שימחת־תורה לייגן מיר פאר אייער אכטונג שמעון פרוגס ליד געווידמעט דעם יום־טוב. 
 