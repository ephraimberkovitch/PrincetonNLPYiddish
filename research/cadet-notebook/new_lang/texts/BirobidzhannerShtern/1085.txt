
 אין דעם חיבּור דערצייל איך וועגן רײַזעס, וואס איך האב אונטערגענועמן בעצמי־ובכּבודי, הגם דערציילן וועגן זיי וועל איך פֿון דער דריטער פערזאן, פֿון בנינינס נאמען. 
 דאס אויסקלייבן דעם נאמען בנימין פאַרן הויפט־פערסאנאזש איז אוודאי ניט צופעליק. דער ענין איז ניט בלויז אין דעם, וואס אזא מאיעסטעטישער טיטל דערמעגלעכט דערמאנען אן איבעריק מאל וועגן ר׳ בנימין פון טודעלע, ר׳ ישׂראל פון פאלדישעני מיט דער צונעמעניש ״בנימין השני״, מענדעלעס ר׳ בנימין השלישי פון טונעיאדעווקע און אזש צוויי העלדן, וואס האבן געהייסן בנימין הרביעי – צבי פרייגערזאנס און דעם טונקעלערס, ווי אויך צו שטעלן דעם דאזיקן חיבּיר ביי מיין גאנצער באשיידנקייט אין איין ריי מיט די חיבּורים פון אדער וועגן אט די פריערדיקע בנימינס. דער פאקט, וואס מע רופט מיך וועלוול, האט אויך אפגעשפילט דא א געוויסע ראלע. וועלוול דאס איז וואלף און א וואלף איז, ווי באוווּסט, דער סימבאל פונעם שבט בנימין. הייסט עס, בין איך אויך אין א געוויסן זין בנימין. 
 איצט, אז דער ענין מיטן טיטל איז קלאר, מעג איך זאגן וועגן די סיבות, וועלכע האבן מיך באוועגט צום שרייבן די דאזיקע רייזע־נאטיצן. ביי היינטיקע צייטן ווערן דאס רוב רייזעס דורכגעמאכט אינעם ווירטואלן רוים. מע איז צו דעם אזוי צוגעוווינט, אז מע פארגעסט אפטמאל, אז עס איז דא אויך די רעאלע וועלט מיט איר צייט און רוים, און אט דער רעאלער רוים איז אומגעהויער גרויס. אין אים באוועגן זיך – ביי זעלטענע אויסנאמען – נאר כלערליי פראפעסיאנאלן, וועלכע מוזן ארויסגיין אינעם רעאלן קאסמאס כדי אויספילן זייערע פראפעסיאנעלע פליכטן. צוליב פרנסה, אזוי צו זאגן. מע איז צו דעם צוגעוווינט, און אזוי איז עס, טראץ דעם, וואס די רייזעס אינעם קאסמאס זיינען געווארן א סך ביליקער און, אויב זאגן דעם אמת, א סך ווייניקער געפערלעך זינט מע האט אנטוויקלט טעכנאלאגיעס, וועלכע דערמעגלעכן הערשן איבער גראוויטאציע. און פארט תּמיד בלייבט א שאנס אויף אן אומדערווארטער סכנה. קיין הונדערט־פראצענטיקע זיכערהייט איז אינעם רעאלן רוים ניטא. 
 דער עיקרשט צוליב דעם, שוין אפגערעדט וועגן אפוועזנהייט פון אנטשפרעכיקער פראפעסיאנעלער קוואליפיקאציע, ווערן שיער ניט אלע קאסמאס־רייזעס אונטערגענומען היינט־צו־טאג אינעם ווירטואלן רוים. אבער הינטער יעדער איינער פון די מיליאסן ווירטואלע רייזעס מוז שטיין א רעאלע רייזע. כאטשבי איינע. זי און נאר זי גיט צו מיט אירע רעאלע לעבנסדערפארונגען א ווירקלעכקייט און א ממשותדיקייט אט די אלע ווירטואלע רייזעס. מיט אנדערע ווערטער, מוז עמעצער דורכצומאכן אין ווירקלעכקייט, אויף דער וואר, אזוי צו זאגן, די אלע אומגעהויער לאנגע וועגן, כדי אנדערע מענטשן זאלן קענען רייזן איבער די ווירטואלע רחבותן, זענענדיק זיכער, אז זייערע רייזעס זיינען אנטשפרעכיק דעם אמת אין דער פולער מאס, מיט אלע פיטשעווקעס, אדער זיי זיינען כלומרשט אפילו בעסער. 
 צוליב דעם איז דא אזא פאך – רייזנדער. און איך בין א רייזנדער. דאס איז ניט קיין געוויינלעכער פאך. ס׳איז ניט גענוג אויסלערנען פון אל״ף ביזן תּ״ו טעכנישע כאראקטעריסטיקעס פון דער מלאכה כדי ווערן א רייזנדער. מע מוז האבן צו דעם ניט בלויז א נטיה און א טאלאנט – עס זיינען דא אויך אנדערע פאכן, וועלכע פאדערן א נטיה און א טאלאנט. צו זיין א רייזנדער מוז מען האבן א באזונדערן גייסטיקן געבוי. א רייזע אינעם רעאלן רוים איז באגלייט, ווי איך האב שוין געזאגט, מיט רעאלע סכנות, סכנות באשטענדיקע און אומדערווארטע, קליינע און גרויסע. איך וועל ניט איבערטרייבן, אויב כ׳וועל זאגן, אז סכנת־נפשות איז אן אפטער גאסט ביים רייזנדער. דערמאנט זיך כאטשבי וועגן מעטעאריטן־אטאקעס. בעת א ווירטואלער רייזע קיצלט אזא אטאקע אייערע נערוון. דאס, יא. אבער אינעם ערגסטן פאל, לכל־צרה־שלא־תבוא, איז פאראן די אפציע ״רעסטארט״. און דעם רעסטארט קען מען אויסנוצן אזוי פיל מאל, וויפל איר וועט אים באדארפן. אבער אינעם רעאלן רוים וועט דער רעסטארט זיין בלויז איין מאל – בשעת תּחית־המתים און ניט פריער. 
 נאך דער דאזיקער הקדמה מעג איך אנהייבן די שילדערונג פון בנימינס מסעות, וועלכע זיינען לענגער אויף ניט צו פארגלייכן פון אלע מסעות פון די פינף פריערדיקע בנימינס צוזאמען גענומענע. 
 בנימין האט ליב זיין ארבעט. אניט וואלט ער אויסגעקליבן אן אנדערן פאך. טראץ אלע סכנות און אפטמאל אומאנגענעמע אומדערווארטקייטן אדער דווקא צוליב זיי פילט ער זייער שארף, אז זיין גורל איז א מיוחד־במינו. אים איז באשערט צו קריגן אוניקאלע לעבנסדערפארונגען, וועלכע ווערן צוטריטלעך אנדערע מענטשן בלויז אדאנק אים. אין דער זעלבער צייט איז ער א ממשיך־דרך פון די גרויסע רייזנדער פונעם עבר. און דווקא אט דאס באזינען זיך ווי א ממשיך פון אן אוראלטער טראדיציע האט געבראכט בינימינען צו דעם, אז ער באגרענעצט זיך ניט מיט געוויינלעכע און אפילו אבליגאטארישע פראפעסיאנעלע באריכטן, וועלכע ווערן פארקריצט דורך עלעקטראנישע מכשירים לטובת יענע, וואס וועלן דערנאך רייזן איבער זיינע שפורן אינעם ווירטואלן רוים. אפט שרייבט ער אויף אן אלטערטימלעכן אופן רייזע־נאטיצן. פשוט דורך דער קאמפיוטער־קלאוויאטור, אזוי ווי עס האט, ווארשיינלעך, געטאן נאך ר׳ בנימין פון טודעלע. געוויינלעך פאשרייבט ער זיינע נאטיצן אויף לשון־קודש, אזוי ווי דער זעלבער ר׳ בנימין פון טודעלע. אבער אט דעם פרק מסעות האט ער באשלאסן אנשרייבן אויף יידיש צוליב ספעציפיק פון אט דער קאנקרעטער רייזע זיינער: ער האט באקומען א באשטעלונג פון צערעס אין ראמען פון צוגרייטונגען צו א זומער־קורס פאר יידיש. 
 יידיש איז אים ניט פרעמד. ווי יעדער איינער, וואס איז אויסגעוואקסן אין ישׂראל, קען בנימין אוודאי א סך יידישע ווערטער, וועלכע זיינען אריין אינעם טאגטעגלעכן עבריתּ: שוויצער, פופיק, פוילע שטיק, געפילטע פיש, ראגעלעך, בודקע, ראגאטקע, תּכלית (אינעם יידישן זין פון דעם ווארט), פלאטפוס און דאס גלייך און אזוי ווייטער. אבער ניט דאס מיין איך. א ביסל יידיש האט בנימין איינגעזאפט אין דער היים. ער איז אן עכטער אשכנזי. זיינע זיידעס און באבעס האבן גערעדט יידיש. ווייסט איר דאך דעם אנעקדאט: ווי עס גייט דאס לעבן פון א יידן? – ווערט ער געבוירן, מאכט מען אים ברית. דערנאך ווערט ער א בר־מצווה, דערנאך האט ער חתונה, דערנאך האט ער קינדער, דערנאך האט ער אייניקלעך, דערנאך רעדט ער יידיש און דערנאך שטארבט ער. אפילו זיינע טאטע־מאמע האבן צומאל גערעדט צווישן זיך אויף יידיש, ווען זיי האבן געוואלט, אז בנימין און זיין שוועסטער זאלן זיי ניט פארשטיין. טאקע צוליב דעם האבן בנימין און זיין שוועסטער זיך אויסגעלערנט פארשטיין מער אדער ווייניקער, וואס די טאטע־מאמע ריידן. 
 אבער אויף בנאמנות איז ער ניט זיכער געווען, אז זיינע טאטע־מאמע און אפילו זיינע זיידעס און באבעס האבן קיינמאל ניט גענומען קיין ווירטואלן יידיש־קורס כדי אנטשפרעכן די דערווארטונגען אויף דעם געביט. געזעלשאפטס־דרוק אזוי צו זאגן. נאבלעס אבליזש, ווי עס זאגן די פראנצויזן. בנימין האט יעדנפאלס גענומען א ווירטואלן יידיש־קורס. אנדערש וואלט ער אויך דעם פרק פון זיינע רייזע־נאטיצן אנגעשריבן אויף לשון־קודש. 
 פארזעצונג קומט. 
 
 וועלוול טשערנין 
 