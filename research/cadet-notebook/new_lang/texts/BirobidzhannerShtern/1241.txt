
 &nbsp; פון ניקאליי באראדולין 
 
 וועלוול טשערנין איז איינער פון די ערשטע יידישיסטן , וואס האט מיך באגייסטערט און אינספירירט זיך לערנען יידיש ערנסט און מיט גרויסן חשק , ווען איך האָב אים געטראפן אויפן סעמי־לעגאלן סעמינאר פאר די יידיש־ליבהאבערס אין מאסקווע , סוף יוני 9891. מיט די קורסן האבן אנגעפירט די פראפעסארן פון דער יידישער שפראך פון בר־אילן אוניווערסיטעט און וועלוול האט מיטגעהאלפן ארגאניזירן אט דעם סעמינאר . וועלוול איז איינער פון די איינצלנע יידישע פאעטן אין אונדזער צייט און ער שרייבט זייער טיף , צארט , רירנדיק , מיט א סך רמזים אויף פארשידענע טראדיציאנעלע און וועלטלעכע קוואלן . 
 &nbsp; 
 נ . ב .: טייערער וועלוול , ווי אזוי ביסטו געקומען צו יידיש ? 
 &nbsp; 
 וו . טש .: חנא שמערוק האט געשריבן אין איינעם פון זיינע ארטיקלען, געווידמעט דעם סאוועטישן יידנטום, אז ״די יידישע שפראך איז געבליבן דער לעצטער מיטל אויסצודריקן די יידישע נאציאנאלע געפילן פון סאוועטישע יידן״. איך בין געבוירן געווארן אין דער משפחה פון צוויי קאמוניסטן. ווען איך בין געווען א קליין קינד,&nbsp; איז ניט געווען קיין איין&nbsp; אלטער ייד אין ראטן־פארבאנד, וואס זאל ניט קענען כאטש בי פארשטיין יידיש. די מענטשן פון מיין דור האבן זיך שוין באמיט ניט ריידן יידיש. איך האב א שוועסטער, זאל זי מיר געזונט זיין, עלטערע אויף צווייי אר פון מיר. זי וווינט אין מאסקווע ביז איצט, זי איז א פראפעסאר פון מעדיצין. זי האט זיך באמיט וואס ווייניקער רעדן יידיש, כאטש אונדזערע באבע־זיידעס האבן די שפראך נאך גערעדט. איך האב דעמאלט באשלאסן, אז איך בין קודם־כל א ייד. וויפל איך געדענק פלעגט מען מיך אלע יארן שלעפן צו קבר־אבות, ניט ווייט פונעם שטעטל פעריאטין, ווו מיין מאמע איז געבוירן געווארן און ווו עס ליגן כמעט די גאנצע פארברייטערטע משפחה מיינע. איך האב געהערט א סך מאל די שרעקלעכע מעשיות פון חורבן. איך האב געהאט אזא געפיל, אז די אסימילאציע און דאס פארלירן די יידישע שפראך זיינען א מין המשך פונעם חורבן, און אלץ, וואס איך קען טאן איז צו לעבן פאר די, וואס זיינען געשטארבן. איך האב געשטרעבט זיין וואס מער א ייד אזוי ווי איך האב דעמאלט פארשטאנען. איך האב ניט געטראכט וועגן רעליגיע, איך האב געוווסט, אז טאטע־מאמע זיינען ביידע קאמוניסטן, נאר איך האב געשטרעבט צו דער יידישער שפראך און איך האב זי ממש נאך געהערט. מיין יידיש שטאמט פון מיזרח־אוקראינע, פון דער פאלטאווער געגנט. קיין אותיות האב איך ניט געוווסט אומגעהער ביז צוועלף יאר. דער זיידע האט מיר געהאלפן זיך אויסלערנען צו לייענען און איך האב זיך גענומען צו לייענען יידישע ביכער. אין סאוועטן־פארבאנד האט מען אין דער צייט נאך ארויסגעגעבן ביכער אויף יידיש, און דעם זשורנאל ״סאוועטיש היימלאנד״. ס׳האט זיך ארויסגעוויזן, אז איך פארשטיי ניט קיין סך ווערטער פון דער ליטערארישער שפראך. האב איך געלייענט ממש עקשנותדיק, געפרעגט די ווערטער ביי די אלטעלייט און בהדרגדיק אנגעהייבן צו פארשטיין אלץ, וואס עס שטייט דארט געשריבן. ווי א סך סאוועטישע יידן האבן זיך געלערנט די שפראך פונעם אלי פאלקאוויטשעס ארטיקל אין רוסיש־יידישן ווערטערבוך. אגב, איך האב געקענט פאלקאוויטשן פערזענלעך. ער איז געווען באמת א גרויסער לינגוויסט, אנגעשריבן א וויכטיק בוך פאר דער מלחמה וועגן דער יידישער שפראך פאר יידיש־לערערס און אין שפעטערע לערנביכער, ווי למשל, וויינרייכס ״קאלעדזש יידיש״ קען מען בולט זען די שטארקע השפעה פון פאלקאוויטשעס פריער־דערמאנטן לערנבוך. האב איך טאקע געלערנט די ליטערארישע שפראך ביי אים, פלעג איך קומען צו אים אהיים, מיט אים גערעדט און דאס האט געשפילט א ריזיקע ראלע אין מיין בילדונג. 
 &nbsp; 
 נ . ב .: ווו האסטו אגב געקראגן דיין בילדונג , מיט וואס האסטו זיך פארנומען ווי א יונגערמאן ? 
 &nbsp; 
 
 וו . טש .: איך האב פארענדיקט דעם היסטארישן פאקולטעט פונעם מאסקווער אוניווערסיטעט, די קאטעדרע פֿאַר עטנאגראפיע, ספעציאליזירט זיך אויף סאציאלער אנטראפאלאגיע. איך האב זיך פארנומען מיט ניט־אשכנזישע גרופעס יידן: קרימטשאקעס, בארג־יידן און איך האב דעמאלט ניט געמיינט, אז איך וועל זיך פארנעמען מיט דער יידישער שפראך אזוי פראפעסיאנעל. איך האב זיך געלערנט די אלגעמיינע עטנאגראפיע פון דער וועלט, געארבעט אין עטנאגראפישע עקספעדיציעס אין מיטל־אזיע,&nbsp; צפון־קאווקאז און קרים. איך האב אנגעשריבן עטלעכע ארטיקלען וועגן קרימטשאקעס, וואס אכציק פראצענט פון זיי זיינען פארניכטעט געוואָרן בשעתן חורבן. איך פארש ווייטער די טעמע. איצט דערשיינט מיין בוך וועגן קרימטשאקעס אין אוקראיניש. חוץ דעם, פארנעם איך זיך מיט סובאטניקעס, אפשטאמיקע פון די רוסישע און אוקראינישע גרים, וועלכע האבן אנגענומען דעם יידישן גלויבן. אין סאוועטן־פארבאנד האט מען מיר ניט דערלויבט צו פארטיידיקן אַ דיסערטאציע אויף די יידישע טעמעס, האב איך געדארפט אנשרייבן די טעזע וועגן עטנאָ־שפראכלעכע פראצעסן אין קאבארדינא־באלקאריע, איינע פון די אויטאנאמע רעפובליקן אויפן צפון־קאווקאז. איך בין נאך אלץ שטארק פאראינטערעסירט אין עטנאגראפיע. איך לייען וועגן עטנישע פראבלעמען אין יאפאן, וועגן אפרא־אמעריקאנער. איך קען שפאניש, לאדינא און אנדערע שפראכן און איך לייען אלץ, וואס איז שייך די נאציאנאלע פראבלעמען. די צרה איז נישט אין דעם, וואס איך ווי א ייד האב געדארפט ארבעטן מיט די טשערקעסן, טיורקן און אנדערע פעלקער. די פראבלעם איז אין דעם, וואס איך האב ניט געקענט ארבעטן מיט די יידן. דאס איז געווען די דיסקרימינאציע. ס׳איז געווען א שפאס אין סאוועטן־פארבאנד: אלע פעלקער פונעם ראטן־פארבאנד זיינען גלייך. די רוסן זיינען די ערשטע צווישן די גלייכע, די אוקראינער – די צווייטע. די יידן זיינען די לעצטע צווישן די גלייכע. 
 &nbsp; 
 נ . ב .: ווו האסטו באקומען די יידישע דערציונג ? 
 &nbsp; 
 וו . טש .: ווען איך בין געווען זעכצן יאר אַלט, האב איך אנגעהויבן זיך לערנען די מאדערנע העברעישע שפראך, וואס איז געווען דעמאלט אומלעגאל. איך האב שוין דעמאלט געחלומט עולה זיין קיין ארץ־ישראל. איך בין געווען זייער אקטיוו אין יידיש־פאראיין, אן ארגאניזאציע פון ציוניסטיש־געשטימטע יידיש־ליבהאבערס. מיר האבן אין 1891 ארגאניזירט די קורסן זיך לערנען יידיש און געבראכט די לערערס און פראפעסארן פון בר־אילן אוניווערסיטעט, ווו איך האב שפעטער געקראגן מיין דאקטאראט. איך האב סוף 0891קער רעדאגירט דעם בולעטין פון יידיש־פאראיין. דאס איז געווען זייער אינטערעסאנטע תקופה. איך האב דעמאלט אויך זיך געלערנט אויף די העכערע ליטערארישע קורסן, אין דער יידישער גרופע, ארגאניזירט דורך ארן ווערגעליסן, דעם הויפט־רעדאקטאר פונעם זשורנאל ״סאוועטיש היימלאנד״. מע קען זיך באציען קריטיש צו אים צוליב זיין מיטארבעט מיט סאוועטישע מאכט־ארגאנען, אבער א פאקט איז א פאקט. ער האט ארויסגעגעבן דעם זשורנאל ״סאוועטיש היימלאנד״ און געגעבן אונדז די מעגלעכקייט צו לייענען אויף יידיש און פאר מיר און אנדערע יונגע ליטעראטן – די געלעגנהייט צו באקומען די בילדונג דווקא אויף יידיש. חוץ מיר זיינען דארטן געווען די באוווסטע מענטשן: דער פאעט לעוו בערינסקי, דער פראזאיקער באריס סאנדלער, שפעטער, אין דער צווייטער גרופע האט זיך געלערנט מיכאיל קרוטיקאוו, מיינער א גוטער פריינד, איצטער איז ער א פראפעסאר פון דער יידישער ליטעראטור אין אמעריקאנער אוניווערסיטעט. 
 &nbsp; 
 נ . ב .: ווי אזוי האסטו אנגעהויבן שרייבן פאעזיע ? 
 &nbsp; 
 וו . טש .: איך האב אנגעהויבן שרייבן לידער זינט איך בין געווען זעכצן, אבער איך האב זיך ניט געדרוקט. צום ערשטן מאל האט מען פארעפנטלעכט מיינס א ליד «אין בין־השמשות» אין ״סאוועטיש היימלאנד״ אין 3891. די פראבלעם איז געווען, אז דאס ערשטע ליד, וואס איך האב געוואלט ארויסגעבן, איז געווען אַ פרייער פֿערז מיטן טיטל ״אין זאאפארק״, אין וועלכן איך האב ארומגעשפילט יידישע און העברעישע נעמען, וואָס באַצייכענען בעלי־חיים: אריה – דער לייב, צבי – דער הירש, דוב – דער בער, און אזוי ווייטער. זיי אלע זיצן אין שטייגן. ווערגעליס האט זיך לכתחילה אנציקט געוואָרן און ס׳איז שוין געגאנגען צום דרוק, אבער די צענזור האט עס ארויסגענומען, ווייל עס האט זיך אויסגעזען, אז די סאוועטישע יידן זיצן כלומרשט אין שטייגן… 
 איך האב זיך געדרוקט אין ״סאוועטיש היימלאנד״ זייער אקטיוו. דארטן האב איך ארגאניזירט אזוי גערופענע יונגט־נומערן. מע האט ארויסגעגעבן דריי אזעלכע נומערן פון יונגע מחברים, אלע באקאנטע שרייבער און פאעטן פון אונדזער דור, געבוירענע אין ראטן־פארבאנד זײַנען געווען צווישן זיי. דערנאך בין איך אוועק פונעם זשורנאל. די סיבה איז געווען, אז ווערגעליס האט געפאדערט פון מיר אונטערחתמענען דעם בריוו קעגן ישראל און איך האב עס ניט געטאן. איך האב געארבעט ווי א בוי־ארבעטער און אין דער זעלבער צייט זיך געדרוקט אין דער צייטונג ״ביראבידזשאנער שטערן״. דעמאלט איז די צייטונג ארויס נאר אויף יידיש און דער רעדאקטאר איז געווען לעאניד שקאלניק, וואס איז אוודאי געווען א קאמוניסט, אבער א ביסל אן אפאזיציאנער. האט ער מיר דערלויבט דרוקן די מאטעריאלן, וואס ״סאוועטיש היימלאנד״ האט ניט געדרוקט. דווקא דארטן , אין ״ביראבידזשאנער שטערן״ האב איך פארעפנטלעכט דאס ליד ״אין זאאפארק״. אין דער זעלבער תקופה האב איך זיך באקענט מיט מעריבדיקע יידישיסטן, קודם־כל מיט לייבל באטוויניק פון קאנאדע. ער איז געקומען מיט א באזוך אין ראטן־פארבאנד, מיר דערציילט וועגן ״יוגנטרוף״, וועגן דער יידישער טעטיקייט אין מעריב. שפעטער האב איך אנגעשטעלט קאנטאקטן מיט ישראלדיקע יידישע שרײַבער דורך רבקה מרים, א באקאנטע ישראלדיקע העברעישע דיכטערין. איר טאטע איז געווען א יידישער זשורנאליסט, יידיש איז איר מאמע־לשון און מע האט אפגעדרוקט אין א באנד ״ווידערוווקס״ עטלעכע אירע יידישע לידער. זי האט איבערגעגעבן מיינע לידער אין ישראל און מע האט זיי געדרוקט אין ״ירושלימער אלמאנאך״ און ״ביי זיך״. 
 נאָך מײַן עליה האָב איך זיך געדרוקט אין ״די גאלדענע קייט״ און אנדערע ישראלדיקע אויסגאַבעס. ביז היינט צו טאג שטאלציר איך זיך מיט דעם, וואס אברהם סוצקעווער האט מיך צוויי מאל געדרוקט. ס׳איז א גרויסער כבוד. 
 צום סוף אכציקער יארן איז דאס לעבן אין סאוועטן־פארבאנד געווארן א סך גרינגער פונעם יידישן שטאנדפונקט צוליב דער ״פערעסטראיקא״. מע האט געקענט טאן א סך זאכן, וואס זיינען פריער געווען פארבאטן. איך האב געארבעט ווי א ליטעראטור־קאנסולטאנט אין יידישע טעאטערס פון קיעוו, מאסקווע און ביראבידזשאן. דעמאלט האב איך געהאלפן מיטשטעלן ״מסעות בני מין השלישי״ פון מענדעלע אין מאסקווער טעאטער «ערמיטאַזש» און ״שווער צו זיין א יידן״ נאך שלום־עליכמען – אין קיעווער טעאַטער «מזל־טובֿ». אינטערעסאנט, אז דער רעזשיסיאר פון דער שטעלונג איז געווען אן ישראלדיקער אראבער, מוניער באקרי. זיין ברודער, מאָכאַמעד באקרי איז זייער א בארימטער העברעישער אקטיאר. 
 &nbsp; 
 נ . ב .: וואס טוסטו מיט יידיש אין ישראל ? 
 &nbsp; 
 וו . טש .: ווען איך בין אנגעקומען אין ישראל, האב איך געהאט פון יידיש א שטיקל כבוד, אבער קיין פרנסה האב איך ניט געהאט. איך האב געארבעט ווי א זשורנאליסט אין רוסיש־שפראכיקע צייטונגען און געמאכט א דאקטאראט וועגן דער יידישער ליטעראטור אין בר־אילן אוניווערסיטעט. איך האב באקומען כלערליי ליטערארישע פרעמיעס, מיטגעארבעט מיטן טעאטער ״יידישפיל״. אין די0991ער איז דער מצב געווען עטוואָס בעסער. עס האבן נאך געלעבט און געשאפן א צאל וויכטיקע ליטעראטן. איך האב זיך גוט באפריינדעט מיטן פאעט יוסף קערלער. ביז איצט בין איך זייער א גוטער פריינד מיט זיין זון, דוב־בער קערלער. היינט איז דער מצב מיט דער יידישער ליטעראטור גאר אנדערש, ווי דוב־בער קערלער זאגט, נישט פויגלדיק, נישט אזוי פריילעך. עס האלט שמאל. דער עלטערער דור איז אוועק אין אייביקייט צוליב נאטירלעכע סיבות. פון זיי אלע איז געבליבן אקטיוו נאר רבקה באסמאן בן־חיים, איר צו לאנגע יארן. זי איז אמאל געווען אין דער גרופע יונג־ישראל, וואָס בראש פון איר איז געווען אברהם סוצקעווער. און אפילו אין לייוויק־הויז, אינעם פאראיין פון די יידישע שרייבער אין ישראל איז א מאל שווער צו כאפן א יידיש ווארט. איך בין געווען א מיטגליד פון דער פארוואלטונג, אבער איך בין אוועק, ווייל ס׳איז ניטא וואס צו טאן דארטן, ס׳איז א פוסטע מעשה. כמעט אלץ קומט פאר אויף העברעיש. 
 
 
 די לעצטע פאר יארן פארנעם איך זיך מיט צוויי באזונדערע פראיעקטן. איך האב געגרינדעט צוזאמען מיט מיכאל פעלזענבאומען אין ישראל א ביכער־סעריע ״ביבליאטעק פון דער היינטצייטיקער יידישער ליטעראטור״. דאס ביסל געלט האבן מיר אליין געשאפן. פון צייט צו צייט באקום איך א שטיצע פון דער נאציאנאלער אינסטאנץ פאר יידיש. מיר געבן ארויס טאקע די נייסטע ווערק פון די לעבעדיקע שרייבער. א טוץ ביכער זיינען שוין ארויס און איך ארבעט איצט אויף ארויסצוגעבן נאך צוויי: א בוך פון הילל קאזאווסקי, א פארשער פון דער מאדערניסטישער דיכטונג אין אמעריקע און מאדערניסטישער יידישער מאלעריי און א בוך פון קאבי ווייצנער, ז״ל, וועלכער איז געשטארבן לעצטנס אין ווארשע. 
 דער צווייטער פראיעקט איז רעדאגירן און ארויסגעבן צוזאמען מיט מיכאל פעלזענבאומען דעם נייעם זשורנאל ״יידישלאנד״. שוין פיר נומערן זײַנען דערשינען. מיר האבן פארבעטן אין רעדקאלעגיע דוב־בער קערלערן און וואלערי דימשיצן פון פעטערבורג. ניבארסקיס אן אייניקל, עטל, פארנעמט זיך מיט קארעקטור. דאס איז טאקע ממשותדיק און איך פיל דעם רעזולטאט. 
 איך פארנעם זיך אויך מיט איבערזעצן די יידישע קלאסישע פראזע אין רוסיש. כ׳האב איבערגעזעצט כמעט די גאנצע פראזע פון חיים גראדע, י.י. זינגערס ראמאן ״די ברידער אשכנזי״, עפעס פון באשעוויסן און אזוי ווייטער. מיט דריי יאר צוריק האב איך רעדאגירט און ארויסגעגעבן די צוויי־שפראכיקע העבעריש־יידישע אנטאלאגיע ״001 יאר יידישע דיכטונג״. איך האב ארויסגעגעבן כמעט אַ צענדליק לידער־זאמלונגען, די לעצטע, ״ביים ראנד פון שטורעם״&nbsp; אין 9102. 
 &nbsp; 
 נ . ב .: ווער לייענט היינט די יידישע פאעזיע ? ווער איז דער עולם פון דיינע לידער ? 
 &nbsp; 
 וו . טש .: א מאל, אין די 0991קער יארן האב איך געקענט צונויפקלייבן אין סאוועטן־פארבאנד צענדליקער מענטשן און לייענען לידער.&nbsp; דעמאלט האב איך געשריבן הומאריסטישע לידער צו הערן און צו לאכן. איצטער איז דער מאסן־לייענער נישטא, מע דארף זאגן דעם אמת. די בינע איז דער עיקר די אינטערנעץ, אבער דא אין ישראל האבן מיר נאך אלץ צענדליקער ליבהאבערס פון דער יידישער דיכטונג. פון צייט צו צייט מאכן מיר אזעלכע אוונטן פון דער יידישער ליטעראטור אין ירושלים. ס׳איז זייער אינטערעסאנט, אז אין דער צייט, ווען עס גייען אוועק טראדיציאנעלע יידיש רעדנער, די וואס האבן געשעפט די שפראך פון טאטע־מאמעס, קומען נייע לייענער און נייע שרייבער אויך. א סך פון די נייע לייענער קומען פון יידישע זומער־פראגראמען איבער דער וועלט. זיי הייבן אן פון גארנישט און דערגרייכן די מדרגה, ווען זיי קענען לייענען און אפשאצן די יידישע ליטעראטור. ישראל נעקראסאוו, א דיכטער פון פעטערבורג, וואס איך האלט פון אים זייער שטארק, איז א גוואלדיקער דיכטער. מארעק טושעוויצקי, וואס איך האב דערמוטיקט אים און געדרוקט זיין ערשט בוך, איז אן עטנישער פאליאק, נישט קיין ייד, וואס האט אויסגעלערנט יידיש און געווארן א יידישער דיכטער. מיר האבן נאך אלץ צענדליקער שעפער פון דער יידישער ליטעראטור און מיר האבן צו וועמען זיך ווענדן. נאך איין זאך, וואס איז די וויכטיקסטע, לויט מיין מיינונג: מיר האבן אין דער לעצטער צייט א וואקסנדיקן אינטערעס צו דער יידישער שפראך און קולטור צווישן די געבוירענע ישראלים, וואס פארשטייען כמעט ניט קיין יידיש. איך שרייב זינגלידער אויף יידיש און ארבעט מיט אונדזערע עסטראדע־גרופעס, וואס בראש פון זיי שטייט גרשון לייזערסאן. ער איז זייער פאפולער אין ישראל כלי־זמר. 
 &nbsp; 
 נ . ב .: טייערער וועלוול , איך באווונדער דיין אומאויסשעפלעכע שאפערישקייט און איך ווינטש דיר לאנגע , געזוננטע , פראדוקטיווע יארן ארבעט לטבות יידיש . דו ביסט א גרויסער מאלאדיעץ ! 
 
 