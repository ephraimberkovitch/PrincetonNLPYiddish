
 
 
 צום 165 טן יארטאג פון וולאדימיר יאכעלסאן 
 אויב גלייבן דער טעאריע וועגן דעם , אז די אורפאטערס פון די אמעריקאנער אינדיאנער זיינען געקומען פון אזיע איבער א דורכפאס , וואס האט זיך געפונען אויפן ארט פונעם איצטיקן בערינגס דורכגוס — און ניט גלייבן דער דאזיקער טעאריע איז ניטא קיין סיבות , — איז אמאל דער רוסלענדישער ווייטער מיזרח געווען ענלעך אויף א דורכגאנגהויף , און ווער איז דא ניט געווען ! 
 שפורן פון אט דער אוראלטער פעלקער־איבערוואנדערונג לאזן וועגן זיך צו וויסן עד־היום . שפראכן פונעם רוב אבאריגענע פעלקער פון דעם רעגיאן געהערן צו דער אלטייער שפראכן־משפחה . אבער דאס זיינען פארהעלטנישמעסיק שפעטע איבערוואנדערער . חוץ זיי , האבן זיך אפגעהיט אויך קליינע אין צאל טרעגער פון שפראכן , וועלכע ס ׳ איז פארפירט צו רופן פאלעא־אזיאטישע , דהיינו אוראלטע אזיאטישע , פארשפרייטע דא פאר דעם , ווי עס זיינען געקומען טרעגער פון די אלטייער שפראכן — עווענקען , יאקוטן אא . א טייל פון די פאלעא־אזיאטישע שפראכן זיינען קרוביש צווישן זיך — פארשער פאראייניקן זיי אין טשוקטשא־קאמטשאדאלישער שפראכן־משפחה . אנדערע זיינען איזאלירט , זייערע קרובישע באציונגען זיינען ניט פעסטגעשטעלט . ס ׳ איז מעגלעך , אז דאס זיינען רעליקטן פון אמאל ברייט פארשפרייטע שפראכן־משפחות , אנדערע שפראכן פון וועלכע זיינען שוין נעלם געווארן . 
 איינע פון די איזאלירטע פאלעא־אזיאטישע שפראכן איז יוקאגיריש , א שפראך פון א קליין פאלק יוקאגירן , וואס ציילט אן ( לויט דער פאלקסציילונג פון 2002) סך־הכל 1509 נפשות און וווינט איבערהויפט אינעם ניזשנעקאלימער אולוס פון דער רעפובליק סאכא און אין דערביייקע ראיאנען פונעם טשוקאטקער קרייז און פון דער מאגאדאנער געגנט . ווייט ניט אלע היינטצייטיקע יוקאגירן באהערשן מיט זייער נאציאנאלער שפראך , וועלכער בפירוש באדראדט א פארשווינדונג . 
 יאכעלסאן מיט זיין וויי yakutskhistory.net 
 דעם פאטשאנטעק אינעם באפארשן די עטנאגראפיע און די שפראך פון די יוקאגירן האט געמאכט אינעם סוף 19 טן יארהונדערט א ייד וולאדימיר ( בנימין ) יאכעלסאן , וועלכער האט געטראפן אויף דער קאלימא ווי א פאליטישער פארשיקטער . ער איז געבוירן געווארן אין 1855 אין ווילנע , האט זיך געלערנט אין דער ווילנער שול פון קאזיאנע ראבינער , אבער שוין אין דער פריער יוגנט האט ער זיך איינגעשלאסן אין דער רעוואלוציאנערער באוועגונג ״ נאראדנאיא וואליא ״. ווי א פועל־יוצא אין 1884 איז וולאדימיר יאכעלסאן ארעסטירט געווארן , געזעסן אין דער פעטראפאוולאווער פעסטונג , און אין 1886 פארשיקט געווארן אויף 10 יאר אין מיזרח־סיביר . אויף דער קאלימא האט וולאדימיר יאכעלסאן זיך ערנסט פארנומען מיטן באפארשן דעם שטייגער און דאס לשון פון די יוקאגירן . זיינע ארבעטן געווידמעטע דעם דאזיקן אבאריגענישן פאלק פון דעם צפונדיקן ראנד פונעם ווייטן מיזרח , האבן צוגעצויגן די אכטונג פון דער אימפעראטארישער רוסישער געאגראפישער געזעלשאפט . אין 1894 — 1897 האט וולאדימיר יאכעלסאן גענומען אן אנטייל אין דער ארגאניזירטער דורך דער געאגראפישער געזעלשאפט עטנאגראפישער עקספעדיציע , וועלכע האט געארבעט אין מיזרח־סיביר און אויפן ווייטן מיזרח . אין אט דער עקספעדיציע האט געארבעט אויך אן אנדערער פארגעשריטענער עטנאגראף פון דער יידישער אפשטאמונג – וולאדימיר באגאראז־טאן , וועלכער האט אויך געטראפן אויפן ווייטן מיזרח ווי א פאליטישער פארשיקטער . 
 אין 1898 האט וולאדימיר יאכעלסאן זיך באגעגנט מיטן בארימטן אמעריקאנער עטנאגראף פראנץ־אורי באאס , אויך א ייד . ער האט פארנומען אין יענער צייט דעם פאסטן פון קוראטאר פון דער עטנאלאגיע־אפטיילונג פונעם אמעריקאנער מוזיי פאר נאטירלעכער געשיכטע . פראנץ־אורי באאס האט איינגעלאדן וולאדימיר יאכעלסאנען נעמען אן אנטייל אין ארגאניזירטער דורך דעם מוזיי צפון־פאסיפישער עקספעדיציע . וולאדימיר יאכעלסאן האט אנגענומען אט דעם פארשלאג און ביז 1902 האט ער געארבעט אין דער דאזיקער מאסשטאביקער עקספעדיציע , וועלכע האט דורכגעפירט פארשונגען אויף טעריטאריעס פון פשא , קאנאדע און רוסלאנד . אין דער זעלבער עקספעדיציע האט געארבעט אויך וולאדימיר באגאראז־טאן , וועלכער איז שוין דערמאנט געווארן אויבן . דווקא אט די עקספעדיציע האט באגרינדעט אויפן סמך פון געזאמלטע דורך איר עטנאגראפישע און לינגוויסטישע מאטעריאלן די טעאריע וועגן דעם , אז אמעריקע איז באפעלקערט געווארן דווקא דורך דעם דורכפאס בערינגיע פון אזיע . 
 אין 1908 – 1912 האט וולאדימיר יאכעלסאן געארבעט אין אן עקספעדיציע פון דער רוסישער געאגראפישער געזעלשאפט אויף קאמטשאטקע און די אלעוטער אינדזלען 
 וווינונגען פון יוקאגירן yakutskhistory.net 
 . וולאדימיר יאכעלסאנס עטנאגראפישע און לינגוויסטישע ארבעטן האבן דריי מאל ( אין 1895, 1900 און 1914) זוכה געווען צו מעדאלן פון דער רוסישער געאגראפישער געזעלאשפט , אבער קיין געלט אויף אן ערנסטער באארבעטונג פון די צונויפגעזאמלטע דורך אים לינגוויסטישע און עטנאגראפישע מאטעריאלן איבער אבאגריגענען פונעם רוסלענדישן ווייטן מיזרח האט זיך אין רוסלאנד ניט אפגעזוכט . אין 1922 האט ער עמיגרירט קיין פשא , וווּ די וואשינגטאנער קארנעגי־אינסטיטוציע האט גענומען אויף זיך די פינאנסירונג פונעם צוגרייטן און פארעפנטלעכן זיינע ווערק . אינעם ראטנפארבאנד האט מען די ארבעטן אנגעשריבענע דורך וולאדימיר יאכעלסאן אין פשא קריטיקירט פאר א ״ ניט מארקסיסטישן ״ צוגאנג . ניט געקוקט אויף דעם , נאך דעם , ווי דער געלערנטער איז ניפטר געשטארבן אין 1937 אין ניו־יארק , איז א טייל פון זיין ארכיוו איבערגעגעבן געווארן לויט זיין צוואה אינעם ראטנפארבאנד . צונויפגעזאמלטע דורך וולאדימיר יאכעלסאנען עקספאנאטן ווערן פארגעשטעלט אינעם מוזיי פאר אנטראפאלאגיע און עטנאגראפיע אין פעטערבורג ביז איצט . 
 
 וו . אראנאוו 
 