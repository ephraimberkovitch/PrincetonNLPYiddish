
 ניקאליי באראדולין, ניו־יארק 
 ווי עס ווייסן שוין א סך מענטשן פון דער יידיש־וועלט, בין איך געבוירן און דערצויגן געווארן אין ביראבידזשאן. לעצטנס בין איך צום ערשטן מאל אין 24 יאר צוריקגעפארן אהין צוליב עטלעכע סיבות – סיי פראקטישע, סיי עמאציאנעלע. 
 
 מיינע עלטערן, וואס זיינען שוין אויפן עולם האמת, זיינען ביידע געווען הייסע ענטוזיאסטן פון ביראבידזשאן, אקטיוו אנטיילגענומען אין דער שטאטס בויונג און ביזן לעצטן טאג דערמאנט די שטאט נאר מיט ווארעמע ווערטער. 
 
 כ׳בין אנגעקומען אין ביראבידזשאן ערב ראש־השנה און דאס איז ביי מיר געווען זייער סימבאליש, ווייל דווקא מיט 30 יאר צוריק האב איך דארט אנגעהויבן זיך לערנען יידיש און אין דער זעלבער צייט געהאט די חוצפה צו ווערן א יידיש־לערער סיי מיט קינדער, סיי מיט דערוואקסענע. אין יענעם יאר, אין מיטן סעפטעמבער, שפאצירנדיק אויף דער שלום־עליכם גאס, האב איך געטראפן א באקאנטן וואס האט מיר געווונטשן א פריילעכן יום־טוב. איך האב אויף אים אנגעקוקט ווי א האן אין בני־אדם און געפרעגט וועגן וואסער יום־טוב ער רעדט. האט ער, אויף א יידישן אופן, מיר געענטפערט: ״צי ווייסטו ניט אז היינט איז א יידישער יום־טוב?״ איך האב קיין אנונג ניט געהאט און געבעטן ער זאל מיר זאגן וואסער יום־טוב עס איז. האט ער מיר געשטעלט נאך א שאלה: ״דו ווייסט ניט אז ס׳איז ראש־השנה?״ דאס איז געווען דאס ערשטע מאל אין מיין 27־יאריקן לעבן וואס איך האב געהערט פון אזא יום־טוב. דער עפיזאד האט געמאכט אויף מיר זייער א שטארקן רושם און האט מיך דערמוטיקט זיך צו גריבלען וואס טיפער אין די אוצרות פון דער יידישער שפראך און קולטור. 
 
 זינט איך בין געקומען קיין ניו־יארק, האב איך געזאמלט כלערליי מאטעריאלן וועגן ביראבידזשאן, מיטן צוועק איבערצוגעבן די פובליקאציעס די פאסיקע אינסטיטוציעס פון מיין היימשטאט. איך האב, למשל, אנגעזאמלט א שלל מאטעריאלן וועגן דער יידישער אויטאנאמער געגנט, בתוכם א קאמפלעט פון ״ניילעבן״ (1950־1935) – די פעריאדישע אויסגאבע אויף יידיש און ענגליש פון אמעריקאנער יידן, סימפאטיקער פונעם סאוועטן־פארבאנד. די הויפט־טעמע פון יענעם זשורנאל איז אלע יארן געווען ביראבידזשאן. קוקנדיק אויף די פילצאליקע נומערן פון ״ניילעבן״ קען מען זיך דערוויסן די טאג־טעלעכע געשעענישן פון דער געגנט און זיך באקענען מיט די ביראבידזשאנער תושבים, לייענען די נייעס, עדיטאריאלן, לידער, דערציילונגען און פיעסעס וועגן דער שטאט, זען הונדערטער ענטוזיאסטישע פאטאגראפיעס פון יידישע קאלאניסטן וכדומה. 
 
 אט דעם קאמפלעט, צוזאמען מיט צענדליקער פאמפלעטן און ביכער וועגן דער יידישער אויטאנאמער געגנט, האב איך מיטגעבראכט מיט זיך קיין ביראבידזשאן און דאס וועט דערמעגלעכן די ארטיקע פארשערס און וויסנשאפטלער צו ניצן די מאטעריאלן אין דער געגנלעכער ביבליאטעק. א דאנק וואלערי גורעוויט, דעם אנפירער פונעם צענטער ״קולטור־ירושה פון דער יידישער אויטאנעמער געגנט״, וועלן די דיגיטאליזירטע מאטעריאלן ווערן צוטריטלעך צו אלעמען איבער דער גאנצער וועלט, ספעציעל יענע, וואס ווילן זיך באקענען מיט דער געשיכטע און אנטוויקלונג פונעם ארט. 
 
 דער מחבר לערנט מיט די תלמידים יידיש 
 
 נאך א ציל פון מיין רייזע איז געווען זיך צו טיילן מיט מיין דערפארונג ווי א יידיש־לערער און לערנען יידיש צו קינדער און דערוואקסענע וואס וווינען דארט היינט, כדי זיי צו ווייזן ווי שיין און צוטריטלעך איז יידיש; ווי וויכטיק עס איז צו לערנען די שפראך אין א טעריטאריע וואס טראגט נאך אלץ דעם נאמען ״די יידישע אויטאנאמע געגנט״, וואס א סך יידן האבן זי אויפגעבויט און ווו מע קען נאך אלץ זען די שילדן פון די גאסן, אדמיניסטראטיווע און קולטורעלע בנינים אויף יידיש. כ׳בין געווען באגייסטערט פון אזא מעגלעכקייט און געלערנט יידיש אין א רעגולערער שול פאר מער ווי צוואנציק 10־11־יעריקע תלמידים; פאר 18 קינדער פון דער ארטיקער יידישער זונטיקשול און פאר מער ווי 20 דערוואקסענע פון די נאר וואס אנגעהויבענע יידיש־קורסן. דער אינטערעס און ענטוזיאזם זיינען געווען עכט. די האפענונג איז אויך פאראן. 
 
 א דאנק דער שטיצע פונעם ״ארבעטער`רינג״ און דער פונדאציע אויפן נאמען פון סטיווען און איוו מילשטיין, וועל איך אויך קענען פארווירקלעכן מיין חלום – ארויסגעבן א רוסישע איבערזעצונג פון מיין ענגליש־שפראכיקן מעטאדיש בוך פאר לערערס וואס לערנען קינדער יידיש, כדי די הייטצייטיקע רוסיש־רעדנדיקע לערערס זאלן עס קענען ניצן ביים לערנען רוסיש־רעדנדיקע קינדער יידיש. יעלענא סאראשעווסקאיא, די הויפט־רעדאקטארשע פון דער צייטונג ״ביראבידזשאנער שטערן״ (אגב, די איינציקע צייטונג אין רוסלאנד וואס גיט ארויס יעדע וואך צוויי זייטלעך אויף יידיש), וועט מיר העלפן איבערזעצן דאס בוך אויף רוסיש און איך וויל עס ווידמען מיינע עלטערן. דערביי וועט מען קענען ניצן די אויסגאבע ווי א צוגאב צום לערנבוך פאר אנהייבערס וואס יעלענא האט געהאט ארויסגעגעבן אין 2016. יעלענא איז איינע פון די וויכטיקסטע און איבעגעגעבנסטע מענטשן, וואס האלטן יידיש ביים לעבן דארט – אויף צו להכעיס אלע שוועריקייטן. 
 
 א סטאטוע פון א „חסידל״ לעבן דער שיל אין צענטער שטאט 
 
 די נסיעה האט מיר געשאפן א סך פרייד, זעענדיק די טייערע מענטשן (אריינגערעכנט מיין פריינד וואס איך קען זינט מיר זיינען געווען פינף יאר אלט; מיינע לערערס, קרובים און באקאנטע) און שפאצירנדיק איבער די גאסן פון מיין קינדהייט און יוגנט. דערביי איז גלייכצייטיק געווען א ביסל טרויעריק צו זען ווי יידיש, די אפיציעלע שפראך פון דער געגנט, פארשווינדט, ווערט פארטראטן אפט מאל מיט העברעיש, אדער אין גאנצן אפגעווישט. דער היגער אוניווערסיטעט, דער געוועזענער פעדאגאגישער אינסטיטוט (לערערס קאלעדזש), וואס טראגט שלום עליכמס נאמען האט מער ניט קיין זכר פונעם יידיש־ענגלישן אפטייל וואס איך האב מיט יארן צוריק געהאלפן גרינדן. קיין יידישער אות איז ניטא אינעם שילד פונעם אוניווערסיטעט. איך האף אז דאס וועט זיך אין גיכן בייטן און איך פארבעט אלע, וואס זיינען פאראינטערעסירט אין אפהיטן און אנטוויקלען יידיש און יידישע קולטור אין ביראבידזשאן צוצוהעלפן מיט דער שאפערישער ארבעט. 
 
 http://yiddish.forward.com/articles/211956/back־to-birobidzhan/#ixzz5TOIYDSTY 
 