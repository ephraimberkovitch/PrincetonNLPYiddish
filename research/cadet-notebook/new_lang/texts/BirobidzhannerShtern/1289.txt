
 אלי וויזעל 
 …און א מעשה וועל איך דיר דערציילן, ברודער. א פשוטע מעשה פון א באגעגעניש. איך האב זיך באגעגנט מיט אן איינפאכן חבר וואס מען רופט אויך ביי אונדז: א גוטן־ברודער. דער דאזיקער חבר האט אין זיך גארנישט מערקווירדיקס. ער לעבט ווי די גאנצע וועלט. ער פירט פירט זיך ווי די גאנצע וועלט. צען מאל, צוואנציק מאל קענסטו פארבייגיין אין גאס נעבן אים און דאך אים נישט באמערקן. אזוי איז ער שוין. ער זעט זיך נישט ארויס פון דער וועלט. די וועלט איז צו הויך און ער – צו נידעריק… 
 און אט מיט דעם חבר האב איך זיך באגעגנט היינט אין דער רוישיקער בן־יהודה־גאס. מעגלעך, אז טאמער וואלט ביי אים אלעס געווען אין ארדענונג – טאמער וואלט ער געווען אזוי ווי אלע אנדערע טעג – וואלט איך אויך דעמאלט פארבייגעגאנגען נישט האבנדיק אים באמערקט. אבער עפעס איז ביי אים נישט געווען אין ארדענונג. און גלייך ווי איך האב אים דערזען האט מיך זיין פנים א שלאג געטאן אין הארצן. עפעס איז מיט אים זיכער געשען… 
 איך שלאג זיך דורך א וועג צווישן די פארבייגייער און לויף צו אים צו: 
 
 אביגדור, – רוף איך צו אים, – אביגדור, וואס איז מיט דיר? וואס איז געשען? 
 
 ער ענטפערט נישט. ער קוקט מיך אן, ווי ער וואלט זיין ווייט, זייער ווייט פון דעם דאזיקן ארט, פון מיר… אינ זיינע אויגן אזוי פיל ווייטאג, אזוי פיל ווייטאג… 
 
 גארנישט, – זאגט ער יעדעס ווארט גאנץ פאמעלעך ארויס. – גארנישט איז געשען… 
 
 און נאך א וויילע: 
 
 זאג, עס דערקענט זיך אויף מיר עפעס? 
 אביגדור, – כאפ איך אים אן ביי דער האנד. – דו דערשרעקסט מיך! וואס איז געשען מיט דיר? וואס? 
 
 און ווידער זע איך אין זיינע אויגן אזוי פיל צער, אזוי פיל צער… און איך דערמאן זיך פלוצלינג, אז אפשר… זאל זיין וואס וועט זיין, איך מוז פרעגן! 
 
 זאג, אביגדור, איז עפעס אן עומגליק געשען? חלילה, עמעצער פון דער משפחה? 
 
 ער שמייכלט. א טרויעריקער שמייכל ארום זיינע ליפן. 
 
 יא, עמעצער איז געשטארבן. נאר קיינער נישט פון דער פאמיליע. איך! איך בין געשטארבן… 
 
 קאן זיין, אז א דין געלעכטערל שוועבט איצט ארום דיין מויל ארום. ״ער איז משוגע״, זאגסטו דיר אפשר. א משוגענער. ס׳קאן זיין. אבער גלייב מיר, מיך האבן זיינע לעצטע ווערטער נישט געמאכט לאכנדיק. 
 א קיל ווינטל האט געבלאזן און אונדזערע האר צארט געגלעט. די ביימער האבן זיך צוגעשאקלט גלייך ווי זיי וואלטן מיטלייד געהאט און דערמוטיקט מיין חבר, ער זאל ווייטער דערציילן. 
 מיר זיינען אראפ אין א זייטיקער גאס, און ווען אלץ ארום איז געווארן רויק, דעמאלט האט ער אנגעפאנגען צו דערציילן. ער דערציילט. קורצע, געהאקטע פראזן. הארטע ווערטער שניידנדיקע… 
 
 דו ווייסט דאך גענוי, אזוי גוט ווי איך, – הייבט ער אן זיין דערציילונג. – מיר זענען ביידע געווען אין לאגער. ביידע געליטן. פאר דריי יאר זענען מיר געקומען קיין ארץ. כ׳האב חתונה געהאט. באלד האט מיין פרוי א קינד געבוירן. דו קאנסט דאך עס. א גאלדן קינד, מאירל. כ׳האב געלעבט ווי יעדער איינער. פאליטיק האב איך פיינט. האב איך ממילא קיין סך שונאים אויך נישט געהאט. כ׳האב געלעבט צוזאמען און פאר מיין ווייב און קינד. 
 
 כ׳האב ליב דאס לאנד. כ׳האב ליב ארץ־ישראל. גלייב מיר, כ׳האב עס אזוי ליב, ווי סיי וועלכער פארטיי־פירער. כ׳האב ליבזיינע איינוווינער, די יידן, מער ווי וועלכער עס איז פארטיי־פירער. ווייל ער האט נאר ליב די פון זיין פארטיי – איך האב ליב אלע, אלע יידן. אבער דאס איז נישט אינטערעסאנט… איך וועל צוגיין צום ענין. 
 פאר צוויי חדשים האט מען מיך מאביליזירט אין דער הגנה. איך בין געגאנגען און קיין ווארט געזאגט. איבערגעלאזט פרוי אונ קינד און אוועק. מען דארף דאס לאנד פארטיידיקן. איך בין געגאנגען דאס לאנד און דאס פאלק פארטיידיקן. א סאלדאט בין איך געווארן.פאריקע וואך – ס׳איז געווען אין סאמע וואפן־שטיל־שטאנד – פירט מען אונדז ארויס צום ברעג פון תל־אביב אין לויפשריט. באוואפנט. 
 קיין צייט צו פרעגן און צו שטוינען איז נישטא.&nbsp; אוין זענען מיר ביים ברעג. דארט איז שוין א שיסעריי. דער באפעל קומט גלייך: ״פייער!״ שיסן. ווו שיסן? צו וועמען שיסן? איך זוך מיט די אויגן צו אנטדעקן דעם שונא.&nbsp; ״פייער״ קומט נאך א מאל דער באפעל. דאס מאל שיס איך קודם אין דער לופט און דערנאך – אויף א שיף. א יידישע שיף. א יידישע פאן. מ׳הייסט שיסן. קיין צייט צו קלערן לאזט מען נישט. ״פייער!״ – און איך שפיי פייער. 
 איך פארזיי טויט. פון אלע זייטן א שיסעריי. די גאנצע וועלט, האט זיך געדוכט, איז נישט געוועזן מער ווי א ווילד־שיסעריי. 
 וואלט איך געזען כאטש עמעצן, איינעם אליין, וואס שיסט נישט, וואס זאגט זיך אפ צו שיסן אויף יידן – וואלט איך תיכף אויך דאס זעלבע געטאן. אבער קיינער האט נישט געוואלט ווייזן דעם ביישפיל. קיינער האט נישט געוואלט אנהייבן.&nbsp; יעדער האט געוואלט נאכטון. נאכטון!.. 
 און איך האב געשאסן. געשפיגן פייער… 
 און אט זע איך פון דער ווייטנס, ווי איינער שווימט אין ים. עס איז זיכער איינער פון דער שיף. כ׳זע גענוי זיין קאפ, וואס באווייזט זיך וויילערווייז ארויס פונעם וואסער. מיינע קוילן פליען אין דער הויך און קאנען אים נישט טרעפן; דאס בארויקט מיך און איך שיס ווייטער. 
 דערצווישן איז דער ״שווימער״ אנגעקומען צום ברעג. ער איז געווען פארווונדעט. ער איז ארויסגעקומען פונעם וואסער פונקט ווען איך האב אים באמערקט. אבער – דעמאלט איז שוין צו שפעט געווען! 
 מיינע א קויל האט אים געטראפן. עטלעכע מעטער פון מיר איז ער געפאלן. איך געדענק נאך גענוי ווי ער האט אויסגעזען. א שיין ברוין יינגל. צוואנציק יאר האט ער געדארפט אלט זיין. און איך זע אים פאלן אויף די קני. א וויילע בלייבט ער אן באוועגונג. ער קוקט מיך אן. אין זיינע אויגן זע איך נאר – טרערן… טרערן… אויף זיין פנים א פארווונדערונג און א טיפער צער אויסגעגאסן. און איך קוק אריין אין זיינע הימל בלויע אויגן… א, ס׳איז שרעקלעך! לעבעדיקע אויגן פון א טויטן! איך האב נישט געקאנט אפרייסן די אויגן פון אים. 
 ער איז דערנאך גענצלער אנידערגעפאלן. אבער זיינע אויגן, די לעבעדיקסטע אויגן וואס כ׳האב נאר א מאל געזען, האבן נאך אלץ אויף מיר געקוקט. און זיי קוקן נאך אויף מיר איצט. זייט דעמאלס… 
 אויף דער מינוט בין איך געווען ווי פארטומלט. עס איז מיר גארנישט אריין אין אינ קאפ. כ׳האב גארנישט פארשטאנען און נישט געקענט פארשטיין; און דער טאג איז דורך אזוי, ווי אין א שווערן חלום. ביי נאכט האב איך אבער נישט געקענט שלאפן; קיין אויג האב איך נישט געקענט צומאכן. זיך געוואלגערט אויף מיין בעטל און ווי מיט ברענענדיקע אייזנס האט מיך דאס הארץ געברענט. פון דער פינצטערניש האבן אויף מיר אויגן געקוקט… אויגן, לעבעדיקע אויגן פון א טויטן, שיינע, הימל בלויע אויגן. 
 און וויי, שרעקלעך וויי האט מיר געטאן. ווייטאג, וואס איז זייט דעמאלס נישט אוועק, נאר איז געווארן וואס א מאל שטארקער. יעדן טאג ווערט ער גרעסער. באלד ווערט ער גרעסער פון מיר אליין. דעם אנדערן טאג האב איך פלוצעם, פלוצעם פיינט באקומען מיינע אייגענע הענט. איך האב געוווסט זייער סוד.&nbsp; מיט בלוט זענען זיי פארשמירט. פארשמירט אויף אייביק, אויף אייביק. 
 ווארט! ס׳איז נישט אלעס. ס׳איז נאר דער אנהייב. אן אנהייב אן א סוף.ווייל א סוף קאן נישט געבן פאר אזא מין אנהייב. יא, אפשר… 
 דעם צווייטן טאג בין איך אהיים געקומען צו מיר אהיים. ווייסט דאך, איך וווין אינ תל־אביב. מאירל איז מיר אקעגן געלאפן מיט א פרייד: ״ס׳איז גוט, טאטעשי, וואס ביסט געקומען…״ 
 און איך וויל אים נעמען, מיין איינציקן טרייסט, מיין גרעסטן אוצר, אויף די הענט. מאירל האט אמליבסטן צו זיין אויף מיינע הענט, און איך זאל אים די צעשויבערטע האר פארריכטן. איך וויל דאס טון, אים צו ליב טון, איך גיי עס שוין טון, ווען – איך דערמאן זיך אין די אויגן, אינ די אויגן… און די הענט זענען מיר הענגען געבליבן. און די ליפן – געשלאסן. איך האב געפילט, אז דאס הארץ גייט מיר פלאצן… 
 ״טאטעשי, וואס האסטו?״ – פרעגט ער מיך מיט א באהאלטענעם ציטער אין זיין דינטשיק קולכל. 
 וואס כ׳האב? גארנישט. כ׳האב מער גארנישט. כ׳האב צוויי איבעריקע הענט, וואס האבן א יונג לעבן פארשניטן. צוליב וועלכער סיבה? כ׳ווייס נישט. איך בין נישט קיין פאליטיקער. איך ווייס נאר אזוי פיל, אז א באפעל איז געקומען. איין איינציק ווארט: ״פייער!״. יא, פייער. און מיין רויקייט, און מיין לעבן, איז אין דעם פייער, אין דעם ווארט פארברענט געווארן… 
 ״טאטעשי, קום, די מאמע איז אינעווייניק…״ – ציט מיך מיין מאירל ביים ארבל, ארויס פון די חלומות. טרערן זענען אין זיינע אויגן. מיין מאירל. געווען א מאל מיין. איצט מער נישט. אזא גאלדן קינד קאן נישט האבן מער אזא פאטער ווי איך בין. איך קאן מער נישט אנרירן זיין ריין פנימל מיט מיינע פארשמירטע הענט… 
 ״ניין. איך האב נישט קיין צייט, מאירל״, – זאג איך און קוק אוועק אין דער ווייטעניש. ״איך אייל זיך…״ 
 יא, איך האב זיך געאיילט אוועקצוגיין, נישט צוריקצוקומען מער. ווייל איך בין מער אהיים נישט געגאנגען… 
 
 ווי א שאטן בין איך געגאנגען ביי דער זייט פון אביגדורן. ער איז פלוצלינג שטיל געבליבן. זיינע ווערטער האבן זיך פארלוירן אין דער טונקעלער נאכט, מיר רעדן נישט מער. איך האב נישט געוווסט וואס צו זאגן. וואס קען מען זאגן? איך בין געווען צו איבערפולט. איבערפולט פון זיין רייד. 
 נאך א פאר ווערטער האט ער צוגעגעבן, ווי א שטריך איבערן לאנגן חשבון־הנפש: 
 
 זעסטו, פאר יעדן איז דער מלאך־המוות, טויזנטער אויגן. פאר מיר איז ער נאר – צוויי! צוויי אויגן, וואס איך האב מיט מיינע אייגענע הענט פארלאשן… 
 
 און ער איז אוועק ווי א שאטן, ווי א שאטן וואס קען קיין ארט נישט געפינען, ווי א שאטן וואס קען אין קיין ליכטיקייט נישט זיין. ווי א שאטן… ווי א שאטן… 
 איך בין אהיים געקומען. און מיט אן איבערפולט, שווער געמיט, האב איך געפרוווט דיר צו שילדערן א צעריסן, פארבלוטיקט הארץ, וואס איז – צוליב אן אוממענטשלעכן ״באפעל״ – דערטרונקען געווארן אין זיין אייגן בלוט… 
 
 די דערציילונג, וויזעלס ערשטע פובליקירטע דערציילונג אויף יידיש, איז געדרוקט געווארן אונטער פסעוודאנים ״בן־שלמה״ אינעם זאורנאל ״ציון אין קאמף״, פארזי, 6/8/1948, נומ׳ 36, ז׳ 6. 
 
 איבערגעדרוקט פונעם זשורנאל ״אויפן שוועל״, נומ׳ 374־375, ווינטער־פרילינג 2017, זז׳ 57 – 59. 
 