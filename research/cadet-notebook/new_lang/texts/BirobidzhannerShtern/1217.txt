
 אוועק דער שבת שוין… אויף ווייטע וועגן 
 א גרויסער עמעצער שיט גראוון אש… 
 דוד האפשטיין 
 (פארזעצונג. אנהייב אין נומ. 13) 
 צושניידן פון דאס ניי 
 
 לך לך מארצך… 
 בראשות י״ב א׳ 
 איך האב פארמאכט דאס בוך. איך קען ניט לייענען מיט טאלק בעת דער אעראפלאן דערנידעריקט זיך פאר דער לענדונג. אינעם פענצטער איז געווען צו זען דעם אינדזל ביראבידזשאן. זיין דרומדיקער ברעג האט געברענט אין דער נאכט מיט א שטייפער עלעקטרישער שיין. די כינעזער. זיי האבן באפעלקערט דעם גאנצן שמאלן פאס צווישן דעם אמור און דעם אקעאען. דער אמור איז געווען ניט אזא ווי אמאל, ער האט פארלארן זיינע הויפט־קוואלן, און פארט האט ער געשטראמט, נעמענדיק וואסערן פון זיינע לינקע צופלוסן – דעם טייך כינגאן, דורך פאשקאווא און ווייטער, ארייננעמענדיק אין זיך דעם בידזשאן, די בירע און די טונגוסקע. דער אמור איז געווען און איז געבליבן די גרענעץ, טראץ אלע באמיונגען פון די כינעזער –&nbsp; מיט גוטס אדער מיט שלעכטס — פארנעמען דעם לינקן, פארהעלטנישמעסיק ווייניק באפעלקערטן ברעג. 
 
 דער פילאט האט געהייסן אויף יידיש, אויף רוסיש און אויף ענגליש זיך אומקערן אויף די פלעצער און זיך צוגרייטן צו דער לענדונג. אויף יידיש האט ער גערעדט מיטן כאראקטערן פאר עכטע ביראבידזשאנער שווערן רוסישן אקצענט. זיי ריידן דאס רוב רוסיש, אבער דעמאנסטרירן ביי יעדער געלעגנהייט, אז זייער נאציאנאלע שפראך איז יידיש. אגב, אויף עברית ריידן א סך פון זיי גאנץ ניט שלעכט, כאטש אין זייערע מיטלשולן לערנט מען לשון־קודש בלויז ווי א פאקולטאטיוו, און פארט קיין מעלדונגען אויף עברית מאכן זיי ניט אפילו אין יענע רייסן, וואס קומען דירעקט פון ישׂראל. דאס איז זייער סטיל. סנאבן. 
 ווען עס האט זיך אנגעהויבן די גאנצע סאמאטאכע מיט די מאסן־איבערוואנדערונגען, האט ביראבידזשאן זיך געפונען אינעם צענטער פון א גאנצער ריי פארשיידנארטיקע אינטערעסן און קאנפליקטן, וואס האבן זיך קאנצענטרירט ארום די קומענדיקע פיר עיקרדיקע פונקטן: 
 
 די יידישע אויטאנאמע געגנט — אזוי האט די דאזיקע טעריטאריע דעמאלט געהייסן – איז געווען א טייל פון רוסלאנד, און די רעגירונג פון רוסלאנד האט געהאלטן, אז זי און נאר זי מעג אננעמען באשלוסן לגבי דער איבערוואנדערונג קיין ביראבידזשאן – ווער, וויפל, ווען אאוו. 
 כינע איז געווען נאענט, ווי עס האט באצייכנט אין זיינס א ליד נאך קאזאקעוויטש, א סך נעענטער פון מאסקווע, ממש אויף יענעם ברעג פונעם אמור. די כינעזער האבן געהאט א שווערן מאנגל אין יבשה און דעם לינקן ברעג פונעם אמור האבן זיי במילא געהאלטן פאר זייער טעריטאריע, וואס איז פארכאפט געווארן דורך די רוסן אינעם 91טן יארהונדערט. האבן זיי געהאלטן, אז ס׳וועט זיין יושרדיק, אויב די שוואך באפעלקערטע יידישע אויטאנאמע געגנט וועט איבערגעגעבן ווערן זיי. 
 די יידישע אויטאנאמע געגנט האט במשך עטלעכע דורות עקזיסטירט ווי אזא. זי האט געהאט איר אייגענע אלט־געזעסענע באפעלקערונג און איר אייגענע לאקאלע רעגירונג. די יידישקייט, וואס איז געווען די ארטיקע עקזאטיק און א ברענד – שלום־עליכם־גאס מיט א דענקמאל דעם יידישן קלאסיקער, די צוויישפראכיקע אויפשריפטן אויף אטריקע מלוכה־אנשטאלטן אדגל., האט פלוצעם דערווארבן א הויך און גאר א ממשותדיק ווערט. אויב ביראבידזשאן איז א יידישע אויטאנאמיע און ניט סתם א טייל פון דער רוסלענדישער פעדעראציע, האט זי רעכט אויף זעלבסטבאשטעטיקונג. הייסט עס, ווער און אויף וועלכע באדינגונגען וועט איבערוואנדערן אין דער יידישער רעפובליק ביראבידזשאן – אזוי הייסט זי איצט אפיציעל – באשליסט מען אין די ביראבידזשאנער הויכע פענצטער און ניט אין מאסקווע. 
 מדינת־ישׂראל איז געווען שטארק פאראינטערעסירט אין דעם, אז כאטשבי א טייל פון דער פילמיליאניקער יידישער מיגראציע, וואס האט זיך אנגעהויבן אין צוזאמענהאנג מיטן צושניידן פון דאס ניי די וועלט־מאפע, זאל גיין ניט אין איר. ישראל איז דאך אויך פריער געווען זייער געדיכט באפעלקערט, און דא האבן א סך פון יענע, וואס האבן, ווי ס׳האט זיך געדאכט, שוין פון לאנג פארגעסן, אז זיי שטאמען פון זרע־ישׂראל, זיך דערמאנט וועגן דעם. דער ישראלדיקער חוק־השבות האט דאך געגעבן דאס רעכט אויף ישׂראלדיקער בירגערשאפט ניט נאר יידן, וואס זיינען ממש יידן, נאר אויך קינדער פון יידן פון ניט יידישע פרויען, אייניקלעך פון יידן און אויך זייערע גאר ניט יידישע ווייבער און מענער. די יידישע רעפובליק ביראבידזשאן איז געווען לויט איר שטח, וואס האט זיך דערצו א ביסל פארגרעסערט אויפן חשבון פונעם כאבאראווסקער קאנט און פון דער אמורער געגנט, ניט קלענער פון מדינת־ישׂראל. און ווי אין פסוק שטייט: ״אבן מאסו בונים הייתה לראש־פינה״, דאס וועלט־יידנטום האט זיך פלוצעם זייער שטארק פאראינטערעסירט אינעם האלב־פארגעסענעם ביראבידזשאנער פראיעקט. ווי א פועל־יוצא האט מדינת־ישׂראל געהאלפן דער יידישער רעפובליק ביראבידזשאן פארטיידיקן איר זעלבסטבאשטעטיקונג. געהאלפן אין אלע הינזיכטן. 
 
 
 די אנטקעגנזייטיקע ווירקונג פון אט די פאקטארן האט געבראכט צו דעם, אז כמעט פון גארנישט – נו, ניט אין גאנצן פון גארנישט, נאר פון גאר ווייניק — איז געווארן א יש. ווי עס האט געשריבן טעאדאר הערצל אין זיין ״אלטנוילאנד״, ״ווען איר וואלט, איסט עס קיין מערכען״ הייסט עס — ״ווען איר ווילט, איז עס קיין מעשׂה ניט״ אדער אויף פשוטן יידיש: ״ווען דער אייבערשטער וויל, שיסט אפילו א בעזעם אויך״. אבער איצט האבן די אלע מעשׂיות־שהיוּ שוין ווייניק וועמען אינטערעסירט. די גרויסע פעלקער־איבערוואנדערונג האט געהאט זיך פארענדיקט. 
 
 די ביראבידזשאנער רעגנבויגן־פענער האבן געפלאטערט אויף דער געביידע פונעם אינטערנאציאנאלן אעראפארט אויפן נאמען פונעם פליער־קאסמאנאווט באריס וואלינאוו. זיי האבן גלייך ווי פארזיכערט: רבונו־של־עולם האט צוגעזאגט: לא־יהיה עוד המים למבול לשחת כל־בשׂר אשר על־הארץ״, דאס הייסט: ״דאס וואסער וועט מער ניט ווערן א מבול אומצוברענגען אלע לייבער״. באנאנד מיט די ביראבידזשאנער פענער האבן געפלאטערט אויך רוסלענדישע טריקאלארן צו דערמאנען אן איבעריק מאל, אז די יידישע רעפובליק ביראבידזשאן איז דאך ניט קיין פיליאל פון מדינת־ישׂראל, נאר א טייל פון דער רוסלענדישער פעדעראציע, אזוי ווי די מאסקווער רעפובליק, די רעפובליק נאוואיא זעמליא, די רעפובליק פראץ־יוזעף־לאנד, די רעפובליק סאכא, די רעפובליק טשוקאטקע און די סאכאלינער רעפובליק. ווי א צוגאבלעכע דערמאנונג פון אט דעם פאקט איז דער אפיציר אויפן פעסער־קאנטראל געווען א רוס, ניט קיין ביראבידזשאנער, נאר א צוגעשיקטער פון סאכאלין אדער אפילו פון מאסקווע. איך האב עס גלייך פארשטאנען. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעל וויזיטא? – האט ער געפרעגט אויף רוסיש, ווען איך האב אים דערלאנגט מיין ישראלדיקן פאס. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; א פריוואטע, — האב איך אים געענטפערט אויף יידיש. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; פרייוועט? – האט ער איבערגעפרעגט אויף ענליש. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; יא, – האב איך עקשנותדיק געענטפערט אויף יידיש, הגם איך האב אוודאי געקאנט זאגן ״יעס״ אדער כאטשבי ״יע״ – אים זאל זיין גרינגער מיך צו פארשטיין. זאגן ״דא״ האב איך אויך געקענט. איך בין א געבוירענער אין מאסקווע. מיינע עלטערן האט זיך איינגעגעבן באקומען א ישׂראלדיקע וויזע, ווען אלע איבערגעבליבענע אין מאסקווע יידן האט מען ארויסגעשיקט קיין ביראבידזשאן – מדינת־ישראל האט יענע יידן אויסגעצאלט דעם סל־קליטה, די פאדיאמנע, ווי מע רופט דאס אין ביראבידזשאן. נאר איך האב ניט געוואלט העלפן דעם רוסישן אפיציר. אין ביראבידזשאן זיינען דא צוויי מלוכה־שפראכן, און איך רעד אויף איינער פון זיי. האב איך אריינגעלייגט אין מיין פאס די מיגראציע־קארטע, וואס דער אפיציר האט מיר דערלאנגט. — אן אידיאטישע דערפינדונג, וואס האט זיך אפגעהיט, אויף וויפל איך ווייס, נאר אין דער רוסלענדישער פעדעראציע – געזאגט אים – ווידער אויף יידיש ״א דאנק״ און זיך געלאזט צום באגאזש־טראנספארטיאר. 
 (פארזעצונג קומט) 
 די שטאט פון צוקונפט 
 