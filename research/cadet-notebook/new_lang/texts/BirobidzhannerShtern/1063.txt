
 &nbsp; די צייט, וואס איך האב פארבראכט אין גן־עדן, איז געווען די שענסטע צייט פון מיין לעבן. נאך ביים היינטיקן טאג טוט מיר א קלעם ביים הארצן און עס שטעלן זיך מיר טרערן אין די אויגן, ווען איך דערמאן זיך אין דער דאזיקער גליקלעכער צייט. 
 אפטמאל פארמאך איך די אויגן און לעב נאך א מאל איבער די גליקלעכע יארן. די דאזיקע יארן, וואס וועלן זיך שוין מער נישט אומקערן. סיידן, אז משיח וועט קומען. 
 אין אזעלכע פארחלומטע מינוטן פארגעס איך אפילו, אז מע האט מיר אפגעשוירן די פליגל, איידער מע האט מיך אראפגעשיקט אויף דער אנדערער וועלט. איך צעשפרייט די הענט און פרווו א פלי טאן. און ערשט דעמאלט, ווען איך פאל אראפ אויפן דיל און פיל א ווייטיק אין אונטערשטן טייל פון מיין גוף, דערמאן איך זיך, אז ס׳איז פארפאלן, אז פליגל פארמאגן בלויז די באשעפענישן אין גן־עדן. 
 און דערפאר טאקע האב איך באשלאסן צו באשרייבן אלצדינג, וואס עס האט מיט מיר פאסירט, סיי פאר מיין געבוירן ווערן, סיי נאך מיין געבוירן ווערן. און באשרייבן וויל איך עס נישט, כדי צו פארוויילן די נישט־גלויביקע, נאר כדי זיך אליין צו טרייסטן. איך ווייס, אז א סך מענטשן האבן שוין באשריבן זייער אייגן לעבן אין פארשידענע לשונות פון דער וועלט. איך אליין האב איבערגעלייענט א הונדערט אזעלכע לעבנס־באשרייבונגען און איך מוז זיך מודה זיין, אז ס׳האט געשלאגן צו דער גאל, אויף יעדן טריט האב איך געשפירט, ווי ס׳רעדט די מענטשלעכע גאווה און דער עיקר – דער ליגן. דער ליגן, וואס מאלט זיך אליין&nbsp; אין ראזיקע פארבן און דעם צווייטן אין וואס מער שווארצע. אזא לעבנס־באשרייבונג איז נישט מער ווי א שטות, וואס איז אויסן אפצונארן דעם שוטה, וועלכער גלויבט דערין, און דער עיקר זיך אליין – דעם באשרייבער. 
 איך אבער וויל דערציילן אלצדינג אזוי, ווי ס׳איז געווען. נישט מינערן אויף קיין האר. איך וויל קיינעם נישט איינרעדן, אז איך&nbsp; בין א צדיק אין פעלץ. חלילה וחס. 
 Ангел Шимен־Бер 
 כ׳האב א סך געגרייזט און א סך גוטס געטאן. דארט, ווו איך האב געגרייזט, וועל איך זיך מודה זיין, אז איך האב געגרייזט, און דארט ווו איך האב רעכט געטאן, וועל איך דערציילן מיטן אקוראט ווי אזוי און וואס און ווען. 
 איך ווייס, אז א סך מענטשן וועלן מיך פרעגן: היתכן, ווי קומט עס, א מענטש זאל געדענקען מיטן אקוראט, וואס מיט אים איז געשען פאר זיין געבוירן ווערן? זיי, די פרעגערס, וועלן אפילו ברענגען א ראיה, אז אזוינס איז נישט מעגלעך. א יעדער איינער ווייסט, אז איידער דער מענטש ווערט געבוירן, קומט א מלאך און גיט אים א שנעל אין דער נאז און פון דעם דאזיקן שנעל פארגעסט ער תיכף אלצדינג, וואס ס׳האט אים פאסירט, און אפילו די תורה, וואס דער מלאך האט מיט אים געלערנט איידער ער איז אראפ אויף דער זינדיקער וועלט. 
 די מענטשן, וואס וועלן דאס טענהן, וועלן זיין גערעכט. אזוי איז דאס טאקע. אזוי געשעט מיט יעדן מענטשן, איידער ער קומט אויף דער וועלט. דער מלאך שנעלט טאקע אין דער נאז איעדן איינעם און יעדער איינער פארגעסט טאקע אלצדינג. אבער מיט מיר איז געשען א נס, אן אויסטערלישער נס. און דעם נס וויל איך טאקע דערציילן אויף צו פריער, כדי מע זאל פארשפארן צו שושקען איינער דעם צווייטן אין אויער אריין, אז אט דער שמואל אבא אבערווא האקט א טשייניק, בראקט ליגנס, ווי א יידענע לאקשן. 
 
 (פראגמענט פון איציק מאנגערס 
 ״דאס בוך פון גן־עדן״ ) 
 &nbsp; 
 https://www.yiddishbookcenter.org/collections/yiddish־books/spb־nybc201537/manger־itzik-di־vunderlekhe-lebnsbashraybung־fun-shemuel־aba-abervo־dos-bukh 
 