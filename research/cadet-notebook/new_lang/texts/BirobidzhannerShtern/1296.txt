
 די איצטיקע קאנפערענץ אין טשערנאוויץ איז געווארן א קולטורע דערשיינונג פאר דער גאנצער שטאט 
 אין אויגוסט האב איך געהאט די זכיה זיך צו באטייליקן אין דער אינטערנאציאנאלער קאנפערערנץ, אין אנדענק פון יענער ערשטער שפראך־קאנפערענץ 1908. אפגערונקט מיט 110 יאר טיף אין דער געשיכטע, זיינען נאך יענער קאנפערענץ געבליבן תכליתדיקע באשלוסן; איינער פון זיי — און דער וויכטיקסטער — איז געווען דאס אנערקענען יידיש ווי „ א נאציאנאלע שפראך‟; נישט „ די נאציאנאלע שפראך‟, נאר איינע פון די יידישע לשונות ביים יידישן פאלק. 
 זעט אויס, אז די פשרה, צו וועלכער עס זיינען געקומען די אן ערך 70 באטייליקטע פון דער ערשטער קאנפערענץ, האט נאך הייסע מינדלעכע באטאליעס, סוף־כל־סוף, באפרידיקט די מערהייט. 
 תכלית פון דער איצטיקער אינטערנאציאנאלער קאנפערענץ איז געווארן דער פאקט אליין, אז אין 110 יאר ארום, נאך די טייטלעכע גזירות סיי אויף אונדזער פאלק און סיי אויף יידיש, זיינען זיך קיין טשערנאוויץ צונויפגעפארן ביי די 30 מענטשן פון פארשיידענע לענדער צו דערמאנען די טעג פון אונדזערע גדולים. אמת, אין אונטערשייד צו דער ערשטער קאנפערענץ, וואס איז אין גאנצן געפירט געווארן אין יידיש, האט די איצטיקע אנדענק־קאנפערענץ אדאפטירט פיר אפיציעלע שפראכן: ענגליש, אוקראיניש, רוסיש און יידיש (דער סדר איז אנגעוויזן לויט דער בראשור־פראגראם פון דער קאנפערענץ). 
 ווער זשע זיינען זיי, די געסט פון דער איצטיקער קאנפערענץ? קודם־כל, די אקאדעמישע עדה: פארשער פון יידישער ליטעראור, שפראך, געשיכטע, מיט איין ווארט, אוניווערסיטעט־מענטשן, וואס יידיש איז פאר זיי אין תוך א לימוד, אן אביעקט פאר זייערע שטודיעס און וויסנשאפטלעכע סך־הכלען. ס׳רוב פון זיי גריבלען זיך אינעם יידישן עבר, אין די גניזות און עזבונות. צווייטנס, איבערזעצערס פון יידיש, פארלעגער און ארכיוויסטן; און דריטנס, א הייפל יידישע שרייבערס. בעת דער ערשטער קאנפערענץ האבן דעם אויבן אן פארנומען די יידישע פען־מענטשן. 
 פארשטייט זיך, אז א באזונדער ארט האבן פארנומען די טעמעס, פארבונדן מיט דער געשיכטע פון די בוקאווינער יידן בכלל און טשערנאוויצער בפרט. דער פרעכטיקער „רויטער זאל‟ פונעם טשערנאוויצער אוניווערסיטעט, ווו אלע 11 סעסיעס זיינען פארגעקומען, האט זיכער קיין מאל נישט געהערט קיין רייד וועגן דער יידישער געשיכטע, ליטעראטור און שפראך ווי אין יענע הייסע עטלעכע טעג. 
 טשערנאוויץ קאן זיך באמת גרויסן מיט אירע יידישע פערזענלעכקייטן, וואס האבן אריינגעבראכט אין דער געשיכטע פון דער גאנצער בוקאווינער באפעלקערונג א ממשותדיקן חלק אין אלע געביטן פון לעבן: קולטור, ארכיטעקטור, ווירטשאפט, עקאנאמיע, ליטעראטור, טעאטער, מוזיק — סיי אין די צייטן, ווען בוקאווינע איז געווען א טייל פון דער עסטרייך־אונגערישער אימפעריע, סיי אונטער דער ממשלה פון רומענישן קעניג. ווי אזוי זשע האט מען זיי אפגעדאנקט? פארשיקט אין טראנסניסטריע צו ווערן דארט אומגעבראכט. אויך די סאוועטישע מאכט, וואס האט אין בוקאווינע באלעבאטעוועט איבער 50 יאר האט אויסגעראטן יעדן שפור פון דער יידישער קולטור, וואס האט נאכן חורבן שוין קוים געזשיפעט. 
 היינט וווינען אין טשערנאוויץ בערך א טויזנט יידן, און די נייע אומאפהענגיקע רעגירונג דערמעגלעכט אנצוהאלטן א רעליגיעזן לעבנס־שטייגער, צו האבן יידישע אינסטיטוציעס און לערן־אנשטאלטן. ביי דער עפענונג פון דער קאנפערענץ האבן געהאלטן שיינע רייד די איצטיקע גדולים — סיי פון קיעוו און סיי פון טשערנאוויץ. צי איז אבער געווארן די געשיכטע פון די אוקראינישע יידן, דערטרונקען אין די בלוטיקע פאגראמען און פארברענט אין די שרפות פון חורבן, א טייל פון דער אלגעמיינער געשיכטע פון אוקראינע? צי זיינען די ווערק פון די יידישע שרייבערס אריין אינעם לערן־קוריקולום, בתוכם אינעם שיינעם אלטן טשערנאוויצער אוניווערסיטעט? 
 די ארטיקע געלערנטע היסטאריקער און ארכיוו־ארבעטער, וואס זיינען אויפגעטראטן אין די ראמען פון דער אנדענק־קאנפערענץ, האבן אוודאי נישט אויסגעמיטן צו דערמאנען די וויכטיקע ראלע פון יידן אין די מקומות. איינער פון די רעדנער האט אפילו באטאנט, אז ער „שאצט מענטשן, וואס האבן ליב זייער שפראך!‟. דער טראגישער פאראדאקס אבער באשטייט אין דעם, אז די אקאדעמישע רעפעראטן האבן מער דערמאנט הספדים אויפן ברודער־קבר פון בוקאווינער יידנטום. 
 באזונדערס האט זיך עס געפילט אויסער די ווענט פונעם אוניווערסיטעטישן „רויטן זאל‟, בעת די שפאצירן איבער דער שטאט און די קורצע ארויספארן קיין סאדיגורע און וויזשניץ. מיט טשערנאוויץ זיינען ביי מיר פארבונדן מיינע ערשטע דערמאנונגען וועגן א גרויסער שטאט. כמעט יעדן זומען, ביז א יאר 12, פלעג איך פארן פון בעלץ צו מיינע מומעס, וועלכע האבן דארט געוווינט. די גלייכע ברוקירטע גאסן מיט הויכע שיינע בנינים האבן פארכאפט מיין אויג. שוין אפגערעדט פון די אוונט־שפאצירן אויף דער רעשיקער צענטראלער קאביליאנסקי־גאס, ווו שטאלצע מענטשן האבן הויך גערעדט צווישן זיך יידיש. 
 יא, די אמאליקע יידישע שטאט טשערנאוויץ האט צו מיר היינט אויך גערעדט יידיש, געשיקט שטילע גרוסן פון די געציילטע אנדענק־שילדלעך אויף די ווענט, לכבוד אירע אמאליקע בארימטע יידישע תושבים: דעם גרויסן משלים־שרייבער אליעזר שטיינבארג, זיין ליפקאנער בן־עיר און תלמיד משה אלטמאן און דער זעלטענער יידישער אקטריסע סידי טאל… 
 צו קומען אויף א יידישער אינטערנאציאנאלער אנדענק־קאנפערענץ און נישט באזוכן די קברים פון אונדזערע אבות, וועט עס די וועלט נישט פארשטיין. איז ווי לאזט מען טאקע נישט איבער א שטיינדל אויפן קבר פון אליעזר שטיינבארג. אפילו פון זיין אייביקייט שיקט ער אונדז זיין טרייסט: 
 טרויעריק, קינדער, אויף דער וועלט דער ברייטער גראמער! 
 &nbsp;ביטער! מיט א מאשל כאטש זיך קוויקן לאמיר… 
 די פארלאזטע יידישע בית־עולמס מיט זייערע שיין־אויסגעקריצטע מצבות, איינגעווארצלט אין דער בוקאווינער ערד, זיינען זיי געווארן א טייל פונעם ארומיקן פייסאזש, ווי די חורבות פון די אמאליקע רוימישע פאלאצן, אדער מיטלעלטערלעכע פעסטונגען… פאר אונדז, וועלטלעכע יידן, זעט עס אפשר אויס אזוי, נאר נישט פאר די חסידים, וואס קומען צו פארן אהער פון אלע וועלט־עקן. דא איז דאך געשטאנען דאס וויגעלע פון חסידות; דא אינעם רעשיקן טייכל וויזשענקע האט דער בעל־שם־טוב זיך געטובלט; דא האבן געפירט זייערע רביישע הויפן דער רוזשינער רבי, דער באיאנער רבי, דער וויזשניצער רבי — געפירט, דארף מען זאגן, רייך, בהרחבהדיק, מיט א ראזמאך. 
 זיי, די יונגע חסידישע חברה, קומען אהער אנצונעמען זיך מיטן גייסט פון זייערע אלטע רביים, אנצוקניפן די איבערגעריסענע פעדעמער פון אמאל מיטן היינט. זיי האבן אוודאי קיין אנונג נישט וועגן דער ערשטער טשערנאוויצער שפראך־קאנפערענץ און אירע באשלוסן; זיי לעבן זיך אויס מיט יידיש טאג־טעגלעך, ווייל יידיש איז געבליבן פאר זיי די שפראך, וואס פארבינדט זיי מיטן חסידישן ייחוס, מיט זייערע אבות. 
 דעריבער האט זייער באגייסטערט און פארפלאנצט האפענונג די באטייליקונג אין דער קאנפערענץ פון ד״ר חיה־רחל נאווע, א חסידישע פרוי פון ניו־יארק, וואס האט געהאלטן איר רעפעראט אויף א לינגוויסטישער טעמע. כ׳בין זיכער, אז אונדזערע גדולים פון דער ערשטער קאנפערענץ, בראש מיט י.־ל. פרץ, האבן זיך נישט פארגעשטעלט, אז אין 110 יאר ארום וועט א סאטמערער חסידישע טאכטער רעדן וועגן דעם „פאנעטישן קאנטראסט פון די קורצע און לאנגע וואקאלן אינעם אונטערלאנדישן יידיש‟. דער טעמע פון חסידישן יידיש איז געווידמעט געווען א באזונדערע סעסיע. 
 די איצטיקע קאנפערענץ אין טשערנאוויץ איז געווארן א קולטורע דערשיינונג פאר דער גאנצער שטאט; די פלאקאטן און אפישעס מיט דעם לאגא פון דער קאנפערענץ, האט מען געקאנט זען הענגען אויף די צענטראלע גאסן. יידישע פילמען, קינסטלערישע אויסשטעלונגען פון טשערנאוויצער יידישע מאלערס, אן עקספאזיציע פון יידישער פרעסע און ביכער, וואס געפינט זיך אין די פאנדן פונעם אוניווערסיטעט, קאנצערטן פון קלעזמער־מוזיק האבן געוויס פארברייטערט די ראמען פון דער אנדענק־קאנפערענץ. און אין די אוונטן האט די טשערנאוויצער פילהארמאניע, א בנין, וואס איז היסטאריש אויך פארבונדן סיי מיט דער קולטורעלער יידישער פארגאנגענהייט פון דער שטאט און סיי מיט דער ערשטער שפראכן־קאנפערענץ, געעפנט די טירן פאר די ליבהאבער פון יידישן געזאנג. אויף דער זעלבער בינע, ווו ס׳האט געשפילט די בארימטע סידי טאל, האבן אויפגעטראטן מיט זייערע פראגראמען די היינטיקע יידישע שטערן: מארינע יאקובאוויטש און רות לעווין (ביידע פון ישראל), און יעפים טשארני (מאלדאווע). 
 און צום סוף פון מיינע נאטיצן דארף אויסגעדריקט ווערן א גרויסער יישר־כוח די צוויי חשובע פערזענלעכקייטן — פראפעסאר וואלף מאסקאוויטש און יוסף זיסעלס, דעם קא־פרעזידענט פון דער אסאציאציע פון יידישע ארגאניזאציעס און קהילות אין אוקראינע. אן זייער מי און געטריישאפט זייער געבוירן־שטאט און דעם אנדענק פון&nbsp; אלע דורות טשערנאוויצער יידן, וואלט זיכער קיין נשמה־שימחה לכבוד יידיש נישט פארגעקומען. 
 אין זיין געזעגונג־ווארט ביים שליסן די קאנפערענץ, האט פראפעסאר מאסקאוויטש געזאגט: „איך זאג אייך צו, אז אין צען יאר ארום, צום 120סטן אנדענק פון דער ערשטער טשערנאוויצער שפראך־קאנפערענץ, וועט איר אלע זיין פארבעטן!‟ 
 פון זיין מויל צו גאטס אויערן, אמן! 
 ברוקלין, ניו־יארק, אויגוסט 2018 
 &nbsp; &nbsp; 
 