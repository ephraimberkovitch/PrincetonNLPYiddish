 
 פון כתרילעווקע: אפיקומן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א ראמאן אין פיר טיילן, מיט א פראלאג און מיט אן עפילאג, געשריבן לכבוד פסח.
    
 פ ר א ל א ג
    
א, אפיקומן. א, דו ארויסגעגנבעטע האלבע מצה פסח צום סדר פון
אונטערן טאטנס קישן! דער אלטער שיינער מנהג פון פארצייטן !
וויפל מאל האסטו געמאכט יונגע הערצלעך קלאפנדיק, קליינע הענטלעך
ציטערנדיק און גרויסע ערנסטע מענטשן לאכנדיק! ווער וואלט זיך עס
ריכטן, אשטייגער, אז אזא קאטאוועסדיקער מנהג, וואס איז באשאפן
געווארן, דאכט זיך, נאך אף ליצנות, זאל פירן צו גאנץ ערנסטע רעזולטאטן? ווער וואלט זיך עס ריכטן, אשטייגער, אז אן ארויסגעגנבעט
שטיקל אפיקומן זאל ארויסראטעווען א יונג פארל, וועמענס הערצער
זיינען געווען מסוכן אנגעגריפן דורך דער ערשטער הייליקער ליבע, פון
א גרויסן אומגליק?... אזא גליקלעכער צופאל פארדינט באמת, מע
זאל אים ווידמענען א ראמאן אין פיר טיילן מיטן גרעסטן כבוד, איבערלאזנדיק יעדן איינציקן, ער זאל זיך דערפון אפלערנען דעם מוסר, וואס
ער וויל און וואס אים דאכט זיך אויס, אז דאס מיינט מען...
    
 ערשטער טייל
    
רב יאסעלע ווינאקור, דער גוראלניק פון זשידיווסקע גרעבליע, האט
געהייסן איינשפאנען די שפאקעס, האט זיך אויפגעזעצט אף דער געלער
נאטעטשאנקע און האט א זאג געגעבן צום קוטשער:
    
―וואינקא, פאשאל!
    
וואינקא האט שוין נישט באדארפט און נישט געטארט איבערפרעגן
― וווהין. אז מע זאגט אים „פאשאל״, באדארף ער שוין אליין וויסן,
אז דאס מיינט מען אין שטאט אריין.
    
רב יאסעלעס גוראלניע איז נישט ווייט פון שטאט. אין א האלבע
שעה ארום האט שוין די געלע נאטעטשאנקע געלאזט זיך הערן איבער
דער געבריקעוועטער גאס, און פון דארט האט זי זיך א נעם געגעבן
גלייך צום שול־הויף צו ― און די גאנצע שטאט האט שוין געוווסט
פון איין עק ביזן אנדערן, אז רב יאסעלע ווינאקור, דער גביר פון זשי־דיווסקע גרעבליע, איז געקומען צו פארן. נאר קיינעם איז נישט איינגעפאלן אף דער מחשבה אפילו, אז ער זאל זיך הייסן אפשטעלן גאר
העט־העט אף יענער זייט בית־המדרש, נעבן הערש־בער דעם מלמד. וואס
האט רב יאסעלע ווינאקור, א ייד א גוראלניק, און א גביר, צו טאן בא
הערש־בער דעם מלמד? קיין קינדער אף צו געבן לערנען האט ער נישט.
ער פארמאגט אינגאנצן איין זון, וואס איז ווייט, זייער ווייט פון תורה.
רב יאסעלע ווינאקורס זונדל ― די גאנצע שטאט ווייס עס ― קאן גוט
פארן רייטנדיק, קאן גוט אנטרייבן אליין, ווייס אלצדינג, וואס באם טאטן
אין דער גוראלניע טוט זיך, באקאנט מיט איטלעכס שרייפעלע, נאר
לערנען ― נישט א לעק!
    
אמת, רב יאסעלע ווינאקור איז א מאדנער ייד, א שגעון, מיט מאדנע
איינפאלן. וואס אים קאן אריין אין קאפ! ווער האט אראפגעבראכט איינמאל אין א שיינעם טאג פאליציע אין באד, געמאכט א פראטאקאל, אז
זי האלט באם איינפאלן און מע דארף זי צעווארפן? און ווער האט
נאכדעם אראפגעבראכט ציגל און געהילץ און גויים, צעווארפן די אלטע
באד און אוועקגעשטעלט אף זיין אייגענעם חשבון א באד מיט א באסיין
און מיט שטיינערנע בענק, מיט מעשענע פערענטשעס און מיט אזעלכע
זאכן, וואס מע קאן זיך נאך עד היום פון דעם זאט נישט אפחדושן?
    
אדער ווער האט אויסגעטראכט „דאטשעס״ פאר די שטאטישע ארעמע יידישע קינדער בא זיך אין דער גוראלניע, מיט א גארטן אף צו זעצן
קארטאפלעס, ציבעלקעס, אוגערקעס און שאר ירקות אלעמאל, אז ס׳הייבט
זיך אן דער זומער? און גלאט ווער קאן זיך עס אנגעדענקען רב יאסעלע
ווינאקורס אלע אויפטועכצן, משוגעתן און איינפאלן, וואס אים קאן אריין
אין קאפ? ווער ווייס ― אפשר א ניי משוגעת?...
    
אזוי האט דער גאנצער שול־הויף געקאכט, און רב יאסעלע ווינאקור
איז זיך געזעסן בא הערש־בער דעם מלמד און געפירט מיט אים א
געשפרעך, פון וועלכן מיר גיבן איבער נאר איין צד ― דער אנדערער
צד אינטערעסירט אונדז נישט.
    
― הערט זשע, רב הערש־בער, די מעשה דערפון איז אזוי. איך
בין געקומען צו אייך צוליב אייער זון. איך האב געהערט, איר האט א
זון א צאצקע, וואס קען אלצדינג, און אז ער וויל לערנען האב איך
געהערט, שטודירן דאקטער, און האט נישט מיט וואס. און אזוי ווי איך
האב אויך א זון, און דווקא נישט קיין צאצקע, וואס קען דווקא גארנישט
און וויל דווקא נישט לערנען, קיין ברעקל נישט אפילו, ער וויל בעסער
פארן רייטנדיק, דער שייגעץ... נאר וואס דען? איך וויל אבער, ער
זאל א ל צ ד י נ ג  לערנען און זאל א ל צ ד י נ ג  קענען ― און לאמיר זען, ווער
פון אונדז ביידן וועט אויספירן! וואס זשע טוט מען? אפגעבן אים
שטודירן, מאכן אים פאר א סטודענטל ― וויל איך נישט. רב יאסעלע
ווינאקורס זון וועט נישט זיין קיין סטודענטל. צונעמען צו זיך אין שטוב
אריין א לערער א שלימזל ― ווייס אים דער רוח ווער ער איז! פאראן
בא מיר א מיידל, וואס דארף איך, איר פארשטייט צי ניין, אז רב יאסעלע
ווינאקורס טעכטערל זאל זיין באקאנט מיט אבי וועמען? און אזוי ווי
איך קען א יי ך, רב הערש־בער, און וועדליק איך בין מיר משער אייער
זון, איך האב אים געזען אנומלטן אין שול, ― רב יאסעלע ווינאקורן
באדארף מען נישט דערציילן קיין מעשיות, ― ער דערקענט א מענטשן
מיטן קוק, בכן איז בא מיר געבליבן, איך זאל אייער זון נעמען צו
זיך אין שטוב אריין אף א יאר אדער אף צוויי, ער זאל לערנען מיט מיין
יינגל, אים מאכן פאר א מענטשן, און באצאלט וועט ער קריגן פון מיר
אזוי, אז ס׳וועט אים קלעקן אף צו שטודירן נישט נאר דאקטער, נאר
אפילו פראפעסאר! איז דאס געמאכט?
    
האט הערש־בער דער מלמד אפילו געפרוווט א זאג טאן, אז ס׳איז
אוודאי זייער גלייך פאר ביידע צדדים, וואס איז דא שייך צו רעדן?
נאר וואס דען זשע? מע דארף הארכן, וואס וועט ע ר זאגן, דער בחור
הייסט עס?...
    
רב יאסעלע ווינאקור האט אבער נישט געוואלט הערן אפילו. וואס
מיר הארכן? ווער מיר הארכן? רב יאסעלע ווינאקורן האט נאך קיין
מענטש נישט געפרוווט זאגן ניין! ובפרט אזא זאך! ― „סיידן אייער
זון איז א פרא־אדם, אדער א פארמאלנער משוגענער?״...
    
אזוי האט אויסגעלאזט רב יאסעלע ווינאקור, גיך גערעדט, ווי זיין
שטייגער איז, און נישט שפעטער ווי אין א האלבער שעה ארום זיינען
זיי שוין געזעסן אינצווייען, רב יאסעלע ווינאקור און הערש־בער דעם
מלמדס בחורל, אף דער געלער נאטעטשאנקע, געהעצקעט זיך און געשאקלט זיך אין אלע זייטן, ― געפלויגן פייל אויסן בויגן קיין זשידיווסקי
גרעבליע. פונעם גיך פליען האט זיך בא רב יאסעלע ווינאקור די שיינע
ברייטע בארד צעשמיסן אף אלע זייטן, בארירט מיט איינציקע האר דאס
יונגע פנים פון דעם יונגן בחורל, וואס האט מיטן פולן אטעם ― אפשר
דאס ערשטע מאל אף זיין לעבן ― געשעפט די מחיהדיק פרישע לופט
פון אויסער דער שטאט, און געפילט זיך אזוי ווייט גוט, ווי עס קאן זיך
פילן א יונגער מענטש, בלוט און מילך, אן ארעם בחור, וואס דאס
גליק האט צו אים געטראפן גלייך אין שטוב אריין און אנגעקלאפט צו
אים אין דער טיר.
    
 ענדע ערשטער טייל
    
 צווייטער טייל
    
אויב רב יאסעלע ווינאקורס זונדל האט געהאט א גרויסע פעולה
אין דער תורה, וואס זיין לערער, הערש־בער דעם מלמדס זון, האט מיט
אים געלערנט ― איז א גרויסער ספק. נאר אז דער לערער האט געהאט
א פעולה ― דאס האט געקאנט ארויסזען א מינדסט קינד. אפנים, די
קעסט האט אים גאנץ גוט „פאליובעט״. דאס יונגע פנים איז געווארן
קיילעכיק, די בעקלעך האבן זיך אנגעבלאזן, און ער אליין האט זיך
צעוואקסן אין דער ברייט, געווארן גארנישט צו דערקענען.
    
די ערשטע צייט אפילו האט ער זיך געפילט, ווי א פרעמדער, אין
דער דאזיקער מאדנער שטוב ― א מאדנע שטוב בא רב יאסעלע ווינאקור,
אזא מאדנע, ווי רב יאסעלע אליין.
    
 רב יאסעלעס ווייב, פערעלע ― א קלייניטשקע, א שטילינקע, קיין
פיפס הערט מען פון איר נישט. שטיל, אן ווערטער, פירט זי די ממשלה
פון דער שטוב, ווי דער קאפיטאן די שיף ― אלץ אף זיין ארט און
אלץ אין דער צייט און אלץ איז אויסגערעכנט אזוי, אז דער קאפ, דער
אמתער מושל ― רב יאסעלע, זאל זיין צופרידן. קיינער טאר א הויך
ווארט נישט רעדן, אז דער בעל־הבית איז אין שטוב. די דינסטן גייען
אנגעטאן אין וואילאקענע שיך ― מען זאל נישט הערן זייערע טריט,
בעת דער בעל־הבית רוט. דער טיש ווערט געגרייט ווי בא א שררה,
דערלאנגט מיט דער גאנצער צערעמאניע, און געגעסן ווערט מעדני־מלך,
און פאוואלינקע, בהרחבה. דער בעל־הבית ― ער איינער אליין ―
רעדט, און אלע הארכן. באם טיש מוזן זיך געפינען אלעמאל אורחים,
פרעמדע, סוחרים, אדער גלאט דורכפארער. און אז ס׳איז נישטא קיין
פרעמדע, נעמט מען אייגענע, אנגעשטעלטע פון דער גוראלניע. דאס
באציען זיך פון די דאזיקע מענטשן צום בעל־הבית איז ווי סאלדאטן צו
א גענעראל. ער אליין אין א יארמעלקע, זיי אלע ― אן היטלען. נאר
צוס עסן ווערן אנגעטאן די היטלען. און האט מען אפגעגעסן און אפגעבענטשט ― אראפ די היטלען און קיינער וועט נישט וואגן זיצן. אלע
באדארפן שטיין. און נעמט דער בעל־הבית ארויס א פאפיראס אף צו
פאררויכערן, ווערן אין איין כהרף־עין אויסגעריבן עטלעכע שוועבעלעך
מיטאמאל און אונטערגעטראגן אים פייער. חיות נישט זיכער, עמעצער
זאל א ווארף געבן א שוועבעלע אף דער ערד, אדער נישט אויסווישן
גוט די פיס אין פאדערשטן חדרל, אדער נישט גיין פארשפיליעט, ווי עס
געהער צו זיין, אדער דאס האלדז־טיכל נישט אף אן ארט. און אלע, וואס
דינען בא אים, זיינען „דו״ ― מעג עס זיין א ייד מיט א בארד. און אלע,
סיי פרעמדע, סיי אייגענע, ציטערן פאר אים אימת־מוות ― אן אמתער
סולטאן.
    
נאר איין מענטש, האט דער לערער באמערקט, איז דא אין דער
דאזיקער מאדנער שטוב, וואס שרעקט זיך נישט איבער פארן שטרענגן
סולטאן. אדרבה, ער וואלט געמעגט שווערן, אז דער סולטאן האט דרך־ארץ פאר יענעם מענטשן. און יענער מענטש ― דאס איז רב יאסעלע
ווינאקורס טעכטערל ― צילע.
    
א שיינע, א הויכע פיגור ― צוויי טראפן וואסער דער פאטער. אין
דעם פאטערס כאראקטער, האט ליב געוועלטיקן ― רב יאסעלע ווינאקור
מיט די ביינער! „מיין זשאנדאר״ ― אזוי זאגט דער פאטער אף איר
מיט גדלות, און קוועלט. ווערט ברייטער ווי לענגער, אז די טאכטער
כאפט אים עפעס בא א ווארט, וויל אים איבערשפארן, באווייזן, אז
ער איז אומגערעכט. פארשטייט זיך, אז איבערשפארן שפארט מען אים
נישט איבער, און גערעכט איז תמיד ער, נישט קיינער; נאר הנאה
האט ער און קוקט מיט פארגעניגן אפן עולם, ווי איינער רעדט: „וואס
זאגט איר אף רב יאסעלע ווינאקורס טעכטערל? דאס עפעלע פאלט נישט
ווייט פון ביימעלע״...
    
― איך וואלט וועלן, איר זאלט א מאל אף א טשיקאוועסט מיט
איר זיך דורכשמועסן, אביסל טיפער אריינרעדן זיך מיט מיין זשאנדאר.
― אזוי האט רב יאסעלע ווינאקור א זאג געגעבן איינמאל צום לערער,
ווינקענדיק מיט איין אויג אף דער טאכטער, ― און ס׳איז נישט געווען
קיין מער גליקלעכער פאטער אף דער וועלט, ווי ער, אז ער האט דערזען,
ווי זיין טאכטער האט א נעם געגעבן דעם לערער צו דער ארבעט, געמאכט
פון אים, ווי אים האט זיך אויסגעוויזן, אש און בלאטע, א גל של עצמות!
,,און דווקא אף יווניש לשון! און מיט אזויפיל נעמען פון ביכער: פוש־קין און לערמאנטאוו און באקל און גאגל־מאגל ― אט אזוי! אט אזוי!
לאז ער וויסן, הערש־בער דעם מלמדס זונדל, ווער רב יאסעלעס טעכטערל
איז!״... ― ― ― ― ―  ― ― ― ― ― ―― ―
― ― ― ― ― ― ― ― ―  ―  ― ― ― ― ―
    
דא שטעלט זיך דער פארפאסער אפ, ווארעם אלצדינג, וואס ער זאל
דא נישט דערציילן, איז אלט, אזוי אלט, ווי די וועלט. ווער פארשטייט
עס נישט, אז פון אזעלכע אפטע הייסע וויכוחים, וואס א בחור מיט א מיידל
פירן און זיינען גרייט, דאכט זיך, איינס דאס אנדערע גאר דורס זיין,
לאזט זיך אויס, און גאנץ אפטלעך, אז דער בחור פארליבט זיך אינעם
מיידל און דאס מיידל אינעם בחור מיט סכנות־נפשות, און זיי זיינען
ביידע גרייט אפצוטאן די גרעסטע נארישקייטן אין דער וועלט, אדער
באגיין איינע פון די ארבע מיתות בית־דין: הענגען זיך אדער טרינקען
זיך, סמען זיך אדער שיסן זיך, אדער גאר אנטלויפן אין א פינצטערער
נאכט, שטעלן ערגעץ א שטילע חופה און אריינשרייבן דערנאך צו די
עלטערן א בריוול: „מזל־טוב אייך ― מיר האבן חתונה געהאט!״...
ניין. מיינע העלדן, וואס איך באשרייב, האבן נישט אזוי געטאן. זיי
איז געקומען צו הילף דער אפיקומן, דער ארויסגעגנבעטער אפיקומן,
פסח צום ערשטן סדר, ווי איר וועט דאס באלד ארויסזען פונעם דריטן
טייל פון מיין אמתן, נישט אויסגעטראכטן ראמאן.
    
 ענדע צווייטער טייל.
    
 דריטער טייל
    
דער ווינטער אין אוועק. דאס אייז איז צעגאנגען. דער שניי האט
צעלאזט. די ערד האט זיך אויפגעדעקט, אויסגעווייכט און אויפגעפרישט,
גרייט ארויסצושפראצן א גרין גרעזל. די נאקעטע ביימלעך האבן זיך
אויסגעגלייכט, ווי פונעם שלאף נאר וואס אויפגעוואכט; אף זייערע
פייכטע ריטלעך וועלן זיך אט־אט באווייזן יונגע קניפעלעך; די קניפעלעך וועלן זיך אויפקניפן, אויפפיקן און צעלאזן זיך אין גרינינקע בלעטעלעך ― דער פרילינג גייט! דער פרילינג קומט! ― ערב פסח.
    
אין זשידיווסקע גרעבליע, בא רב יאסעלע ווינאקור, זעט זיך אן דער
ערב פסח נישט ווינציקער, אויב נישט מער נאך, ווי אין שטאט. רב
יאסעלע ווינאקור איז א פרומער ייד, א חסיד. ער וועט נישט לאזן, אז
זיין גוראלניע, וואס איז פול מיט חמץ און איז דורך און דורך חמץ, זאל
חלילה ארבעטן די אכט טאג פסח. אלץ ווערט פארקויפט על פי שלחן־ערוך צו א גוי, און אלץ ווערט אפגעשטעלט און אלץ ווערט גערייניקט
און געפוצט און געכשרט ― און קומט פסח, איז רב יאסעלע ווינאקור
אויס גוראלניק, אויס געשעפטס־מענטש. זיינע מענטשן זיינען מער נישט
קיין „מענטשן״ ― זיי זיינען יידן, באפרייטע, אזוי ווי ער, אזוי ווי אלע
יידן, וואס זייערע עלטערן זיינען ארויסגעגאנגען פון מצרים. און אלע
באדארפן זיי זיך צונויפקלייבן מיט ווייבער און מיט קינדער, און
אינאיינעם מיט אים, מיטן בעל־הבית, בא איין טיש, פייערלעך אפריכטן
דעם סדר.
    
איך מיין, עס וועט נישט זיין קיין גוזמא צו זאגן, אז אף קיינעם
איז נישט אזוי אנגעמאסטן דער נאמען „מלך״, ווי אף דעם דאזיקן סולטאן און מושל ― רב יאסעלע ווינאקור. איר שטעלט אייך נאך פאר,
אשטייגער, אזא מין בילד: ארום א צענדליק פאמיליעס בא איין טיש
מיט ווייבער און קינדער און דינסטן, אלע יום־טובדיק, און אלע אויגן
ארויף, צום אויבנאן, און אויבנאן די שיינע הויכע פיגור פון רב יאסעלע
ווינאקור, אנגעטאן אין ווייסן פון אויבן ביז אראפ, ,פון דער ווייסער זיידענער יארמעלקע ביז די ווייסע אטלעסענע שיך. וואס ער זאגט ― זאגן
אים אלע נאך. קיינער נישט פריער און נישט שפעטער. ער טיילט ארויס
אלעמען די מצה, דעם מרור, דעם כרפס, דעם חרוסת. ער טוט א ווונק
― ווערן אנגעפילט די כוסות. ער נעמט זיך טרינקען ― טרינקען אלע.
    
ניין, דער אמתער מלך, דער אמתער מושל ― דאס איז אונדזער
סולטאן רב יאסעלע ווינאקור. און ווי אן אמתער מושל, ווי אן אמתער
מלך, איז ער קאנסערוואטיוו, היט אפ שטרענג אלע מנהגים און טראדיציעס. למשל, בא אלע יידן איז א מנהג: מרור ― דאס איז אנגעריבענער
כריין, אפטמאל אויסגעוועפטער, עטוואס ביטערלעך, פון יוצא וועגן. בא
רב יאסעלען איז א מנהג: מרור דארף זיין מרור. א האלב ווערצל כריין
― דאס מוז יעדער איינציקער אויפעסן ― ער מעג אפילו דעם שלאק
באקומען!
    
די צערעמאניע פון וואשן זיך איז בא אים איינגעפירט, אז נישט
נאר די דינסטן, נאר אלע ווייבער ― און זיין ווייב פערעלע און זיין
טאכטער צילע ― באדארפן אונטערטראגן צום טיש די זילבערנע בעקן
מיט די שניי־ווייסע האנטעכער, באדינען די מאנצבילן, די מלכים, די יוצאי
מצרים.
    
עפענען די טיר צו „שפוך־חמתך״ ― דאס איז ז יי ן כבוד, דאס געהערט צו אים אליין. פארוואס? אט אזוי וויל ער, רב יאסעלע ווינאקור,
און אט אזוי איז ער זיך נוהג כל ימיו!
    
נאך איין מנהג איז בא אים איינגעפירט פון יארן ― און דאס
מוז דורכגעמאכט ווערן אלעמאל באם ערשטן סדר, עס מעגן פאלן שטיינער
פונעם הימל. אט אין וואס דער דאזיקער מנהג באשטייט:
    
נאכן ערשטן האלבן סדר, אז עס קומט צו דער סעודה, און דער
עולם האלט אין רעכטן עסן, באדארף מען זען, מע זאל זיך שטארק פאררעדן (פסח צום סדר מעגן אלע בא אים רעדן ― בני־חורין!). יעדער
מעג רעדן פון וואס ער וויל, און נישט נאר ער מעג, ― ער ב א ד א ר ף
רעדן, און אויך דעם בעל־הבית, דעם מלך באדארף מען פאררעדן, אזוי,
אז נישט ער און נישט קיינער זאל באמערקן, ווי רב יאסעלעס טעכטערל
צילע גנבעט זיך אונטער שטילערהייט צום פאטער פון הינטן, לייגט אריין
די האנט אונטערן קישן פון דעם עסעבעט און גנבעט ארויס בא אים
קונציק די האלבע מצה ― אפיקומן.
    
עס איז שווער צו זאגן, צי דער פאטער מאכט זיך, אז ער זעט נישט,
צי ער זעט טאקע נישט, ווי די טאכטער גנבעט זיך הינטער זיינע פלייצעס
און שלעפט בא אים דעם אפיקומן פון אונטערן קישן, ― נאר אז עס
קומט פארן בענטשן, צום אנדערן האלבן סדר, און עס האלט באם אויסטיילן דעם אפיקומן, און דער מלך טוט זיך א כאפ, אז ס׳איז נישטא
קיין סימן פון קיין אפיקומן, ווערט ער כלומרשט בייז:
    
― ווער האט ארויסגעגנבעט בא מיר דעם אפיקומן?
    
שפרינגט ארויס צילע מיט א געלעכטערל:
    
― טאטע, סע איך! וואסטו מיך געבן פארן אפיקומן?
    
― וואס פארלאנגסטו?
    
און עס הייבט זיך אן א דינגעניש. זי וויל, אז אף די אנדערע טעג
יום־טוב זאל ער איר קויפן א פינגערל.
    
― גוט. ער וועט איר קויפן א פינגערל.
    
― ניין, זי וויל מיט א בריליאנטל!
    
― גוט, ער וועט איר קויפן מיט א בריליאנטל.
    
― און אחוץ דעם וויל זי נאך א שנירל פערעלעך.
    
― דאס וועט שוין זיין צו פיל.
    
― ווי באלד אזוי, איז נישטא קיין אפיקומן!...
    
איר מיינט, דאס טרייבט מען קאטאוועס ― ניין. צילע זאגט דאס
גאנץ ערנסט, און דער גאנצער עולם שמייכלט (פסח צום סדר מעג מען
שמייכלען בא רב יאסעלע ווינאקור ― בני חורין!).
    
― אפשר וועט זיין גענוג א בייטש קארעלן ― בעט זיך בא
איר דער פאטער.
    
― פערל, נישט קיין קארעלן! ― זאגט די טאכטער פעסט. ― און
נאך מיט א גאלדן פערמוארל דערצו!
    
― זי וויל מיך מאכן פאר א קבצן! ― זאגט דעך פאטער, שוין
צום עולם רעדנדיק, און דער עולם שיסט אויס א געלעכטער (פסח צום
סדר מעג מען בא אים לאכן אפילו הויך ― בני חורין!).
    
― אז דו וועסט זיך מיט מיר נאך אביסל דינגען, ― זאגט אים
די טאכטער ― וועל איך וועלן, אז דאס פערמוארל זאל זיין א בריליאנטענער.
    
רב יאסעלע ווינאקור כאפט זיך אן באם קאפ: „זי וויל אים מאכן
פאר אן אנזעצער!״, דער עולם לאכט נאך העכער. דער פאטער לאזט
איר נאר, גיט זיך אונטער. די טאכטער גיט אפ דעם אפיקומן ― און
דער אנדערער האלבער סדר גייט אוועק מיט דער אייגענער פייערלעכקייט,
וואס דער ערשטער האלבער סדר.
    
און אט אזוי אלע יאר.
    
 ענדע דריטער טייל.
    
 פערטער טייל
    
דעם פסח, וואס מיר באשרייבן אצינד, איז פארגעקומען מיט רב
יאסעלעס אפיקומן א שטיקל פארענדערונג. דאס הייסט, דער אפיקומן איז
בא אים ארויסגעגנבעט געווארן אזוי קונציק, ווי אלע יאר, און, ווי
אלע יאר, האט זיך רב יאסעלע ווינאקור א כאפ געגעבן צום אנדערן
האלבן סדר צום אפיקומן און אויסגערופן: „ווער האט דאס אוועקגעגנבעט דעם אפיקומן?״ האט זיך צילע אנגערופן פון איר ארט, ווי
אלע מאל:
    
― טאטע, דאס האב איך! וואסטו מיר געבן פארן אפיקומן?
    
― וואס פארלאנגסטו? ― האט איר געענטפערט דער פאטער,
ווי אלע מאל, און געווארט, וואס וועט זי זיך, אשטייגער, הייסן קויפן,
אז זי האט שוין אלצדינג? זי האט שוין צירונג אן א שיעור, און
וויגרישנע בילעטן, און א פארטאפיאנע, און אפילו א פערדל אן אייגנס
האט ער איר ערשט פאראיארן נאך פסח געמוזט קויפן. א השגה פון
א מיידל ― זיך גאר הייסן קויפן א פערדל, כא־כא! דאס קאן נאר
רב יאסעלע ווינאקורס טעכטערל, ווייטער קיינער ניט! אך, ווי מע האט
זיך עס דעמאלט אנגעלאכט!...
    
אלע אויגן קוקן אהין, ווו רב יאסעלעס טעכטערל זיצט. אלע זיינען
נייגעריק צו הערן, וואס וועט זי היינטיקס יאר פארלאנגען פון איר
פאטער? ― און זי, רב יאסעלעס טעכטערל, איז געזעסן דווקא רויק,
ווי אלע מאל, און פעסט בא זיך, ווי אלע מאל, אז זי וועט דאס מאל
אויספירן, ווי אלע מאל. נאר עפעס האט זי איצטיקס מאל נישט געאיילט זיך און עפעס מאדנע איבערגעקוקט זיך מיט לערער, מיט הערש־בער דעם מלמדס זון, וואס זיצט אקוראט אקעגן איר, און מע וואלט
געמעגט שווערן, אז א גרינג שמייכעלע האט זיך באוויזן אף זייערע
ביידנס פנימער... נאר ניין! עס האט זיך נאר אויסגעוויזן! ווי איז
דאס מעגלעך ― רב יאסעלע ווינאקורס טעכטערל און דער לערער,
הערש־בער דעם מלמדס זונדל ― א סמיכות הפרשה!...
    
נאר אט האט זי זיך אויסגעדרייט צום פאטער, און באלד וועט
מען שוין וויסן ― און ווי איבעראשט זיינען געווארן אלע, און מער
פון אלעמען דער פאטער, אז די טאכטער האט אים געענטפערט, אז
היינט קאן זי ניט זאגן, וואס זי פארלאנגט... דאס וועט זי אים ערשט
קאנען זאגן שפעטער... דעם ערשטן טאג חול־המועד...
    
― איצט פארלאנג איך פון דיר, טאטע, נאר איין זאך: זאלסט
מיר געבן דיין ערנווארט, אז דו וועסט מיר ניט אפזאגן...
    
רב יאסעלע ווינאקור האט מיט א צופרידן שמייכעלע, וואס האט
זיך צעגאסן איבער זיין שיינער ברייטער בארד, באטראכט דעם גאנצן
עולם, ווי איינער רעדט: „געפעלט אייך א השגה פון רב יאסעלעס
טעכטערל?״...
    
און צו דער טאכטער האט ער א זאג געגעבן:
    
― ווי קאן איך דיר צוזאגן א זאך, וואס איך ווייס נישט? טאמער
בין איך גאר נישט אימשטאנד?...
    
― נו, גיב איך דיר, טאטע, צוריק מ יי ן ערן־ווארט, אז איך
וועל ניט פארלאנגען פון דיר אזעלכעס, וואס דו ביסט ניט אימשטאנד...
    
דאס פריערדיקע שמייכעלע האט זיך נאך ברייטער צעלייגט איבער
זיין שיינער בארד און איבערן גאנצן פנים. דאס האט באדארפט באדייטן: „וואס זאגט איר אף רב יאסעלעס טעכטערל? זי באדארף
נישט גיין לייען קיין ווערטער!״ ... און צו דער טאכטער האט ער
א זאג געגעבן:
    
― גוט. איך בין דיר מבטיח...
    
― ניין, טאטע, נישט „מבטיח״, נא דו גיסט מיר דיין ערן־ווארט...
    
― רב יאסעלע ווינאקור, אז ער זאגט, ער איז „מבטיח״, איז אלץ
איינס, וואס אן אנדערער זאגט „ערן־ווארט״...
    
― ניין, טאטע, איך וויל, דו זאלסט מיר פאר אט די אלע מענטשן
געבן דיין ערן־ווארט, און טאקע די האנט „תקיעת־כף״...
    
דאס פריערדיקע שמייכעלע איז אראפ פון רב יאסעלעס בארד און
איז פארשווונדן געווארן.
    
― רב יאסעלע ווינאקור האט נאך קיינמאל קיינעם קיין תקיעת־כף נישט געגעבן און וועט נישט געבן...
    
― ווי באלד אזוי, איז נישטא קיין אפיקומן!...
    
דער עולם האט נישט געוווסט וואס צו טאן: שמייכלען? ― איז
דער בעל־הבית צו ערנסט. זיין ערנסט? ― איז דאס צו א גרויסער
שפאס. האט מען אראפגעלאזט די אויגן אראפ און געווארט, וואס וועט
דא זיין דער סוף? און דערווייל האט קיינער נישט באמערקט אז איין
מענטש, וואס זיצט דא צווישן זיי באם סדר, איז בא דעם דאזיקן נסיון
מיט א מאל געווארן בלאס און רויט און אלערליי קאלירן, און די הענט
האבן אים געציטערט...
    
דער איינער איז געווען נישט קיין אנדערער, נאר דער לערער,
הערש־בער דעם מלמדס זונדל.
    
און דער פאטער מיט דער טאכטער האבן זיך דערווייל נאך עטלעכע מאל איבערגעשמועסט און איבערגעקוקט זיך, ווי צוויי שטארקע
מענטשן, גוטע פריינט, וואס האלטן באם ארויסגיין איינס אקעגן דאס
אנדערע מלחמה האלטן. איטלעכער פון די צוויי איז געשטאנען פעסט
אף זיין פאזיציע: דער פאטער האט זיך געהאלטן איינס ― ער גיט
נישט קיין תקיעת־כף. די טאכטער האט זיך געהאלטן בא אירס ―
נישטא קיין אפיקומן!...
    
ס׳איז שווער צו זאגן, מיט וואס דאס וואלט זיך געענדיקט, ווען
עס שטעלט זיך נישט ארויס דער לערער פאר א מליץ־יושר און פאר
א פארמיטלער צווישן ביידע צדדים, אז „א מענטש, וואס האט אף זיין
לעבן קיין תקיעת־כף נישט געגעבן, איז נישט כדאי, מע זאל אים צווינגען מיט נויט, ובפרט אזא מענטש, ווי רב יאסעלע, וואס זיין ערן־ווארט און נאך פאר עדות איז באמת אזוי גוט, ווי א תקיעת־כף״...
    
דאס האט געהאט דעם זיבעטן חן און געמאכט דעם גרעסטן
עפעקט. ערשטנס, זיינען הערש־בער דעם מלמדס זונס אקציעס אין דער
דאזיקער שטוב געשטיגן מיט א סך, א סך פראצענט, ובפרט אין די
אויגן פון רב יאסעלע ווינאקור, וואס כאטש ער איז א מענטש פון
סאמע שטאל און אייזן, פונדעסטוועגן קאן מען אים, ווי כמעט אלע
מענטשן פון דער וועלט, מיט א גוט ווארט קויפן און פארקויפן. און
צווייטנס, האט דער גאנצער עולם דערזען אפן בעל־הביתס בארד א פרישן שמייכל, און מע האט פריי אפגעאטעמט. אגב איז שוין טאקע געווען
צייט א מאל אויפצושטיין פונעם סדר, וואס האט זיך איצטיקס מאל
פארצויגן העט־ווייט אין דער נאכט אריין.
    
 * * *
    
 די ערשטע טעג פסח זיינען איבערגעלאפן גארנישט צו באמערקן,
ווי זיי לויפן אלע מאל איבער, ווי עס לויפן, אייגנטלעך, אלע טעג פון
א גאנץ יאר, כאטש אפילו עס קאן זיין, אז פאר א פאר מענטשלעך
פון דעך דאזיקער געשיכטע האבן זיך די צוויי טעג געצויגן און געשלעפט זיך און אויסגעוויזן לאנג, ווי דער יידישער גלות. נאר ווי די
מעשה איז, ― די צוויי טעג פסח זיינען אוועק, און דער ערשטער
טאג חול־המועד איז געקומען, און דער פאטער האט זיך גאנץ געמיטלעך און גאנץ ברייטלעך א זאג געגעבן צו דער טאכטער, האלב אין
קאטאוועס און האלב ערנסט: „נו, זשאנדאר, לאמיר שוין וויסן, מיט
וואס האסטו מיך היינטיקס יאר געשטראפט, כא־כא?״, און ― אוי,
ווו נעם איך פארב אף אפצומאלן רב יאסעלע ווינאקורס פנים, אז ער
האט דערהערט פון זיין טעכטערל אזא מין, וואס האט זיך אים נישט
געחלומט, נישט אים און נישט קיינעם ניט. הערט א מעשה: איר פארלאנג, זאגט זי, באשטייט אין דעם, וואס זי האט ליב, זאגט זי, דעם
לערער, הערש־בער דעם מלמדס זונדל, און, זאגט זי, דער לערער, הערש־בער דעם מלמדס זונדל, האט ליב זי, רב יאסעלע ווינאקורס טאכטער
צילע, און אז זיי האבן זיך געגעבן, זאגט זי, דאס ווארט, זיי זאלן זיין
חתן־כלה, און זי פארלאנגט, זאגט זי, פון אים, פונעם פאטער, הייסט
עס, אז נישט פריער און נישט שפעטער פון שבת נאך שבועות זאל
זיין די חתונה!... דער גאנצער הויף האט זיך שיר נישט איבערגעקערט! די גוראלניע איז שיר נישט חרוב געווארן! זשידיווסקע גרעבליע איז געגאנגען כאדאראם! רב יאסעלע ווינאקור האט געארבעט
מעשים! עס זיינען געווען געשרייען, און קללות, און געוויינען, און
טרערן ― און וואס איר ווילט: וואס הייסט, ער, רב יאסעלע ווינאקור,
וואס גאט האט אים געבענטשט מיט קיין עין־הרע אזא פארמעגן און
מיט קיין עין־הרע אזא טאכטער, וואס ער קאן דערגרייכן מיט איר
די העכסטע, די גרעסטע און די שענסטע שידוכים, נאר ער האט נאך
ביז אהער אפילו נישט אין זינען געהאט קיין שידוך טאן ― זאל ער
נעמען פלוצעם אינמיטן דרינען זיך פארבינדן מיט וועמען ― מיט
הערש־בער דעם מלמד! און נאך ווו? ― אט דא טאקע, אין דער דאזיקער שטאט!... סטייטש, סטייטש! אים, רב יאסעלע ווינאקור, וואס
קיין מענטש האט נאך נישט געוואגט מיט אים טרייבן קאטאוועס, זאל
מען אים אפטאן אזא שפיצל! אויסנארן בא אים זיין ערן־ווארט!...
און ווער? זיין געליבטע איין־און־איינציקע טאכטער! א, זי ווייס,
דער זשאנדאר, בא וועמען זי האט דאס א ווארט גענומען! רב יאסעלע
ווינאקור האט נאר קיינמאל זיין ווארט נישט געבראכן!... און עס
קומט אים אפן זינען די געשיכטע פון בת יפתח. דארט איז אויך געווען
א ווארט, און נישט קיין ווארט, נאר א נדר... ניין, דא איז נאר
געווען א ווארט, נישט קיין נדר! א ווארט קאן מען צוריק נעמען...
ווי קאן ער עס דערלאזן אזא זאך, אזא שידוך, אזא בזיון? ― היה
לא תהיה! ― דאס וועט נישט זיין, סיידן דער טויט!... און צוריק
אבער דערמאנט ער זיך: ער האט דאך פארט דאס ווארט געגעבן !
און פאר עדות, פאר מענטשן... און רב יאסעלע ווינאקור האט דאך
נאר קיינמאל זיין ווארט נישט געבראכן!... וואס טוט מען? רב
יאסעלע זאל נישט מורא האבן פאר גאט, פאר שכר ועונש, פאר המאבד
עצמו לדעת, וואלט ער זיך נאך א מעשה אנגעטאן!...
    
 ענדע פערטער טייל
    
 ע פ י ל א ג
    
נאך מיט צוויי וואכן פריער פאר שבת נאך שבועות האט רב
יאסעלע ווינאקור אויפגעשטעלט בא זיך אין זשידיווסקע גרעבליע א
שאלאש אפשר אף טויזנט פארשוין, אראפגעבראכט פון שטאט סארווערס און סארווערקעס און גלאט מענטשן, און מע האט גענומען באקן
און קאכן און בראטן און פרעגלען, צוגרייטן זיך צו דער חתונה, אלצדינג
ביד רחבה ― אין גרעסטן מאסשטאב. א קלייניקייט ― רבי יאסעלע
ווינאקור האט דערלעבט חתונה מאכן זיין איין־און־איינציק טעכטערל
צילע?! און אז עס איז געקומען צו דער חופה, האט ער אראפגעבראכט די
בעסטע כלי־זמר און די רבנים אלע פון שטאט און געפראוועט א חתונה,
וואס האט געקלונגען די וועלט! און א סעודה אין שטאט פאר ארעמע
לייט אחוץ. אזא סעודה, וואס זינט די שטאט שטייט, האט זי אזעלכעס
ניט געזען און וועט ניט זען! און אכט טאג האט מען געהוליעט נאך דער
חתונה. אכט טעג מיט אכט נעכט. און מיטן מחותן, מיט הערש־בער דעם
מלמד, האט זיך רב יאסעלע, בא די לחיימס, געקושט אפשר פופציק מאל
און אפשר הונדערט מאל, און אפשר נאך מער. עס האט דען א שיעור
געהאט דאס קושן זיך, אז גאט האט אים געהאלפן, ער האט אזא מחותן,
אזא ערלעכן יידן, ווי רב הערש־בער?...
    
און די מתנות, וואס ער האט עס א ביסל צעשענקט אלע זיינע
מענטשן, און דווקא מיט דער ברייטער האנט ― לאזן זיי געדענקען,
ווען זייער באלעבאס האט חתונה געמאכט זיין בת־יחידה!
    
נאר אף צוויי פונקטן האט ער זיך אוועקגעשטעלט שטאל און אייזן,
און האט געזאגט, אז דא מוז ער אויספירן ― עס מעגן פאלן שטיינער
פונעם הימל:
    
א) דעם מחותן, רב הערש־בער דעם מלמד, האט ער געקויפט אין
שטאט אז איינפאר־הויז מיט א קאמער פון תבואה אף צו פארדינגען ―
אונטערגעשמעלצט מיט א מזומנע פאר טויזנטער און געפועלט, אז הערש־בער דער מלמד זאל ווערן אויס הערש־בער דער מלמד, נאר גלאט ר ב
ה ע ר ש ־ ב ע ר.
    
ב) דעם איידעם, רב הערש־בערס זון, האט ער איבערגעגעבן א העלפט
פון דער גוראלניע און פונעם הויף און פון די סקלאדן און פון אלע געשעפטן, און אפילו פון דער געלער נאטעטשאנקע מיט די ברענענדיקע
שפאקעס ― פון אלצדינג איבערגעשריבן פונקט א העלפט אף זיין נאמען
― און ווער מיר שטודירן? וואס מיר דאקטער? שוין לאנג פארגעסן!...
    
רב יאסעלע ווינאקור האט באוויזן ווער ער איז און וואס ער קען!...
    
 געשריבן אין יאר 1914
א בילד לכבוד שימחת־תורה
  
א קורצע הקדמה
    
אלטע בילדער פון פארצייטן! שטייט אויף, זייט מוחל, פון אייערע
קברים, איר זייט שוין לאנג אפגעשטארבן פאר אונדזער יוגנט. אן עבירה.
די צייט שטייט ניט. בילדער בייטן זיך. איין דור טרייבט דעם אנדערן.
אונדזערע קינדער וועלן פון אייך ניט וויסן. אינאיינעם מיט מיר וועט
איר אוועק אין קבר, פארפאלן ווערן אפשר אף אייביק. גלייך ווי איר זייט
גאר קיינמאל אף דער וועלט ניט געוועזן. שטייט אויף, שטייט אויף,
לאמיך אייך איין מאל כאטש דורכפירן פארביי זייערע אויגן. לאזן זיי
אייך אנקוקן, אונדזערע קינדער, און לאזן זיי דערציילן דעם דור, אז
ס׳איז געווען אמאל בא אונדז אזעלכע, ווי איר, אז איר זייט חלילה ניט
קיין אויסגעטראכטע פונעם קאפ, אז איר האט אמאל געלעבט אף דער
וועלט און אז זיי קערן זיך אן מיט אייך גאנץ נאענטע קרובים, ― אייערע אייגענע אור־אור־אייניקלעך...
  
א
    
שטארק געקרייזלטע בארד און פאות, ווייס ווי געפאלענער שניי,
א נאפאלעאנקע (א פארצייטיקער מין היטל) אפן קאפ, א לאנגער גראבער שטעקן אין די הענט מיט א ביינערנע האלקע, א זאק אף די פלייצעס. איינגעבויגן ביז צו דער ערד, גייט ער אלע ערב שבת און אלע ערב
יום־טוב פון שטוב צו שטוב צונויפנעמען קוילעטש פאר די ארעמע יידישע ארעסטאנטן, וואס אין טורמע.
 
 