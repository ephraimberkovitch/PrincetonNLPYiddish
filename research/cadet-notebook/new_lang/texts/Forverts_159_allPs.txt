 אינעם יאר 1953, זייענדיק פארשפארט אינעם סאוועטישן גולאג, האט דער יידישער פאעט יוסף קערלער ז״ל געשאפן דאס ווייטערדיקע שימחת־תורה־ליד: 
 כאטש מיר זענען זייער ווייט פון פרייד / ווייט פון פארגעניגן / לאמיר, ברידער, שטילינקערהייט / א זינג טאן אונדזער ניגון. 
 שימחת תורה, אלץ איז דאך כדאי / אויף דער וועלט דער גרויסער / אין דער ווייטער, זייער ווייטער פריי / קלינגען גילדענע כוסות. 
 ס׳איז דער חושך שוין אזוי געדיכט / ס׳באהאלטן זיך די שטערן / ס׳וועט זיך אבער דורכברעכן דאס ליכט / ווייט וועט נאענט ווערן. 
 אין 1998 האט דער מוזיקער מענדי קאהאן, בשותפות מיטן פאעטס זון, ד״ר דוב־בער קערלער, פילמירט, ווי דער מחבר זינגט עס אין ירושלים. 
 אזוי צי אנדערש, קלינגט קערלערס טרויעריק ליד ווי א היפוך פון יענעם „פריילעכן כפרות־ניגון‟. דער פאעט, וואס איז אויך באקאנט ווי א שרייבער און זשורנאליסט, האט לכתחילה מיט אן אפן הארצן געשטיצט דעם סאוועטן־פארבאנד, געארבעט אין „דער עמעס‟ און א ריי אנדערע סאוועטיש־קאמוניסטישע אויסגאבעס און האט אין 1947 זיך באזעצט אין ביראבידזשאן ווו ער האט אנגעהויבן ארבעטן אינעם זשורנאל, „ביראבידזשאנער שטערן‟. 
 קערלער איז אבער באלד שטארק אנטוישט געווארן וואס סטאלינס רעגירונג האט פארמאכט די סיסטעם פון יידיש־שפראכיקע שולן. פאר זיין „אנטי־סאוועטישער נאציאנאליסטישער‟ קריטיק איז דער פאעט, נעבעך, אין 1950 פארמישפט געווארן צו צען יאר ארבעט אין קוילן־שאכטעס אין דער שטאט ווארקוטא. זיצנדיק אינעם סאוועטישן לאגער, האט זיך אים איינגעגעבן צו שאפן א גרויסע צאל לידער; איראניש, האבן זיך אייניקע פון זיי פארשפרייט אינעם ראטן־פארבאנד, כלומרשט, ווי געשאפענע אין א נאצי־געטא. 
 יידיש איז אן אויסערגעוויינטלעך קאסמאפאליטישע שפראך. יידישע שרייבער און פאעטן האבן געוווינט און געשאפן פאקטיש איבעראל – פון כינע און דעם רוסלענדישן ווייטן מיזרח ביז קובע און אורוגוויי. די שטאט ווארקוטא, ווו יוסף קערלער איז געזעסן, איז היינט די זעקסט־גרעסטע הינטערן ארקטישן קרייז, ווו עס וווינען 52 טויזנט תושבים. ביז איצט ווערט אבער ווארקוטא אסאציירט מיט דער פינצטערער סטאלין־תקופה. די שטאט גייט ביסלעכווייז אונטער; גאנצע געגנטן באשטייען פון פארלאזטע ליידיקע בנינים . 
 ווייט נישט יעדער וויל בלייבן אין א פארווארפענעם מקום, ווו די ווינטער־טעמפעראטור דערגרייכט צומאל ביז מינוס 60 גראד פארענהייט. אבער א דאנק יוסף קערלערס ליד, וואלט ווארקוטא געדארפט באקאנט ווערן ווי דאס ארט, ווו א פראמינענטער פאעט האט געשריבן יידישע לידער. 
