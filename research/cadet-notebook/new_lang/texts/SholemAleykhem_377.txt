 
 פון כתרילעווקע: לאטקעס של חנוכה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א באשרייבונג
    
 א
    
 אין דער שטאט קאפעלישל, וואס אין דער סביבה פון מאזעפעווקע,
ניט ווייט פון יעהופעץ, וואס רעכנט זיך צו פאליעסיע, גייט ארום א טאג
פאר חנוכה פון שטוב צו שטוב פאנפאלי דער שמש מיט א לאנגן שטעקן
און מיט א לאנטערן און רופט צונויף די „גאנצע שטאט״ צום ערשטן
ליכטל אין „הויף״ אריין אף לאטקעס. הייסן הייסט פאנפאלי, אייגנטלעך,
ישראלי, נאר רופן רופט מען אים „פאנפאלי״ דערפאר, וואס ער פאנפעט
מחילה שטארק אונטער דער נאז און זאגט:
    
― מע האט אייך הענאזט בעטן אין „הויף״ אניין צום ענשטן
נעכטל אף נאטקעס של חנוכה!
    
און נאר אין דער שטאט קאפעלישל, ווו א מינדסט קינד קען פאנפאלי דעם שמש, קאן מען זיך שטויסן, אז דאס הייסט:
    
― מע האט אייך געלאזט בעטן אין „הויף״ אריין צום ערשטן ליכטל
אף לאטקעס של חנוכה.
    
דער נאמען „לאטקעס של חנוכה״ געהערט טאקע צו פאנפאלין;
דאס האט ער אליין טאקע צוגעזעצט די צוויי ווערטער „של חנוכה״,
וואס ער זאגט זיי פון יאר צו יאר מיטן זעלבן ניגון, וואס מע בענטשט
חנוכה־ליכטלעך, און דאס אין איינעם מיט זיין פאנפעוואטע לשון, אז ער
זינגט נאך אביסל צו, האט דאס טאקע דעם זיבעטן חן. די שטאט קא־פעלישל ווערט דערפון נישט נתפעל. די שטאט קאפעלישל איז שוין דערצו געוווינט, ווארעם אזוי איז געווען פאר א יארן, אין דער צייט, אזוי
איז געווען פאר צוויי יארן, פאר דריי יארן און אלע יארן חנוכה. און
אזוי וועט מסתמא זיין, אם ירצה השם, אויך איבער א יאר און איבער
צוויי יאר און איבער דריי יאר און אלע יאר, כל זמן דער „הויף״
וועט זיין „הויף״, די נגידים וועלן זיין נגידים און די שטאט קא־פעלישל וועט באשטיין פון קבצנים, דלפנים, עניים ואביונים, דליתים און
כתריליקעס וכדומה נאך אזעלכע מינים ארעמע לייט, וואס האבן דארט
יתרוס נעמען און וואס דרייען זיך כמעט אלע ארום „הויף״ און וואס
ציען כמעט אלע פונעם „הויף״ זייער פרנסה, מישטיינס געזאגט... סיידן
טאמער חלילה דרייט זיך איבער דאס רעדל, און די נגידים ווערן אויס
נגידים, און די קבצנים ווערן אויס קבצנים. נאר דאס איז א זאך, וואס
סע קאן ניט זיין: מסתמא וועט זיך דאס רעדל מיט גאטס הילף אזוי גיך
ניט איבערדרייען; די נגידים וועלן, אם ירצה השם, בלייבן נגידים, און
די קבצנים וועלן בלייבן קבצנים, ועולם כמנהגו נוהג ― אזוי איז דער
מינהג פון דער וועלט, אז געלט גייט צו געלט, און צום שלימזל ―
שלימזל.
    
צו די דאזיקע „לאטקעס של חנוכה״ גרייטן זיך אלע: אי דער
„הויף״, אי „די שטאט״ דאס הייסט ― אלע באיאנער חסידים. דער
„הויף״ קוילעט גענדז, פרעגלט שמאלץ, קויפט מעל און הייוון און
רעשטשינעט לאטקעס, און „די שטאט״, דאס הייסט די באיאנער חסידים,
ריכטן זיך שוין לאנג אף דער סעודה, וואס מע גרייט זיך אין „הויף״.
קיינער טאר ניט פערעבענדעווען אין דער היים מיטן עסן, געפינען א
חסרון אפן ווארמעס, פרעגן, צי ס׳איז דא וועטשערע:
    
― מארגן, אם ירצה השם, אין „הויף״ וועט מען דיר פארבעסערן.
אזוי זאגן די ווייבער צו זייערע מאנען און זיינען זיי מקנא, וואס זיי
זיינען מאנצבילן, זיינען גרייט זיך בייטן מיט זיי, נישט נאר אף חנוכה
― אפילו אף נאך חנוכה און אף נאך פורים, און אפילו אף שטענדיק.
    
מער פון אלע איז ערב חנוכה פארטארעראמט, געוויינטלעך, די נגידית הצנועה מרת ראציל שתחיה. אייגנטלעך, איז הצנועה מרת ראציל
שתחיה אלע מאל פארטארעראמט אין קיך און אין קאמער און אין די
ספיזשארנעס, האט פיינט זיצן צונויפגעלייגט די הענט און קאן ניט
ליידן, אז יענער גייט ארום אן אן ארבעט. די אלע, וואס דרייען זיך ארום
„הויף״, ווייסן שוין פריער, אז ווען מען זאל ניט אריינקומען צו איר אין
    
שטוב אריין, וועט זי געפינען פון איטלעכנס וועגן עפעס אן ארבעט:
פאלגן א גאנג אין מארק אריין, א שפרונג טאן אף איין פוס אין דער אפטייק, העלפן איבערהענגען דעם זייגער פון איין וואנט אף דעך אנדערער,
צורעכט מאכן דאס פיסל פונעם טיש, פארקלעפן די פענצטער אפן ווינ־	
טער, מאכן א קריזשיק צו דער דייזשע אוגערקעס ― קארג זאכן געפינען
זיך אין בעל־הבתישקייט? האט קיין יסורים ניט, הצנועה מרת ראציל
שתחיה פארשטייט וועמען וואס פאר אן ארבעט עס פאסט. זי וועט ניט
פארלאנגען, למשל, פון אלטער גארגל, ער זאל ארויפקלעטערן אפן בוידעם אכטונג געבן, צי דער פיטשניק האט גוט פארשמירט די לעזשניס
אדער פון שואליק טראסק, ער זאל זיך מטריח זיין אונטערן אויוון א
קוק טאן, צי די עופות לייגן זיך, צי ניין?... דערפאר אבער לאז אריינקומען צו איר א בחורל טאקע פון דער משפחה, ער קאן זיך זיין א חתן,
פונדעסטוועגן מעג אים אנשטיין, נישקשה, זיך צוזעצן אף א וויילע, צענעמען די הענט און העלפן דער מומע ראצלען אפוויקלען א פאסמע
באוועלעך. און ווער שמועסט, אז סע קומט אריין אזעלכער, וואס קען
אין די קליינע אותיות, איז ער ניט קליין איבערלייענען איר אלע סיגנא־טורקעס, וואס די דאקטוירים האבן איר א מאל פארשריבן. מיט איינעם
ווארט: איטלעכער מענטש איז מחויב, יענער זאל פון אים האבן עפעס
א נוץ.
    
מער פון אלעמען קומען איר צו נוץ די מלמדים וואס אין „הויף״.
טיט זיי טוט הצנועה מרת ראצל שתחיה כל עבודת־פרך ― פון דער פאמעניצע ארויסגיסן ביז די עופות אפטראגן צום שוחט. און אפילו די
קאץ פארבינדן אין א זאק און פארטראגן הינטער דעך שטאט, זי זאל
מכות קומען צוריק ― דאס מעג טאן נישט נאר דער דרדקי, אפילו דער
גמרא־מלמד.
    
 ב
  
די אלע אויסגערעכנטע פארשוינען דרייען זיך ארום אין „הויף״
און באדינען די נגידים אדער מחמת געטריישאפט, אדער מחמת נויט.
צווישן זיי איז פאראן דארטן איינער א פארשוין, וואס שפילט איז „הויף״
די ראל פון א ראש וראשון און פון א כל־ולך, און דערפאר טאקע רופט
מען אים אין קאפעלישל „נתי כל־ולך״. וואס אייגנטלעך איז די עובדה
זיינע אין „הויף״? ― דאס לאזט זיך ניט זאגן. ער איז א טוער, א מאכער, א טענצער, א יועץ, א סארווער, א הערט־ער, א זאגט ער ― בקיצור,
א „כל־ולך״ און גענוג! וויל דער „הויף״ עפעס דורכפירן אין שטאט,
שיקט מען רופן נתין און מע הייסט אים, ער זאל אזוי און אזוי... דארף
די שטאט עפעס דורכפירן אין „הויף״, קומט מען צו נתין און מע זאגט
אים דאס און דאס... צי פועלט דער „הויף״ בא דער שטאט אלצדינג,
וואס ער וויל ― דאס איז קיין ספק ניט, ווארעם פון וואנען לעבט דען
די שטאט, אז ניט פונעם „הויף״? נאר צי פועלט די שטאט באם „הויף״
― דאס וועל איך אייך ניט זאגן. האלב פועלט די שטאט אלע מאל, ווארעם דער „הויף״ האט פון תמיד אן איין תירוץ: ,,לאז די שטאט געבן
די העלפט, וועלן מיר געבן די אנדערע העלפט״... אי פיין, אי קלוג,
אי לייטיש, אי נישטא צו וואס צו טשעפען זיך...
    
― וואס האב איר אייך געזאגט? ― מאכט נאכדעם נתי כל־ולך
צו דער שטאט מיט א צוקער־זיס שמייכעלע און מיט א מאדנעם ניגון און
בייגט זיך איין בשעת מעשה אין דרייען: ― אדרבה, גיט מיר די העלפט,
וועלן זיי געבן די אנדערע העלפט, אם ירצה השם, מיט גאטס הילף...
    
די שטאט ווייס גאנץ גוט, אז ס׳איז שקר וכזב, און נתי אליין ווייס
אויך, אז די שטאט ווייס, אז ס׳איז שקר וכזב, נאר נתי טוט דאס דערפאר,
ווייל ער איז א נכנע דעם „הויף״, אן עבד כנעני, איבערגעגעבן ממש
מיט לייב און לעבן און מיט אן אמת, ווארעם זינט נתי כל־ולך איז א
„כל־ולך״ אין „הויף״, געדענקט נישט קיינער, און ער אליין אויך נישט,
אז ער זאל זיך מאכן אן אייגענע קאפאטע, אדער א פאליטא, אדער אפילו,
איך בעט איבער אייער כבוד, א פאר הויזן ― אלצדינג פונעם „הויף״,
אלצדינג פונעם „הויף״. און דער „הויף״ ווייס, אז נתי כל־ולך איז זיי
געטריי, ווי א געטרייער הונט, איבערגעגעבן מיט לייב און לעבן. דער
„הויף״ ווייס, אז נתי וועט נישט דערלאזן, עמעצער זאל עפעס הנאה האבן פונעם „הויף״ מער וויפל מע באדארף... די נגידים אין דער שטאט
קאפעלישל הייסן „די שטיינער״, און נתי ― „דער שומר פון די שטיינער״, און מע האט אים פיינט און מע איז אים דם־שונאים, דערפאר,
וואס ער היט די „שטיינער״, ליגט ווי א הונט אף א וואגן היי, און מע
האט פאר אים דרך־ארץ, דערפאר, וואס ער איז א חשוב בא „די שטיינער״, כל־ולך אין „הויף״.
פ ו ן כ ת ר י ל ע וו ק ע  299
    
 ג
    
נתי כל־ולך איז א מענטש אן אינעווייניקסטער, ווייס אלצדינג, וואס
אינעווייניק טוט זיך, הארכט אלצדינג, וואס די נגידים ריידן צווישן זיך
איינס אף דאס אנדערע, ווערט געווויר פריער פון אלעמען פון די אינטריגעס, וואס קומען דארטן פאר, לייגט־צו אן אויער ווו מע באדארף
און קאן האלטן מויל. פאר נתין שעמט מען זיך ניט און מע קאן ריידן
וואס מע וויל.
    
נתי כל־ולך איז א מענטש אן אויסווייניקסטער, ווייס וואס אין
שטאט טוט זיך, הארכט זיך צו וואס מע רעדט, טראגט ארויס פון „הויף״
אין דער שטאט אריין אלצדינג, וואס סע פאסט, די שטאט זאל עס וויסן,
דערציילט כלומרשט אזוי זיך, פארבייגייענדיק, כמסיח לפי תומו, די
גרויסקייט פונעם „הויף״, דאס עשירות פון „די שטיינער״, זייערע צד־קות, וואס זיי צעטיילן, מיט זייערע אלע מעשים טובים.
    
נתי כל־ולך, מחמת ער איז א מענטש אי אן אינעוויינקסטער, אי
אן אויסווייניקסטער ווייס ער אלצדינג, וואס אין שטאט טוט זיך, ווו א
נייס און ווו א פאטשט, טראגט אפ אין „הויף״ אריין אלע פליאטקעס
מיט אלע רכילותן, קומט צו גיין אלע מאל מיט גאנצע פעק נייס, פרעמדע און אייגענע, דאס הייסט, אזעלכע, וואס ניט געשטויגן, ניט געפלויגן,
און דאס האט ליב דער „הויף״.
    
― נתי, דערצייל וואס הערט זיך עפעס נייס?
    
און נתי דערציילט, און דער „הויף״ הערט זיך איין און לאכט און
קוועלט און לעקט די פינגער.
    
נתי כל־ולך ווייס ווו איין און ווו אויס. אז עס גייט אים אויס שטאף,
טראכט ער אויס א נעכטיקן טאג, פירט צונויף א וואנט מיט א וואנט,
מאכט אן מחלוקת צווישן „הויף״ און צווישן דער שטאט, פארפלאנטערט
אן אינטריגע, וואס דערגייט צו זידלערייען, צו מסירות און צו פעשט,
און ער אליין טאקע ווערט נאכדעם דער מתווך, גיט צו פארשטיין דער
שטאט, ווי אן עכטער דיפלאמאט, אז מע באדארף זיך מיטן „הויף״ ניט
קריגן. פארט א „הויף״, וואס פון אים לעבן, קיין עין־הרע, אזוי פיל
יידן... און נתי געפינט א פשרה, מאכט א שלום, ביז דעם נייעם קריג.
    
נתי כל־ולך האט צו שאפן אין „הויף״ איבער אלצדינג: איבער די
מלמדים, איבער די פערד און וועגעלעך און איבער די דינסטן. ער טראגט
אפן קאפ אלצדינג: די מצה שמורה, דאס גרינס אף שבועות מיטן סכך
צו דער סוכה, די כפרות מיט די הושענות מיטן אתרוג ― אומעטום, אין
יעדן ארט, צו יעדער צייט איז נאר נתי און נאר נתי.
    
― ווו איז נתי? למאי זעט מען ניט נתין? גייט צו נתין!
    
און נתי, א יידל מיט גרויסע באנקעוואטע אויגן, מיט א געקרייזלט
קעפעלע, ווי בא א שעפעלע, און מיט א גלאט פנים וואס סע וויל ניט
וואקסן אף דעם קיין בארד, א חוץ צוויי־דריי רויטע פעדעמלעך, איז תמיד
פארטארעראמט, האט שטענדיק קיין צייט ניט, לויפט ארום, ווי א פארסמטע מויז, שוויצט און ארבעט געשמאק, דינט געטריי, טוט אלצדינג
ערנסט, מיט כוונה „לשמה״.
    
 ד
    
 נתיס גרויסקייט מיט נתיס גבורות מיט נתיס בריהשאפט זעט מען
ארויס ערשט דעמאלט, ווען אין „הויף״ איז עפעס א שימחה, א חתונה,
א ברית, א קנס־מאל, א פדיון־הבן, א בר־מיצווה, א סעודה, א קערמעשל
און גלאט א יום־טוב. דעמאלט פארשטעקט נתי די פאלעס, פארקאטשעט
די ארבל ביז די עלנבויגנס, מאכט מיט הענט און קאמאנדעוועט.
    
מיינט ניט, אז קאמאנדעווען, שאפן זיך מיט יענעם איז א קלייניקייט. קאמאנדעווען דארף מען קאנען, קאמאנדעווען הייסט ― אליין
נישט טאן גארניט, פון דאנען אהין, פארלאזן זיך אף יענעם, נאר די גאנצע וועלט באדארף זען, אז סע טוט זיך און סע ארבעט זיך און סע קאכט
זיך. אנקוקן נתין ערב פסח בשעת אריינפירן די מצה שמורה אין ,,הויף״
אריין ― מעג מען גיין אף חידושים. איינגעבויגן אין דרייען, לויפט ער
ארום הין און צוריק, מאכט מיט הענט און שרייט אף עטלעכע לשונות
מיט א מאל:
    
― פאוואליע, רב יענקל! סטעראזשנע, מיקיטא! היט זיך מנשה!
זרוקאמי חלילה!
    
ערב שבועות, אז ער באדארף פארזארגן דעם גאנצן „הויף״ מיט
גרינס, שילט ער די גויים אף וואס די וועלט שטייט:
    
― וואזמי טאבי טשארט, אדער כאלערא נא טוואיו האלאווע!
    
און ערב יום־כיפור, בשעת קוילען די כפרות, קוילעט ער זיך מיט
די שוחטים:
― איך פרעג אייך, זאגט מיר, אדרבא, ווער איז בילכער: דער
 „הויף״, צי די שטאט? ניין, איך מיין טאקע באמת, אדרבא!
    
און ערב סוכות, בשעת בויען און דעקן און אויסהענגען די סוכה,
― דעמאלט טרעט ער ניט אפ פון דער ארבעט אף קיין מינוט, טרייבט
 איטלעכן באזונדער אין האלדז און נאקן:
    
― גיכער! שווידקא! רירט זיך! ניט אזוי! מיקיטא! נישקאם־
 טישקאם! אט אזוי! בנציון! העכער! ליימענער גולם!
    
און אויך חנוכה צום ערשטן ליכטל איז נתי כל־ולך פול מיט ארבעט, ווי להבדיל, א פעלדמארשאל, בשעת ער באדארף ארויסטרעטן
מיטן חיל אין דער מלחמה. א קלייניקייט ― מע האט צונויפגערופן
א שטאט מיט יידן, באיאנער חסידים, צונויפגעטריבן, קיין עין־הרע,
אזוי פיל ארעמע לייט, און ער, איין מענטש אליין, באדארף פארזארגן
אלעמען מיט ערטער, מיט טעלער, מיט גאפלען און מיט מעסערס. אמת,
ער האט גענוג העלפערס: אלע דינסטן, מיט אלע משרתים, די יידישע
און די גויישע, מיט אלע מלמדים פונעם „הויף״, מיט גלאט יידן און
ווייבער, וואס דרייען זיך אין „הויף״ און ארום „הויף״, לעקן און שמעקן,
כאפן א מאל א פארדינסטל, א מאל א גמילות־חסד און א מאל גלאט, ניט
אויסגערעדט זאל זיין, א נדבה, אן אלט מלבושל, א ביסל מעל אף שבת,
שמאלץ אף יום־טוב אדער איינגעמאכטס אף א רפואה. פון די דאזיקע
פארשוינען האט נתי א גאנצע ארמיע העלפערס, וואס קריכן אין דער
ערד אריין, זיינען זיך מחיה, וואס זיי קומען אויך א מאל צו נוץ. די
דאזיקע ארמיע ארבעט געטריי, ווארעם זי איז הונגעריק, און נתי דער
פעלדמארשאל, אונטערגעשטעקט די קאפאטע און פארקאטשעט ארבל,
קאמאנדעוועט אף א קול:
    
― רב אברהם־זלמן, אהער צו צו! א טעלער אף צווייען! פעסל, די
זאלץ! לחיים, רב חיים! מיקיטא, וואזמי טאבי טשארט! רב פייסי, רב
פייסי, נעם* אביסל, מהיכא־תיתי! מיט די ידים, רב זרח! אויסגעגאנגען
גאפלען! רב שעפסל, רב שעפסל, אנו נעם קארשט א שנעפסל! דינסטן!
סארווערס! נאך לאטקעס!
    
און דער עולם, באיאנער חסידים, צום מיינסטן ארעמע לייט, קבצנים, דלפנים, עניים ואביונים, דליתים און כתריליקעס, האבן זיך צוגע־__________
    
.* די באיאנער חסידים צווישן זיך אירצן זיך ניט, זאגן איינס דעם אנדערן „דו״.
כאפט צו די „לאטקעס של חנוכה״, עסן גאנץ געשמאק, טונקען די
הייסע מחיהדיקע לאטקעס אין דער פרישער שמעקנדיקער שמאלץ, און
דער ריח צעגייט זיך אין אלע אברים, און דער טעם איז טעם גן־עדן,
און דער בראנפן איז שטארקער בראנפן, פארקאכט באם הארצן, עס
שטעלן זיך אזש טרערן אין די אויגן, און נתי כל־ולך, דער פעלדמארשאל, קאמאנדעוועט:
    
― טרינקט, יידן, לחיים און פארבייסט מיט הייסע לאטקעס של
חנוכה!
    
 ח
    
 און דארטן, אויבנאן, זיצט דער „הויף״, דער גאנצער „הויף״, און
קלייבט נחת. אלע ברידער, די „שטיינער״, מיט אלע שוואגערס, אלע
זייערע זין מיט אלע איידעמס, קיין עין־הרע, איינס און איינס, אלע
שיינע יידן, אלע באיאנער חסידים, אלע אנגעטאן יום־טובדיק, אין
זיידענע קאפאטקעלעך, קיילעכיקע יארמלקעלעך, אויסגעפוצטע שטיוולעך; און די ווייבער, די יפת־תוארס ― באזונדער, געוויינטלעך,
ארום א טיש, אלע איינגעטונקען אין סאמעט און אין זייד, אלע בא־האנגען מיט גאלד, מיט פערל, מיט דימענטן און בריליאנטן.
    
― נתי, ווו ביסטו ערגעץ אין אל־די גוטע יאר? נתי, קום נאר
אהער, נתי!
    
קומט צו־לויפן נתי, איינגעבויגן אין דרייען.
    
― הא? וואס? וואס איז?
    
― וואס זיצט עפעס דער עולם אזוי דאסיק? זע נאר, סע זאל
ווערן א ביסל דאסיקער!...
    
און נתי, וואס פארשטייט אלע מאל אפן ווונק, שטויסט זיך אן
וואס מע מיינט, וואס דער „הויף״ פארלאנגט, און טוט זיך א לאז טיף
אין עולם אריין, און רוימט איין א סוד אין אויער וועמען מע באדארף,
― דערויף האט שוין נתי זיינע לייט: די שוחטים, מיט די רבנים, מיט
די מלמדים, מיט די איבעריקע טענצערס, וואס טאנצן ארום „הויף״ ;
למשל, א מין ירחמיאל קאלעקטאר, אפרים כאיאל, הערשקע פייפער,
אלטער גארגל, שואליק טראסק, וכדומה נאך אזעלכע לייט, וואס זיינען
נעבעך גרייט אלע מאל, צו יעדער צייט, אפילו אין מיטן האלבע נאכט,
צוליב פרנסה, זיך נעמען מיטן גראבן פינגער פארן גארגל, זינגען דעם
אמתן באיאנער ניגון און פריילעך מאכן דעם „הויף״ לכבוד די געסט
און לכבוד יום־טוב און לכבוד די „לאטקעס של חנוכה״.
    
אויך דער גאנצער איבעריקער עולם באיאנער חסידים העלפט
כלומרשט זינגען, נאר בשעת מעשה ליגט זיי גאר דער קאפ ערגעץ ווייס
איך ווו, אין דער היים, בא די אנגעברוגזטע ווייבער, אז אך און וויי איז
צו זייערע יארן, און בא די הונגעריקע קינדער נעבעך, וואס קערן שוין
ליגן מיט ליידיקע מאגנס אף זייערע געלעגערס און עס חלומען זיך זיי
מסתמא בעטלערס... אוי־וויי עס הייבט זיי גאר נישט אן צו נעמען קיין
געזאנג אצינד, נאר זיי מוזן, זיי מוזן אונטערשטופן די קארעטע, ווארעם
נתי כל־ולך טרייבט זיי אונטער, ער פליעסקעט מיט די הענט, העצקעט
זיך און טענצלט זיך און שרייט:
    
― פריילעך, יידן, שטארקער!
    
און בשעת מעשה דערלאנגט ער זיינע אדיוטאנטן, די שוחטים מיט
די מלמדים מיט די מקבלים, דעם א רוק אין זייט אריין, דעם א סטוסאק
אין האלדז אריין, אזוי לאנג, ביז מע נעמט זיך פאר די הענט, מע
מאכט א גרויסע ראד און מע גייט א ריקודל, מע נעמט אריין אויך די
נגידים, די „שטיינער״, אין קאן אריין, מע טופעט און מע העפעט און
מע פליעסקעט מיט די הענט, און אין מיטן דער ראד שפרינגט עפעס
איינער א נפש און ווארפט זיך מיט הענט און מיט פיס, מע זעט נאר
פיס פליען אין דער לופטן, פיס אן א שיעור פיס, און צוויי הענט
טעלעבענדן זיך אין דער הייך מיט ווייסע ארבל, און א געקרייזלט
קעפעלע, ווי בא א שעפעלע, שעמערירט אין די אויגן, און א קול הערט
זיך פונעם דאזיקן נפש ― שוין הייזעריק אזש:
    
― פריילעך, יידן, שטארקער!
    
מע זינגט און מע פליעסקעט, מע טופעט און מע העפעט אזוי לאנג,
ביז מע מידט זיך איין, און מע נעמט נאך א מאל צו ביסלעך משקה,
און מע טרינקט לחיים צו די נגידים, צו די „שטיינער״, מע ווינטשעוועט
זיי אל־דאס־גוטס מיט פיל נחת מיט א סך עשירות, און מע פאטשט
זיך אין די פלייצעס, און מע זאגט זיך איינס דאס אנדערע שטעכווערטלעך, און מע לאכט, מען איז כלומרשט פריילעך, אויפגעלייגט, יום־טובדיק, גלייך ווי עס גייט זיי גארנישט אפ, גלייך ווי ס׳איז זיי גוט ווי די
וועלט...
    
און דארטן, אויבן־אן, זיצט דער „הויף״, דער גאנצער „הויף״,
און קלייבט נחת ― אלע ברידער, די „שטיינער״, מיט אלע שוואגערס,
מיט אלע זייערע זין און מיט אלע איידעמס, קיין עין־הרע, איינס און
איינס, אלע שיינע יידן, אלע באיאנער חסידים, אלע אנגעטאן יום־טובדיק, אין זיידענע קאפאטקעלעך, קיילעכיקע יארמלקעלעך, אויסגעפוצטע שטיוולעך; און די ווייבער, די יפת־תוארס, ― באזונדער, געוויינטלעך, ארום א טיש, אלע איינגעטונקען אין סאמעט און אין זייד, אלע
באהאנגען מיט גאלד, מיט פערל, מיט דימענטן און בריליאנטן.
    
שפעט אין דער נאכט געזעגנט זיך אפ די שטאט מיטן „הויף״.
    
― א גוטע נאכט, און א גוטן יום־טוב, און א גוטן תמיד, און
זייט געזונט, און דערלעבט איבער א יאר מיט אייערע ווייב און קינדער,
און איר זאלט זיין רייכער, און איר זאלט האבן פיל נחת, און מין
זאלן אלע מאל גיין צו אייך אף שימחות!
    
און דער „הויף״ זיצט און הערט־אויס די ווינטשעוואניעס גאנץ
קאלטבלוטיק, און ענטפערט איינעם איבערן צענטן:
    
― גם אתם! גם אתם!
    
און די שטאט שטופט זיך צום „הויף״, הערט נישט אויף צו ווינטשעווען אלע אף איין שניט, אלע מיט איין נשמה, און קיינעם פאלט ניט
איין אף דער מחשבה, ער זאל איבערבייטן די ווינטשעוואניע אט אזוי,
למשל:
    
― א גוטע נאכט, און א גוטן יום־טוב, און א גוטן תמיד,
    
און לאמיר אויך זיין געזונט, און לאמיר אויך דערלעבן איבער א
יאר מיט אונדזערע ווייב און קינדער, און לאמיר זיין רייכער פון אייך,
און לאמיר אויך האבן נחת, און גייט איר צו אונדז אף שימחות!...
    
 ו
  
דער זייגער האט שוין לאנג אויסגעשלאגן האלבע נאכט, און דער
„הויף״ ליגט שוין לאנג און שלאפט מיטן זיסן שלאף, און דארט
אינדרויסן, אפן בארג פון דער שטאט קאפעלישעל, שלעפן זיך נאך
עטלעכע יידן, באיאנער חסידים, מיט צעריסענע טולעפלעך, וואס גייען
  
פונעם „הויף״, פון די „לאטקעס של חנוכה״. דער טיף־אויסגעפאלענער
קלאר־ווייסער שניי סקריפעט אונטער זייערע פיס און די זילבער־ווייסע
לבנה באלייכט די פארפינצטערטע פנימער פון די ארעמע יידן, וואס
גייען אנגעבויגן, און דעם דאזיקן קלאר־ווייסן שניי, וואס גלאנצט אין
די אויגן ווי דימענטן, פינקלט ווי בריליאנטן.
    
„וואס וואלט, א שטייגער, געארט דעם רבונו־של־עולם, ― אזוי
טראכטן זיך די דאזיקע ארעמע יידן ― ווען, למשל, די דאזיקע שנייעלעך זאלן טאקע זיין אמתע דימענטן און אמתע בריליאנטן? מע בייגט
זיך אן און מע נעמט אן פולע זשמעניעס און מע שטופט אן אלע
קעשענעס און מע קומט אהיים און מע זאגט צום ווייב: „נאדיר, אסתר,
טו מיט דעם, ווי דו פארשטייסט. ווילסטו ― מאך דיר דערפון צירונג,
ווילסטו ― מאך דיר דערפון געלט, ווילסטו ― מאך דיר דערפון ביידע
זאכן, אבי לאז מיך צו רו, איך זאל פארשפארן אנקומען צום „הויף״
און צו די „שטיינער״, און צו נתי כל־ולך, און צו זייערע לאטקעס, ווי
מיר זאגן אלע טאג אינעם בענטשן: „ואל תצריכנו לידי מתנת בשר
ודם״...
    
פלוצעם הערט זיך א קול אין דער שטילשווייגעניש פון דער נאכט:
    
― ס׳זאל א רוח אין זיין טאטנס טאטנס טאטן אריינגעפלויגן ווערן
ביז אדם הראשונען!
    
דאס קול איז אזוי פלוצעם־אומגעריכט, אז אלע יידן, וואס זיינען
ביז אהער געווען פארטיפט אין גילדענע מחשבות, חלומות אף דער
וואר, טוען זיך א ווארף, קוקן זיך ארום:
    
― וועמען איז? וועמען שילסטו דאס אזוי געשמאק?
    
― וועמען איך שילט? אט דעם שייגעץ, דעם כלב שבכלבים,
ימח שמו וזכרו! ער איז ערגער פון זיי! ער איז מער שטיין פון די
„שטיינער״!
    
― וואס האסטו צו אים? נתי איז דער אייגענער קבצן וואס דו!
    
― א קבצן איז נתי? אף מיר געזאגט געווארן כאטש האלב ביז
איבער א יאר אין דער צייט.
    
― קיין גרעסערע השגה האסטו גאר נישט ?
    
― דערווייל לאז מיר גאט העלפן דאס, און נאכדעם וועלן מיר שוין
זען.
― אמן, לאז דיר גאט העלפן, ווי דו ווינטשט זיך אליין.
    
― אמן, גם אתם!...
    
און עס ווערט ווידער שטיל, און די ארעמע יידן, די באיאנער
חסידים, מיט די צעריסענע טולעפלעך, טיאפקען מיט די פיס איבערן טיף־אויסגעפאלענעם קלאר־ווייסן שניי; און די זילבער־ווייסע לבנה באלייכט
זייערע פינצטערע פנימער און דעם דאזיקן קלאר־ווייסן שניי, וואס גלאנצט
אין די אויגן אזוי ווי דימענטן, פינקלט ווי בריליאנטן. און די ארעמע
יידן פארטיפן זיך ווידער אין זייערע גילדענע מחשבות, חלומות אף דער
וואר, נורען זיך איין אין די צעריסענע טולעפלעך און לויפן־לויפן אהיים.
    
 געשריבן אין יאר 1903
    
.
  
א ראמאן לכבוד פורים
  
א.
    
דעם גאנצן טאג פורים האט מנשה דער בחור מיט די גרויסע שטיוול
געקנאטן די מאזעפעווקער ליימענע בלאטע, און פיניע דער אלמנהס האט
געטיאפקעט מיט די קרומע פיס.
    
זיי האבן געטראגן שלח־מנות.
    
מנשה דער בחור האט געהאט פורים אין מאזעפעווקע די „גרעסטע
פראקטיקע״.
    
ער האט געהאט א פאר היפשע פיס, וואס האבן געקאנט ארבעטן.
    
ער האט געהאט א פאר היפשע הענט, וואס האבן געקאנט טראגן
עטלעכע בעקנס שלח־מנות מיטאמאל.
    
ער האט געהאט דערצו א געזונטן קאפ אף צו געדענקען, וווהין
מע דארף גיין פריער, און וווהין ― שפעטער, וווהין מע דארף טראגן דעם
שלח־מנות און וווהין ― יענעם שלח־מנות.
    
היינט די שטאט אליין באדארף מען קענען ― ס׳איז אויך נישט קיין
קלייניקייט.
    
און וואס וועט איר זאגן מכוח „פארבייטן די יוצרות״?
    
וואס פאר א פנים וועט איר, א שטייגער, האבן, אז איר וועט רבקהס
שלח־מנות, וואס איר דארפט אפטראגן צו לאהן, אוועקטראגן צוריק צו
רבקהן, אדער פארקערט?
    
איר מיינט, ס׳האט זיך נישט געטראפן אזא מעשה בא אונדז אין
מאזעפעווקע?
 
 