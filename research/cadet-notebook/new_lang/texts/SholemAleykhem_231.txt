 
 פעליעטאנען: געקויפט עולם־הבא! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
(פון א בריוו אין באברויסק)
  
― און וואס איר שרייבט מיר מכוח קומען קיין באברויסק ― מיטן
גרעסטן פארגעניגן!
  
ווארעם דערמאן איך מיך מיין זיין אין באברויסק, מוז איך מיך דערמאנען
אינעם עולם־הבא, וואס איך האב מיר געקויפט אין באברויסק…
  
דאס איז געווען ― איר געדענקט דאך ווען איך בין געווען אין באברויסק.
איר זייט דאך א באברויסקער.
  
ס׳איז געווען ווינטערצייט.
  
ס׳איז אויסגעפאלן א שניי. נאר דער שניי איז צעגאנגען און ס׳איז געווארן
…א בלאטע.
  
די באברויסקער בלאטע דארף איך אייך ניט באשרייבן: איר זייט דאך
א באברויסקער.
  
דער זאל, ווו דער אוונט איז געווען, האט זיך אנגעצונדן מיט א סך ליכט
און לאמפן און האט באלייכט די בלאטע ווייט ארום און ארום ביז דער אכסניה,
ווו איך האב געהאלטן סטאנציע.
  
און ווייל ס׳איז געווען ליכטיק און גארניט ווייט, האב איך עולה־רגל
געווען פון דער סטאנציע ביזן זאל מחילה צו פוס.
  
געגאנגען בין איך אליין מיט מיין פעקל כתבים, מאנוסקריפטן אויף צו
לייענען.
  
אין איינעם מיט מיר, נאר א ביסל אן א זייט, איז געגאנגען נאך א
מענטש, גלייך מיט מיר געטיאפקעט אין דער בלאטע, באלויכטן פון די ליכט
און לאמפן וואס אין זאל.
  
דער מענטש, וואס איז געגאנגען און געטיאפקעט אין דער בלאטע, איז
געווען א נקבה.
  
פריער איז זי געגאנגען ביי דער זייט, דערנאך, ווייטע־ווייטער, האט
זי גענומען א ביסל נענטער צו מיר.
  
ביז זי איז צוגעגאנגען צו מיר גאר נאענט.
  
עס איז שוין געווען ניט ווייט פון זאל.
  
201
    
― זאלט איר געזונט זיין ― מאכט זי צו מיר מיט אן אונטערטעניק
שמייכעלע און פון איר שפראך האב איך פארשטאנען אז זי איז א ליטוועטשקע ― זאלט איר געזונט זיין, האט קיין פאראיבל ניט וואס איך באמי
אייך. איר גייט דאך אויף שלום־עליכמען?
  
― וואס איז דען?
  
― אויב אויף שלום־עליכמען, האב איך צו אייך א גרויסע בקשה.
  
― דהיינו?
  
― דהיינו, איר זאלט מיך אויך נעמען אויף שלום־עליכמען. איר וועט
פארדינען א מיצווה. איר וועט אייך קויפן עולם־הבא. איך בין אן ארעם מיידל. איך
דין דא אין א הויף. איך האלט אויס א מאמע מיט צוויי קליינע שוועסטערלעך.
אז איך קען אפרייסן א גראשן, טראג איך אפ צו גינצבורגן און ליי אויס א
ביכל אויף שבת. האב איך געהערט, אז שלום־עליכם איז דא. און איך וויל
אים זען. און עס קאסט א קארב. און איך האב ניט. זעט, איך בעט אייך,
פארדינט א מיצווה, נעמט מיך אויף שלום־עליכמען. איר וועט אייך קויפן
עולם־הבא! איר ווייסט, ווי איך האב מיך אויסגעריסן. מיין בעל־הביתטע די ארורה
זאל וויסן וואלט זי מיך צעריסן. זעט, פארדינט א מיצווה, נעמט מיך אויף
שלום־עליכמען ― איר וועט אייך קויפן עולם־הבא!
  
― גוט. איך וועל אייך נעמען אויף שלום־עליכמען.
  
מיר זענען געווען ביי דער טיר. דאס הייסט ביי דער קאסע.
  
― לאזט דורך אט דאס מיידל...
  
און איידער איך האב מיך ארומגעקוקט, איז זי שוין געווען אינעווייניק
און אויסגעמישט זיך מיטן געדיכטן עולם וואס האט אנגעפאקט דעם זאל פול
און פול ― ס׳איז אזש געגאנגען א רויך.
  
נאר נישט דאס, זאגט דאך דער זיידע מענדעלע, בין איך אויסן. מיר
קערן זיך אום צו דער מויד.
  
ביי דער ערשטער פארלעזונג האב איך ניט געזען קיין מויד און כמעט
פארגעסן שוין, אז איך האב מיך גענומען קויפן עולם־הבא.
  
צו דער צווייטער פארלעזונג האב איך שוין באמערקט אין דער צווייטער
אדער אין דער דריטער ריי א שיינענדיקע לבנה מיט צוויי אויגן, וואס האבן
זיך איינגעזויגן אין מיר, ווי די פיאווקעס.
  
צו דער דריטער פארלעזונג האט די לבנה ארויסגעשיינט צו מיר שוין
פון דער ערשטער ריי.
  
202
    
צו לעצט איז זי געשטאנען צווישן א גאנצע כאליאסטרע בחורים און
מיידלעך, וואס האבן מיך ארומגערינגלט ארום טישל, געוואלט זיין וואס נענטער,
און געהאט חשק די דאזיקע מויד אוועקשטויסן א ביסל אן א זייט. זיי האבן
אבער ניט געטראפן דעם פלאץ. א סברה אז זי וויל זיין נאך נענטער פון אלע,
ניט קוקנדיק האב איך געזען, ווי זי ארבעט מיט די עלנבויגנס אויף ביידע
זייטן, אויף רעכטס און אויף לינקס. איר פנים איז שוין געווען ניט מער קיין
לבנה, נאר א זון, א תמוזדיקע זון.
  
זאגן אז זי האט זיי געהערט ― איז ניט שייך. זי איז געווען מיט מיר
צוזאמען ביי אלע מיינע העלדן. מיט זיי אין איינעם געלאכט, מיט זיי אין
איינעם געזיפצט. כמעט, קאן איך זאגן, אז זי האט מיר געהאלפן לייענען. איך
האב אריינגעקוקט אין מיינע שריפטן און דאך האב איך געזען, ווי זי לאכט
און ווי זי זיצט און ווי זי שאקלט מיטן קאפ און ווינקט מיט די אויגן.
  
איך האב געענדיקט.
  
זי האט ניט אפלאדירט ווי אנדערע, זי האט נאר ארויסגעלאזט א טיפן
זיפץ, פריער צענומען ביידע הענט, דערנאך א זעץ געגעבן זיך מיט די הענט
אין קאפ אריין, זיך געלאזט גיין, אומגעקערט צוריק, א קוק געגעבן מיר אין
פנים אריין און ווידער זיך געלאזט גיין. ווידער זיך אומגעקערט, ווידער א קוק
אין פנים אריין און ווידער געלאזט זיך גיין.
  
דערוויילע האט מען גענומען ארויסטראגן די בענקלעך. נאכן אוונט דארף
מען טאנצן, ווי געשיקט זיך עס א ליטערארישער אוונט אן טענץ! מה יאמרו
הבריות ― וואס וועלן לייטן זאגן? גויים טאנצן דארפן מיר נאכטאנצן. טאנצט
אייך געזונטערהייט ― איך וועל מיר גיין אהיים.
  
אפגעקילט זיך, האב איך גענומען מיין פעקל כתבים און מארש אהיים.
  
ארויסגעכאפט זיך פון זאל ― פינצטער חושך, ווי געוויינטלעך נאך אן
אוונט אין באברויסק. איך דארף אייך ניט דערציילן: איר זייט דאך א
באברויסקער...
  
ביז מיינע באגלייטערס, א פאר יונגע־לייט, האבן אפגעזוכט זייערע
קאלאשן, בין איך דערוויילע געבליבן שטיין איינער אליין אין דרויסן ביי דער
טיר און א וויילע איינגעקוקט זיך אין דער באברויסקער פינצטערניש.
  
פלוצעם, פון וואנען עס נעמט זיך ניט א פאר הענט, פעסטע, געזונטע
ווארעמע הענט ארום מיין האלדז, צוגעצויגן מיין קאפ און א קוש א הייסער,
א פריינדלעכער, א הילכיקער קוש איז מיר געשענקט געווארן.
  
203
    
― א געזונט אויף אייך! לאנג לעבן זאלט איר! עולם־הבא האט איר
אייך געקויפט!...
  
א גליק וואס ס׳איז געווען פינצטער. א גליק וואס מיינע באגלייטער האבן
געזוכט די קאלאשן. א גליק וואס קיינער האט ניט געזען דעם עולם־הבא וואס
איך האב פארדינט...
  
מיינע באגלייטער זענען ארויסגעקומען מיט א לאמטערן וואס האט
באלויכט די באברויסקער בלאטע.
  
מיר האבן געשמאק געטיאפקעט אין דער בלאטע אלע, גערעדט פונעם
אוונט, געשמועסט און געלאכט.
  
אין איינעם מיט אונדז, נאר א ביסל ביי א זייט, האט געטיאפקעט נאך
א פיגור.
  
די פיגור האט זיך גיך גענומען לינקס, זיך אפגעטיילט פון אונדז און
פארשווונדן געווארן אין דער פינצטערניש פון דער באברויסקער נאכט.
  
גריסט דעם ה׳ מ. און אלע באברויסקער ליבהאבער פון עולם־הבא.
  
שלום עליכם
  
1912
    
204
 
 