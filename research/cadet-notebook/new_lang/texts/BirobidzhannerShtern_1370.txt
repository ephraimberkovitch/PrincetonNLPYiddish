
 אינעם מאסקווער יידישן קהילה־צענטער אין מארינא ראשטשא האבן זיך געעפנט די קורסן אין דער יידישער שפראך. ״די לימודים פלאנירט מען דורכפירן אין צוויי גרופעס — פאר אנהייבערס און פאר די, וועלכע האבן שוין אייניקע קענטענישן אין דער שפראך״, — האט געזאגט מרדכי ווייסבערג. די סטודענטן וועלן זיך פארנעמען איין מאל א וואך. מע באהאנדלט אויך א געלעגנהייט פון לערנען יידיש אנליין. 
 אנפירן מיט די קורסן וועט אנא סאראקינא, אן ארויסלאזניצע פונעם רוסישן מלוכה־אוניווערסיטעט פאר הומאניסטיק. פארשרייבן זיך אויף די קורסן קאנען אלע, ווער עס וויל. 
 — די אידיי צו שאפן די שפראך־קורסן איז אויפגעקומען שוין לאנג. די באזוכערס פונעם מאסקווער יידישן קהילה־צענטער פלעגן רעגולער זיך ווענדן צו די מיטארבעטערס פונעם קהילה־צענטער מיט א ביטע צו ארגאניזירן אזעלכע קורסן. די קורסן אין דער העברעישער שפראך זיינען נישט קיין זעלטענע זאך, אבער גאר אנדערש איז מיט יידיש, — האט געזאגט אנא סאראקינא. — איצט האבן מיר, לסוף, די מעגלעכקייט צו עפענען מיט א מאל צוויי גרופעס. 
 סאראקינא דערציילט, אז זי וועט באקענען די סטודענטן סיי מיט ליטערארישע, סיי מיט רעליגיעזע טעקסטן. די מעטאדיק איז אויסגערעכנט אויף סאמע פארשיידענע עלטער־קאטעאריעס, קורץ גערעדט, אדאנק איר מעטאדיק קאן מען שטודירן יידיש אויף א הויכן אקאדעמישן ניווא. 
 