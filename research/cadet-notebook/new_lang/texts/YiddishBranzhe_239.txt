

לאפסוס־קאקטוס — 26 



 by באריס סאנדלער 
November 1, 2019December 2, 2019 Filed under:
שפראך 

גערעדט — נישט געבעבעט!
צו האלטן א רעדע אדער אויפטרעטן פאר אן עולם „ס׳זאל זיין גלאטיק, ווי א וואסערל‟, — דארף מען האבן א באזונדערן טאלאנט. ס׳איז נישט סתם „שיטן ווי פון ארבל‟; מע דארף איבער דעם א סך ארבעטן און זיך לערנען. כ׳בין שטענדיק מקנא געווען אזעלכע מענטשן. אבער פארט פלעגט זיך צומאל טרעפן, אז דווקא אזא מענטש, וואס האט וואס צו זאגן און רעדט פאר אן עולם, בלייבט פלוצעם שטעקן אין מיטן און א רגע־צוויי הערט מען פון אים א מין מעקען — „ע־ע־ע…‟ — עס שלאגט ביים הארצן.
לעצטנס, האב איך איבערגעלייענט אין אן ארטיקל, אז „דאס מענטשלעכע לשון איז א פראצעס, וואס קומט פאר אין א קאנקרעטער צייט‟; די ווערטער שטעלן זיך אויס אין א ליניע — איין ווארט נאך אן אנדערן, — און ווען דער רעדנער גיט זיך פלוצעם א ספאטיקע, אדער קערט זיך אום צום אנהייב, אדער חזרט ווידער אמאל און אבער אמאל דאס לעצטע ווארט, מיינט עס, אז דער „גלאטער גאנג‟ פון זיינע געדאנק האט זיך איבערגעריסן און פארלוירן די פאסיקע קלאנג־פארעם.
אט דאס „ספאטיקען זיך‟ קאן אונדז לערנען, ווי אזוי אויסצוזוכן די פאסיקע ווערטער אין אונדזער זכרון; דעם אופן פון פלאנירן אונדזער רעדע, ווי אזוי מיר פרווון צו פאראייניקן דעם זין מיטן קלאנג און אינטאנאציע; און בכלל — ווי אזוי מיר לערנען זיך רעדן אויף א שפראך.
דעריבער איז אזוי וויכטיק, אז די מענטשן, וואס לערנען זיך יידיש, זאלן זיך נישט בלויז לערנען לייענען און שרייבן, נאר אויך זיך לערנען רעדן אויף א קול.
רעדן און הערן זיך אליין!
איך בין זיכער, אז גאר אין גיכן, וועט מען האבן א כסדרדיקן מיטשמועסער אויף יידיש ביי זיך אין קעשענע. איך מיין, אונדזער טאג־טעגלעכע חברטע־מאבילקע. און שטעלט זיך פאר: איר הייבט אן רעדן און אין א מאמענט פארשטייט איר, אז עס פעלט אייך אויס א ווארט, איר מעקעט־און־בעקעט, באדעקט זיך מיט א קאלטן שווייס… א בושה! א בזיון!
מיין עצה — פאלט נישט אריין אין ייאוש! הייבט אן אויף ס׳ניי, די מאבילקע וועט אייך פארשטיין און מוחל זיין! זי איז דאך ביי אייך אין קעשענע.
לאפסוס־קאקטוס 


Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 25 

Next Post
פון אונדזער עזבון: מישע מאגילעוויטש (1920־1986) 



