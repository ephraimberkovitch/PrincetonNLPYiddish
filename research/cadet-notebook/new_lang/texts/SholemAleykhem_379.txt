 
 מנחם־מענדל: לאנדאן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
(אדעסער בערזע)
    
געשריבן אין יאר 1892.
    
 (אדעסער בערזע)
    
I.
    
מנחם מענדל פון אדעס צו זיין ווייב שיינע־שיינדל אין כתרילעווקע.
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת  באתי להודיעך, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז איך בין גאר ניט אימשטאנד דיר צו
באשרייבן די שטאט אדעס, ווי גרויס און שיין זי איז, און די מענטשן
די היגע מיט זייערע גוטע כאראקטערן, און די גאלדענע געשעפטן, וואס
מען קאן דא מאכן. שטעל דיר פאר, איך גיי מיר ארויס מיטן שטעקל
אין  ג ר ע צ ק  אריין, אזוי הייסט דא אין אדעס די גאס, ווו יידן
האנדלען, האב איך צוואנציק טויזנט געשעפטלעך: וויל איך ווייץ ―
איז ווייץ, קלייען ― איז קלייען, וואל ― איז וואל, מעל, זאלץ, פעדערן,
ראזינקעס, זעק, הערינג ― הכלל, וואס א מויל קאן אויסרעדן געפינסטו
דא אין דעם אדעס. איך האב לכתחילה אפילו אנגעשמעקט א צוויי־דריי
גוטע געשעפטלעך, נאר עס איז מיר אלץ ניט געווען צום הארצן. האב
איך מיך אזוי לאנג ארומגעדרייט אין  ג ר ע צ ק, ביז איך האב מיך
פארט צוגעשלאגן צו עפעס רעכטס, היינו: איך האנדל מיט „לאנדאן״
און פארדין דערביי גאר נישקשהדיק! מע כאפט אמאל א כף־האער,
אמאל א פופציקער, און אמאל, אז עס געראט, א הונדערטער אויך.
הכלל, דאס „לאנדאן״ איז אזא מסחר, וואס מע קאן דערביי גליקלעך
ווערן אין איין טאג. אט איז ניט לאנג ארויסגעקומען אהער איינער,
עפעס א שמש, און האט געכאפט אין איין שמע־ישראל דרייסיק טויזנט,
און הארכט זיי היינט אלעמען מיטן קאטער. איך זאג דיר, זוגתי היקרה,
ממש עס וואלגערט זיך דא גאלד אין די גאסן! איך האב, ברוך השם,
קיין חרטה ניט, וואס איך בין אראפגעפארן אהער קיין אדעס. וועסטו
דאך פרעגן: ווי קום איך קיין אדעס, אז געפארן בין איך גאר קיין קעשענעוו? אפנים, אז ס׳איז מיר באשערט פון גאט, איך זאל פארדינען
גראבע עטלעכע קערבלעך! אט וועסטו הערן, ווי אזוי דער אייבערשטער
פירט מיט א מענטשן.
    
אז איך בין געקומען קיין קעשענעוו צום פעטער מנשה אפנעמען
דאס נדן, פרעגט ער מיך: וואס באדארף איך דאס נדן? זאג איך:
מסתמא דארף איך; איך זאל ניט דארפן, וואלט איך ניט קומען. זאגט
ער, אז קיין מזומן געלט האט ער איצט ניט, ער קאן מיר, זאגט ער,
געבן אן אנווייזונג צו בראצקין קיין יעהופעץ. זאג איך: לאז זיין קיין
יעהופעץ, אבי געלט. זאגט ער: ער ווייס ניט, צי אין יעהופעץ איז
איצטער דא געלט. ער קאן מיר געבן, זאגט ער, אן אנווייזונג צו באכראכן קיין ווארשע. זאג איך: לאז זיין קיין ווארשע, אבי געלט. זאגט
ער: וואס טויג דיר ווארשע? ווארשע איז ווייט. אויב איך וויל, קאן
ער מיר געבן, זאגט ער, אן אנווייזונג צו בארבאשן קיין אדעס. זאג
איך: לאז זיין אדעס, אבי געלט. זאגט ער מיר נאך אמאל: אף וואס
דארפסטו געלט? זאג איך אים: מסתמא דארף איך; איך זאל ניט
דארפן, וואלט איך ניט קומען. בקיצור, ער דרייט זיך אהין־אהער, עס
האט אים אבער געהאלפן, ווי א טויטן באנקעס; איך, אז איך זאג געלט,
איז געלט! גייט ער און נעמט ארויס צוויי וועקסעלעך צו ת″ק קערבלעך
אף סך־הכל פינף חדשים, און אף שי″ן קערבלעך גיט ער מיר אן אנווייזונג צו בארבאשן קיין אדעס, און דאס איבעריקע גיט ער מיר מזומן,
― וועט מיר זיין, זאגט ער, צו־שטייער אף דער הוצאה. און מחמת איך
האב קיין צייט ניט, מאך איך דאס בקיצור. אם ירצה השם, אינעם אנדערן בריוו וועל איך דיר ארויסשרייבן אלצדינג באריכות. זיי געזונט
און לאז גריסן שווער און שוויגער און די קינדערלעך זאלן לעבן, איטלעכן באזונדער גאר פריינטלעך.
    
 ממני בעלך מ נ ח ם ־ מ ע נ ד ל.
    
ע י ק ר  ש כ ח ת י. אז איך בין געקומען מיט דער אנווייזונג
צו בארבאשן, זאגט מען מיר, אז די אנווייזונג איז גארניט קיין אנווייזונג. וואס דען איז דאס? ס׳איז גאר א סוכה־שער! לאז פריער אנקומען, זאגן זיי, פון אייער פעטער מנשה דער וואגאן ווייץ, און לאז מען
אקארשט די ווייץ פארקויפן, וועט מען אייך דעמאלט געבן געלט. א שיינע מעשה, נאר א קורצע! האב איך באלד אוועקגעשריבן קיין קעשענעוו
אן אטקריטקע, און האב אים געשריבן, אז טאמער שיקט ער ניט ארויס
תיכף ומיד די ווייץ, וועל איך אים קלאפן א דעפעש. בקיצור, א שרייב
אהער, א שרייב אהין ― איך בין ארומגעגאנגען אין איינע יסורים. און
ערשט נעכטן איז מיר אנגעקומען פון קעשענעוו א מזומענער הונדערטער
און אף רי″ש קערבלעך א וועקסעלע. אצינד פארשטייסטו שוין, פארוואס איך האב דיר די גאנצע צייט ניט געשריבן? איך האב גערעכנט,
אז די שי″ן קערבלעך זיינען לעזאזל. דערפון זעט מען ארויס, אז א מענטש
טאר ניט איבערטראכטן אפן ערגסטן. ס׳איז דא א גאט אף דער וועלט,
וואס פירט אויס. איך האב דאס גאנצע ביסל מזומנס אריינגעבראקט
אין „לאנדאן״ אריין, איינגעהאנדלט א רעמל סחורה, „האסלעך״ און
„בעסלעך״, און דאנקען השם יתברך ― מע זאגט, אז ס׳איז שוין דא
ריווח!
    
  ה נ ″ ל
    
 II.
    
 שיינע־שיינדל פון כתרילעווקע צו איר מאן מנחם־מענדל אין אדעס
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט
צו דאנקען אין בעסטן געזונט, גיב גאט דאס נעמלעכע פון דיר צו
הערן אף ווייטער ניט ערגער.
    
צ וו יי ט נ ס  שרייב איך דיר, אז עס האט זיך מיר ווידער אנגערופן די אמאלעדיקע ספאזמע, אף דיין פעטער מנשה געזאגט געווארן,
וואס האט דיר געמאכט אזא שיינעם מחק פון די פופצן־הונדערט קרעפלעך נדן, אזא יאר, אזא מזל! ווי זאגט די מאמע מיינע זאל לעבן:
„געשיקט דורך דער קאץ שלח־מנות״... וועקסעלעך וואלט איך בא
אים נעמען! קרענק וואלט איך בא אים נעמען! קדחת אף פינף חדשים!
הערסטו, הלוואי איך זאל ליגן זאגן, נאר כ׳האב מורא, דו וועסט די
איבעריקע קערבלעך נישט אנקוקן, ווי דו קוקסט ניט אן די אויערן דיינע, וואס דו האסט זיי פארטראגן אזש אהין קיין אדעס. דיין גליק, וואס
די מאמע ווייס ניט פון קיין וועקסעלעך; עס וואלט זיך געטאן חושך!
און דאס, מענדל, וואס דו שרייבסט, אז דו פארדינסט, דאנקען גאט,
געלט, איז בא אונדז אלעמען אוודאי זייער אנגעלייגט. נאר וואס דען?
האב דיר אכציק שווארצע יאר, מיינע שונאים, אז דו שרייבסט שוין
יא, שרייב זשע ווי א מענטש! פארוואס זאלסטו ניט ארויסשרייבן אקוראט, וואס איז דאס פאר א מין סחורה אט דאס, וואס דו האנדלסט מיט
דעם? ווי טייער לייזט מען דאס אן ארשין? צי אפשר פארקויפט זיך
עס אף דער וואג? פרעג מיך בחרם וואס דאס איז, און מיט וואס מע
עסט דאס! היינט פארשטיי איך ניט, דו זאגסט, אז אט האסטו איינגעקויפט סחורה, און אט איז שוין דא ריווח. וואס איז דאס פאר א מין
סחורה, וואס וואקסט בא דיר אזוי געשמיידיק? „פעטשעריצעס, זאגט
די מאמע, באדארפן אויך א רעגן!״... און אז ס׳איז דא ריווח, פארוואס פארקויפסטו ניט? אף וואס ווארטסטו? אף א יקרות? און פארוואס שרייבסטו ניט, ווו דו שטייסט איין און וואס עסטו? עפעס גלייך,
ווי איך וואלט דיר זיין א פרעמדע, ניט קיין ווייב ביז הונדערט צוואנציק יאר, נאר עפעס א פאליובאווניצע, להבדיל, ווי זאגט די מאמע זאל
לעבן: „אז א קו גייט אוועק אין טשערעדע, פארגעסט זי דעם זיי־גע־זונט״. מיר דאכט, דו זאלסט מיך וועלן פאלגן, וואלסטו געזען אויסהאנדלען זיך וואס גיכער און קומען בעסער אהיים מיטן ביסל מזומנס,
וועסטו דיר געפינען שענערע געשעפטן, ווי אט דאס דאזיקע... איך
זאל אזוי וויסן פון קדחת, ווי איך ווייס ווי מע רופט עס! און זיי געזונט, ווי עס ווינטשט דיר פון טיפן הארצן
    
דיין באמת געטרייע פרוי ש יי נ ע ־ ש יי נ ד ל.
    
מנחם־מענדל פון אדעס צו זיין ווייב שיינע־שיינדל אין כתרילעווקע
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת  באתי להודיעך, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז עס איז מיר קיין חידוש ניט, וואס דו
פארשטייסט ניט דעם שכל פון „לאנדאן״, ווארעם אז ווי באלד יידן
סוחרים, יידן מיט בערד, ווייסן ניט ווער עס האט זיי געשלייערט, היינט
לא כל־שכן א יידענע! על כן וועל איך דיר קלאר מאכן, זאלסט פארשטיין דאס געשעפט אקוראט. הנה זיי וויסן, אז דאס „לאנדאן״ גופא
איז אן איידעלע מאטעריע. פארקויפן פארקויפט זיך עס אפן ווארט, און
זען זעט מען דאס ניט. אלע מינוט בייט זיך עס: אט איז דאס טייער,
אט איז דאס וואלוול. אט איז „האס״, אט איז „בעס״, דאס הייסט,
דאס קערבל דארט אין בערלין אדער עס הייבט זיך, אדער עס פאלט,
עס ווענדט זיך אין בערלין; ווי אזוי בערלין זאגט, אזוי איז דאס. עס
לויפן די קורסן אויף און אפ משוגענערווייז, עס פליען דעפעשן אהין
און צוריק, און יידן לויפן ארום ווי אף א יריד, מאכן געשעפטן און
ווערן גליקלעך, און איך אויך בתוכם. עס איז א טומל, א בהלה, מע
קאן דא פארדולט ווערן. אט, למשל, האב איך נעכטן געמאכט א „סטא־לאזש״, מיך געקאסט א פופציקער, איז ער היינט אינדערפרי, פונקט
זייגער צוועלף, אויסגערונען געווארן. נאר דו ווייסט דאך ניט מסתמא,
וואס הייסט „מאכן א סטאלאזש״, ― באדארף מען דיר געבן צו פארשטיין. למשל, מען גיט אוועק א פופציקער פאר א טאג, און יענער
„שטעלט א קורס״, קאנסטו דיר מאכן פונעם „סטאלאזש״ „צוויי זייטן״,
היינו: צוויי „בעסן״, אדער צוויי „האסן״, אדער גאר בלייבן שטיין
און פארקויפן יענעם א „בלינדערעכט״ ביז נאך „שלוס״ („שלוס״ הייסט
בא אונדז אין אדעס פארנאכט, ווי בא אייך בין מנחה למעריב). איז ווי
באלד דער קורס „שטייט אפ״, איז כפרה דער גאנצער פופציקער ―
הייסט דאס געמאכט א „סטאלאזש״. זאלסט אבער גאר קיין יסורים ניט
האבן, זוגתי היקרה! דערלייגן א פופציקער איז דא פון די קלייניקייטן.
השם יתברך וועט העלפן, עס וועט „אוועקגיין די רעכטע צייט״, וועל
איך, אם ירצה השם, פארדינען געלט, און א סך! און וואס דו זאגסט
מכוח דעם פעטער מנשהס וועקסעלעך, האסטו א גרויסן טעות. דער גוטער יאר האט אים ניט גענומען, ער איז נאך א שיינער בטוח! לאם
איך נאר וועלן אראפגעבן א „סקידקעלע״, קאן איך זיי פארצוקערן. נאר
איך וויל נישט. איך זאל דארפן געלט, האב איך גענוג: איך קאן פארהאנדלען א פאר „האסלעך״, אדער א פאר „בעסלעך״. נאר איך בין
קיין בעלן ניט דערויף. איך קאן באשטיין בעסער צו קויפן נאך א „סטא־לאזש״. וואס מער „סטאלאזשן״ איז אלץ בעסער. אז מע לייגט זיך
שלאפן מיט א „סטאלאזש״, שלאפט זיך גאר אנדערש! און מחמת איך
האב קיין צייט ניט, מאך איך דאס בקיצור. אם ירצה השם, אינעם אנדערן בריוו וועל איך דיר ארויסשרייבן אלצדינג באריכות. לעת־עתה
לאז גאט געבן מיט געזונט און מיט הצלחה.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו פרעגסט מיך, ווו איך שטיי איין
און וואס איך עס, שרייב איך דיר, זוגתי היקרה, איך ווייס אליין ניט
אף וואס פאר א וועלט איך בין. די שטאט אדעס איז אומגעהייער גרויס,
און אלצדינג קאסט דא טייער, און די הייזער זיינען דא הויך ביזן הימל,
מע דארף קלעטערן אף אייזערנע טרעפ א האלבע שעה, ביז מע קומט
אהיים, אזש אונטערן הימל, און א פענצטערל איז א קליינס, ווי אין
א טורמע. איך בין זיך מחיה, אז ס׳ווערט טאג און איך קאן מיך ארויסכאפן פון דער טורמע אהין אין  ג ר ע צ ק  אריין, און דארטן טאקע
עס איך שטייענדיק, דאס הייסט, מע כאפט איבער וואס גאט גיט, ווארעם
ווער האט צייט זיך אוועקזעצן עסן, אז מע דארף אלע מינוט געוואר
ווערן די קורסן פון בערלין? דערפאר איז דא פרוכטן בזיל הזול. וויינטרויבן עסט מען דא נישט ווי בא אייך אין כתרילעווקע ראש־השנה אף
שהחיינו, ― דא עסט מען וויינטרויבן אלע טאג, און אין מיטן גאס,
מע שעמט זיך גארניט.
    
  ה נ ″ ל.
  
IV.
    
שיינע־שיינדל פון כתרילעווקע צו איר מאן מנחם־מענדל אין אדעס
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן
אף ווייטער ניט ערגער.
    
צ וו יי ט נ ס  שרייב איך דיר, אז איך האב דיך אנגעקוקט טאקע
נאר ווי א משוגענעם! לאם איך אזוי וויסן, אף א פולער וואך ניט אויסגערעדט זאל זיין, פון דער שטאט אדעס, ווי איך הייב אפילו אן צו וויסן,
וואס דו פלאפלסט מיר אין דעם בריוו „העס״ און „באס״ און „דעלע־זשאנס״, דער שווארצער יאר ווייס אייך דארטן! עס פליען בא דיר
פופציקערס, ווי האלעשקעס, עפעס איז בא דיר דארטן געלט־שמעלט,
הפקר ציבעלעס! אוודאי קאן מען גיין אין גאלד בא אזעלכע פרנסות!
איך פארשטיי ניט, כאטש נעם מיר אראפ דעם קאפ, וואס איז דאס פאר
א מין סחורה, וואס מע זעט זי ניט? א קאץ אין א זאק!?... הערסטו,
מענדל? מיר געפעלט דאס ניט. איך בין בא מיין טאטן נישט געפרוווט
געווארן צו אזעלכע לופטיקע פרנסות, לאז מיך גאט היטן אף ווייטער
אויך. ווי זאגט די מאמע זאל לעבן: „פון לופט כאפט מען א פארקילונג״ ... דו שרייבסט: „אז מע לייגט זיך שלאפן מיט א דעלעזשאנס,
שלאפט זיך גאר בעסער״... ווער לייגט זיך עס שלאפן מיט א דעלע־זשאנס? עפעס מאדנע דיבורים, טערקיש לשון! און וואס דו שרייבסט
מיר, אז דו קאנסט פארצוקערן דעם פעטער מנשהס וועקסעלעך, איז טאמער וועל איך אין דעם נ י ט  גלייבן, וועל איך אויך ניט זיין קיין אפי־קורסטע, ווי די מאמע זאגט: „גלייב נישט ביז דו ציילסט ניט איבער״...
ווייסטו וואס, מענדל? פאלג מיך, א ווייב, טו א שפיי אף דעם אדעס,
און קום בעסער צו פארן אהיים, קיין כתרילעווקע. פופצן הונדערט קערבלעך האסטו, א דירה גיט אונדז דער טאטע זאל לעבן, קלייטן פארדינגען
זיך, היינט וואס פעלט דיר נאך? צו וואס באדארף איך ליגן בא יענעם
אין מויל, און שונאים זאלן מורמלען, אז דו האסט זיך אוועקגעלאזט קיין
אדעס און מיך האסטו אוועקגעווארפן, ניט דערלעבן זאלסטו דאס! דערווייל מעג נאך דיין אדעס זיין די כפרה פאר אונדזער כתרילעווקע מיט
אלע דיינע הויכע מויערן מיט די אייזערנע טרעפ, וואס מע דארף זיך
דראפען אף זיי משוגענערווייז! טאקע כדאי צוליב דעם זיך קאליע מאכן
דעם מאגן, ― וואס איז? ס׳איז א זול אף וויינטרויבן! וויינטרויבן דארף
מען פרעסן, פלוימען איז ביטער? ס׳איז בא אונדז היינט א גערעט אף
פלוימען, א גילדן אן עמער! נאר עס גייט דיר שטארק אן וואס בא אונדז
אין דער היים טוט זיך. דו פרעגסט אפילו ניט אף די קינדער, וואס זיי
מאכן. האסט שוין גאר פארגעסן, אז דו ביסט א טאטע פון דריי קינדערלעך זאלן געזונט זיין, ווי זאגט די מאמע: „דאלי אטשע, דאלי סערדצע״*...
אזא מכה זאל זיך דיר זעצן, ווי זי איז גערעכט! דערווייל בלייב געזונט
און פיל גליקלעך, ווי עס ווינטשט דיר
  
דיין באמת געטרייע פרוי ש יי נ ע ־ ש יי נ ד ל.
  
* אוקראיניש: ווייט פון די אויגן, ווייט פון הארץ.
מנחם־מענדל פון אדעס צו זיין ווייב שיינע־שיינדל אין כתרילעווקע.
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת  באתי להודיעך, אז איך בין ברוך השם בקו החיים והשלום.
השם יתברך זאל העלפן, מע זאל תמיד הארכן איינס פונעם אנדערן נאר
גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז עס גייט אצינד א מוראדיקער „בעס״,
האב איך מיך אנגעקויפט מיט „לאנדאן״ ווי א פויק, און איך האב מיך
באווארנט מיט זיבעצן „בעסן״ און מיט אכט „סטאלאזשן״. היינט באדארף איך אפנעמען „דיפערענצן״ עטלעכע הונדערט קערבלעך, וועל איך,
אם ירצה השם, ווייטער מאכן „בעסן״. זאלסט אנקוקן, זוגתי היקרה, ווי
אזוי עס ווערן דא געמאכט געשעפטן אפן ווארט, וואלסטו פארשטאנען,
וואס הייסט אדעס; א שאקל מיטן קאפ איז דא פונקט ווי געמאכט
א קאנטראקט. איך גיי מיר ארויס אין  ג ר ע צ ק, קום אריין אין
א „קאפיי״, זעץ מיך אנידער בא א טישל און שאף מיר א גלעזל טיי,
צי קאווע, צי עפעס אנדערש; קומט צו גיין איין מעקלער, דער אנדערער,
דער דריטער; מען דארף נישט האבן נישט קיין קאנטראקט, נישט קיין
קוויטל, קיין איינגעטונקענע פען אפילו! יעדער מעקלער האט בא זיך
א ביכעלע מיט א שטיפטל, נעמט ער ארויס דאס ביכעלע און פארשרייבט, אז איך האב בא אים צוויי „בעסן״, און איך נעם ארויס און
צאל אים אפ די עטלעכע קערבלעך ― מחיה! און שפעטער מיט א פאר
שעה, אז גאט הייסט, מע ווערט געוואר דאס „טאקסירעכץ״ פון בערלין,
קומט צו לויפן טאקע דער אייגענער מעקלער און גיט שוין א פינף־און־צוואנציקער פון אויבן, און נאך שפעטער, אז מע ווייסט שוין „אנפאנג״
אויך, שטופט ער א פופציקער, און אז גאט וויל צו „שלוס״, וואקסט אן
א גאנצער הונדערטער, און אמאל קאן געמאלט זיין, אז טאקע צוויי
הונדערט, און אמאל דריי הונדערט אויך, פארוואס ניט? דערויף איז
דאך עס א בערזע! א בערזע איז א שפיל, א גליק־זאך. און וואס דו
שרייבסט מיר, אז דו גלייבסט נישט אינעם פעטער מנשהס וועקסעלעך,
קאן איך דיר אנזאגן א בשורה, אז איך האב זיי שוין פארצוקערט. א סימן
האסטו: ווו האב איך גענומען געלט אף אזויפיל „בעסן״ מיט אזויפיל
„סטאלאזשן״? „סטאלאזשן״ איז ניט, ווי דו רופסט עס אן, „דעלע־זשאנסן״. דעלעזשאנסן איז דאס, וואס מע פארט אף דעם קיין ראדא־מישל און קיין זשיטאמיר, און „סטאלאזש״ איז א שטיקל פאפיר, וואס
יענער שרייבט אן און חתמעט זיך אונטער, אז ס׳וועט קומען „אולטימא״,
דאס הייסט סוף חודש, איז ער מחויב אזויפיל און אזויפיל פונטן צו
דעם און דעם קורס דיר געבן און בא דיר נעמען. די ברירה, הייסט עס,
איז בא דיר, וואס דו ווילסט ― דאס טוסטו: ווילסטו,  ג י ס ט ו,
ווילסטו,  נ ע מ ס ט ו. היינט פארשטייסטו שוין דעם שכל פון „סטא־לאזש״? ווען גאט העלפט רעכטע „וואריאציעס״ אף „לאנדאן״, און מע
טוט, למשל, א שמועס אף די בלעטער מכוח מלחמה, פאלט דאס רוסישע
קערבל אראפ אין דער ערד אריין, און דאס „לאנדאן״ טוט זיך מיט
אמאל א רוק, אז מע דערקענט נישט דעם פלאץ. אט האט מען געשמועסט
יענע וואך פון דער ענגלישער מלכה, אז זי איז עפעס נישט אין בעסטן
געזונט, איז באלד געפאלן דאס רוסישע קערבל, און „סטאלאזשן״ האבן
זיך געגעבן א הייב־אויף העכער הייזער! איצט שרייבן די גאזעטן, אז
ס׳איז איר בעסער, האט זיך דאס רוסישע קערבל אויפגעהויבן, און מע
קאן שוין קויפן „סטאלאזשן״ וויפל מע וויל. הכלל, זאלסט גארניט זארגן,
זוגתי היקרה, עס וועט, אם ירצה השם, זיין אלצדינג, ווי מע זאגט בא
אונדז אין אדעס „א י ן  ב ע ס ט ן  א ר ד ע נ ו נ ג״! און מחמת
איך האב קיין צייט ניט, מאך איך דאס בקיצור. אם ירצה השם, אין די
שפעטערדיקע בריוו וועל איך דיר ארויסשרייבן אלצדינג באריכות. לעת־עתה זאל גאט געבן מיט געזונט און מיט הצלחה. און לאז גריסן די קינדערלעך זאלן לעבן און אלעמען גאר פריינטלעך.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. בא אונדז אין אדעס זיינען די היצן אזוי
 גרויס, אז מע ווערט פארברענט, און באנאכט ווערט מען צעגאנגען, אזוי
 ווי וואקס. דעריבער אז סע קומט פארנאכט, ווערט די שטאט פוסט. דער
עולם צעפארט זיך אף די פאנטאנען, אפן גרויסן פאנטאן, אדער אפן
קליינעם פאנטאן, אדער גאר אפן „לאנדזשעראן״. דארטן קריגסטו וואס
דו ווילסט, וואס דיין הארץ גלוסט, און קאנסט זיך באדן אין ים, און
קאנסט הערן מוזיק, און דווקא אומזיסט, אן א גראשן געלט!
    
  ה נ ″ ל.
    
 ―
    
 VI.
    
שיינע־שיינדל פון כתרילעווקע צו איר מאן מנחם־מענדל אין אדעס.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן
אף ווייטער ניט ערגער.
    
צ וו יי ט נ ס  שרייב איך דיר, אז איך האב שוין ווידער צו טאן
מיט די ציין, אף דיינע אדעסער „דראנזשיקעס״ געזאגט געווארן. איך
דארף זיך רייסן דא אף די ציין און מוטשען מיט די קינדער זיינע, און
ער ― גארניט, לעבט זיך אפ, ווי גאט אין אדעס, פארט ארום רייטנדיק
אף „דראנזשיקעס״, באדט זיך אין „קאראטקי וויק״ און כלי־זמר שפילן
אים צו. וואס פעלט אים א שטייגער? ווי זאגט די מאמע: „רייטנדיק
וואלט ער געפארן בא מיר אף א בעזעם, ניט אף קיין דראנזשיקעס!״...
ממה נפשך, ביסטו א סוחר און האנדלסט מיט דער שיינער סחורה דארטן,
וואס מע רופט זי „לאנדאן״, טא האב אין זינען מסחר, ניט די ענגלישע מלכה. האב בעסער אין זינען דיין ווייב, האסט א ווייב ביז הונדערט
צוואנציק יאר מיט קינדערלעך דריי, זאלן געזונט זיין, ווי זאגט די מאמע: „האב אין זינען זיך, וועסטו פארגעסן אין יענעם״... און וואס
דו שרייבסט מיר פון דיינע גליקן, זאג איך דיר דעם אמת, עס דרייט
זיך מיר אזש דער קאפ! עס גלייבט זיך מיר עפעס ניט, כאטש קוילע
מיך, אז אט אזוי פליען דאס הונדערטערס גלייך אין די הענט אריין!
וואס איז דאס פאר א מין כישוף דארטן, א פארבלענדעניש, צי וואס?
זע נאר, אז פון די אלע גדולות זאלסטו חלילה דאס נדן־געלט נישט אנרירן, ווארעם טאמער ווערט געמינערט א גראשן פונעם נדן, וועט דיר
דעמאלט מער נישט אפגיין פון דער מאמען זאל לעבן!... ער זאל זיך
עס אפילו דערמאנען, מיר דאכט, דו ווייסט גאנץ גוט, אז איך באדארף
האבן א זיידן מענטעלע ווי אין לעבן אריין, און וואלנס אף א קלייד און
א צוויי שטיקלעך מאראזעווס זאנע. א מינדסטע נארישקייט באדארף
איך אים אנזאגן, אליין ווייס ער נעבעך ניט, דער מוח איז אים אויסגעדארט געווארן, ווי די מאמע זאגט: „ווער סע שטויסט זיך ניט אליין,
דעם גיט מען אין זייט אריין״... ווי עס ווינטשט דיר פון טיפן הארצן
    
דיין באמת געטרייע פרוי  ש יי נ ע ־ ש יי נ ד ל.
    
מנחם־מענדל פון אדעס צו זיין ווייב שיינע־שיינדל אין כתרילעווקע
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת באתי להודיעך, אז איך בין ברוך השם בקו החיים והשלום.
השם יתברך זאל העלפן, מע זאל תמיד הארכן איינס פונעם אנדערן נאר
גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז איך האלט שוין ווייט, היינו, איך האב
מיך גוט אריינגעכאפט אין „בעס״ אריין און גיי שוין אצינד מיט „פעסט־לאנדאן״, דאס הייסט, איך טו שוין א גיב אדער א נעם מיטאמאל צען
טויזנט פונט, צוואנציק טויזנט פונט, נאטירלעך, מיט א „דעפא״. איך
האב שוין גרויס קענטשאפט אין די קאנטארן, און עס קאמפענירט מיר
שוין זיצן בא פ א נ ק א נ י ן  אין דער קאפיי גלייך מיט אלע גרויסע
שפעגעלאנטן בא ווייסע טישלעך פון מירמלשטיין, און הייס זיך געבן
א פארציע מאראזשענע, מחמת בא אונדז אין אדעס איז א מנהג, ווי
באלד מע זעצט זיך נאר אנידער, אזוי קומט צו א מענטש מיט א פראק
און ה יי ס ט, מע זאל  ה יי ס ן  געבן מאראזשענע. קאן מען ניט זיין
קיין דבר־אחר און מע מוז הייסן געבן; און אז מע עסט אויף די פארציע
מאראזשענע,  ה יי ס ט  ער, מע זאל  ה יי ס ן  געבן נאך א פארציע,
און אז ניט, טאר מען ניט זיצן און מע באדארף זיך ארומדרייען אף דער
גאס, איז עפעס ניט שיין פאר א שפעגעלאנט, און אגב שטייט דארט
א גאראדאוואי און לאקערט, מע זאל זיך ניט ארומדרייען אף דער גאס...
יידן באדארפן דאך אבער זיך יא ארומדרייען, קליגן זיי זיך מיט אים,
נארן אים אפ, אנטלויפן, באהאלטן זיך אויס ווי ווייט מעגלעך, און אז
ער כאפט איינעם, טראגט ער אים אפ, ווי אן אבן־טוב, גלייך אין אוטשאסטאק אריין, ווי איינער רעדט: „אט האב איך אייך געבראכט
א יידן״... און וואס דו שרייבסט מיר, אז דו גלייבסט ניט אין גרויסע
„וואריאציעס״ מיט „דיפערענצן״, איז א סימן, אז דו ביסט שוואך אין
פאליטיקע. אט, למשל, זיצט איינער בא אונדז אין קאפיי, בא פאנקאנין,
רופט מען אים „גאמבעטע״, טאג ווי נאכט רעדט ער פון פאליטיקע און
נאר פון פאליטיקע! ער באווייזט אויס מיט טויזנט ראיות, אז סע שמעקט
מיט מלחמה. ער הערט, זאגט ער, אלע נאכט הארמאטן שיסן ― ניט
דא, דארטן, בא די פראנצויזן. די פראנצויזן, זאגט ער, וועלן נישט פארגעסן אט דעם ביסמארקן ווייל זיי וועלן לעבן! עס מוז, עס מוז, זאגט
ער, ארויסשפרינגען אין גיכן א מלחמה, עס קאן גאר אנדערש ניט זיין!
הארכן גאמבעטן דרשענען, באדארף מען פארקויפן וואס מע האט, די
קאפאטע אויסטאן און קויפן „סטאלאזשן״ און „בעסן״, „בעסן״ ― אן
א שיעור „בעסן״! און וואס דו שרייבסט מיר מכוח א מענטעלע, אז איך
זאל דיר קויפן, האב איך פון דיינעטוועגן, זוגתי היקרה, בעסער אויסגעקוקט א שענערע זאך, דהיינו: א זייגערל א גילדנס מיט מענדעליאן
און מיט א גילדן קייטל מיט א בראש, און בראנזעליעטן האב איך געזען
אין פענצטער, טאקע ניט ווייט פון פאנקאנין ― זאג איך דיר: פרימא
שבפרימא! און מחמת איך האב קיין צייט ניט, מאך איך דאס בקיצור.
אם ירצה השם, אינעם אנדערן בריוו וועל איך דיר ארויסשרייבן אלצדינג
באריכות. לעת־עתה לאז גאט געבן מיט געזונט און מיט הצלחה.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. די שפע איז דא, קיין עין־הרע, גרויס און
יידן זיינען דא אזוי פארטאן אין פרנסה, אז מע פארגעסט פון שבת און
פון יום־טוב. פארשטייט זיך, אז בא מיר איז שבת ― שבת. עס מעגן
פאלן שטיינער פונעם הימל, מוז איך מיך שבת דורכגיין אין שול אריין.
די אדעסער שול מעג מען גיין אנקוקן. ערשטנס, רופט מען דאס „כאר־שול״, מחמת אויבן גייט זי מיט א קאלפעק, און קיין מזרח איז ניטא.
אלע זיצן מיטן פנים א ה י ן. און דער חזן (פיניע הייסט ער, שוין איינמאל א חזן!) גייט דווקא געגאלט די בארד, נאר עברי קען ער אביסל
בעסער פון אייער אלטן דראנג משה־דוד! זאלסט זען, אז סע קומט צו
„בריך־שמיה־דמרא עלמא״, נעמט ער איין א מיתה־משונה! זיין „מזמור־שיר־ליום־השבת״ מעג מען הארכן אף בילעטן. אלע זינגערלעך שטייען
אויסגעשטעלט ארום אים, אנגעטאן אין קליינע טליתימלעך ― מחיה!
עס זאל זיין צוויי מאל אין וואך שבת, וואלט איך צוויי מאל אין וואך
געגאנגען הערן פיניען דאווענען. איך פארשטיי ניט די היגע יידן, פארוואס זיי גייען ניט דאווענען. און אפילו די, וואס גייען דאווענען, דאווענען אויך ניט; זיי זיצן ווי די טאקן אין די צילינדערס, מיט די פעטע
אויסגעפאשעטע פנימער, מיט די קליינע טליתמלעך, און ― שא! טאמער וויל א ייד א דאוון טאן אביסל העכער, קומט־צו צו אים דער שמש
מיט די קנעפ, און זאגט, ס׳זאל זיין שטיל. ― מאדנע יידן אין דעם אדעס.
    
  ה נ ″ ל.
  
―
    
 .VIII
    
שיינע־שיינדל פון כתרילעווקע צו איר מאן מנחם־מענדל אין אדעס.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן
אף ווייטער ניט ערגער.
    
צ וו יי ט נ ס  שרייב איך דיר, בעלי היקר, אז איך פארשטיי ניט,
וואס איז די גדולה, וואס מע דארף זיצן בא פראנקאנין, ברענען זאל זי,
בא מירמלשטיינערנע טישלעך און פרעסן פון אינדערפרי ביז אף דער
נאכט דער רוח ווייסט וואס? אבי אויסברענגען געלט? און וואס איז
דאס פאר א משוגענער דארטן בא אייך אין אדעס, וואס סע חלומט זיך
אים, אז מע שיסט, געשאסן זאל ער ווערן פון גאט? מלחמות גלוסט
זיך אים! ווי זאגט די מאמע: „יענעמס בלוט איז בא אים וואסער״...
גילדענע זייגערלעך מיט בראנזעליעטן האסטו דערזען אין די פענצטער
אין אדעס? א גדולה אף דער באבע! וואס טויגן מיר דיינע מתנות,
מענדל, וואס דו זעסט זיי דורכן פענצטער? ווי זאגט די מאמע זאל לעבן:
„קרעפלעך אין חלום איז ניט קיין קרעפלעך, נאר א חלום״... דו כאפ
זיך אריין בעסער אין א קלייט אריין און קויף מיר א שטיקל וועבל אף
וועש, און מאדעפאלאן אף ציכלעך, און א פאר בייענע קאלדרעס, און
ביסל זילבער אין שטוב אריין, און עפעס נאך. מאל דיר, אז  ב ל י ו מ ע־ז ל א ט ע באדארף זיך שוין אקעגן מיר בלאזן (אויפבלאזן זאל עס זי,
ווי א פאכיר!). וואס איז? זי טראגט א האלדז פערל, זאל עס איר טאקע
נאר פארשטערט ווערן! זי האט דאס א דאלי בא איר מאן! לייט האבן
גליק צו אלצדינג; נאר איך איינע בין עפעס אין אזא פינצטערער, וויסטער שעה געבארן געווארן, אז א מינדסטע זאך באדארף איך אים דערמאנען! לאז זיך דיר דאכטן, עלעהיי דו האסט געקויפט נאך א „העס״
מיט נאך א „באס״ מיט נאך א דער שווארץ־יאר ווייסט אייך דארט, ווי
דו רופסט עם אן. איך זאג אים: פארקויף דאס, וואס דו האסט, און צייל
געלט, גייט ער און קויפט נאך! וואס האסטו מורא? וועסט ניט קריגן
די סחורה נאכדעם? איך זע שוין ארויס, וואס דאס איז פארא מסחרים
און וואס דאס איז פאר א שטאט אדעס, אז שבת איז קיין שבת ניט און
יום־טוב איז קיין יום־טוב ניט, און דער חזן איז מיט א געגאלטער מארדע,
מיינע ווייטיקן אף זיין קאפ! מיר דאכט, אז פון אזא שטאט און פון
אזעלכע מענטשן דארף מען לויפן, ווי פון אן עיפוש, צום סוף ליגט ער
דארט און וויל ניט ארויסקריכן, ווי זאגט די מאמע: „דער ווארעם ליגט
אין כריין און מיינט, אז ס׳איז גאר קיין זיסערס נישטא״... לכן שרייב
איך דיר, בעלי היקר, זאלסט זיך גוט בארעכענען וואס דו טוסט און
אויפהערן הוליען אין דעם זיסן אדעס, ס׳זאל אף דעם קומען א שרפה,
ווי עס ווינטשט דיר
    
 דיין באמת געטרייע פרוי ש יי נ ע ־ ש יי נ ד ל.
    
יא! זאג נאר, מענדל, ווער איז אט די „פראנקאני״, וואס דו
שרייבסט מיר אלץ, אז איר זיצט דארטן טאג ווי נאכט? עס איז אן
„ער״, צי א „זי״?...
    
מנחם־מענדל פון אדעס צו זיין ווייב שיינע־שיינדל אין כתרילעווקע
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת  באתי להודיעך, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת זיי וויסן אז עס שמעקט שוין מיט גראבע טויזנטער!
אז גאט וועט העלפן און דאס „אולטימא״ וועט אפלויפן גלאט, וועל איך
מאכן א הויפט־טרעפער. איך וועל איינקאסירן מיינע אלע „דיפערענצן״
און וועל זיך דורכפארן אהיים און וועל דיך, אם ירצה השם, ארויסנעמען אהער, קיין אדעס. א דירה וועלן מיר דינגען אף דער „רישעליי״,
איינקויפן שיין מעבל און וועלן לעבן, ווי מע לעבט דא בא אונדז אין
אדעס. דערווייל האב איך צו טאן, ניט פאר דיר געדאכט, מיטן מאגן;
אפנים, דאס מאראזשענע האט מיר פארשאדט... אז איך קום צו פאנקאנין, עס איך שוין ניט קיין מאראזשענע. וואס דען? איך הייס מיר
געבן אזא געטראנק, וואס מע ציט דאס דורך א שטרוי; ס׳איז אי זיס,
אי ביטערלעך, אזוי ווי א מין סאלץ מיט לאקריץ, און מע קאן דאס
מער ניט פארדייען ווי צוויי, העכסטנס ― דריי גלעזער. מוז מען זיך
די איבעריקע צייט ארומדרייען אף דער גאס און האבן צו טאן מיטן
גאראדאוואי, און דאס איז זייער נישט אנגענעם! ער קוקט שוין אף מיר
פון א צייט, נאר מיט חסד, גאט האט מיך ביז אהער אויסגעפירט, איך
אנטלויף פון אים אלע מאל און באהאלט זיך אויס. וואס טוט דען ניט
א ייד צוליב פרנסה? דער אייבערשטער זאל העלפן, אז די „ראליזאציע״
זאל אפלויפן בשלום, וועל איך דיר, אם ירצה השם, אלצדינג קויפן בכפל־כפלים, א סאך מער ווי דו קאנסט זיך גאר פארשטעלן. און וואס דו
זאגסט, אז דער גאמבעטע איז א משוגענער, האסטו א טעות; ער איז
נאר אביסל א „ספילשלעווער״. גאט זאל היטן, עמעצער זאל אים א זאג
טאן אין פאליטיקע ניט אזוי, ווי ער וויל! ער איז דעמאלט קאפאבל
יענעם צערייסן אף שטיקלעך! ער דרינגט, אז היינט־מארגן מוז עפעס
ארויסשפרינגען, און דאס, זאגט ער, וואס ס׳איז איצטער מיטאמאל שטיל
געווארן, איז ערשט א באווייז, זאגט ער, אף מלחמה. „פאר א בורע איז
תמיד, זאגט ער, שטיל״... איך האב נעכטן געקאנט פארקויפן עטלעכע
„בעסלעך״ מיט א צוויי־דריי „סטאלאזשן״ און פארדינען שיין געלט, האט
מיך גאמבעטע נישט דערלאזט. „איך וועל אייך, זאגט ער, דעם קאפ צעשלאגן, טאמער לאזט איר ארויס אין אזא צייט א שטיקל סחורה פון
דער האנט!״ עס גייט, זאגט ער, א צייט, וואס א „סטאלאזש״ פון
א פופציקער וועט ווערט זיין רי″ש קארבן, און שי″ן, און ת″ק, און
טויזנט, און פארוואס ניט קיין צוויי טויזנט?... עס זאל זיין ווי גאמבעטע זאגט, כאטש האלב ווי ער זאגט, ― ווער איך נתעשר! איך האף,
אז איך וועל, אם ירצה השם, תיכף נאך דער „ראליזאציע״ זיך געבן
א קער־איבער צוריק אפן „האס״ און וועל אנהייבן קויפן קערבלעך און
געבן „לאנדאן״ אף וואס די וועלט שטייט! איך וועל זיי באווייזן, וואס
הייסט „לאנדאן״ און וואס הייסט קערבלעך! און מחמת איך האב קיין
צייט ניט, מאך איך דאס בקיצור. אם ירצה השם, אינעם אנדערן בריוו
וועל איך דיר ארויסשרייבן אלצדינג באריכות. לעת־עתה לאז גאט געבן
מיט געזונט און מיט הצלחה.
    
 ממני בעלך  מ נ ח ם ־ מ ע נ ד ל.
    
ע י ק ר  ש כ ח ת י. וואס דו פרעגסט זיך נאך אף פאנקאנין
(ניט ווי דו רופסט דאס אן „פראנקאני״), איז דאס ניט קיין „ער״ און
ניט קיין „זי״. ס׳איז אזא קאפיי, וואס מע טרינקט דארט קאווע און מע
עסט מאראזשענע און מע מאכט געשעפטן אף „לאנדאן״. לאם איך דאס
פארמאגן כאטש האלב, וואס דארט ווערט געמאכט אין איין טאג!
    
  ה נ ″ ל.
    
 .X
    
 שיינע־שיינדל פון כתרילעווקע צו איר מאן מנחם־מענדל אין אדעס.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט
צו דאנקען אין בעסטן געזונט, גיב גאט דאס נעמלעכע פון דיר צו הערן
אף ווייטער ניט ערגער.
    
צ וו יי ט נ ס  שרייב איך דיר, אז די קינדער מאזלען אלע דריי,
און איך שלאף נישט קיין נעכט, און ער טרינקט דארטן קובעבע מיט
לאקריץ! וואס גייט אים אפ, איך בעט אייך, קאפ־ווייטיק? ער האט
זיך עס אביסל צעהעצקעט! קיין אדעס וויל ער מיך ארויסנעמען! ער
מיינט, אז ער וועט מיר זאגן א ד ע ס, פלי איך באלד! הערסטו,
מענדל, זאלסט דיר ארויסשלאגן פון קאפ, מענדל, וועסט מיך אהינצו
ניט פארנארן. זיי רויק! מיין באבעס באבע איז דארטן קיינמאל ניט
געווען און האט זיך באגאנגען אן דעם, וועל איך זיך מסתמא אויך אן
דעם באגיין. דו וועסט מיך ניט איינרעדן, מענדל, אז איך זאל דיר
אוועקווארפן מיין טאטע־מאמע מיט אלע ליבע פריינט און זיך אוועקלאזן
אין דעם וויסטן אדעס, ברענען זאל עס דיר אפן פייער! מעגסט זיך זאגן,
מענדל, וואס דו ווילסט, ד יי ן א ד ע ס  הייבט מיר נישט אן צו
געפעלן. איך האב עס פיינט, איך ווייס ניט פארוואס. נאך מיין שכל נאך
קומט אויס, אז דו באדארפסט די סחורה דיינע ביסלעכווייז אויספארקויפן און מאכן דערפון געלט, ווי זאגט די מאמע זאל לעבן: „פון אלע
מילכיקע מאכלים איז דאס בעסטע ― א שטיקל פלייש״... איי, וואס?
טאמער האסטו זיך גענארט? פאר יענעם דאס גליק! און וואס דיין
משוגענער גאמבעט (איך זאג דיר פארט, אז ער איז א משוגענער!)
לאזט דיר ניט פארקויפן, פארשטיי איך ניט, וואס גייט עס אים אן?
וואס איז זיין באבעס דאגה? שפיי אים אן א פולן פנים, וואס ער וועט
דיר דערציילן מלחמות! פאלג מיך, מענדל, שנייד־אפ, פארקויף אויס,
ווי גאט איז דיר ליב! האסט פארדינט עטלעכע קערבלעך? גענוג! ביז
וואנעט איז דער שיעור צו כאליען דארטן? נאר גארניט, מישטיינס געזאגט, איך האב דען עפעס אויך א ווערט? איך בין דאך  ש יי נ ע ־
ש יי נ ד ל  ניט  ב ל י ו מ ע ־ ז ל א ט ע;  ב ל י ו מ ע ־ ז ל א ט ע, אז
זי טוט נאר א פיפס דעם מאן אירן, ווארפט דאס מיט אים דאס נייניעריקע קדחת! למען השם, מענדל סערדצע, פארקויף און פאק זיך אין
וועג אריין. פארגעס נאר נישט א טוץ געשטיקטע העמדער פון מיינעט־וועגן, סאמעט אף א מלבוש פון דער מאמעס וועגן ― לאז זי אויך געדענקען, ווען דער איידעם אירער איז געווען אין אדעס און געהאנדלט
מיט משוגעים, ― ציץ א שטיקל פון היינטיקע מוסטערן, און, אז עס
וועט קריכן אין טשעמאדאן אריין, א ביסל גלאזווארג, און דאס איבעריקע דארטן, ווי דו פארשטייסט, און קום צו פארן אהיים, לאז אויפהערן די וועלט מיר שטעכן די אויגן און שווארצן דאס פנים, און לאם
איך זען, אז דו זאלסט מיך ניט פאלגן, אזא מכה מיינע שונאים, ווי דו
וועסט מיך פאלגן, ווי עס ווינטשט דיר פון טיפן הארצן
    
 דיין באמת געטרייע פרוי ש יי נ ע ־ ש יי נ ד ל.
    
 .XI
    
 מנחם־מענדל פון אדעס צו זיין ווייב שיינע־שיינדל אין כתרילעווקע
    
לזוגתי היקרה הצנועה החכמה מרת שיינע־שיינדל שתחי׳.
    
ר א ש י ת  באתי להודיעך, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  זיי וויסן, אז דאס „אולטימא״ איז אנגעקומען, און
ס׳איז געווארן אן איבערקערעניש, זאל גאט שומר ומציל זיין! פון דער
גרויסער „וואריאציע״, וואס איך האב אף איר ארויסגעקוקט ווי אף
משיחן, האט זיך אויסגעלאזט א בוידעם. ביסמארק, שמועסט מען, האט
זיך צוגעקילט, באקומען דעם קאטער, ― איז אין דער פאליטיקע געווארן
א מהומה, מע ווייס ניט וואס סע טוט זיך. „לאנדאן״ איז טאקע געווארן
מיט גאלד גלייך, און דאס קערבל איז טאקע געפאלן אין שאול תחתיה
אריין, און ס׳איז אוועק א מוראדיקער „בעס״! וועסטו דאך פרעגן: ווו
זיינען מיינע „בעסן״ מיט מיינע „סטאלאזשן״? איז דער תירוץ: די
„בעסן״ זיינען ניט קיין „בעסן״, די „סטאלאזשן״ זיינען ניט קיין „סטא־לאזשן״, קיינער וויל ניט  נ ע מ ע ן, קיינער וויל ניט  ג ע ב ן ― און
רוף מיך קנאקניסל! און ווי אף־צו־להכעיס, האב איך געשטעקט מיט מיין
סחורה אלץ בא אזעלכע מענטשלעך, וואס מיט איין קוועטש זיינען זיי
דערשטיקט געווארן. הכלל, עס איז א שרפה, א מגפה, גאר נישט צו דערקענען דעם פלאץ! אוי, ווען איך קער זיך איבער מיט איין טאג פריער !
נו גיי, זיי א נביא! אלע לויפן ארום, ווי די פארסמטע מייז; עפעס
א מהומה אף איטלעכן באזונדער! אלע שרייען „לאנדאן״! ווו איז מיין
„לאנדאן״? גיב מיר דאס „לאנדאן״! „לאנדאן״, „לאנדאן״! נאר ווער
מיר „לאנדאן? וואס מיר „לאנדאן״? עס פליען פעטש, פייגן, אין טאטנס
טאטן, און איך אויך בתוכם... דער שפיץ ― ס׳איז, אפנים, גאר נישטא
קיין „לאנדאן״ אין ערגעץ ניט! ― הכלל, זוגתי היקרה, ס׳איז ביטער
  
און פינצטער, איך האב אוועקגעגעבן דאס גאנצע פארדינסט, מיטן קרן,
מיטן צירונג, וואס איך האב דיר איינגעקויפט, אפילו די קאפאטע די
שבתדיקע אויסגעטאן און פארזעצט ― און דאס איז אלצדינג אריין
אהין... און איך געפין זיך איצט אין אזא טרויעריקער לאגע, וואס איז
אין לשער, און אהיים בענק איך אזוי, אז ממש עס גייט מיר אויס דאס
חיות! איך פארשילט מיר דאס געביין הונדערט מאל א טאג. בעסער
וואלט איך זיך אויסגעבראכן א פוס, איידער איך בין געקומען אהער אין
אדעס, ווו א מענטש האט קיין שום ווערט נישט; א מענטש קאן דא
גייענדיק שטארבן אין מיטן גאס, און קיינער וועט זיך אפילו ניט אפשטעלן א קוק טאן. וויפל מעקלערס האבן געלעבט ארום מיר, אפגעלעקט
א ביינדל, און היינט דערקענען זיי מיך שוין גאר ניט! פריער האב איך
דא געהאט א נאמען „ד ע ר כ ת ר י ל ע וו ק ע ר  ב ל יי כ ר ע ד ע ר״,
און היינט מאכן זיי פון מיר חוזק, טאקע די מעקלערס אליין. זיי זאגן,
באשר איך פארשטיי ניט דאס געשעפט. „לאנדאן, זאגן זיי, באדארף
מען פארשטיין״. ווו זיינען זיי געווען פריער, די חכמים? ― מע רעדט
שוין גאר קיינער ניט פון מיר, גלייך ווי איך וואלט גאר געווען א געשטארבענער! הלוואי וואלט איך טאקע געשטארבן, איידער אזעלכעס
דערלעבן! און ווי אף־צו־להכעיס, זיצט אט דער גאמבעטע, ימח שמו זאל
ער ווערן, און הערט ניט אויף צו גראגערן אין די אויערן מיט זיין פאליטיקע: „הא, זאגט ער, האב איך אייך געזאגט א בעס?״ ― „וואס קומט
מיר ארויס, זאג איך, פון אייער בעס, אז מע גיט מיר ניט, זאג איך, קיין
לאנדאן?״ לאכט ער און זאגט מיר: „ווער איז אייך שולדיק? די בערזע,
זאגט ער, דארף מען פארשטיין, און אז מע קאן ניט האנדלען מיט „לאנדאן״, דארף מען, זאגט ער, האנדלען מיט אתרוגים״... איך זאג דיר,
זוגתי היקרה, ס׳איז מיר אזוי נימאס אט דאס אדעס, מיט דער היגער
בערזע, מיט דעם פאנקאני, מיט די אלע מענטשלעך! איך וואלט געלאפן
אין דער וועלט אריין! און מחמת איך האב קיין צייט ניט, מאך איך
דאס בקיצור. אם ירצה השם, אין די ווייטערע בריוו וועל איך דיר ארויסשרייבן אלצדינג באריכות. לעת־עתה לאז גאט געבן מיט געזונט און מיט
הצלחה. און גריס די קינדערלעך אלע און שווער און שוויגער גאר
פריינטלעך.
    
 ממני בעלך  מ נ ח ם ־ מ ע נ ד ל.
    
  ע י ק ר  ש כ ח ת י. דא אין דעם אדעס איז א מנהג, אז עמעצער
דארף א גמילות־חסד, גייט ער נישט צו א שכן, צו א קרוב אדער צו
א באקאנטן, ווי, למשל, בא אונדז אין כתרילעווקע; נישט מחמת מע
פוילט זיך גיין, נאר פשוט, מע ווייס פריער, אז יענער וועט ניט שטעקן;
מע נתנט ניט ― און שוין! וואס זשע טוט מען פארט, אז מע דארף?
איז געמאכט געווארן א „לאמבארד״, וואס גיט ארויס געלט וויפל דו
ווילסט, אבי נאר דו ברענגסט א רעכטן משכון: גאלד איז גאלד, זילבער
איז זילבער, מעש איז מעש, און א מלבוש, און א סאמאוואר, און א בענקל,
און אפילו א בהמה, אז דו ברענגסט צו פירן, גיט מען דיר אויך ארויס
אף איר געלט. דער חסרון איז נאר, וואס זיי שאצן אלצדינג זייער וואלוול,
בחצי חנם! דערפאר האבן זיי א מעלה: פריצענט נעמען זיי געשמאקע,
בייסנדיקע, אזוי, אז דאס פריצענט עסט אויף דאס קרן; מוז מען אלע
צוויי וואכן מאכן דארט א „לעסיטאציע״, דאס הייסט, מע פארקויפט
אויס די איבערגעבליבענע משכונות, און מענטשן האנדלען מציאות, מאכן
דערפון א שיין קערבל. ווען איך בין איצטער בא געלט, וואלט איך געקאנט א האנדל טאן אפן לאמבארד און אומקערן מיין היזק אפשר נאך
מיט א סמיטשיק... נאר גיי מאך! אן געלט זאל מען גארניט געבארן
ווערן אף דער וועלט, און טאמער איז מען געבארן געווארן, זאל מען בעסער שטארבן... איך קאן מער ניט שרייבן. שרייב מיר פון דיין געזונט,
און וואס מאכן די קינדערלעך זאלן לעבן, און גריס שווער און שוויגער
און אלעמען באזונדער גאר פריינטלעך.
    
  ה נ ″ ל.
    
 .XII
    
 שיינע־שיינדל פון כתרילעווקע צו איר מאן מנחם־מענדל אין אדעס.
    
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
    
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
    
צ וו יי ט נ ס  שרייב איך דיר, נארישער לעקיש, זע וואס דו האסט
געטאן! וועלכער רוח האט דיך גאר געטראגן קיין אדעס? וואס האסטו
דארטן אנגעשמעקט אזעלכעס? געבראטענע פייגעלעך האט זיך אים פארגלוסט! „לאנדאן״! מאראזשנעווע! קובעבע מיט לאקריץ! האסט דערהערט, אז מע זעצט דיר אן אינעם „לאנדאן״ אריין, פארוואס זשע האסטו
ניט געזען באצייטנס אפצועקן אף פריצענטן, דו בהמה, ווי עס פירט זיך
צווישן סוחרים? ווו איז מענטשן? ווו איז א רב? אין גאטעס ווילן,
וואס איז דאס פאר א תירוץ אולטימא־שמולטימא? האסט געקויפט
סחורה, ווו איז די סחורה?! אוי, אזא־נ־אומגליק! דאס הארץ האט מיר
אבער געזאגט, אז פונעם אדעס, ברענען זאל דאס, וועט קיין גוטס ניט
ארויס! איך שרייב אים: פאר אוועק, מענדל, טו א שפיי אף זיי מיט
זייער „לאנדאן״, עס זאל אף דעם קומען חלירע, רבונו של עולם! אנטלויף, זאג איך אים, אנטלויף, מענדל, ווי זאגט די מאמע: „ארעמער
דאך, וואס קנאקסטו?״... ניין, הערט ער מיך ניט, ווארעם איך בין
דאך ש יי נ ע ־ ש יי נ ד ל, אז אך און וויי איז מיר, ניט  ב ל י ו מ ע־ז ל א ט ע. אוי, די מאמע מיינע איז טאקע א חכמה! זי טענהט מיט
מיר כסדר, אז א מאן טאר מען נישט נאכגעבן די שמד, אז מע באדארף
א מאן האלטן אין די הענט אזוי, אז ער זאל פ י ל ן, אז ער האט
א ווייב! נאר גיי, אז ס׳איז בא מיר אזא טבע, איך קאן ניט זיין אזוי
גראב, ווי בליומע־זלאטע; איך קאן זיך ניט שעלטן, אריינלייגן א מאן
אין דער ערד אריין, אזוי ווי זי, איך קאן ניט! זאלסט האבן בליומע־זלאטען, ניט דערהארן זאל זי, פאר א ווייב, וואלסטו שוין געוווסט וואס
פאר א גאט מיר האבן! און וואס דו זאגסט מכוח שטארבן, חכם איינער,
ביסטו א גרויסער נאר: א מענטש נעמט זיך ניט אליין דאס לעבן, א מענטש
נעמט זיך ניט אליין דעם טויט. און אז מע ווערט אן דאס נדן, באדארף
מען זיך שוין טאקע א מעשה אנטאן? דו נאר איינער, ווו שטייט דאס
דען אנגעצייכנט, אז מנחם־מענדל באדארף האבן געלט? און מיט געלט
איז מנחם־מענדל דען ניט דער אייגענער מנחם־מענדל, וואס אן געלט?
שוטה! דו ווילסט גיין קעגן גאט? זעסט דאך, אז ע ר הייסט ניט,
היינט וואס פילדערסטו? א שיינע ריינע כפרה! לאז זיך דיר דאכטן,
עלעהיי גזלנים האבן דיך באפאלן אין מיטן וואלד, אדער ביסט קראנק
געלעגן און חלילה פארקרענקט דאס נדן צו אלדי שווארצע יאר! דער
עיקר, זאלסט ניט זיין קיין יידענע, מענדל! פארלאז דיך אף דעם וואס
לעבט אייביק, ער איז א זן ומפרנס. קום צו פארן א היים, וועסטו זיין,
אם ירצה השם, א גאסט בא די קינדער ... איך שיק דיר אף דער הוצאה
עטלעכע קערבלעך, און זע, מענדל, זאלסט נישט גיין אף קיין „לעסטא־ציעס״ און נישט האנדלען מיט קיין אלטע שמאטעס, ― נאך דאס גייט
דיר אפ! למען השם, באלד ווי דו וועסט באקומען מיין בריוו מיטן געלט,
זאלסטו זיך אויפזעצן און אפגעזעגענען זיך מיט אדעס, און וויבאלד דו
וועסט נאר ארויספארן פון שטאט, אזוי זאל עס זיך אנצינדן פון אלע
פיר זייטן, און עס זאל ברענען און פלאקערן, שרפהנען און פארשרפהט
ווערן, ס׳זאל פון דעם ניט בלייבן קיין שריד ופליט, ווי עס ווינטשט דיר
פון טיפן הארצן
    
 דיין באמת געטרייע פרוי ש יי נ ע ־ ש יי נ ד ל.
    
 סוף פונעם ערשטן בוך.
  
(י ע ה ו פ ע צ ע ר  ב ע ר ז ע)
    
געשריבן אין יאר 1896.
 
 