 
 פעליעטאנען: „קאמעדי בראק״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
(א נייע פורים־שפיל אין צוויי אקטן)
  
די פארשוינען:
  
אחשוורוש ― שאך פון פערסיע
המן ― אן אנטיסעמיט
מרדכי ― א ייד
אסתר ― זיין קוזינע
יושקעוויטש ― א שפילמאכער
ממוכן ― א שילאטן־שמש
  
הויפמענטשן, געסט, פובליקום.
  
קומט פאר אין דער הויפטשטאט פון פערסיע, אין שושן־הבירה.
  
ערשטער אקט
  
ביים קעניג אחשוורוש אין פאלאץ זיצט מען און מען טרינקט.
אויף א שטול פון העלפאנדביין, מיט גאלד באלייגט, זיצט דער
שאך מיט א גאלדענער רוט. אנטקעגן שטייט המן, די הענט צונויפגעלייגט אויף דער ברוסט, אנגעטאן אין א דרייעקיקן ספאדיק,
ווי א המן־טאש. ביי דער טיר שטייט ממוכן.
  
אחשוורוש: (פארזארגט, צו המנען) וואס זאל איך דיר זאגן, המן?
אומעטיק... וושתי אומגעבראכט... אן א קעניגין... סקוטשנע אין שושן־הבירה.
  
המן: גרויסער קעניג! זארג ניט. ס׳איז דא אן עצה.
  
אחשוורוש: דהיינו?
  
המן: לאז מען צונויפרופן אלע קראסאוויצעס פון שושן־הבירה, אויסקלייבן
פון זיי די שענסטע און די בעסטע, און אויב זי וועט געפעלן דעם קעניג...
  
אחשוורוש: אן אידייע.
  
194
    
המן: ממוכן!
  
ממוכן: (גייט צו) אדוני קעניג!...
  
המן (צו ממוכנען): טו א שפרונג אויף איין פוס, זאמל צונויף אלע קראסאוויצעס
פון שושן־הבירה, און די שענסטע און די בעסטע פון אלע זאלסטו ברענגען
פארן קעניג.
  
ממוכן: הנני ― איך בין גרייט! (שפרינגט אויף איין פוס. עפנט אויף די
טיר, זינגט) אריין, אריין, אריין, דו שיינע אסתר דו מיין!
  
אסתר: (קומט אריין. קניט פארן קעניג) אדוני קעניג!
  
אחשוורוש: (אויפגעלעבט. צו המנען) וואס זאגסטו? נישקשה פון א יפיפיה?
הא?
  
המן: א פיינע נקבה. (אין א זייט) איך בין אליין אויך א בעלן אויף אזא
שטיקל סחורה.
  
אחשוורוש: (צו אסתרן) ווי רופט מען דיך, מיין קינד?
  
אסתר: אסתר איז מיין נאמען.
  
אחשוורוש: (צו המנען) וואס טוט מען מיט אסתרן וואס זי אין מיר אזוי
געפעלן? עס ברענט אין מיר א פייער פון ליבע...
  
המן: (אן א זייט) שוין? עס האט זיך שוין צעברענט אין אים א פייער! דער
זעלבער פייער ברענט אין מיר אויך... (צו אחשוורושן) גרויסער קעניג! פרעגסט
מיך וואס מען טוט? מען טוט אן ושתיס קרוין אויף איר קאפ און לאז זי זיין
קעניגין אויף ושתיס ארט. (פאר זיך) און מיט דער צייט וועל איך מיך מסתמא
צו איר אליין צושדכנען...
  
אחשוורוש: א אידייע (בייגט אן די רוט צו אסתרן) אסתר! דו האסט
געפונען חן אין מיינע אויגן. פון היינט אן ביסט דו קעניגין.
  
אסתר: (קושט די רוט) גרויסער קעניג! (גייט אפ).
  
אחשוורוש: (צו המנען) מיין געטרייער קנעכט המן! וואס פאר א באלוינונג
זאל איך דיר געבן פאר דער עצה? (טוט אויס דעם רינג פון פינגער און שענקט
אים א מתנה).
  
המן: (נעמט דעם רינג) איך דאנק דיר גרויסער קעניג. איך פארלאנג ניט קיין
באלוינונג. נאר איין זאך וואלט איך יא בעטן פון דיר, אויב איך האב געפונען
חן אין דיינע אויגן. פאראן ביי דיר אין הויף א ייד. מרדכי הייסט ער ― קען
איך אים ניט אנקוקן. איך וואלט אים געוואלט זען הענגען אויף א בוים.
  
אחשוורוש: געהאנגען זאל ער ווערן.
  
195
    
המן: איך דאנק דיר, גרויסער קעניג! דאס אליין איז אבער ווינציק. מרדכי
איז ביי דיר ניט איינער. פאראן ביי דיר אין דער מדינה ששים רבוא אזעלכע
יידן, ניט אויסצושטיין פון זיי. זיי האבן זיך זייערע אייגענע דינים מיט זייער
אייגענעם לשון און טוען אונדז נאך פון דעסטוועגן אלצדינג אזוי ווי די מאלפעס:
עסן אונדזער חזיר, טרינקען אונדזער וויין, רעדן אונדזער שפראך און בייטן
זיך מיט די ווייבער. „פרייע ליבע״, פונקט אזוי ווי ביי אונדז...
  
אחשוורוש: (אין צארן) וואס איך הער!
  
המן: טאמער גלייבסטו מיר ניט, רוף אריין יושקעוויטשן דעם שפילמאכער,
ער האט אויפגעפירט א שפיל פונעם יידישן לעבן מיטן נאמען „קאמעדי בראק״.
  
אחשוורוש: אריינקומען זאל ער!
  
המן: (צו ממוכנען) טו א שפרונג אויף איין פוס און ברענג אריין אהער
יושקעוויטשן דעם שפילמאכער! (ממוכן שפרינגט אויף איין פוס און קומט באלד
צוריק).
  
ממוכן: (עפנט אויף די טיר, זינגט) אריין, אריין, אריין, סעמיאן יושקע־וויטש דו מיין!
  
יושקעוויטש: (אן איבערגעשראקענער) מען האט געשיקט נאך מיר?
  
המן: (צו יושקעוויטשן) דו האסט אנגעשריבן א שפיל מיטן נאמען „קאמעדי
בראק״?
  
יושקעוויטש: און אז איך האב אנגעשריבן איז וואס? שלום אש מעג שרייבן
און איך ניט? באשר זיי זאגן, אז איך בין אן אנטיסעמיט? מיט וואס בין איך אן
אנטיסעמיט? דערמיט וואס איך זאג ארויס דעם אמת? דערמיט וואס איך פיר
ארויס אויף דער סצענע די זאטע בורזשויעס מיט זייערע אויסגעלאסענע ווייבער?
בין איך דען שולדיק אז ס׳איז ביי זיי הפקר ציבעלעס מיינס און דיינס און
שותפותדיקס? וואס בין איך שולדיק, אז ס׳איז ביי זיי געווארן א מאדע „פרייע
פארבארגענע״ ליבע? וואס איז שולדיק דער קינסטלער, אז די דאזיקע מאגנאטן
בורזשוקעס, אינטעליגענטן, אדוואקאטן, דאקטוירים טוען איצט קיין זאך, נאר
זיי האלטן אין איין בייטן זיך ― נא דיר מיין ווייב און גיב מיר דיין ווייב?...
  
המן: (צו אחשוורושן) הערסט ווערטער? (צו יושקעוויטשן) נו, און ווי איז ביי
זיי מיט די איבעריקע זאכן? למשל חזיר?
  
יושקעוויטש: און אז זיי פרעסן איקרע איז וואס? איקרע איז דען ניט טרייף
ווי חזיר?
  
196
    
המן: (צו אחשוורושן) היינט זעסטו שוין? זיי זאגן אליין אויף זיך וואס אין דער
קארט, היינט וואס זאל איך שוין זאגן?
  
יושקעווויטש: (וויל זיך פארענטפערן) איך זאג עס דען אויפן כלל יידן?
האב איך דען ניט געזאגט פריער, אז „קאמעדי בראק״ ― דאס איז נאר ביי
פעטע, זאטע בורזשויעס?... האב איך דען ניט געזאגט דעם אמת אלס קינסטלער
און אלס פאטריאט פון מיין פאלק?... אדער איך האב געזינדיקט מיט דעם וואס
איך האב אומעטום אויסגעהאלטן דעם יידישן אקצענט?... אדער...
  
המן: (שלאגט אים איבער) גוט, גוט. דיין ארבעט וועט ניט זיין אומזיסט...
קאנסט גיין. (יושקעוויטש גייט אפ, המן צו זיך אליין) איך וועל מיך ניט בארויקן
ביז מען וועט ניט אויפהענגען אלע יידן! (צום שאך) אדוני קעניג! אויב איך
האב געפונען חן אין דיינע אויגן, וואלט איך דיר געזאגט, אז מיר דארפן די
יידן אויף תשעים ניינציק כפרות. א פאסקודנע פאלק! זיי טוען אונדז נאך אויף
יעדן טריט. „פרייע ליבע״. בייטן זיך מיט די ווייבער.. היינט בייטן זיי זיך
מיט  ז יי ע ר ע  ווייבער, מארגן וועלן זיי זיך בייטן מיט  א ו נ ד ז ע ר ע
ווייבער... איך וואלט געזאגט, מען זאל זיי אויסהענגען אלע אין איין טאג...
  
אחשוורוש: א אידייע. געהאנגען זאלן זיי ווערן! (עס עפנט זיך די טיר און
עס קומט אריין אסתר אנגעטאן ווי א קעניגין. צו אסתרן) וואס איז דיין באגער,
אסתר? ביז א האלבע מלוכה וועסטו ביי מיר פועלן.
  
אסתר: (קניט) אויב איך האב געפונען חן אין דינע אויגן... מארגן איז ביי
מיר א באל. וויל איך דיך בעטן, גרויסער קעניג, דיך און המנען צו מיר
אויפן באל,
  
אחשוורוש: צו ליב דיר, אסתר, ביז א האלבע מלוכה וועסטו ביי מיר
פועלן. (גייט אפ).
  
המן: (בלייבט אליין, רייבט א האנט אן א האנט). עס גיט זיך אויס א טאג!
מיר איז דאס געראטן! אין איין קלאפ פטור געווארן פון מרדכי און פון אלע
יידן, און איצט בין איך איינגעלאדן אויף א באל צו אט דער יפיפיה. כא־כא ―
עס וועט שוין זיין א ק א מ ע ד י  ב ר א ק !...
  
(ענדע ערשטער אקט)
  
197
    
צווייטער אקט
  
א פרעכטיקער בודואר אין פערסישן סטיל. ווייכע דיוואנעס, אויף
אן אטאמאנקע ליגט אנגעשפארט אויף א האנט אסתר. אקעגן איר
שטייט המן אנגעטאן אין דער גאנצער פערסישער אוניפארעם.
פון דער האלב צוגעמאכטער טיר באווייזט זיך אלע מינוט א פיגור,
דאס איז מרדכי. ער הערט זיך אונטער.
  
המן: (צו אסתרן) אזוי ווי די זון אום תמוז, אזוי טוסטו שיינען. ווי די
טייבעלעך, טוען קוקן דיינע אויגן. א פייער ברענט אין מיין הארצן פון זינט
איך האב דיך דערזען (וויל זי נעמען פאר א האנט).
  
אסתר: (נעמט צו איר האנט) דו פארגעסט, אז איך געהער צום קעניג
אחשוורוש.
  
המן: דיין לייב, אבער ניט דיין נשמה. די ליבע איז פריי... פריי אזוי ווי
דער ווינט... אזוי ווי די וועלט... (קניט, קושט איר די שפיץ פיס). א, ליבע מיך,
ליבע מיך, אסתר!... (מרדכיס פיגור ווערט אין גאנצן פארשווונדן. עס עפנט
זיך האסטיק די טיר און עס באווייזט זיך דער שאך. המן הערט ניט אויף צו
קושן אסתרן די שפיץ פיס און רעדן מיט פייער) א, ליב מיך, ליב מיך,
אסתר!... (דערזעט דעם שאך, כאפט זיך אויף, גלייך ווי ניט ער. גייט צו צום
שאך) גרויסער קעניג!..
  
אחשוורוש: (אין צארן, נאר האלט זיך איין) זאג נאר, מיין געטרייער
קנעכט המן, וואס קומט יענעם מענטשן, וואס דעם שאכס קעניגין איז ביי אים
טייערער פון זיין אייגן לעבן?
  
המן: אזא מענטש דארף מען ארויפזעצן אויפן קעניגס פערד, פירן איבער
שושן־הבירה און שרייען: „ככה יעשה לאיש״...
  
אחשוורוש: ממוכן! (עס קומט אריין ממוכן) ווער איז אין הויף!
  
ממוכן: מרדכי דער ייד.
  
אחשוורוש: אריינקומען זאל ער! (ממוכן קומט אריין מיט מרדכין).
  
מרדכי: (קניט) אדוני קעניג!
  
אחשוורוש: (צו המנען) זיי זיך מטריח, נעם דאס פערד, זעץ ארויף אט
דעם יידן מרדכין רייטנדיק, פיר אים איבער שושן־הבירה און שריי אויס:
„ככה יעשה לאיש!״...
  
198
    
המן: (וויל אנהייבן רעדן) אדוני קעניג!... (אחשוורוש שלאגט אים איבער).
  
אחשוורוש: (צו מרדכין) וואס קומט דעם מענטשן, וועלכן דער קעניג האט
געכאפט זיך וואלגערן ביי דער קעניגין צופוסנס?
  
מרדכי: הענגען.
  
אחשוורוש: (צו ממוכנען) געהאנגען זאל ער ווערן!
  
אסתר: (צום קעניג) גרויסער קעניג! אויב איך האב געפונען חן אין דיינע
אויגן, זאל מיר זיין דערלויבט צו דערציילן פאר דיר מיין ביטער הארץ. ניט
נאר אויף מיר אליין האט מען היינט געמאכט אן אנפאל, נאר אויף מיין
גאנצער משפחה און אויף מיין גאנצעס פאלק האט מען אנגערעדט פאר דיר,
מען זאל אונדז אויסהענגען אלע אין איין טאג.
  
אחשוורוש: (אין גרויס גרימצארן) ווער איז אט דער דאזיקער, וואס האט
זיך דערלויבט צו טאן אזא זאך?!
  
אסתר: (ווייזט אויף המנען) אט דאס איז ער אט דער רוצח, דער המן.
  
אחשוורוש: (צו המנען) אויף וואס געגרינדעט האסטו געוואלט אומברענגען
א גאנץ פאלק?
  
המן: (קניט) גרויסער קעניג! איך בין ניט שולדיק. שולדיק זענען זיי אליין,
זייערער אן אייגענער האט אנגעשריבן אויף זיי א שפיל מיטן נאמען „קאמעדי
בראק״, שטייט דארטן בפירוש געשריבן, אז...
  
אחשוורוש: (וויל ניט הערן ווייטער) ווער איז אט א יענער?
  
המן: סעמיאן יושקעוויטש רופט מען אים.
  
אחשוורוש: (צו ממוכנען) אריינקומען זאל ער אט דער דאזיקער!
  
ממוכן: (שפרינגט אויף איין פוס און קומט באלד צוריק מיט יושקעוויטשן,
עפנט די טיר) אריין, אריין, אריין, ברודער יושקעוויטש דו מיין!
  
אחשוורוש: (צו יושקעוויטשן) הער נאר, דו, אזעלכער און אזעלכער, וואס
פאר א טשעפוכא האסטו דארטן אנגעדראקעט אויף דיין פאלק?
  
יושקעוויטש: אז עטלעכע פעטע בורזשויעס פארנעמען זיך מיט „פרייע,
פארבארגענע״ ליבע, הייסט עס דען דאס גאנצע פאלק? און אז שלום אש פירט
ארויס א יאנקל שאפשאוויטש, הייסט דאס דען דאס גאנצע פאלק?...
  
אחשוורוש: (צו ממוכנען) אוועקזעצן זאל מען אין הארעם אט דעם
שפילמאכער מיט פערציק סריסים, און פערציק טעג נאכאנאנד זאל מען שפילן פאר אים
זיין „קאמעדי בראק״ טאג אזוי ווי נאכט. און אז ער וועט אנטשלאפן ווערן
זאל מען אים אויפוועקן און ווידער שפילן פאר אים זיין „קאמעדי בראק״ און
  
199
    
אזוי פערציק טעג כסדר. (צו המנען) וויפל קינדער האסט דו?
  
המן: (מיטן לעצטן ביסל האפענונג) צען: פרשנדתא, דלפן, אספתא, פורתא,
אדליא, ארידתא, פרמשתא, אריסי, ארידי, ויזתא...
  
אחשוורוש: (געהאנגען זאל ער ווערן מיט אלע צען! (נעמט אראפ ביי
המנען דעם ספאדיק פונעם קאפ און טוט אן מרדכין. נעמט אסתרן פאר א האנט,
גייען אפ. מרדכי גייט זיי נאך).
  
ממוכן: (צו המנען) קום, המן, וועל איך דיך אויפהענגען (גייען אפ).
  
יושקעוויטש: (איינער אליין אין א טראגישער פאזע, האלט זיך ביים
קאפ). צו וואס האט מיר גענוצט אט דער גאנצער עסק? צו וואס האב איך
באדארפט א „קאמעדי בראק״? זיך פארטשעפען מיט יידן? פאר וואס האב איך
בעסער ניט אנגעשריבן אט דאס פראנצייזישע שטיק „שאנטעקלער״?.. מיין
„קאמעדי בראק״ איז געגאנגען סך־הכל א מאל צוואנציק און„שאנטעקלער״
גייט אן א סוף און וועט נאך גיין און גיין...
  
ממוכן: (קומט צוריק, נעמט יושקעוויטשן פאר א האנט) קום, שמעון, וועט
מען דיר לייענען די מגילה...
  
(פ א ר ה א נ ג)
  
1910
  
200
    
(פון א בריוו אין באברויסק)
  
― און וואס איר שרייבט מיר מכוח קומען קיין באברויסק ― מיטן
גרעסטן פארגעניגן!
  
ווארעם דערמאן איך מיך מיין זיין אין באברויסק, מוז איך מיך דערמאנען
אינעם עולם־הבא, וואס איך האב מיר געקויפט אין באברויסק…
  
דאס איז געווען ― איר געדענקט דאך ווען איך בין געווען אין באברויסק.
איר זייט דאך א באברויסקער.
  
ס׳איז געווען ווינטערצייט.
  
ס׳איז אויסגעפאלן א שניי. נאר דער שניי איז צעגאנגען און ס׳איז געווארן
…א בלאטע.
  
די באברויסקער בלאטע דארף איך אייך ניט באשרייבן: איר זייט דאך
א באברויסקער.
  
דער זאל, ווו דער אוונט איז געווען, האט זיך אנגעצונדן מיט א סך ליכט
און לאמפן און האט באלייכט די בלאטע ווייט ארום און ארום ביז דער אכסניה,
ווו איך האב געהאלטן סטאנציע.
  
און ווייל ס׳איז געווען ליכטיק און גארניט ווייט, האב איך עולה־רגל
געווען פון דער סטאנציע ביזן זאל מחילה צו פוס.
  
געגאנגען בין איך אליין מיט מיין פעקל כתבים, מאנוסקריפטן אויף צו
לייענען.
  
אין איינעם מיט מיר, נאר א ביסל אן א זייט, איז געגאנגען נאך א
מענטש, גלייך מיט מיר געטיאפקעט אין דער בלאטע, באלויכטן פון די ליכט
און לאמפן וואס אין זאל.
  
דער מענטש, וואס איז געגאנגען און געטיאפקעט אין דער בלאטע, איז
געווען א נקבה.
  
פריער איז זי געגאנגען ביי דער זייט, דערנאך, ווייטע־ווייטער, האט
זי גענומען א ביסל נענטער צו מיר.
  
ביז זי איז צוגעגאנגען צו מיר גאר נאענט.
  
עס איז שוין געווען ניט ווייט פון זאל.
  
201
   
 