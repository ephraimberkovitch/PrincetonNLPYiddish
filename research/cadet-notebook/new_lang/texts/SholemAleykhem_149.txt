 
 דער בלוטיקער שפאס: 9: דרייצן מעדאליסטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס ניינטע קאפיטל.
    
 ד ר יי צ ן  מ ע ד א ל י ס ט ן
    
די ערשטע מינוט, אז אונדזער פאפאוו־ראבינאוויטש איז געוווירע
געווארן, אז ער איז פארבליבן הענגען אין דער לופטן, האט ער
זיך געפילט מאדנע ניי... ער האט קיין צייט ניט געהאט נאך רעכט
באטראכטן די לאגע, זיך אפגעבן דין־וחשבון, ארומצוקוקן זיך, ווו
ער איז אין דער וועלט, און האט זיך באגעגנט מיט זיינע נייע
באקאנטע. פריער מיטן אויסגעפוצטן לאפידוסן, דערנאך מיטן
טראגי־קאמישן טומארקינען.
    
― נו? ― האט אים לאפידוס אפגעשטעלט מיט א ביטער
געלעכטערל און אנגענומען ביים ארבל און אריינגעקוקט אים אין די
אויגן אריין, גלייך ווי ער וואלט שוין געוווסט, אן ראבינאוויטש איז
נישט קיין צוגענומענער, און גלייך ווי ער וואלט געווען דערפון העכסט
צופרידן. ― וואס האב איך אייך געזאגט, הי? טאקע כדאי געווען
אייך צו הארעווען אכט יאר, דערשלאגן זיך צו א מעדאל!... ניין,
איך וועל אנדערש טאן. איך וועל זיך מיט זיי אפרעכענען! זיי
זאלן אפילו אויפלויפן, וועל איך זיין א סטודענט! און אחוץ דעם,
וואס איך אליין וועל אריין אין אוניווערסיטעט, וועט מען צוליב מיר
מוזן צונעמען נאך א יידן, און אפשר טאקע אייך, ראבינאוויטש,
ווי מיינט איר, הי?
    
לאפידוס האט געזען נאך ראבינאוויטשעס קוקן אויף אים,
אז ער הייבט ניט אן צו פארשטיין, ווי אזוי וועט ער, ראבינאוויטש,
קאנען צוליב אים, לאפידוסן, אריינטרעטן אין אוניווערסיטעט אריין?
האט ער אים אנגענומען ביים קנעפל און גענומען אים אויסברייען
א גאנצע טעאריע פון פראצענט־נארמע.
    
דער פשט האט באדארפט זיין אזוי: אין אוניווערסיטעט ווערן,
יידן אנגענומען לויט רעכענונג פון 10%. אלזא, מאכט עס אויף
ניין ניט־יידן מוז מען צונעמען איינעם א צענטן א יידן. און
אזוי ווי ער, לאפידוס, איז געוווירע געווארן פונעם חשבון, אז
עס פעלט א ניינטער קריסט, בכדי מע זאל קאנען צונעמען א
צענטן א יידן, על־כן וועט ער, לאפידוס, זיין דער דאזיקער
ניינטער, בכדי ער, ראבינאוויטש, זאל זיין דער צענטער...
    
די דאזיקע קונציקע קאמבינאציע איז לאפידוסן אזוי שטארק
געפעלן, אז ער האט זיך אליין, מיט א פאטש אין שטערן, געמאכט
א קאמפלימענט, אן ער, לאפידוס, האט א קעפעלע.
    
― אבער איא אן איינפאל, הי? ― האט ער א פרעג געגעבן
ביי ראבינאוויטשן און נישט באקומען דערויף קיין שום ענטפער,
ווארעם ראבינאוויטש איז געווען פארנומען מיט זיין צווייטן באקאנטן,
מיט טומארקינען, וואס איז געשטאנען אין א רעדל יונגעלייט און
געווונקען צו אים פון דער ווייטן, ער זאל צוגיין. ראבינאוויטש
האט זיך אנטשולדיקט פאר לאפידוסן און איז צוגעגאנגען צו
טומארקינען, וועלכער האט אים פארגעשטעלט פאר זיינע חברים:
    
― אט האט איר נאך א קרבן... אויך א מעדאליסט. פראשו
ליוביט אי זשאלאוואט [прошу любить и жаловать: זייט אזוי גוט און גיט אים אפ ליבע און כבוד]. א ווארעמער ייד, כאטש ער פארשטייט ניט
א ווארט יידיש, נישט קוקנדיק אויף זיין יידישן נאמען ראבינאוויטש.
    
― אן אמתער פענאמען! -― האט זיך אנגערופן איינער פון
דער קאמפאניע, א בחור פון פינסק, מיט א ענערגיש־קלוג־פרישטשעוואטע פנים און מיט א ווייסן זומערדיקן אנצוג, וואס האט זיך ניט
געפאסט ניט צום סעזאן, ניט צום פנים. ― א ייד, הערט זיך איין, וואס
הייסט ראבינאוויטש און פארשטייט ניט א ווארט יידיש, מעג מען
ארויסשטעלן אויף חידושים אדער באווייזן פאר געלט אויף בילעטן,
ווארעם לאמיר זיך וועטן אויף וויפל איר ווילט, אויב עס וועט
זיך געפינען צווישן הונדערט און דרייסיק מיליאנען גויים איין גוי,
וואס זאל הייסן פאפאוו און זאל ניט פארשטיין קיין ווארט רוסיש,
סיידן א שטומער פון געבוירן.
    
דער וויץ פונעם פינסקער בחור איז געווען ארויסגעווארפן. עס
איז קיינעם ניט געווען אין זינען איצטער צו לאכן. אלעמענס
געדאנקען האבן זיך אין דער מינוט געדרייט נאר ארום אוניווערסיטעט,
נארמע, מעדאל, וואקאנסיע און ווידעראמאל אוניווערסיטעט.
    
אויב עס איז יא געווען איינער, וואס איז פון דעם וויץ
געווארן ווי איבערראשט, איז דאס געווען ראבינאוויטש, און ניט אזוי
פונעם וויץ, ווי פון דעם, וואס איז געבראכט געווארן אלס ביישפיל
גראד זיין נאמען... וואס איז אים איינגעפאלן גראד פאפאוו,
פאר וואס ניט איוואנאוו? סידאראוו?...
    
לאנג טראכטן אבער האט מען אים ניט געלאזט. טומארקין
האט אים געגעבן צו וויסן, אז ס׳איז געבליבן איצט נישט מער
ווי איין וועג: אלע מעדאליסטן זאלן זיך צונויפלייגן און אוועקשיקן
א גוטע, א ווארעמע טעלעגראמע צום מיניסטער, און טאקע שוין,
און טאקע באלד.
    
― יידן! וויפל זענען מיר דא? ― האט טומארקין א פרעג
געגעבן, און גענומען מיטן קליינעם ווייסן הענטל צו ציילן: ― ניט
איינס, ניט צוויי, ניט דריי, ניט פיר... ניין, צען, עלף, צוועלף,
דרייצן. דרייצן מעדאליסטן!
    
― דרייצן? ― האט אונטערגעכאפט דער פינסקער בחור. ― נישט
קיין גוטער מספר!... איך האב מורא, אז איינער פון אונדז, הערט זיך
איין, וועט זיך מוזן שמדן...
    
אויך דער דאזיקער וויץ איז געווען ארויסגעווארפן. קיינער האט
אים אפילו מיט קיין שמייכל ניט באשענקט. דעם מיניסטער א
טעלעגראמע איז אפשר א שטיקל פלאן, נאר עס בייסט זיך. די
גרעסטע העלפט פון דער קאמפאניע זענען אזעלכע, וואס ניט נאר אויף א
טעלעגראמע ― אויף א גלעזל קאפע צו באצאלן איז אמאל א שווער
שטיקל גמרא...
    
― וואס דארף עס קאסטן, און וויפל וועט זיך עס אננעמען
אויף א קאפ? ― האט זיך אנגערופן איינער א בחורל מיט א הונגעריק
פנים און מיט איבערגעשראקענע אויגן.
    
― איך נעם אויף זיך די טעלעגראמע! ― האט זיך ארויסגעכאפט
ראבינאוויטש און איז רויט געווארן, ווארעם אלע צוועלף פאר אויגן
האבן א קוק געגעבן אויף אים נייגעריק, און דער פינסקער בחור
האט זיך ניט געקאנט איינהאלטן, האט אים אריינגעקוקט אין די
אויגן אריין און האט זיך צעוויצלט:
    
― הערט זיך אן, פון וואסערע ראבינאוויטשעס זענט איר דאס
אייגנטלעך? און וואס געהער זיך אן מיט אייך, למשל, לעוו בראדסקי?
וועלכע אקציעס געבן מער דיווידענד, און אין וואס פאר א באנק
רעכנט איר איז גלייכער, איך זאל מיר עפענען א טיעקושטשע סטשאט [текущий счет: לויפנדיקע קאנטע]?
    
א גליק, וואס די אלע חכמות זענען געזאגט געווארן אין יידיש,
אין דעם לשון, וואס ראבינאוויטש פארשטייט ניט. אניט וואלט ער
גאר פארשעמט געווארן.
    
― עס גייט ניט אין דעם ― האט זיך טומארקין אפגערופן ―
וויפל די טעלעגראמע דארף קאסטן און ווער ס׳זאל צאלן.
צאלן וועלן אלע, ווער עס קאן צאלן, און ווער עס קאן ניט ―
וועלן פאר אים די חברים באצאלן. דער עיקר איז, וואס פאר א
טעלעגראמע דאס דארף זיין, און ווו מיר זאלן זיך צונויפקלייבן?
איך וואלט געזאגט, מיר זאלן גיין אלע גלייך פון דאנען אין דער
ביליקסטער קיך פון די וועגעטעריאנצעס. חברים, וואס וועט איר
זאגן דערויף?
    
― צו די וועגעטעריאנצעס, צו די וועגעטעריאנצעס! ― האבן
אונטערגעכאפט עטלעכע קולות, און אונדזערע אלע דרייצן
מעדאליסטן האבן זיך געלאזט גיין צו די וועגעטעריאנער.
    
 דאס צענטע קאפיטל
    
 ב יי ד י  וו ע נ ע ט ע ר י א נ ע ר
    
אפגעגעסן א גאנץ פיינעם אנבייסן און געפונען, נאכן חשבון,
וואס מע האט זיי דערלאנגט, אז די אידעע פון וועגעטעריאניזם איז
טאקע א זאך, וואס איז כדאי צו פראפאגאנדירן אין דער וועלט, נישט
נאר צוליב דעם געדאנק פון ניט עסן דבר־מן־החי ― וואס דאס אליין
איז א גרויסע זאך ― נאר אויך צוליב דעם, וואס איז מער
איינגענעמען און מער צוגענגלעך פון אלע פליישיקע פרעסערייען, האט מען
צונויפגעשטעלט א גאנץ פיינע טעלעגראמע צום מיניסטער פון העכער
הונדערט ווערטער. דערנאך האט זיך דער רעדלפירער פון די
דרייצן מעדאליסטן, טומארקין, אויפגעהויבן פון ארט, גרויסארטיק
אנגעגאסן זיך פון קאראפין א פולן באקאל מיט וואסער און
אפגעהאלטן, אפילו אויף רוסיש, נאר שטארק כארכלענדיק אויף דער רי″ש,
א ספיטש, וועלכן מיר זעצן איבער אין אונדזער יידיש לשון ווארט
אין ווארט:
    
― חברים! אז דרייצן יידישע מעדאליסטן, וואס זענען
געבליבן אין דרויסן, ניט געקאנט, איבער זייערע גרויסע זינד, אריין
אין טעמפל פון וויסנשאפט דערפאר, וואס זיי קומען ארויס פון
אברהם יצחק ויעקב, אז אזעלכע דרייצן העלדן, זאג איך, קומען
זיך צונויף אין א וועגעטעריאנישן רעסטאראן צו לעבן א גוטן טאג,
מעג איך מיר ערלויבן צו טרינקען א טאסט פון אזא משקה, וואס
וויפל מע זאל ניט טרינקען, קאן מען זיך ניט איינשיכורן.
    
איך וויל זאגן, אז אט דער באקאל און אט די ניכטערע משקה
איז א סימבאל פון דער אפגעזונדערטער אומה, פון דעם ניכטערן פאלק,
וואס מיר אלע דרייצן געהערן צו דעם און ווילן זיך מיט דעם
 
 