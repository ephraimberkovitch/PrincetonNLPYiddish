 
 דער בלוטיקער שפאס: 34: שאלכא־נאראך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פיר־און־דרייסיקסטע קאפיטל
    
 „שאלכא־נאראך [шолха нарохь: שולחן ערוך]״
    
אונדזער ראבינאוויטש־פאפאוו, וואס איז געקומען זען, „ווי
יידן באקן מצות״, האט זיך אונטערגעגארטלט גאר אויף אן אנדער
אופן און גענומען קוקן מיט אויגן... ער האט זיך דאס ווארט
געגעבן, פארשטייט איר מיך, איינמאל פאר אלעמאל, ער מוז
דערגיין דעם גאנצן אמת! דו מצה, האט אים, הייסט עס,
באדארפט עפענען די אויגן, צעטרייבן אלע וואלקנס און איינמאל
פאר אלעמאל מאכן א סוף צו יענעם קאשמאר, צו יענעם
הינערפלעט, אין וועלכער ער האט זיך געפונען, זינט עס האט זיך
געטראפן אט דא די מיאוסע מעשה מיט דעם געהרגעטן קירילעכעס
זונדל וואלאדקע.
    
אט דער וואלאדקע איז געפונען געווארן אין אזא שרעקלעכן
אופן, אז מע האט געמוזט צוגעבן, אז דא איז פארגעקומען עפעס
אזעלכעס, וואס טרעפט איין מאל אין הונדערט יאר... דערצו האט
ער זיך אנגעלייענט אויף די געוויסע בלעטער וועגן די
אומגעלומפערטע אכזריות, וואס יידן טוען מיט קריסטלעכע קינדער, אז עס
קומט אקוראט אין דער צייט, פאר פסח, צוליב זייער מצה...
    
„דאס איז דאך קלאר ווי דער טאג, אז יידן האבן געטייט
נעבעך דעם אומגליקלעכן וואלאדקע!״ ― אזוי האבן די געוויסע
בלעטער ניט אויפגעהערט צו איבערחזרן נאך א מאל און נאך א מאל
דאס אייגענע לידל. ― און ניט נאר גלייך גענומען און געטייט,
נאר פריער גוט אנגעמוטשעט, אויסגעצאפט לעבעדיקערהייט פון אים,
און שטייענדיק, דאס גאנצע בלוט פון די אדערן דורך ניין און
פערציק ווונדן, און ערשט נאכדעם מיט א נאל דורכגעלעכערט דאס
האץ....
    
אנדערע, מער געניטע מזיקים, האבן ארויסבאוויזן, אז זיי
זענען בקי אין תלמוד און אין פוסקים, ווי א גוי אין אשרי.
„על־פי־דין ― האבן זיי זיך גאנץ ברייטלעך צעשריבן ― על־פי־דין און
על־פי„שאלחא־נאראך״ (דאס האט באדארפט הייסן אזוי גוט ווי „שולחן
ערוך״) מוזן יידן האבן קריסטלעך בלוט אין זייער מצה אויף פסח
כאטש עטלעכע טראפן. עס איז גענוג דעריבער פאר אלע יידן פון
דער גאנצער וועלט איין געזונט קריסטלעך קינד, וואס פארמאגט א סך
בלוט אין זיינע אדערן. עס גייט ניט אוועק דעריבער איין פסח
וואס מע זאל ניט הערן, טא דא טא דארט איז פארשווונדן
געווארן א קריסטלעך קינד. דער „שאלחא־נאראך״, שרייבט בפירוש, אז
צו דעם צוועק איז גוט, מע זאל באנוצן דווקא קינדער, נישט יינגער
פון פינף און נישט עלטער פון פופצן יאר״.
    
אזוי זאגן די געניטע אויטאריטעטן און לאזן אויס מיט א
באשרייבונג פון דער פייערלעכער צערעמאניע, וואס קומט פאר ביי
יידן, בעת מען דערטאפט דעם קרבן; ווי אזוי די רבנים, דיינים,
שוחטים און חזנים זאגן בעת־מעשה געוויסע פסוקים און מיזמורים, און
אלע יידן פרייען זיך, זינגען און טאנצן ― חידושים ונפלאות, עפעס
טאקע נאר אזוי ווי אין אפריקע ביי די ווילדע קאפרען, אדער אין
זיד־אמעריקע ביי די ווילדע פאפואסן.
    
אט די אלע זאכן האט זיך אונדזער ראבינאוויטש די לעצטע
פאר וואכן, פון פורים ביז פסח, אנגעלייענט ווי א פויק, און,
פארשטייט זיך, אז ער האט ניט געגלויבט. צו גראב, צו לעפיש, צו
אומגעלומפערט־ווילד האבן אים אויסגעוויזן די דאזיקע
באשרייבענישן פונעם „שאלחא־נאראך״, שטארק פאכאזשע אויף בבא־מעשיות,
פיזמונות פון טויזנט איין נאכט, א פנים, מיט דעם איינציקן צוועק
נאר צו זייען שינאה צווישן א פאלק און א פאלק... עס האט אים
באמת געקרענקט די דאזיקע זאך און ער האט זיך פשוט געשעמט פאר
זיינע ברידער־קריסטן, די בעסטיעס, וואס טראכטן אויס אזעלכע
בעסטיאלע פאנטאזיעס, און פאר דער פינצטערער מאסע, די גרויסע
בהמה, וואס גלויבט אין אזעלכע אידיאטישע נארישקייטן. און דאך
האט א ווארעם גענאגט אים, געפיקט און געפיקט, ער זאל גיין,
ער זאל זען, ― אליין מיט זיינע אייגענע אויגן, ער זאל זיך
א י ב ע ר צ יי ג ן !... און וויבאלד עס האט זיך שוין אזוי געמאכט, אז
ער איז שוין דא, אין פאדראד, ביי דער יידישער מצה, פארוואס
זאל ער דורכלאזן אזא טייערן צופאל? וואס וועט דאס אים ארן,
אז ער וועט זיך צוקוקן? צוהערן?... און קוים איז ער שוין דא,
אויפן רעכטן ארט, ווו די מצה ווערט פאבריצירט, וועט ער שוין,
זייט זיכער, זען אלצדינג!... זיין אויג וועט שוין ניט דורכלאזן
קיין ברעקל, קיין קלייניקייט!...
    
אזוי האט זיך געזאגט נ ר י ג א ר י  א י וו א נ א וו י ט ש  פ א פ א וו
― און אט וואס ער האט זיך אנגעזען און אנגעהערט ביי דער
יידישער מצה:
    
לעבעדיק און פריילעך האט זיך דער עולם געגעבן א נעם צו
דער ארבעט. אין איין אויגנבליק איז אויפגעבונדן געווארן דאס
זעקל מעל. פון א גרויסער, נייער, הילצערנער קווארט ווערט
אנגעגאסן וואסער אין א גרויסן קופערנעם בעקן אריין, און צוויי
פארקאטשעטע, ריינע, ווייסע, ווייבערשע הענט ביז די עלנבויגנס
פארקנעטן א ווייך ווייס טייג. דאס ווייכע ווייסע טייג ווערט אויפן
ריינעם ווייסן אויסגעהובלעוועטן טיש צעטיילט אויף א סך קליינע
טייגלעך צווישן די יונגע ווייבלעך און מיידלעך מיט די כיטרע
לאכנדיקע אויגלעך. מיט ריינע ווייסע נייע קאטשאלקעלעך ווערן די
טייגלעך אויסגעוואלגערט קיילעכיק און דין, דין ווי א פאפיראס־פאפיר,
און אקארשט ווי מע זעט ניט פליט אונטער א כוואט א בחור, דער
קאפ א ביסל אויף א זייט, א מעשן רעדעלע האט ער אין דער האנט,
א פיר מיטן רעדעלע פון אויבן אראפ, אין דער לענג און אין דער
ברייט, ― פארטיק אן אפגערעדלטע מצה!
    
דאס איז ברוך־זיידל ― זייט באקאנט ― ברוך־זיידל פליאם רופט
מען אים. ער איז א סאלדאט, אין דער פיעכאטע דינט ער. צוויי
מיט א האלב יאר דארף ער נאך דינען, דערנאך וועט ער,
אם־ירצה־שם, חתונה האבן מיט זיין כלה, בליומע קארשוק ― איר מעגט
זיך מיט איר אויך באקענען ― זי איז דא, אינעם דאזיקן פאדראד
טאקע, א געזונטע מויד, א שווארץ־חנעוודיקע, מיט גרויסע פולע
ברוסטן, ווי ביי אן אם... פון ברוך־זיידלס הענט פליט ארויף די
אויסגערעדלטע מצה צו זלמן־בער דעם שיבער אויף א לאנגן ווייסן
שטעקן, און פון דארטן צו פסח־הערשן אליין בכבודו ובעצמו גלייך
אין אויוון אריין, וואס ברענט ווי א גיהנום. א מינוט ― און עס הערט
זיך שוין א ריח, א געשמאקער, מחיהדיקער ריח פון גוט
אויסגעבאקענער, צוגעברענטער, טרוקענער מצה, וואס, וועדליק ראבינאוויטש
שטעלט זיך פאר, דארף זי טרישטשען אין מויל, קנאקן אויף די
ציין און צעגיין זיך אט א שטייגער אזוי ווי דער מן, וואס די
יידן האבן אמאל געגעסן אין דער מידבר...
    
אט דאס איז גאר? ווו־זשע איז די צערעמאניע? ווו זענען
די רבנים, מיט די דיינים, מיט די שוחטים, מיט די חזנים? ווו
זענען די ניגונים, מיט די טענץ, מיט דעם גאנצן איבעריקן
שאלחא־נאראך ... און ער שעמט זיך פאר זיך אליין, וואס, כאטש ער האט
געוווסט פריער, אז ס׳איז אן אויסגעטראכטע זאך, דאך איז ער
געקומען אהערצו עפעס זען, אויסקוקן, אויספארשן, געוווירע
ווערן, ז י ך  א י ב ע ר צ יי ג ן.
    
― וואס שטייט איר, איך בעט אייך, און קוקט, ווי א מחותן
אויף א פרעמדער חתונה? ― מאכט צו אים שרה שאפירא, וואס העלפט
וואלגערן די מצות. ― איר פארקאטשעט בעסער, זייט מוחל, די
ארבל און טוט עפעס, שטייט ניט ליידיק. מיר האבן דאך עפעס
געשמועסט, צי ניין?
    
― וואס־זשע זאל איך טאן? אדרבה, זאגט...
    
― וואס איר זאלט טאן? העלפט שיטן מעל, און בעטי וועט
גיסן וואסער, כא־כא־כא ― ווערט שרה שיער ניט צעגאסן פאר
געלעכטער, ניט אזוי פון דעם, וואס איר טאכטער, א בארישניע פון
זיבעטער קלאס גימנאזיע, וועט זיך אוועקשטעלן מיט אלע ווייבער
גלייך צו די מצות, ווי פון דעם געדאנק, וואס איר קווארטיראנט,
א סטודענט א מעדאליסט און א מיליאנער, וועט ―― כא־כא־הא!
    
שרה שאפירא איז איבערהויפט היינטיקן טאג מער פריילעך,
ווי אלע מאל. און ניט נאר זי אליין ― אלע זענען דא עפעס מאדנע
פריילעך, פייערלעך, יום־טובדיק פריילעך.
    
די דאזיקע פריילעכע שטימונג ווערט ניט ווילנדיק סוף־כל־סוף
איבערגעגעבן אויך צו שאפיראס קווארטיראנט, און ער נעמט זיך
פארקאטשען די ארבל ארויף.
    
― ניט אזוי, אט אזוי! ― זאגט צו אים בעטי, וואס איז אויך
מער אויפגעלייגט היינט ווי אלע מאל, און זי קאטשעט אים ארויף
ביידע ארבל, און ער פילט זיך אויפן זיבעטן הימל. יעדער
ריר פון אירע צארטע פינגער איבער זיינע נאקעטע הענט לויפט
דורך ווי אן עלעקטרישער שטראם און טוט אים א בריה און א
ווארעם אן דאס הארץ. און ער דערהערט דעם ריח פון אירע האר,
און ער דערפילט די ווארעמקייט פון איר לייב, וואס איז איצט
אזוי נאענט נעבן אים... און עס דרייט זיך אים דער קאפ, און
עס טראכט זיך אים: „ביז וואנען? ביז וואנען איז דער שפאס? ביז
וואנען שפילן קאמעדיעס? אט טו איך מיך א ווארף איר צו די
פיס...״ נאר ער באגעגנט זיך מיט אירע אויגן, מיט אירע
שיינע, קלוגע, קארע אויגן, וואס קוקן אויף אים אי פריינדלעך, אי
שטרענג, און זאגן צו אים: „ניט איצט, ניט אט דא...״
    
און ער דערזעט נאך א סך אויגן קוקן אויף אים. אויף
אים און אויף איר... די שיינע מיידלעך מיט די ציקאווע ווייבלעך
ווארפן כיטרע אויגן אויפן פארל, שטויסן זיך, אז דאס מוז זיין
חתן־כלה...
    
עלטערע ווייבער ― די שעפטשן שטילערהייט שרהן אין אויער
אריין: „א זיווג? לאז גאט געבן מיט גליק״...
    
שרה זאגט ניט יא, ניט ניין. זי ענטפערט זיי נאר מיט א
שמייכעלע און מיט א גרינגן זיפץ טראכט זי ביי זיך אין הארצן:
„הלוואי, רבונו־של־עולם! פון אייער מויל אין גאטס אויערן״... און
איידער זי קוקט זיך ארום, איז זי שוין פארטיק מיט אירע מצות.
    
אין דרויסן ווארט אויף איר דער וואגן. דארט האבן זיך
דערווייל פארקליבן די ארעמע נאר גליקלעכע יידישע קינדער פון דער
יידישער גאס, א גאנצע כאליאסטרע, און זיי פארן. דאס הייסט,
עס מאלט זיך זיי אויס, אז זיי פארן. דער זיצט אויבנאן, האלט
די הענט אראפ, דאס קעפל ארויף, ווי א פריץ. דער זיצט אקעגן,
די הענטלעך פאדבאקעם, און העצקעט זיך. דער האלט די ווישקעס און
דער טרייבט אן, שמייסט כלומרשט דאס פארד: וויא! וויא! און פייפט
מיט די ליפן. א גליק, וואס דאס פארד שטייט צוגעבונדן צום
פלויט, מיט א טארבע האבער אויף דער מארדע, עסט אנבייסן. אניט
וואלט געקאנט זיין א קאטאסטראפע, ווארעם דער איזוואזטשיק, וואס
איז אויך א ייד (שרה שאפירא וועט נישט נעמען ערב־פסח א גויישן
איזוואזטשיק, ובפרט נאך צו די מצות!), האט זיך דערווייל
אריינגעכאפט אין פאדראד אריין און, שטייענדיק מיטן בייטשל אויף
דער טיר, דאס היטל ארויף, צוגעקוקט, ווי מע באקט מצות, און
מקנא געווען מיט סכנות־נפשות, אלעמען מקנא געווען: די בעלי־בתים,
דעם פאדראטשיק און די העלפערס. „אט א ליבע פרנסה, ― האט
ער זיך געטראכט ― א ווארעמע און פריילעכע פרנסה״...
    
― רב עזריאל, שוין צייט! ― האט אים שרה שאפירא א ווונק
געגעבן, און רב עזריאל (כאטש ער גייט אנגעטאן אט דא, אין דער
גויישער שטאט, אין דער גאנצער פארמע, ווי אן אמתער
איזוואזטשיק, הייסט ער דאך „רב עזריאל״) טוט זיך א ווארף צו דער
דראשקע און דערזעט די כאליאסטרע, צעשרייט ער זיך פריער בלשון
פאניע, אזוי ווי גאט האט געבאטן, נאר ער האלט ניט אויס די ראל
פון איזוואזטשיק ביזן סוף און לאזט אויס אויף יידיש:
    
― ממזרים! א רוח אין אייער טאטנס טאטן אריין געפלויגן
געווארן! אט גיב איך אייך מיט דער בייטש! אט לערן איך מיט
אייך קמץ אלף!...
    
יא־נו. אט באלד וועלן זיי ווארטן, ביז עזריאל וועט זיך
אויסקראצן לערנען מיט זיי „קמץ אלף״. נאך איידער ער טוט זיך א
ריר, זענען זיי שוין אלע ווו? אזוי ווי די איבערגעשראקענע
וואראבייטשיקלעך, פרררר ― ניטא קיין סימן פון קיין יידישע קינדער...
    
* * *
    
ווי א מזיק, טאקע נאר ווי א פאקוסניק, כאפט פסח־הערש דער
בעקער די אפגעבאקענע מצות און טראגט זיי איבער צענדליקערווייז
אויפן וואגן אזוי קונציק, אז עס ווערט ביי אים ניט צעבראכן
קיין איינציקע אפילו.
    
אין דער צייט, וואס מע פעקלט איבער די מצה אויפן
וואגן, צעצאלט זיך שרה מיטן בעקער און מיט די העלפערס און מיט
די העלפערינס, וואס ווינטשן איר א כשרן פסח און פיל נחת און
טאקע גאר אין גיכן א קנס־מאל... ווארפן בעת־מעשה מיט אויגן
אויף איר טאכטער און אויפן שיינעם בחור, וואס שטייט נעבן
איר, ביידע אנגעטאן אויף אוועקצוגיין.
    
― איר פארט אייך, קינדער, אהיים. איך וועל שוין אליין
קומען מיט דער מצה.
    
אזוי זאגט זיי שרה און רעדט ארויס דאס ווארט „קינדער״ אזוי
ווייך, אזוי צארט, מיט אזוי פיל מוטערלעכע ליבשאפט און
געטריישאפט, אז ביידע, סיי די טאכטער, סיי דער קווארטיראנט,
דערפילן א באזונדערע ווארעמקייט אין הארצן, און זייערע ביידנס
אויגן באגעגענען זיך, און ביידע ווערן זיי רויט אויף א וויילע...
    
― מיד וועלן בעסער פארן אלע אינאיינעם מיט דער מאמען
און מיט דער מצה, ― מאכט ראבינאוויטש צו בעטין, און בעטי
צעלאכט זיך:
    
― מאמע, דו הערסט, וואס ער זאגט?
    
― איך הער. ער ווייסט ניט, אז מיט דער מצה דארף מען
גיין צופוס...
    
― צופוס איז צופוס ― זאגט ער און לאזט ניט אראפ קיין אויג
פון דער מצה, ווי מע טראגט זי און ווי מע פאקט זי און ווי מע
דעקט זי איבער מיט א לאנטוך, און ער הערט נישט אויף נאכצוקוקן,
ביז מע ברענגט זי אהיים און מע נעמט זי אראפ און מע לענט זי
אויס באזונדער אין אן אויסגערייניקטער פסחיקער שאפע, מיט ווייסע
פאפיר אויסגעבעט.
    
אויסגעלייגט די מצה שורותווייז א פולע שאפע, פון אונטן ביז
ארויף, נעמט זיך שרה צו די שליסעלעך און דערזעט, ווי דער
קווארטיראנט קוקט איר נאך, לאזט ניט אראפ קיין אויג. צעלאכט זי זיך:
    
― וואס קוקט איר אויף דער מצה, ווי א קאץ אויף פוטער?
איר ווילט אפשר פארזוכן? זאגט דעם אמת!...
    
א! ער וואלט איר געזאגט דעם גאנצן, גאנצן אמת, ווען
ער זאל זיך ניט שעמען פאר זיך אליין... א בזיון, א שאנדע, א
שאנדע! ווי האט ער, א קולטור־מענטש פונעם צוואנציקסטן יארהונדערט,
געקאנט זיך לאזן. אזוי ווייט פארפירן, גלויבן כאטש איין מינוט,
איין רגע אין אזעלכע ווילדע נארישקייטן?... וויבאלד אז ער האט
זיך געקאנט לאזן איינרעדן כאטש אויף איין רגע וועגן אן
אויסגעטראכטן „שאלכא־נאראך״, היינט וואס איז דער חילוק פון אים
ביז יענע פינצטערע פאנאטיקער, וואס האבן מיט א סך הונדערט
יאר צוריק געגלויבט, אז קריסטן באנוצן מענטשלעך בלוט, פארסמען
די ברונעמס און נאך אזעלכע מיאוסקייטן?!... און בכדי ס׳זאל ניט
זיין קשה, וואס ער קוקט זיך אזוי שטארק צו צו דער מצה, איז ער
זיך מודה פאר זיין בעל־הביתטע, אז זי האט געטראפן: ער וואלט
זיך ניט אפגעזאגט פארזוכן א שטיקל פון דער מצה...
    
― טאקע באמת? ― זאגט צו אים שרה מיט א פריילעך
געלעכטערל. ― איר זענט ניט קליין ווארטן אויף פסח. פסח צום סדר
וועט מען אייך געבן פארזוכן. וואס זענט איר ― א גוי? איר
ווייסט ניט, אז איצט טאר מען נישט? אז איצט גיט מען איבער די
הענט?...
    
און לאכנדיק און קלינגענדיק מיט די שליסעלעך, פארשליסט
שרה שאפירא די מצה אויפן שלאס.
    
 דאס פינף־און־דרייסיקסטע קאפיטל
    
  א יי ן  מ ע נ ט ש  א ל יי ן
    
שרה שאפירא איז טאקע ניט קיין רביצין און איז ניט גלייך צו
איר שוויגערין טויבע פאמיליאנט, וואס אז עס קומט ערב־פסח, טוט
זי אן, זאגט מען, דער קאץ זעקלעך אויף די לאפקעס, זי זאל ניט
פארטראגן קיין חמץ אין פסח אריין. פונדעסטוועגן ווערט שרה אויך
איין אנדער מענטש, אז עס קומט דער ערב־פסח. אז קיין דינסט,
ברוך־השם, האלט זי ניט, איז זי נעבעך אומעטום אליין, פון די
מצות ביזן פסחיקן בארשט, איין מענטש אליין: אליין רייניקן, אליין
כשרן, שייערן, וואשן, שמירן, טרייסלען, קלאפן, מיט איינעם
ווארט ― דעם חמץ א ר וי ס פ י ר ן , דעם פסח א ר יי נ פ י ר ן ―
נו, איז שוין א חידוש, אן מע ווערט אויפגערעגט און בייז מיט
סכנות־נפשות, נישט צוצוטרעטן, קיין ווארט ניט זאגן?
    
דעם טאג פון ערב־פסח איז שרה געקומען פון מארק מיט די
פיש און מיטן פלייש, מיטן פסחיקן געפעס און מיט די
„שאר־ירקות״, א צעקאכטע, א צעטראגענע, א פארשוויצטע, א פארברענטע. די
אויגן האבן איר אזש ארויסגעזעצט פון קאפ. אפגערוט זיך א
וויילע, מער ניט נאר איבערגעכאפט דעם אטעם, איז זי געבליבן
שטיין אין מיטן שטוב, באטראכט דאס נאך ניט צונויפגעלייגטע
חמציקע געפעס און דאס נאך ניט צעפאקעוועטע פסחיקע געפעס,
מיטן איבערגעדעקטן דייזשקעלע בארשט, וואס אין ווינקעלע, מיט
די קרענצלעך ציבעלעס, וואס אויף די ווענט, מיט די בוריקלעך,
מיט די קארטאפליעס, מיטן כריין, מיט דעם נייעם ריבאייזן און מיט
די „שאר־ירקות״, און זי פארברעכט מיט די הענט און זאגט צו זיך
אליין:
 
 