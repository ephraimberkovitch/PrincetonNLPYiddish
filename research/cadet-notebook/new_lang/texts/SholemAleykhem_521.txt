 
 מנחם־מענדל: עס פידלט ניט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 (מנחם־מענדל ― א שדכן)
    
 געשריבן אין די יארן 1900־1909.
    
 ע ס פ י ד ל ט  נ י ש ט
    
 (מנחם־מענדל ― א שדכן)
    
 מנחם־מענדל פון וועג צו זיין ווייב שיינע־שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳ עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  הנה זיי וויסן, אז עס פידלט נישט, עס גייט נישט,
כאטש צערייס זיך. תיכף ומיד ווי איך האב מקבל געווען פון דיר די
צוגעשיקטע עטלעכע קערבלעך, האב איך זיך קודם צעצאלט אף דער
סטאנציע און האב מיך באלד אנגעהויבן פאקעווען אין וועג אריין. וואס
דארפסטו מער? איך בין שוין אפילו געזעסן אין וואגאן, גענומען א בילעט ביז כוואסטעוו, און פון כוואסטעוו האב איך גערעכנט פארן גלייך
אהיים, קיין כתרילעווקע הייסט עס. האבן מיר דאך אבער א שטארקן
גאט, וועסטו הערן, וואס ער טוט אפ. אנומלטן האב איך דיר געהאט
געשריבן, אז אף דער אכסניא, דארט ווו איך האב געהאלטן סטאנציע,
האט זיך געפונען א ייד א שדכן, לייבע לעבעלסקי הייסט ער, וואס בארימט זיך, אז ער טראגט ארום בא זיך אין בוזעם די גאנצע וועלט און
פארדינט שטיקער גאלד. דערווייל האט ער באדארפט אפפארן אף א פאר
טעג מכוח א גרויסן שידוך; ער האט באקומען, זאגט ער, א „סטראטש־נע דעפעש״, ער זאל ניט מעדליווען, האט ער איבערגעלאזט דאס גאנצע
פעקל זיינס בא דער בעל־הביתטע, געבעטן, זי זאל עס באהאלטן ביז
ער וועט קומען צוריק פונעם שידוך, וועט ער זיך שוין צערעכענען. און
אזוי ווי ד ו זעסט אים, אזוי האבן  מ י ר  אים געזען. פארן אוועקפארן
מאכט צו מיר די בעל־הביתטע: „איר פארט דאך אף יענער ליניע, נאט
אייך דעם שדכנס פעקל, טאמער וועט איר זיך באגעגענען ערגעץ מיטן
שלים־מזל, מיט דעם לעבעלסקין, וועט איר אים אפגעבן זיינע שפאר־גאלן״. זאג איך: „וואס דארף איך פרעמדע פעקלעך?״ זאגט זי: „האט
קיין מורא ניט; ס׳איז ניט קיין געלט, ס׳איז פאפירן, שמות״. כך הווה.
שוין זיצנדיק אין וואגאן, בינד איך אויף דאס פעקל אף טשיקאוועסט
און טו א קוק אריין ― א גאנצער אוצר: בריוו פון שדכנים, רשימות
פון מחותנים, און גלאט כתבים. צווישן די כתבים ― א לאנג צעטל
אף לשון־קודש פון חתנים און כלות, אויסגערעכנט נאכן אלף־בית; איך
גיב דאס דיר איבער אות באות:
    
א וו ר י ץ ― חוה בת הגביר דב לוי טאנקינאג... גרויסיר מיוחס...
אשתו מרים גיטיל... גם כן מיוחסת... הויכי וווקס... קראסאוויצה...
ד׳ אלפים... רוצה גיקאנציטין...
    
ב א ל ט י ― פייטל בן הגביר יוסף היטילמאכיר... משכיל... צי־ניסט... גיקאנציט בוכהאלטירי... מפריזעוו אסלאבאדעט... דאווינט אלע
טאג... וויל מעות...
    
ג ל ו כ י וו ― יעפים באלאסני... אפטייקיר גלוח... האט ליב יודין...
מלוה ברבית... רוצה ברענעטקה...
    
ד ו ב נ א ― לאה בת הגביר דב מאיר קארזיק... משפחה... קורצי
וווקס... רויטי האר... מדברת פראנצויז... יכול ליתן מעות...
    
ה יי ס י ן ― ליפע בראש... שוואגיר של איצי קוימין... בעל יועץ
בסאכירני זאוואד של רב זלמן ראדימישליר... בן יחיד... והנער יפת
תואר... ממזר אויגין... רוצה שמאלץ־גרוב...
    
וו י נ ע צ ע ― חיים העכט... בחור מנגן על הבערזע... פארט בפאי־טאנדיל... גרויסיר פארדיניר... שוה 10 אלפים...
    
ז י ט א מ י ר ― הנגיד שלמה זלמן טאראטייקי... ב׳ בתולות...
קראסאוויצות פרימע... הקטנה מעט גישטופילט... פיאנע דייץ פראנצויז... רוצה גישטודירטע... דעפלאם לאו דוקא...
    
ח מ ע ל נ י ק ― הנגידה בתי׳ פלעקיל... אלמנה וואכירניצה...
חכמה נפלאה... רוצה למדן... מעג זיין בלא מעות...
    
ט א ל נ י ― הרבני רב אברעמעלי פיינציק... אלמן... חסיד בעל
תנ″ך... זוכט אלמנה עם גישעפט...
    
י א מ פ ע ל י ― משה ניסיל קימבאק... נגיד חדש... אשתו מרת
ביילה לאה... ווילין א שידוך כלות הנפש... וויפיל דער צד שכנגדו גיט
מתחייב צו גיבין ב׳ פעמים... רח″ש לשדכנים תיכף ומיד בשעת טעליר
ברעכין... מתנה להשדכן עקסטרי מצד המחותנתטי...
    
כ ת ר י ל ע וו ק ע ― רב נתן קורח... גביר ממון קורח... דבר אחר
גדול... בן משכיל יוסף יצחק... קעניר חריף... טארגעניוו ודארווען... שטי־ליר ווארים... מבקש אנארימי יתומהלי... קראסאוויצה שבקראסאוויצה...
ניט חולה לשלוח על הוצאות...  נ ו ת ן  ב צ י מ ב י ל  ה ו ל ך
ב ט ע נ צ י ל...
    
ל י פ א וו י ץ ― בן הגביר לייבוש קאפאטי... פארברענטיר חסיד...
נותן אקזאמין על 8 קלאסין... יושב באדעס... שפילט על הפידל ויכול
לשון קודש... קראסאוויץ...
    
מ ע ז ב י ש ― רב שמשון שעפסיל שימעליש... אלמן... האט ב׳ 	
בתולות עם ג׳ אלפים... רק מוז קודם אליין חתונה האבין... וויל גם כן
בתולה...
    
נ ע מ ע ר ע וו ― סמיציק... בערנארט מאסעיוויץ... פון די אמתי
סמיציקעס... גרוש סאמעסטאיאטעלני... שפיליר מתמיד בפריוויראנץ...
תקיף אצל נאצאלסטווי... מן היושר בתולה עם ה׳ אלפים אדיר גרושה
עם 10 אלפים...
    
ס מ י ל ע ― פערילי דאמה... גרושה עם 10 אלפים... דארף א משכיל
קאמעסניר...
    
ע נ א ט ע וו ק ע ― הבעל הבית רב מענדי לאפיטע... זקן אריביר
שבעים... רק האלטצעך קרעפקי... מקבר געווען ג׳ נשים... וויל בתולה...
    
פ ר י ל ו ק ― הגומענאזיסט פרייטיג... בן הגביר מיכל פרייטיג...
טראגט היטיל בבית... שרייבט ניט בשבת... וויל כ׳ אלפים לא פחות
פרוטה... כנגד חצי...
    
צ א ר י צ ע ן ― רשימה מן גביר אלמן פישיר... יושב באסטרע־כאן... צוגעזאגט ב׳ וויגרעזני בילעטין פערווע זאיאם... חוץ רח″ש...
צריך לכתוב עוד א׳ בריוועל... בקשתי לשלוח כ″ה רו″כ אף הוצאות...
לכה″פ מארקעס...
    
ק ר י מ ע נ צ ו ק ― משכיל וציניסט סכנת נפשות... מאה קאמי־סיס... חכם... חריף בשאך... ש″ס בעל פה... קעניר ובעל דברן... ווערטל־זאגיר אש להבה... כתבא רבא... שמעתי אז ער האט שוין חתונה גיהאט...
    
ר א ד י מ י ש ל ― אייניקיל של רב נפתלי ראדימישליר... שייך
לסאדיגערי... סאכירני זאוואד... גילדיני פאן... חצי חסיד חצי דייץ...
קורצי פאה ולאנגליכי קאפאטי... קעניר בשפראך וקלאר יורה דעה... יש
לו פעטיר מיליאנציק וזאצאטני קוויטאנצי... זוכט קראסאוויצה משפחה
יחוס ר׳ אלפים פארטיפיאן ארנטלעך פראנצויז פאריק טאנצן לעכט־בענצן בארעשני בלא קאוואלירן...
    
ש פ א ל י ― הגביר המפורסם אליה מצערנאביל... יושב ביהופיץ...
מעקליר של צוקיר ואימעניות... בשותפות עם הגביר המפורסם באביש־קע... בת יחידה... פארלאנגט טעלירל מן השמים... קעניר יותר מדאק־טער... באווארנט מפריזעוו... שיין כמו יוסף הצדיק... וקלוג כמו שלמה
המלך... זינגין ושפילן על כל הכלים... משפחה בלא פלעק... מעות אהן
א שיעור... עם כל המעלות... כמעט בראצקע... דפקתי דעפעש לראדי־מישל...
    
ת א מ א ש פ א ל ― ה׳ בתולות... ג׳ קראסאוויצות וב׳ פאסקוד־ניצות... און אלימען אדיר א דאקטער עם גאבינעט ומעביל אדיר אנאד־וויקאט עם פראקטיקי ביהופיץ... כתבתי כמה בריוולאך...
    
 ――――――
    
זיץ איך מיר אזוי אין וואגאן, מיטן שדכנס פעקל הייסט עס, און
לייען נאכאמאל און נאכאמאל דאס דאזיקע לשון־קודשדיק צעטל פון
חתנים און כלות, און טראכט מיר: רבונו של עולם! וויפל פרנסות
דער אייבערשטער האט באשאפן אף דער וועלט פון זיינע יידנס וועגן!
אט, א שטייגער, דאס שדכנות. וואס קאן זיין, דאכט מיר, פיינער און
לייטישער, בעסער און גרינגער דערפון? וואס איז דא פאראן וואס צו
טאן? מע באדארף נאר האבן א קלעפקע אין קאפ און קאנען אויסמאר־קירן מיטן שכל, ווער צו וועמען סע פאסט. למשל: אווריטש האט
א מיידל א קראסאוויצע מיט פיר טויזנט, וואס וויל א געקאנטשעטן,
האט באלטע א ציוניסט א משכיל, וואס האט געקאנטשעט בוכהאלטעריע
און וויל געלט ― איז דאך דאס אנגעמאסטן! אדער לאמיר נעמען טאלנע: זיצט א ייד אן אלמן, וואס זוכט אן אלמנה מיט א געשעפט ―
פארוואס זאל ער זיך ניט מטריח זיין קיין כמעלניק, צו דער אלמנה
בתיה פלעקל, וואס זוכט אן אלמן אן געלט, אבי א למדן? הערסטו,
זוגתי היקרה, מע דארף נאר קאנען מאכן קאנבינאציעס. ווען איך זאל
געווען געבוירן ווערן א שדכן, וואלט איך אוועקגעשטעלט דאס געשעפט
גאר אנדערש. איך וואלט זיך אויפגעשריבן מיט אלע שדכנים פון דער
גאנצער וועלט, צונויפגענומען אלע זייערע רשימות און וואלט זיך אוועקגעזעצט צונויפפארן, פריער אף פאפיר, געוויינלעך,  ד ע ם  חתן מיט
ד ע ר כלה, ד י כלה מיט ד ע ם חתן, און אין יעדער שטאט וואלט
איך מיר געהאט א שותף, וויפל שטעט, אזויפיל שותפים. ממה־נפשך,
וויפל ס׳וועט זיין, וועט מען זיך טיילן, חצי שלי חצי שלך. עס וואלט
זיך אפשר געלוינט עפענען א קאנטאר אין יעהופעץ, אדער אין אדעס,
האלטן מענטשן, זיי זאלן זיצן שטענדיק און שרייבן בריוולעך און קלאפן
דעפעשן ― און איך אליין טו גארניט, נאר איך זיץ מיר און פאר און
מאך קאנבינאציעס!
    
אט אזעלכע מחשבות, פאנטאזיעס, קאנבינאציעס פליען בא מיר
אין קאפ. טראגט אן דער גוטער יאר צו מיר אין וואגאן אריין א נפש,
א באוואקסענעם מיט האר פון אויבן ביז אראפ, שלעפט מיט זיך א זאק
און סאפעט ווי א גאנדז און רופט זיך אן צו מיר מיט א מאדנע בנעימותדיק לשון, גאר ניט ווי געוויינלעך: „יונגערמאן, זאגט ער, אפשר וואלט
געווען א סברא, איר זאלט זיך מיט אייער עלטער מטריח זיין, זאגט ער,
א רוק טאן זיך בשעת הדחק אביסעלע אראפ, בכדי, זאגט ער, אז אזא
ייד, ווי איך, למשל, זאל האבן די זכיה באזעצן זיך אף א רגע מיט אייך
בהרחבה אין שכנות?״ ― „פארוואס ניט? אך, מיטן גרעסטן כבוד!״
― אזוי זאג איך צו אים און נעם און מאך אים אן ארט און טו אים
א פרעג גלאט אזוי, פון יוצא וועגן: „פון וואנעט איז א ייד?״ ―
„מאין באתי, הייסט עס? פון קארעץ. ― ענטפערט ער מיר. ― מיין
נאמען איז אשר, און רופן רופט מען מיך רב אשר שדכן. איך בין שוין
פאוואלינקע, זאגט ער, ווי איר קוקט מיך אן, מיטן אייבערשטנס הילף,
כמעט פערציק יאר א שדכן.״ ― „אזוי? ― זאג איך. ― זייט איר,
הייסט עס, אויך א שדכן?״ ― „על כן, דארפן מיר, זאגט ער, לערנען
דעם פשט, אז איר זייט אויך מסתמא אוודאי א שדכן, הייסט דאס ―
אחינו אתה, קומט דאך אייך, זאגט ער, על־פי־דין שלום־עליכם!״ ―
אזוי מאכט צו מיר דער דאזיקער שדכן און רוקט מיר אריין א מגושמדיקע
ווייכע האריקע האנט און טוט מיך א פרעג, אפנים, אויך פון יוצא וועגן:
„מה שמכם?״ ― זאג איך: „מנחם־מענדל״... „א קענטלעכער נאמען, מאכט ער צו מיר, ערגעץ האב איך געהערט, נאר איך ווייס ניט
ווו. הערט זשע, זאגט ער, אויס, רב מנחם־מענדל, וואס איך וועל אייך
זאגן. וויבאלד, זאגט ער, אז דער צער פון טראגן איז יא אזוי גרויס,
    
דאס הייסט, אז דער אייבערשטער, זאגט ער, האט אזוי געפירט מיט
זיין השגחה עליונה, אז מיר, צוויי שדכנים, זאגט ער, זאלן זיך מזדמן
זיין לפונדק אחד, וואלט אפשר, זאגט ער, געווען א סברא, אז מיר זאלן
טאקע אט־א־דא א, פארנדיק מיט אייך אין איין וואגאן, עפעס מתקן
זיין?״... „דהיינו, זאג איך, וואס זאלן מיר מתקן זיין?״... „אפשר
האט איר, זאגט ער, א בעלן אף גוטן וויין אין א שלעכטער כלי?״...
„דהיינו, זאג איך, וואס ווערט בא אייך אנגערופן גוטער וויין אין א שלעכטער כלי?״... „לאזט אייך דינען, זאגט ער, תיכף ומיד וועל איך אייך
מסביר זיין, וועט אייך דער פסוק ווערן רעכט ארום און ארום. נאר וואס
דען? איר דארפט צולייגן קאפ. איך האב, זאגט ער, אין יארמעלינעץ
א שטיקל סחורה מן המובחר, אבער טאקע פון די אנטיקן, רב איציקל
טאשראץ הייסט ער. מילא ייחוס ― איז אפגערעדט. מע קאן זאגן, זאגט
ער, איינגעטונקען אין ייחוס. ווארעם א חוץ וואס ער איז אליין, זאגט
ער, א גרויסער מיוחס, איז זי נאך א גרעסערע מיוחסת פון אים. דער
חסרון, זאגט ער, איז אבער, וואס ער הייסט זיך פאר זיין ייחוס משלם
זיין מיט מעות מזומנים. וויפל ער גיט, וויל ער, אז דער צד שכנגדו
זאל געבן צוויי מאל אזויפיל״... „שאט, זאג איך, מיר דאכט, אז ס׳איז
פאראן פונקט דער ארטיקל, וואס איר דארפט״. און איך טו מיך א נעם
צו מיין פעקל, שלעפ ארויס דעם ספר הזכרונות פון מיין שדכן לייבע
לעבעלסקי און מיש אויף יאמפעלי און טו אים א ווייז: „אט איז ער,
אט דער, וואס איר זוכט אים. לייענט, וועט איר זען:  מ ש ה ־ נ י ס ל
ק י מ ב א ק,  נ ג י ד  ח ד ש ― אן אויפגעקומענער נגיד הייסט עס;
וו י ל א  ש י ד ו ך  כ ל ו ת  ה נ פ ש ― דאס הייסט, ער גייט־אויס!
א ו ן וו י פ ל  ד ע ר  צ ד ש כ נ ג ד ו  ג י ט,  א י ז  ע ר ז י ך
מ ת ח יי ב  ג ע ב ן  ב׳ פ ע מ י ם ― צוויי מאל אזויפיל הייסט עס.
פונקט דאס, וואס איר דארפט!״...
    
דערהערט אזעלכע דיבורים און דערזען בא מיר, אז אט דער משה־ניסל קימבאק זאגט נאך צו רח″ש לשדכנים תיכף ומיד בשעת טעלער־ברעכן, און א חוץ א מתנה עקסטרע פון דער מחותנתטע, ― טוט זיך
מיין רב אשר א הייב אויף פונעם ארט, נעמט מיך אן בא דער האנט
און מאכט צו מיר: „מזל־טוב, רב מנחם־מענדל, מיר האבן געמאכט
א געשעפט. איך האב געזען, זאגט ער, בא אייך אין קוישל, אויב איך
בין מיך נישט טועה, אייער־קיכלעך, טיי און צוקער ושאר ירקות, וואלט
אפשר ניט געשאדט, זאגט ער, מיר זאלן דערוויילע מאכן מזונות, און
אם־ירצה־השם, אז מיר וועלן קומען בשלום קיין כוואסטעוו, וועט איר
זיך מטריח זיין מחילה נאך הייס וואסער, איך האב געזען, זאגט ער,
בא אייך א טשייניק, וועלן מיר טרינקען צו גלעזלעך ווארעמס. און מסתמא,
זאגט ער, וועלן מיר קריגן אף דער סטאנציע א ביסל יי″ש אויך, זיבן
און פופציק גראדאווער, וועלן מיר שוין אין איינוועגס, זאגט ער, טרינקען לחיים פאר מיין יארמעלינעצער מיוחס מיט אייער יאמפעלער אויפגעקומענעם נגיד, וואס חלשט א שידוך, און לאז זיין, זאגט ער, אין
א גוטער שעה, אין א מזלדיקער״. „אמן, זאג איך, פון אייער מויל אין
גאטס אויערן. נישט אזוי גיך אבער טוט זיך עס, זאג איך, ווי סע רעדט
זיך״... שלאגט ער מיר איבער די רייד, דער שדכן הייסט עס: „לאזט
אייך דינען, רב מנחם־מענדל, זאגט ער, איר ווייסט ניט מיט וועמען איר
האנדלט. איר האט צו טאן נישט מיט קיין יינגעלע. איר רעדט, זאגט
ער, מיט א וועלט־שדכן, וואס מע רופט אים רב אשר און וואס האט
ניט אזויפיל האר אין קאפ, וויפל שידוכים ער האט שוין בעזרת השם
יתברך אויסגעפירט. לאמיר ביידע, זאגט ער, פארמאגן די מאות, וויפל
פארפאלק עס האבן זיך שוין בא מיר אפגעגט און נאכאמאל חתונה געהאט און ווידער געגט זיך... איך, זאגט ער, אז איך טו א קוק א רשימה,
טאפ איך באלד אן, צי ס׳וועט הולכן, צי ניין. אייער משה ניסל, זאגט
ער, געפעלט מיר, דארף זיין מיט א סרחה, ווארעם לאמיר אקארשט פארשטיין, זאגט ער, וואס איז ער אזוי להוט נאך א שידוך און וואס ברענט
אזוי די מחותנתטע און זאגט אזש צו מתנות להשדכן? די משמעות, זאגט
ער, אז דארט ליגט א ווארעם. א ווערעמדיקער עפל הייסט עס״... ―
„וואס זשע, זאג איך, איז די עצה?״ ― „די עצה, זאגט ער, איז דא
א פשוטע עצה: מיר ביידע דארפן טאקע באלד צעשיידן זיך, זאגט ער,
אין צוויי באזונדערע דרכים, איך, זאגט ער, קיין יארמעלינעץ, צו מיין
מיוחס רב איציקל טאשראץ, און איר קיין יאמפעלי, צו אייער משה־ניסל
קימבאק. נאר וואס דען? מיר ביידע, זאגט ער, דארפן ארבעטן אף אלע
כלים. איר מצדכם וועט זיך דארפן משתדל זיין, אז אט דער ווערעמדיקער עפל זאל נתנען וואס מער, און איך מצדי, זאגט ער, וועל מן
הסתם צוהארעווען, אז מיין טאשראץ זאל טאקע געבן כנגד די גאנצע
העלפט, ווי ער האט מיר מבטיח געווען, ווארעם א קשיא, זאגט ער,
אף א יידן, וואס האנדלט מיט ייחוס?״
ווי דו זעסט, זוגתי היקרה, האט זיך עס אנגעהויבן כלומרשט מיט
א שפאס, אף קאטאוועס הייסט עס, און אויסלאזן האט זיך עס אויסגעלאזט טאקע אף דער רעכטער אמת, ווארעם ביז וואס־ווען ― זיינען
מיר געקומען קיין כוואסטעוו. געקומען קיין כוואסטעוו, האבן מיר קודם
געטרונקען טיי, פיינטשיק פארביסן און גענומען שמועסן עסק גאנץ
ערנסט. איז מיר אפילו תחילת געווען פריקרע די גאנצע מעשה: וואס
פאר א שדכן בין איך? און וואס פאר א מחותן בין איך מיט פרעמדע
רשימות? ווארעם אז מע וויל, הייסט דאך דאס גזילה! עלעהיי יענער
האט פארלארן א טייסטער מיט געלט, און איך האב אים אויפגעהויבן.
נאר אז מע וויל דאס אייגענע צוריק ― מה רעש? ממה־נפשך, וועט
זיך אויספיקן, איז יחלוקו! איך בין דאך נישט קיין פעלד־גזלן, וואס
איך זאל פארלאנגען פרעמדס. הקיצור, ס׳איז בא מיר געווארן רעכט
פון אלע זייטן, און ס׳איז געבליבן, אז מיר לאזן זיך ביידע אין וועג
אריין, ער קיין יארמעלינעץ, איך קיין יאמפעלי. אפגעשמועסט האבן מיר
אזוי: אז איך וועל קומען אפן ארט, זאל איך קודם חוקר ודורש זיין,
וואס איז די מעשה, וואס אט דער משה־ניסל קימבאק יאגט זיך אזוי
א שידוך טאן, און אז איך וועל באטראכטן די שטוב, און דאס קרן
וועט מיר געפעלן, זאל איך אים קלאפן א דעפעש קיין יארמע־לינעץ כך וכך, וועט ער מיר צוריק קלאפן א דעפעש כך וכך, וועט
מען זיך צונויפפארן מסתמא קיין זשמערינקע אנקוקן זיך, און אויב
עס איז א זיווג, וועט זיין א שידוך. „דער עיקר, זאגט ער מיר,
דארפט איר זען, רב מנחם־מענדל, ניט זשאלעווען קיין הוצאות, קלאפן
דעפעשן, ווארעם בא א שידוך, זאגט ער, איז דער עיקר דעפעשן...
א מחותן, זאגט ער, אז ער דערזעט א דעפעש, כאפט אים אוועק דער
רוח״... ס׳איז געקומען צום שפיץ, באם נעמען בילעטן ― לאזט זיך
אויס, אז מיין לאנד־שדכן רב אשערן פעלט אויס אף הוצאות. „ער האט
זיך, זאגט ער, אויסגעבראכט ביז דער לעצטער פרוטה אף דעפעשן מיט
טעלעגראמעס. איר זאלט עס פארדינען, זאגט ער, אלע חודש, וואס מיך
קאסט אפ א וואך דעפעשן מיט טעלעגראמעס״. דו פארשטייסט? אט
אזא פרנסה איז דאס שדכנות! בקיצור, דער פאיעזד דערווייל שטייט
ניט, איך האב געמוזט אויסלייגן מיינע עטלעכע קערבלעך, ווארעם איבער הוצאות צעגייט זיך קיין געשעפט ניט. מיר האבן זיך געביטן מיט
די אדרייסים, גאנץ פיין זיך אפגעזעגנט און צעפארן זיך, ער קיין יאר־מעלינעץ, און איך קיין יאמפעלי.
    
 ―――――
    
 געקומען קיין יאמפעלי, האב איך, ראשית חכמה, אנגעהויבן חוקר
ודורש זיין: „ווער איז אט דער משה־ניסל קימבאק?״ זאגט מען מיר:
„חוץ זיין שאדן אף אלע יידן געזאגט געווארן״... ― „האט ער עפעס
א סך קינדער?״ זאגט מען מיר: „א סך קינדער האט אן ארעמאן, און
א נגיד האט מער נישט ווי איין קינד״... ― „וואס פאר א קינד?״
זאגט מען מיר: „א טאכטער״. ― „עפעס א היפשע טאכטער?״ זאגט
מען מיר: „מע קאן פון איר מאכן צוויי״... ― „גיט ער עפעס א סך
נדן?״ זאגט מען מיר: „וויפל ער גיט, איז ער נישט קראנק געבן צוויי
מאל אזויפיל״... הייב איך אן טאפן: „פארוואס?״ טאפ אהין, טאפ
אהער ― סע טאפט זיך ניט. טו איך אן די שבתדיקע קאפאטע און לאז
מיך גיין גלייך צו דעם דאזיקן מחותן.
    
מילא, איך זאל דיר באשרייבן א שטוב, איז ניט שייך. א נגידישע
שטוב פון כל טוב, און מענטשן ― דימענטן. געזאגט, ווער איך בין
און וואס איך בין געקומען, האט מען מיך אויפגענומען כיד המלך, מכבד
געווען מיט זיסן טיי, מיט צוקער־לעקעך און מיט שמעקנדיקן אתרוגים־איינגעמאכטס, און גוטן ווישניק א פלעשל אוועקגעשטעלט. דער מחותן
אליין, משה־ניסל הייסט עס, איז מיר געפעלן עד אין לשער: א צוגעלאזטער מענטש, א מזג טוב, מע קאן זאגן ― א מענטש אן א גאל.
אויך די מחותנתטע, ביילע־לאה הייסט עס, איז מיר געפעלן געווארן
פונעם ערשטן קוק. א שיינע יידענע מיט א גיידער, א שטילע, א צדיקית.
ביידע האבן זיך גענומען אויסטאפן בא מיר, ווער איז דער צד שכנגדו,
האט ער עפעס א וווילן זון, און וואס קען ער? וואס זאל איך זיי זאגן,
אז איך ווייס אליין אויך ניט? נאר א ייד א למדן גיט זיך אן עצה.
רוף איך מיך אן צו זיי: „לאמיר נאר פארטיק ווערן מיט איין צד וועלן
מיר נאכדעם שמועסן פונעם אנדערן צד; ראשית, זאג איך, וויל איך
וויסן אקוראט, וויפל גיט איר? והשנית, וואלט איך וועלן אנקוקן דאס
קרן״. דערהערט אזעלכע דיבורים, רופט זיך אן דער מחותן, משה־ניסל
הייסט עס, צו דער מחותנתטע, ביילע־לאה הייסט עס: „ווו איז ערגעץ
סאניטשקע? רוף זי נאר אריין״. ― „סאניטשקע טוט זיך נאך אן״,
― מאכט צו אים די מחותנתטע, ביילע־לאה הייסט עס, הייבט זיך אויף
און גייט אוועק אין צווייטן חדר אריין, און איך מיטן מחותן, מיט משה־ניסלען הייסט עס, בלייבן איבער אין צווייען, גענומען צו קאפלעך ווישניק, פארביסן מיט אתרוגים־איינגעמאכטס און מע שמועסט. פון וואס
שמועסט מען? ― לאמיך אזוי וויסן בייז, נעכטיקע טעג, אפן הימל
א יריד. „שוין לאנג אז איר זענט א שדכן?״ ― מאכט ער צו מיר און
גיסט מיר אן נאך א גלעזל ווישניק. „פון נאך דער חתונה אן, זאג איך
אים, מיין שווער, זאג איך, איז א ייד א שדכן און מיין טאטע, זאג איך,
איז אויך געווען א שדכן, אלע מיינע ברידער זיינען שדכנים, כמעט די
גאנצע משפחה אונדזערע, זאג איך, באשטייט פון שדכנים״... אט אזוי
האק איך אים איין ליגן נאכן אנדערן און פארקרים מיך אפילו נישט,
נאר איך פיל, אז עס פלאמט מיר דאס פנים. איך ווייס אליין ניט, פון
וואנען עס האבן זיך צו מיר גענומען אזויפיל שקרים! א ברירה האב
איך געהאט? ווי זאגט די מאמע דיינע: „אז מע קריכט אריין אין א בלאטע, קריכט מען ווייטער״... געפועלט האב איך בא זיך, ווי איך האב
דיר שוין אויבן געזאגט, אז דער אייבערשטער וועט מיך באגליקן און
איך וועל דורכברעכן אט דאס דאזיקע געשעפט, וועל איך מיין חלק פארדינסט, אם־ירצה־השם, גאר אן א שום תירוץ, טיילן אף דער האלב
מיט יענעם שדכן, מיט דעם לייבע לעבעלסקין הייסט עס, וואס האט
פארגעסן אף דער אכסניא זיין פעקל מיט כתבים. וואס האב איך צו
אים? איי, על־פי יושר קאן מען אפשר צופסקנען, אז מיין חלק רח″ש
געהער אינגאנצן צו אים, צו לעבעלסקין הייסט עס? איז דער תירוץ:
און ווו בין איך? איך בין דאך דא, אייגנטלעך, דער גאנצער גורם. און
מיין ארבעט איז שוין גארניט ווערט? און האקן שקרים פון יענעמס
וועגן בין איך, דאכט מיר, אויך נישט מחויב. און ווער ווייס, אפשר האט
גאט אזוי געפירט, אז ער זאל פארלירן און איך זאל געפינען, און אין
מיין זכות זאלן דריי יידן פארדינען געלט?
    
אין די דאזיקע מחשבות עפנט זיך די טיר און עס קומט אריין די
מחותנתטע, ביילע־לאה הייסט עס, און תיכף נאך איר ― סאניטשקע.
די כלה הייסט עס. א שיינע, א הויכע, א געזונטע און אן אסאבע, אזוי
ווי די מאמע אירע. „נו, א וווקס, און ברייט, קיין עין־הרע! ― טראכט
איך מיר. ― ניט קיין סאניטשקע, נאר טאקע א גאנצער סאניטשניק!״...
אנגעטאן גייט זי, די כלה הייסט עס, עפעס מאדנע, אין א לאנגן קא־פאט, א בונדע אזעלכע, זעט אויס מער ווי א ווייבל, נישט מחמת אלטקייט, נאר מחמת ברייטקייט, סכנת נפשות! מע וואלט באדארפט מיט
איר עפעס א שמועס טאן, זען, וואס ס׳איז פאר א חיה, ― לאזט ער
נישט, דער פאטער הייסט עס. ער האלט אין איין רעדן, באשיט מיך
מיט רייד. פון וואס, מיינסטו, רעדט ער ? פון יאמפעלי. וואס פאר א שטאט
דאס איז, א שטאט פון בארעדערס, ניט קיין פארגינערס, שונאים אין
לעבן אריין, איינער דעם אנדערן וואלט דערטרונקען אין א לעפל וואסער! וכדומה אזעלכע פוסטע רייד. א דאנק דער מחותנתטע, ביילע־לאהן, הייסט עס, זי מישט זיך אריין און טוט א זאג צום מאן: „משה־ניסל, אפשר וואלט געווען גענוג רעדן? לאז זיי בעסער סאניטשקע
אביסל שפילן אפן פערטיפיאן״. „בא מיר האסטו געפועלט״, ― ענטפערט איר דער מחותן, משה־ניסל הייסט עס, און גיט א ווונק צו דער
טאכטער. גייט צו די טאכטער צום פערטיפיאן, זעצט זיך אוועק, עפנט
אויף א גרויס בוך און קלאפט מיט די פינגער אף וואס די וועלט שטייט.
רופט זיך אן צו איר די מאמע, ביילע־לאה הייסט עס: „סאניטשקע, וואס
טויג דיר טיודען? שפיל זיי בעסער „יעכאל קאזאק זא דונאיעם״, „הייסע
באבקעלעך״, אדער גאר „המבדיל״... „פאזשאלעסטע, מעשאיע ניט״*,
― ענטפערט איר סאניטשקע און מאכט מיט די פינגער איבערן פערטי־פיאן אזוי גיך, אז דאס אויג איז גארניט אימשטאנד צו כאפן, און די
מחותנתטע, ביילע־לאה הייסט עס, בעת־מעשה לאזט נישט אראפ פון
איר קיין אויג, ווי איינער רעדט: „איר זעט פינגער?״... און ווי זי
שפילט אזוי, גליטשן זיך ארויס פון חדר מיין מחותן מיט דער מחותנתטע,
און איך בלייב אליין מיט דער כלה, מיט סאניטשקען הייסט עס, ― אף
פיר אויגן. „אצינד איז א צייט, טראכט איך מיר, מאכן מיט איר א שמועס;
לאמיר כאטש הערן, צי זי קאן רעדן״. נאר פון וואס הייבט מען אן?
לאז מיך אזוי וויסן א בייזע וועטשערע! הייב איך זיך אויף פון ארט און
גיי צו און שטעל זיך אוועק הינטער אירע פלייצעס און רוף מיך אן צו
איר: „האט קיין פאריבל ניט, סאניטשקע, וואס איך שלאג אייך איבער
אינמיטן דעם שפיל. איך האב אייך געוואלט עפעס פרעגן״... דרייט
זי זיך אויס צו מיר מיטן פנים און קוקט אף מיר בייז און מאכט צו
מיר אף רוסיש: „נאפרימער?״**... „נאפרימער, זאג איך, איך האב
אייך געוואלט פרעגן, וואס איז אייער באגער? דאס הייסט, וואס פאר
א מין חתן, א שטייגער, וואלט איר געוואלט, מע זאל אייך געבן?״
------------
* יידיש־רוסיש: זיי זשע מיר מוחל, האק מיך נישט איבער.
** נאפרימער: למשל, א שטייגער.
*„ווידיטיע, ― מאכט זי צו מיר שוין אביסל ווייכער און לאזט אראפ די
אויגן, ― סאבסטוועננא וואלט איך געוואלט א געקאנטשעטן, נאר איך
ווייס, אז סע איז פאנאפראסנא, וואלט איך וועלן, פא קראינעי מערע,
ער זאל זיין אן אבראזאוועטער, ווארעם כאטש אונדזער יאמפעלי סטשי־טאיעט זיך א פאנאטיטשעסקי שטאט, פונדעסטווגען האבן מיר ניעס־מאטריא אלע פאלוטשעט רוסישע אבראזאוואניע, און כאטיא מיר פא־סיעשטשאיען ניט קיין אוטשעבנע זאוועדיעניעס, פונדעסטוועגן וועט איר
נישט געפינען בא אונדז איין בארישניע, וואס זאל ניט זיין זנאקאמע
מיט עמיל זאליא, מיט פושקינען און אפילו דאזשע מיט גארקין״*...
אזוי מאכט צו מיר די דאזיקע יפהפיה, סאניטשקע הייסט עס, און רעדט,
און רעדט צו מיר האלב אף יידיש, האלב אף רוסיש, דאס הייסט, מער
אף רוסיש, ווי אף יידיש. און אין דעם קומט אן די מחותנתטע, ביילע־לאה הייסט עס, רופט אוועק די כלה, ווי איינער רעדט: „אלצדינג דארף
זיין מיט א מאס״... און עס קומט אריין דער מחותן, משה־ניסל הייסט
עס, און מיר זעצן זיך אוועק מיט אים ווידער אין צווייען שמועסן מכוחן
שידוך: וויפל גיט ער נדן, וווהין זאל מען זיך צונויפפארן מאכן אן אנקוקעניש, אף ווען זאל מען אפשטעלן די חתונה, וכדומה אזעלכע זאכן,
וואס זיינען שייך צום ענין. און איך הייב מיך אויף און וויל גיין אף
דער סטאנציע קלאפן א טעלעגראם, נעמט ער מיך, משה־ניסל הייסט
עס, פאר א האנט און מאכט צו מיר: „איר וועט נישט גיין, רב מנחם־מענדל! איר וועט פריער עסן מיט אונדז ווארמעס, איר קענט אוודאי
זיין הונגעריק״. און מע נעמט זיך וואשן און מע זעצט זיך אוועק עסן
און מע נעמט צו גלעזלעך ווישניק, און ער, דער מחותן הייסט עס, די
גאנצע צייט ― דאס מויל מאכט זיך אים ניט צו: יאמפעלי, יאמפעלי
און יאמפעלי... „איר ווייסט ניט, זאגט ער, וואס פאר א שטאט
דאס איז! א שטאט פון ליידיקגייערס און בארעדערס. איר זאלט מיך
פאלגן, זאגט ער, וואלט איר זיך געהאלטן פון דערווייטן, נישט גערעדט
מיט קיינעם א ווארט. איר זאלט זיי, זאגט ער, נישט דערציילן קיין
מעשיות, ווער איר זייט און פון וואנען איר זייט און וואס איר טוט
דא, און מיין נאמען זאלט איר זיי אפילו גארניט מזכיר זיין, גלייך ווי
איר קענט מיך גארניט. איר פארשטייט, רב מנחם־מענדל? א י ר  ק ע נ ט
מ י ך ג א ר נ י ט!״ ― אזוי זאגט ער מיר אן אפשר א מאל צען, און
איך גיי אוועק, קלאפ א דעפעש צו מיין שותף קיין יארמעלינעץ, אזוי
___________
* רוסישלעך: „ווידיטיע [זעט איר], ― מאכט זי צו מיר שוין אביסל ווייכער און לאזט אראפ די אויגן, ― סאבסטוועננא [אייגענטלעך] וואלט איך געוואלט א געקאנטשעטן, נאר איך ווייס, אז סע איז פאנאפראסנא [אומזיסט], וואלט איך וועלן, פא קראינעי מערע [אם ווייניקסטן], ער זאל זיין אן אבראזאוועטער [געבילדעטער], ווארעם כאטש אונדזער יאמפעלי סטשיטאיעט זיך [רעכנט זיך] א פאנאטיטשעסקי [פאנאטישע] שטאט, פונדעסטווגען האבן מיר ניעסמאטריא [נישט געקוקט דערויף] אלע פאלוטשעט [באקומען] רוסישע אבראזאוואניע [בילדונג], און כאטיא [כאטש] מיר פאסיעשטשאיען [באזוכן] ניט קיין אוטשעבנע זאוועדיעניעס [לערן־אנשטאלטן], פונדעסטוועגן וועט איר
נישט געפינען בא אונדז איין בארישניע [בתולה, כלה־מויד], וואס זאל ניט זיין זנאקאמע [באקאנט] מיט עמיל זאליא, מיט פושקינען און אפילו דאזשע [אפילו] מיט גארקין״.
ווי מיר האבן אפגערעדט, און שרייבן שרייב איך אים גאנץ דייטלעך,
בזה הלשון: „ט א וו א ר א ס מ א ט ר ע ל. פ ע ר וו י  ס א ר ט.
ש ע ס ט  ט י ס י א ט ש י.  ט ע ל ע ג ר א מ י ר ו י ט ע  ס ק א ל ק א
נ א פ ר א ט י וו.  ג ד י ע  ס י ע כ א י ע מ ס י א״. קומט מיר אן
פון מיין שותף א תשובה, מאדנע פארשטעלט: „א ו פ י ר א ל ס י א
ד ע ס י א ט. נ א פ ר א ט י וו  פ א ל א וו י נ ע  ש ע ס ט. ר א ב אט א י ט י ע  נ א ב א וו ק ע. ס א ג ל א ס ע ן  ז ש מ ע ר י נ ק ע.
ט א וו א ר פ ר י מ ע.  ט ע ל ע ג ר א מ י ר ו י ט ע״. לויף איך
אוועק צו מיין מחותן, צו משה־ניסלען הייסט עס, און ווייז אים די דעפעש און בעט אים, ער זאל מיר פארטייטשן דעם פסוק, ווארעם איך
פארשטיי ניט איין ווארט. לייענט ער דורך די דעפעש און מאכט צו
מיר: „ייד! וואס פארשטייט איר דא ניט? ס׳איז דאך יאוונע ויאסנע.
ער וויל, פארשטייט איר מיך, אז איך זאל געבן צען, וועט ער מיר געבן
אקעגן די העלפט פון זעקס, דאס הייסט, דריי טויזנט. שרייבט זשע אים
אוועק, זאגט ער, אז ער אין שוין צו קלוג. ס׳איז, זאגט ער, קורצע
דיבורים: וויפל ער גיט, לייג איך אקעגן צוויי מאל אזוי פיל. און שרייבט
אים, זאגט ער, ער זאל ניט מעדליווען, טאקע מיט דעם לשון, זאגט ער,
שרייבט אים, ווארעם עס קאן זיך אונטערכאפן אן אנדערער״. פאלג איך
אים און קלאפ אוועק מיין שותף אזא דעפעש: „ק א ר א ט ק י  ס ל אווא. ס ק א ל ק א ד א י א ט ק ל א ד ו נ א פ ר א ט י וו  ד וו א
ר א ז א ב א ל ע י ע. נ ע  מ ע ד ל י וו א ט. פ א ד כ וו א ט י ט־ס י א  ד ר ו ג א י״. ― באקום איך פון מיין שותף אשרן א תשובה,
ווידער פארשטעלט: „ס א ג ל א ס ע ן  ד וו א ר א ז א  מ ע נ ע י ע
וו י ג א וו א ר א ם  ט י ס י א ט ש א נ א ז א ד. ט א וו א ר נ א־כ א ד ק א״. לויף איך ווידער אוועק מיט דער דעפעש צו מיין מחותן.
זאגט ער מיר ווידעראמאל: „ס׳איז יאוונע ויאסנע. אייער שותף, זאגט
ער, שרייבט, אז ער איז מסכים צו לייגן פונקט א העלפט, נאר מיט
א תנאי ― טויזנט צוריק, דאס הייסט אזוי: ווען איך, למשל, וועל
געבן, זאגט ער, צען, דארף ער דאך געבן פינף; וויל ער אפציען איינס
צוריק, וועט אויסקומען, זאגט ער, אז איך גיב טאקע צען, און ער וועט
מער ניט געבן ווי פיר. א ייד א חכם, זאגט ער, אייער מחותן; ער וויל
מיך אפשווינדלען פון קאפ ביז פיס. איך בין אבער, זאגט ער, א סוחר
און פארשטיי א געשעפט. איך וועל אים בעסער געבן, זאגט ער, צוויי
מאל אזויפיל און מיט טויזנט מער, איידער ער זאל מיר געבן די העלפט
און מיט טויזנט ווייניקער. וועט דאס אויסקומען, זאגט ער, אזוי: וועט
ער געבן דריי, גיב איך אקעגן זיבן; וועט ער געבן פיר, לייג איך ניין;
וועט ער געבן פינף, לייג איך עלף. האט איר עס, זאגט ער, צעקייעט?
גייט זשע, זאגט ער, טאקע באלד און שרייבט אים אוועק א סטראטשנע,
ער זאל ניט פארציען אין דער לאנגער באנק, און לאז ער אייך, זאגט
ער, ענטפערן אויך מיט א סטראטשנע, אז מע פארט זיך צונויף ― און
אן עק לאז עס האבן!״
    
לויף איך אוועק און קלאפ מיין אשרן א סטראטשנע דעפעש:
„ד א ס ט  ט ר י  ק ל א ד י א ט ס ע ם. ד א ס ט  ט ש י ט ע ר ע
ק ל א ד י א ט  ד ע וו י א ט. ד א ס ט פ י א ט ק ל א ד י א ט
א ד י נ א צ א ט. נ ע ט י א נ ו ט  ד ל י נ ע  ס ק א מ יי ק ע.
ס ט ר א ט ש י ט ע  וו ע י ע כ א י ע ם״. ― קומט מיר אן צוריק
א סטראטשנע דעפעש, ניט מער ווי צוויי ווערטער: „וו ע י ע כ א י ע ם.
וו ע י ע כ א י ט ע״.
    
 ―――――
    
ווען קומט אן אזא וואזשנע דעפעש? ― מסתמא באנאכט. און דו
דארפסט שוין אליין פארשטיין, אז שלאפן האב איך די נאכט נישט געקאנט. איך האב גענומען רעכענען, וויפל, א שטייגער, וועט זיך אקארשט
אננעמען אף מיין חלק, ווען, למשל, דער אייבערשטער העלפט מיר,
איך פיר אויס דאס גאנצע צעטל מיט שידוכים, וואס דער לייבע לעבעל־סקי האט פארלארן? בא גאט איז דען ניט מעגלעך? אפגעעקט איז בא
מיר געווען פעסט, אם־ירצה־השם, אז איך פיר דורך דעם דאזיקן עסק,
שליס איך מיט מיין אשרן א שטענדיקן שותפות. ווארעם ער געפעלט
מיר פאר זייער א בראוון מענטשן, און טאקע א מוצלח אויך. און פארשטייט זיך, אז אט דער לייבע לעבעלסקי וועט אויך ניט זיין געקריוודעט.
וואס האב איך צו אים? נעבעך אויך א ייד אן ארעמאן און א מטופל
מיט קינדער... קוים דערלעבט טאג, האב איך אפגעדאוונט און בין
אוועק צו מיינע מחותנים, זיי באוויזן די דעפעש. האבן זיי באלד געהייסן
געבן קאווע מיט פוטער־געבעקס, און סע איז געבליבן, אז טאקע דעם
אייגענעם טאג פארן מיר ארויס זאלבעפערט קיין זשמערינקע. נאר בכדי
יאמפעלי זאל ניט זיין קשה, וואס פארן מיר עפעס אלע פיר אינאיינעם,
― האבן מיר געמאכט אזוי, אז איך זאל ארויספארן מיט א פאיעזד
פריער, און זיי ― מיט א פאיעזד שפעטער; און דערווייל זאל איך פון
זייערטוועגן דארטן צוגרייטן עפעס א רעכטע סטאנציע, הייסן מאכן וועטשערע, ווי גאט האט געבאטן. און כך הווה. איך בין געקומען קיין זשמע־רינקע פריער פאר אלעמען, פארפארן אף דער שענסטער אכסניא, טאקע
די איינציקע אין זשמערינקע, מיטן נאמען „אדעסקי גאסטינעץ״, זיך
באקענט, ראשית חכמה, מיט דער בעל הביתטע, זייער א וווילע יידענע,
א מכניס אורחטע, און איך טו זי א פרעג: „וואס איז בא אייך דא וואס
צו עסן?״ ― זאגט זי: „וואס ווילט איר?״ ― זאג איך: „פיש איז
בא אייך דא? ״ ― זאגט זי: „מע קאן קויפן״. ― זאג איך: „נו, און
א יויך?״ ― זאגט זי: „מע קאן צושטעלן א יויך אויך״. ― זאג איך:
„מיט וואס? מיט לאקשן, צי מיט רייז? ״ ― זאגט זי: „אפילו מיט
מאנדלען״. ― זאג איך: „נו, און א שטייגער, כדומה למשל, געבראטענע קאטשקעס ? ״ ― זאגט זי: „פאר געלט קריגט מען קאטשקעס
אויך״. ― זאג איך: „נו, און טרינקען?״ ― זאגט זי: „וואס טרינקט
איר?״ ― זאג איך: „ביר איז דא?״ ― זאגט זי: „פארוואס זאל
ניט זיין?״ ― זאג איך: „נו, און וויין?״ ― זאגט זי: „אבי געלט״.
― „אויב אזוי, זאג איך, טא זייט זיך מטריח, מיין ליבע יידענע, און
קאכט וועטשערע אזוי גרויס ווי אף אכט פארשוין״. ― זאגט זי: „פון
וואנען האבן זיך בא אך גענומען אכט, אז איר זענט בסך־הכל איינער?״
― זאג איך: „א מאדנע יידענע! וואס גייט אייך אן? מע זאגט אייך
אכט, איז אכט״. און אזוי ווי מיר רעדן, קומט אן מיין שותף, רב אשר
הייסט עס, און פאלט ארום קושן מיך און האלדזן, ווי אן אייגענער טאטע: „דאס הארץ האט מיר אבער געזאגט, זאגט ער, אז איך וועל אייך
טרעפן דא, אינעם „אדעסקי גאסטינעץ״! געפינט זיך דא עפעס, זאגט
ער, וואס צו נעמען אין מויל אריין?״ ― „אט נאר וואס, זאג איך, האב
איך באשטעלט א וועטשערע בא דער בעל־הביתטע אף אכט פארשוין״.
― „וואס איז שייך וועטשערע? ― זאגט ער. ― וועטשערע איז זיך
וועטשערע, נאר ביז די מחותנים פון ביידע צדדים וועלן אמאל זיך אויסקראצן קומען, זיינען מיר, זאגט ער, נישט מחויב דערוויילע צו פאסטן.
איך זע, זאגט ער צו מיר, איר זייט דא א היימישער, הייסט זשע, זייט
מוחל, מע זאל אונדז גרייטן צום טיש און מע זאל אונדז געבן אביסל
בראנפן מיט עפעס פליישיקס צו פארבייסן. עס חלשט מיר, זאגט ער,
דאס הארץ מסוכן נפש!״ ― אזוי זאגט צו מיר רב אשר און מאכט
נישט קיין שהיות און גייט אין קיך אריין זיך וואשן, באקענט זיך מיט
דער בעל הביתטע, הייסט געבן צום טיש וואס ס׳איז דא, און מיר זעצן
זיך אוועק ביידע צו דער סעודה גאנץ ברייטלעך, און רב אשר דערציילט
מיר עסנדיק די נסים ונפלאות, ווי אזוי ס׳איז אים געראטן, ער האט
געשפאלטן דעם ים, קוים געפועלט בא דעם דאזיקן מיוחס, ער זאל געבן
די ג׳ אלפים ר″ך. „וואס הייסט, זאג איך, ג׳ אלפים? מיר האבן דאך
געשמועסט נישט ווינציקער פון פיר טויזנט?״ ― „לאזט אייך דינען,
זאגט ער, רב מנחם־מענדל, איך ווייס, וואס איך האב צו טאן. איך הייס
רב אשר! איר דארפט וויסן, זאגט ער, אז מיין מיוחס האט בסך־הכל
חשק געהאט לייגן כנגדו גארנישט מיט גארנישט, ווארעם ער איז אליין
א גרויסער מיוחס, זאגט ער, און האט א ווייב נאך א גרעסערע. און אז
ער זאל וועלן, זאגט ער, א שידוך טאן מיט אבי וועמען, וואלט מען אים
נאך, זאגט ער, צוצאלן אין בייטל אריין... בקיצור, איך האב, זאגט ער,
גענוג געהארעוועט, געהאקט האלץ, און קוים מיט צרות, מיט אנגסטן,
געפועלט, ער זאל געבן לכל־הפחות ב׳ אלפים״. „וואס הייסט, זאג איך,
ב׳ אלפים? איר האט דאך נארוואס, זאג איך, געזאגט ג׳ אלפים? ―
זאגט ער מיר ווידער: „לאזט אייך דינען, רב מנחם־מענדל, איך בין אן
עלטערער שדכן פון אייך און איך הייס רב אשר. לאזן זיך נאר די צדדים
צונויפפארן, און חתן־כלה וועלן זיך אנקוקן, וועט אם־ירצה־השם אלצדינג זיין אגיל ואשמח. איבער אזעלכע טויזנט קראפן צעגייט זיך, זאגט
ער, בא מיר קיין שידוך נישט. איך הייס, פארשטייט איר מיך, רב אשר!
איין פרט, זאגט ער, איז דא יא פאראן, וואס סע קוועטשט מיך״. ―
„דהיינו וואס, זאג איך, קוועטשט אייך?״ ― „מיך קוועטשט, זאגט ער,
דער פריזיוו. איך האב איינגערעדט, זאגט ער, דעם מחותן מיינעם, אז
בא אייער משה ניסלען איז טאקע נאך גאר א יונג קינד, בלוט און מילך,
נאר ער הערט דעם פריזיוו פאר דריי גראשן, שוין געפטרט דעם פריזיוו״... „וואס בעבעט איר רב אשר? ― רוף איך מיך אן צו מיין
שותף. ― וואסער פריזיוו? וואסערע לאקשן?״ ― זאגט ער צו מיר
ווידעראמאל: „לאזט אייך דינען, רב מנחם־מענדל, איך הייס רב אשר!״...
„איר מעגט אייך הייסן אכצן מאל רב אשר, זאג איך, פארשטיי איך
אלץ ניט, וואס איר רעדט! עפעס בעלעבעטשעט איר מיר: „פריזיוו״,
„שמיזיוו״ ― פון וואנען האט זיך גענומען צו מיין משה־ניסלען א פריזיוו? א נקבה האט שוין דען אויך אף זיך א פריזיוו?״... ― מאכט
צו מיר אשר: „וואס הייסט ― א נקבה ? און ווו איז אייער משה־ניסלס
בחור?״... „פון וואנען, זאג איך, האט זיך גענומען צו משה־ניסלען
א בחור, אז ער פארמאגט בסך הכל זיין אייגנס א טאכטער א בת־יחידה,
איין און איינציקע הייסט עס?״ ― „איז די משמעות, זאגט ער, אז בא
אייך אין אויך א בתולה? ס׳טייטש, זאגט ער, מיר האבן דאך געשמועסט
עפעס וועגן א חתן !״... „אוודאי, זאג איך, א חתן! איך האב אבער
גאר אנדערש ניט גערעכנט, זאג איך, אז חתנס צד ― דאס זייט איר!״...
„פון וואנעט איז געדרונגען, זאגט ער, אז חתנס צד ― דאס בין איך?״...
„פארוואס זשע, זאגט ער, האט איר מיר ניט מזכיר געווען, אז בא אייך
איז א בתולה?״... זאג איך: „נו, און איר האט מיר מזכיר געווען, אז
בא אייך איז א בתולה?״... ווערט ער אין כעס און מאכט צו מיר:
„ווייסט איר, וואס איך וועל אייך זאגן, מנחם־מענדל? איר זייט אזוי
א שדכן, ווי איך בין א רב!״ זאג איך: „און איר זייט אזוי א שדכן,
ווי איך בין א רביצן!״ א ווארט פאר א ווארט ― ער מיר: „מלמד!״
איך אים: „שקרן!״ ער מיר: „שלימזל!״ איך אים: „זולל־וסובאניק!״
ער מיר: „מנחם־מענדל!״ איך אים: „שיכורניק!״... פארדריסט דאס
אים, גייט ער און לאזט מיר אראפ א פאטש, גיי איך און פאר אים
אריין אין בארד ― א שקאנדאל, זאל גאט שומר ומציל זיין!...
    
דו פארשטייסט? אזויפיל הוצאות און צייט און טירחה. היינט די
בזיונות! דאס גאנצע שטעטל איז זיך צונויפגעלאפן אנקוקן די דאזיקע
שדכנים, וואס האבן באוויזן א בריהשאפט צונויפפארן צוויי מיידלעך.
איז אבער אט דער אשר, פארכאפט זאל ער ווערן, באלד אנטרונען געווארן, און מיך האט ער איבערגעלאזט איינעם אליין זיך צערעכענען מיט
דער בעל־הביתטע פאר דער וועטשערע, וואס איך האב באשטעלט אף
אכט פארשוין. א גליק, וואס איך האב מיך כאטש באצייטנס ארויס־געמאכט, איידער די מחותנים מיט די צוויי כלות זיינען אנגעקומען קיין
זשמערינקע. וואס מיט זיי האט זיך דארט אפגעטאן ― ווייס איך ניט.
נאר איך שטעל מיר פאר די בזיונות!... היינט גיי זיי א נביא, אז
אט דער שדכן, ימח שמו זאל ער ווערן, איז אזא פוסטע זאך, א ווינטמיל, צו אלדי שווארצע יאר, וואס רעדט און פארט און פליט און קלאפט
דעפעשן ― און וואס לאזט זיך אויס? צוויי בתולות!... איין מאל
פאר אלע מאל, זוגתי היקרה, עס פידלט נישט, כאטש ווארף זיך א לעבעדיקער אין וואסער אריין! און מחמת איך בין זייער דערשלאגן פונעם
דאזיקן שידוך, מאך איך דאס בקיצור; אם ירצה־השם, אינעם אנדערן
בריוו וועל איך דיר ארויסשרייבן אלצדינג באריכות. לעת־עתה לאז גאט
געבן מיט געזונט און מיט הצלחה. גריס די קינדערלעך זאלן לעבן, וואס
איך בענק נאך זיי שטארק, און שווער און שוויגער, און איטלעכן גאר
פריינטלעך.
    
 ממני בעלך מ נ ח ם ־ מ ע נ ד ל.
    
ע י ק ר  ש כ ח ת י. גאט שיקט צו די רפואה פאר דער מכה.
פארנדיק פון זשמערינקע, האב איך געמיינט, אז דער הימל איז שוין
אף מיר געפאלן. נעכאי־בי וואלט איך געהאט גענוג אף הוצאות, וואלט
איך שוין ווי־עס־איז דערשלעפט זיך אהיים, קיין כתרילעווקע הייסט עס.
האב איך מיר אבער אויסגערעכנט, אז איך וועל מוזן בלייבן שטעקן ערגעץ אין וועג, כאטש נעם, אל תפתח פה לשטן, און צי זיך אויס אף די
רעלצן! איז דאך אבער פאראן א גאט אף דער וועלט, באקען איך מיך
אין וואגאן מיט עפעס איינעם א שלאק, אן אגענט אן אינספעקטאר, וואס
שטראפירט מענטשן פונעם טויט, און ער הייבט מיך אן צורעדן און
זאגט מיר צו הרים וגבעות, אבי איך זאל ווערן אן אגענט. וואס איז דאס
אזעלכעס אן אגענט און ווי אזוי שטראפירט מען מענטשן פונעם טויט
― איז א סך צו שרייבן, און איך האב שוין איצטיקס מאל אזוי אויך
איבערגעכאפט די מאס, לאז איך עס איבער אף אן אנדערש מאל.
    
  ה נ ″ ל.
    
 סוף פונם פינפטן בוך.
    
 שלים־שלים־מזל
    
 (מנחם־מענדל ― אן אגענט)
    
 געשריבן אין די יארן 1900־1909.
    
 שלים־שלים־מזל
    
 (מנחם־מענדל ― אן אגענט)
    
 מנחם־מענדל פון וועג צו זיין ווייב שיינע שיינדל אין כתרילעווקע.
    
לזוגתי היקרה החכמה הצנועה מרת שיינע־שיינדל שתחי׳, עכב″ב.
    
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
    
ו ה ש נ י ת  הנה זיי וויסן, זוגתי היקרה, אז איך האב געמוזט
עוקר זיין, אנטלויפן הייסט עס. איך האב מיך נארוואס ארויסגעכאפט
פון אן אומגליק, פון א גרויסן אומגליק! איך מעג בענטשן גומל. שיער־שיער בין איך אריין אין חד־גדיא אריין, און גאט ווייס, מיט וואס איך
וואלט אפגעשניטן. פון רעסטאנסקי ראטע איז גאר ניטא וואס צו רעדן,
און אפשר נאך קאטארזשנע סיביר, כאטש איך בין אין דעם שולדיק
גלייך מיט דיר. ווי זאגט די מאמע דיינע: „שלים שלים־מזל דורך טיר
און דורך טויער״... איצט, אז דער אייבערשטער האט מיר געהאלפן,
איך האב מיך באצייטנס ארויסגעכאפט ווי פון א שרפה, האב איך מיך
אוועקגעזעצט ארויסשרייבן דיר אין א בריוו אלצדינג באריכות, פונעם
אנהייב ביזן סוף.
    
פון מיין פריעריקן בריוו געדענקסטו דאך מן הסתם, אין וואס פאר
א פאלאזשעניע איך בין געווען נאך דעם שיינעם שידוך מיט די צוויי
בתולות, ניט היינט געדאכט. איך האב דעמאלט גערעכנט, ס׳איז אן עק.
אויס מנחם־מענדל. באדארף איך מיך באגעגענען מיט איינעם א פארשוין, אן אגענט אן אינספעקטאר פון „אקוויטעבל״, וואס שטראפירט
מענטשן פונעם טויט און האט דערפון פרנסה מיטן פולן מויל. ער האט
מיר ארויסגענומען א ביכל און האט מיר באוויזן, וויפל מענטשן ער
האט שוין פארשטראפירט פונעם טויט און וויפל מענטשן עס זיינען שוין
 
 