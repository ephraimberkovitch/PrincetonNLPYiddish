 
 פונעם יאריד: דער יצר־טוב מיטן יצר־הרע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
געזשאלעוועט קיין שמיץ... אוי, שמיץ!...
    
נאר דאס אלצדינג איז געווען גארנישט אקעגן דעם, וואס סירקא
איז נעבעך אומגעקומען אומזיסט־אומנישט!
    
מער פון אלע איז געווען דערשלאגן סירקאס ליבלינג ― דער מחבר
פון די דאזיקע מעמוארן. דער האט עטלעכע טעג דורכאנאנד ניט געגעסן,
עטלעכע נעכט ניט געשלאפן, געקאטשעט זיך אף אלע זייטן, געזיפצט און
געקרעכצט שטילערהייט, נישט געקאנט מוחל זיין די שלעכטע בייזע
מענטשן, וואס האבן ניט אין זיך קיין קאפ רחמנות, קיין צער בעלי־חיים, קיין טראפן יושר ― און ער האט שטארק־שטארק נאכגעדענקט נאך
דעם, וואס איז א הונט און וואס איז א מענטש, להבדיל?... פארוואס
איז א הונט אזוי געטריי צו א מענטשן, און פארוואס איז א מענטש
א תליון?... און עס קומט אים אפן זינען סירקא מיט די קלוגע גוטע אויגן,
און ער פאלט־צו מיטן פנים צו דער קישן און באנעצט זי מיט ביטערע,
ביטערע טרערן.
  
12
  
דער יצר־טוב מיטן יצר הרע
  
עוזר דער קארנאסער ― א מסור. ― א סך אפיטרופסים. ― די באבע מינדעס
    
 שבת־אויבס. ― מוסר־זאגער און מאראל־פריידיקער.
    
טאמער וואלט א יינגל פארגעסן, אז ער האט געהאט א הונט פאר
א חבר, האט מען אים דערמאנט אף יעדן טריט און שריט: „סירקא האט
דיר געלאזט געריסן״... און בא אזא געלעגנהייט האט מען אים שוין
דערווייל אריינגעזאגט אביסל מוסר ― ער זאל האבן צו געדענקען אף
ווייטער. דאס מוסר־זאגן איז פאר אים געווען א סך ערגער פון פעטש.
ניט אומזיסט זאגט מען בא אונדז א שפריכווארט: „א פאטש פארגייט,
א ווארט באשטייט״. ובפרט, אז דא איז געווען ביידע זאכן: אי פעטש, אי
ווערטער. און ווערטער זיינען געגאנגען פון אלע זייטן. ווער ס׳האט געהאט גאט אין הארצן, דער האט געשטראפט, און דווקא מיט גוטע רייד.
דאכט זיך, וואס געהער זיך אן א ייד א שמש צו א נגידס א יינגל, בעת
ער דאוונט? און וואס איז זיין עסק, אשטייגער, וואס א נגידס א יינגל
קוקט דורכן פענצטער ארויס אקוראט בעת שמונה־עשרה? און א נגידס
א יינגל, מיינט איר, קוקט אומזיסט דורכן פענצטער? ס׳מעג זיך טאקע
זיין שמונה־עשרה, ס׳איז אבער פארט העכסט־אינטערעסאנט צו זען א
זעלטענע סצענע, וואס ס׳איז כדאי אנצוקוקן און זיך א מוסר אראפנעמען, ווי אזוי א הונט יאגט זיך נאך א קאץ. די קאץ האט זיך אנגעבלאזן און לויפט פייל אויסן בויגן ― דער הונט נאך איר. די קאץ אפן
פארקאן ― דער הונט נאך איר. די קאץ צום רינשטאק ― דער הונט
נאך איר. די קאץ דורכן רינשטאק אפן דאך ― דער הונט א מכה!
בלייבט ער שטיין, דער כלב שבכלבים, ווי א נאר, און באלעקט זיך און
טראכט זיך, אפנים: „וואס האב איך, הונט, נאכצולויפן נאך א קאץ,
וועלכע איז גארניט מיין שטאט, און וואס האב איך צו טאן אפן דאך?״...
    
― אט אזוי שטייט א יינגעלע שמונה־עשרה? ― זאגט מלך דער
שמש און דערלאנגט איבערן האלדז־און־נאקן. ― ווארט, שייגעץ, איך
וועל שוין דערציילן דיין טאטן!...
    
אדער, אשטייגער, וואס גייט עס אן עוזר דעם קארנאסן בעדער
(אמאל איז עוזר געווען א שוסטער, אף דער עלטער איז ער געווארן אויסגעמאטערט און האט זיך באשטעלט פאר א בעדער), וואס נחום וועוויקס
יינגלעך גליטשן זיך בארג־אראפ אפן געזעס און רייבן־אויס די הויזן?
האט דאס עוזר דער קארנאסער בעדער באדארפט דערזען פון באד ארויס
און האט זיך עס אביסל צעלאזט אף זיין פאנפעוואטע כלי:
    
― ממזרים! הולפייעס! א רוח אין אייער פאפער און מופער אריין!
איר נעמט נייע הויזן און מאכט א פעל, עובר אף בל פשחית! אט לויף
איך אוועק צו אייך אין חפר אריין און שפעל אייך צו א פענקעלע!״
    
צושטעלן א בענקעלע ― דאס איז ניט נאר א מצווה, דאס איז א
חוב, וואס יעדער ייד איז מחויב צו טאן, ווארעם יעדער ייד האט קינדער און קיינער קאן נישט ערב זיין, וואס פון זיינע קינדער קאן אמאל
אויסוואקסן. באדארף מען זיי גוט נאכקוקן און העלפן כאטש מיטן מויל,
אויב מע קען נישט מיט די הענט. דעריבער האבן די קינדער געהאט א
סך מדריכים און אפיטרופסים און אנגעהערט זיך אזוי פיל מוסר,
שטראף־רייד און מאראל, אז ס׳האט שטענדיק געזשומעט אין די אויערן: „זשו־זשו־זשו ― דאס זאלסטו נישט טאן!״ „זשו־זשו־זשו ― דא
זאלסטו נישט שטיין!״ „זשו־זשו־זשו״ ― אהין זאלסטו נישט גיין!״
אלע האבן געזשוזשוקעט: טאטע־מאמע, שוועסטער און ברידער, דער רבי,
די דינסטמויד, די פעטערס, די מומעס, די באבע, און איבערהויפט די
באבע מינדע, וואס פארדינט דערמאנט צו ווערן מיט א פאר ווערטער.
    
די באבע מינדע ― דאס איז געווען א יידענע א הויכע און א
טשעפקע, אן אפגעפוצטע און א פרומע מיט סכנת־נפשות! איר עובדה
איז געווען ― אכטונג צו געבן אף די קינדער און אף זייער יידישקייט:
אויסגלעטן די אייניקלעך די פאות מיט באשפייטע פינגער, אפרייניקן און
אויסגלייכן די מלבושימלעך, זיך צוהערן ווי זיי דאוונען, בענטשן און
לייענען קריאת־שמע פארן שלאפן גיין. דערפאר האבן אלע אייניקלעך געמוזט קומען צו איר שבת באטאג זאגן דער באבען א גוט־שבת, זיך אויסזעצן, ווי די סטאטקעס, בא דער וואנט און זיצן און ווארטן, ביז זי וועט
געבן „שבת־אויבס״. געגעבן האט זי דעם „שבת־אויבס״ עפעס ניט
אזוי ביד רחבה, נאר דערפאר אף ריינע גלאנציקע שעלעכלעך: אן עפעלע, א פערשקע, א באקסער, א פייג, אדער דריי־פיר איינגעדארטע ראזשינקעס, און מוסר האט זי דערביי געזאגט אן א שיעור! דער מוסר איז
באשטאנען אין דעם, אז מע באדארף פאלגן טאטע־מאמע און גוטע־פרו־מע לייט, און אז מע באדארף זיין יידן, און אז גאט וועט שטראפן פאר
איטלעכס ברעקעלע ― פאר ניט דאוונען, פאר ניט פאלגן, פאר ניט לערנען, פאר שטיפן, און אפילו פאר א שלעכטע מחשבה, און אפילו פאר
א פלעק אף דער קאפאטע, ― אזוי, אז ס׳איז כמעט נישט איינגעגאנגען
דאס עפעלע, די פערשקע, דער באקסער, די פייג, אדער די דריי־פיר איינגעדארטע ראזשינקעס.
    
נאר וואס פאר א ווערט האט געהאט דער באבעס מוסר אקעגן יענעם קוואל פון מוסר, וואס דער רבי האט נאכדעם אויסגעגאסן פאר זיינע
תלמידים טאקע דעם זעלבן שבת באטאג פאר מנחה דאוונען? טייכן
טרערן האט ער ארויסגעצויגן פון אלעמענס אויגן ― אזוי שארף און
בולט האט ער אויסגעמאלט דעם יצר־טוב מיטן יצר־הרע, דעם גן־עדן
מיטן גיהנום, מיטן מלאך־הדומה, מיטן ווארפן כף־הקלע פון איין עק
וועלט ביזן אנדערן! מיליע־מיליאסן שדים, רוחות און ניט־גוטע האט ער
אויסגעשפרייט פאר די תלמידימס פיס, געזען זיי בא איטלעכן אונטער די
נעגל, געווען זיכער, אז יעדער איינציקער איז א יורש־גיהנום, ווארעם טאמער האט זיך אפילו געפונען איינער אזעלכער, וואס האט ניט געזינדיקט,
וואס האט געדאוונט און געלערנט און געטאן אלצדינג, וואס דער יצר־טוב הייסט צו טאן, האט ער דאך געפאלגט דעם יצר־הרע און געזינדיקט
ב מ ח ש ב ה. און אויב ניט במחשבה, האט ער אין שלאף, אין חלום
עפעס מהרהר געווען וועגן א זאך, וואס מע טאר ניט...
    
הכלל, ס׳איז נישט געווען זיך אויסצובאהאלטן פונעם מזיק, פונעם
יצר־הרע, אין ערגעץ, סיידן לייג זיך אוועק און שטארב! און דא, אף צו־להכעיס, ווילט זיך דווקא א לעב טאן, און דווקא א שטיף טאן, און דווקא
לאכן, און דווקא נאשן, און דווקא אפכאפן דאס דאווענען, און דווקא
טראכטן פון דעם, וואס מע טאר ניט... דאס איז שוין געווען דעם יצר־הרעס ארבעט, וואס האט געהאט גענוג שליחים אף אריינצוכאפן דעם
אומשולדיקן אין נעץ אריין ― און קוים האט ער שוין אריינגעכאפט,
איז מען שוין במילא נאכגעגאנגען אים, ווי א קעלבל, און געטאן אלצדינג, וואס דער יצר־הרע האט געהייסן טאן. און דער יצר־הרע האט שוין
אזא גליק, א ז  א י ם  פ א ל ג ט  מ ע ן  א ס ך מ ע ר, וו י
ד ע ם  י צ ר ־ ט ו ב. עס העלפט נישט קיין שום מוסר־זאגן מיט קיין
שום מאראל פרעדיקן. אדרבה ― וואס מער דער יצר־טוב פלייסט זיך,
אלץ שטארקער ארבעט דער יצר־הרע. איך האב מורא ארויסצוריידן, נאר
מיר שיינט, אז ס׳זאל ניט זיין קיין יצר־טוב, וואלט דער יצר־הרע נישט
געהאט וואס צו טאן...
  
13
  
גנבה, קארטנשפיל און אנדערע עבירות
  
די קינדער העלפן דער מאמע אפן יאריד. ― קארטן לכבוד חנוכה. ― בערל דער
    
 אלמנהס לערנט גנבענען. ― א יונג אן אויסווורף.
    
מיט נחום וועוויקס קינדער האט זיך דער יצר־הרע באגאנגען, ווי א
מערדער. לא די וואס די קונדסים האבן פארקנייטשט דאס דאוונען, העכער
האלב איבערגעהיפערט און געזאגט דער באבען א גרויסן ליגן, אז זיי
האבן אויסערן דאוונען נאך געזאגט עטלעכע קאפיטלעך תהלים, ― האבן
זיי נאך פשוט אויסגעלערנט זיך גנבענען, נאשן, קארטן־שפילן און נאך
אנדערע עבירות... פארשטייט זיך, אז דאס אלצדינג איז געגאנגען בהדרגה,
איינס האט מיטגעשלעפט דאס אנדערע, ווי אין פסוק שטייט געשריבן:
עבירה גוררת עבירה... און געגאנגען איז דאס אט ווי אזוי:
    
איך האב אייך שוין, דאכט זיך, געזאגט אויבן, אז די וואראנקאווער
יידן האבן געלעבט פונעם גוי, און איבערהויפט פון די גרויסע יארידים,
וואס האבן געהייסן מיטן נאמען „קראסנע טארגעס״. אף די דאזיקע יארידים האבן יידן ארויסגעקוקט, האבן זיך געטומלט, געמאכט געשעפטן,
געלייזט געלט, און גויים האבן געטאן זייערס ― זיי האבן געגנבעט, און
איבערהויפט די גויעס. ס׳איז גאר ניט געווען אויסצושטיין און איינצוהיטן זיך פון זיי! אט האט איר בא איינער ארויסגעטרייסלט פון ארבל
א פאטשיילע, אדער א סטענגעלע, און אט האט שוין די אנדערע גויע
אוועקגעלקחנט אונטער דער נאז א חלבן ליכטל, אדער א באקסער. וואס
טוט מען? איז די מאמע, חיה־אסתר נחום וועוויקס, געפאלן אף אן עצה:
אוועקגעשטעלט אירע יינגלעך אין קלייט, זיי זאלן אכטונג געבן, מע זאל
ניט גנבענען ― און חברה האבן איר גוט און געטריי אכטונג געגעבן: א
 
 