
 
 דער 19טער אפריל איז פאראייביקט ווי אן אנגעזעענע דאטע פון יידישער העלדישקייט און גבורה, וואס איז סימבאליש ענג פארבונדן מיט פסח – דעם יום־טוב פון באפרייונג פון שקלאפעריי און פרייהייט. איינער פון די וויכטיקסטע און טייערסטע סימבאלן פונעם ווארשעווער געטא אויפשטאנד איז דאס ליד ״פארטיזאנער הימען״ (״זאג ניט קיין מאל אז דו גייסט דעם לעצטן וועג״). מען האט עס געשאפן אין ווילנער געטא, עטלעכע טעג נאכן אויפשטאנד אין ווארשע. דא קענט איר הערן און לייענען ווי שמערקע קאטשערגינסקי, דער פאעט און קעמפער פון ווילנער געטא דערציילט, ווי אזוי ער האט צום ערשטן מאל געהערט דאס ליד. אודיא איז פונעם קלאנג־ארכיוו פונעם יידישן ביכער־צענטער. 
 שמערקע קאטשערגינסקי דערציילט: 
 
 אפט מאל טראכט איך ביים דערמאנען דעם אויפשאנד אין ווארשעווער געטא אדער ביי ליקווידאציעס צי אויפשטאנדן ביי אנדערע געטאס און קאנצענטראציע לאגערן: וואס דארף מען טאן אין אזא שעה? וואס זאל מען רעדן און וואס זאל מען זינגען און וואס זאל מען דערציילן. אפשר וואלט געווען די בעסטע זאך שווייגן? שווייגן מוז אונדז אריבערטראגן אין יענע וועלטן, אין יענע צייטן, זיך פארשטעלן ווי אזוי זיי זיינען געשטארבן, ווי אזוי זיי זיינען אומגעקומען, ווי אזוי זיי האבן געקעמפט. 
 דערמאן איך זיך אבער, אז אויך אין די געטאס האט מען דאך געפייערט פארשידענע געדענקען־טעג און געפראוועט יום־טובים. כ׳וועל קיין מאל ניט פארגעסן, ווי דעם 2טן מיי 1943, האבן מיר זיך אויפגעקליבן אין דער ווילנער געטא אויף א פייערונג, וואס האט געטראגן דעם נאמען ״אומשולדיק: דער פרילינג אין דער יידישער ליטעראטור״. אבער מיר האבן געוווסט, אז ניט וועגן פרילינג וועלן מיר איצטער רעדן, כאטש ס׳איז פרילינג אויפן גאס, כאטש די הימלען זיינען אזוי צעבלויט, כאטש די זון איז אזוי צעשיינט, אבער ניט פאר אונדז זיינען הימלען איצטער. מיר זעען זיי ניט, ווייל איבער די זיבן שמאלע געטא־געסעלעך לויכטן אריין פון אויבן נאר זיבן שמאלע פאסן ליכט, אזוי ווי מיר וואלטן אונטער גראטעס געווען און אזוי ווי די זיבן פאסן ליכט וואלטן אין גראטעס אריינגעשיינט. מיר האבן צוזאמענגעקליבן דארטן אין דער קאפע, אויף דעם אוונט, געווידמעט דעם פרילינג אין דער יידישער ליטעראטור, האבן מיר געזען, מיר האבן געפילט, אז [דאס, וואס] מיר פייערן היינט, קען זיין די לעצטע דאטע, דער לעצטער געדענק־טאג, וואס איז נאך מעגלעך צו פייערן פאר אונדז, נאך דערווייל לעבעדיקע. 
 דעם 2 מיי, 1943סטן יאר, האט זיך געשטעלט דער פארזיצער פון אט דער פארזאמלונג אין ווילנער געטא און האט געזאגט אזוי: ״אונדזער פארטיזאנער ארגאניזאציע אין געטא האט באקומען געהיימע באריכטן, אז אין ווארשעווער געטא איז אויסגעבראכן געווארן אן אויפשטאנד. 
 וויל איך פארענדיקן מיט אן עפיזאד, ווי אזוי אויף יענעם אוונט … איז צוגעקומען צו מיר א יונגער פאעט, אן 18־יאריקער בחורל, הירשקע גליק … און געזאגט: ״קאטשערגינסקי, כ׳האב אנגעשריבן א ליד, ווילסט הערן?״ זאג איך: ״הירשקע, קום צו מיר מארגן״… 
 
 און הירשקע איז געקומען אויף אין דער פרי, און האט צוערשט אויסגעלייענט און דערנאך האט ער איבערגעריסן דאס לייענען און אנגעהויבן זינגען דאס ליד, וואס איז געווארן א צווייטע ״התקוה״ פארן יידישן פאלק, ״זאג ניט קיין מאל, אז דו גייסט דעם לעצטן וועג״. און ווען הירשקע גליק האט אנגעהאויבן אויסזינגען פאר מיר דאס ליד איז פא מיר פארבייגעפלויגן אזוי ווי פאר אלע אנדערע, ווער האבן עס דערנאך געזונגען און שפעטער און היינט, און מארגן וועלן זיי זינגען… הירשקע גליקס ליד האט אונדז אויך שטאלץ געמאכט, ווייל ער האט פאראייביקט אין אט די פיר סטראפעס ניט נאר דעם אויפשטאנד אין ווארשעווער געטא, נאר האט פאראייביקט דעם חורבן, דעם אומקום און די גבורה און דעם אויפקום פון די יידן אין די געטאס, אין די לאגערן און אין די וועלדער. 
 די רעדאקציע דאנקט ניקאליי באראדולינען (ניו־יארק) פארן גרייטן דעם מאטעריאל 
 document.createElement(׳audio׳); 
 Аудиоплеер http://www.gazetaeao.ru/resurs/uploads/2019/04/Shmerke־dertseylt.mp3 