 נאך 15 חדשים פון פאנדעמיע און פארשפארונג, האט דאס לעבן אין ניו־יארק, צום גרעסטן טייל, זיך אומגעקערט צו דעם וואס ס׳איז געווען סוף־פעברואר 2020. צוליב דעם וואס אין דער שטאט וווינען מער יידיש־רעדערס ווי אלע אנדערע שטעט, איז פאסיק ארויפצושטעלן א יידיש ליד וועגן דעם „גרויסן עפל״. אבער וואס פאר א ליד זאל דאס זיין? לכתחילה איז מיר איינגעפאלן „קאני־איילענד״ , פאפולאריזירט פון די שוועסטער בערי, אבער עס איז ניט וועגן דער שטאט בכלל, נאר וועגן איין געגנט, און בלויז א פלאזשע דערפון דערצו. טראכטנדיק וועגן די ערטער וואס איך האב צוליב דער פאנדעמיע שוין לאנג ניט געזען, איז מיר געקומען אויפן זינען די הויפטצווייג פון דער ניו־יארקער עפנטלעכער ביבליאטעק אויף דער 42סטער גאס, ווו איך פלעג אפט פארברענגען שעהען לייענענדיק די אמאליקע יידישע פרעסע. דארטן, ביי דער „דורות״־אפטיילונג, פלעג איך אפט כאפן א שמועס מיט דער יידישיסטקע, מרים־חיה סגל, וואס אחוץ איר ארבעט ווי אן ארטיקע ביבליאטעקערין , איז זי אויך אן אקטריסע און זינגערין. 
 אין 2015 האט סגל ארויסגעלאזט אן אלבאם לידער, „טויזנט טעמען״ , אין וועלכן זי זינגט א צאל אריגינעלע לידער, אריינגערעכנט „ניו־יארק, ניו־יארק״ , א ליבעליד צו דער שטאט, „ווו ניט נאר מע שלאפט ניט, נאר מע פלאפלט אויף יידיש א גאנצן מעת־לעת״. געוויסע זאכן וואס ווערן דערמאנט אינעם ליד זענען ספעציפיציש שייך די ניו־יארקער ליבהאבער פון יידיש — לשמל צו „ביינברידזשיווקע״ — אנדערע ווי ״הייסע וויכוחים צווישן די פרומע און פרייע״ זענען וועגן יידן בכלל און געוויסע, ווי א „שטאט ווו גארניט פעלט — מע דארף נאר האבן געלט״, זענען שייך יעדן ניו־יארקער תושב. 
 אויבן קען מען זען אן אויסצוג פון אן אינטערוויו, וואס סגל האט געמאכט מיטן יידישן ביכער־צענטער, אין וועלכן זי רעדט וועגן דעם ליד „ניו־יארק, ניו־יארק״ און זינגט א טייל דערפון. כדי צו הערן דאס ליד, ווי עס קלינגט אויף איר אלבאם, גיט א קוועטש דא . עס באגלייטן זי מייקל ווינאגראד (קלארנעט); פאטריק פארעל (אקארדעאן); בענדזשי פאקס־ראזען (באס); קארמען סטאף (פיאנע), און עלקע (אלישא) סוויגאלס (פידל). 
 מער וועגן מרים חיה־סגל קען מען זיך דערוויסן פון אן אינטערוויו, וואס באריס סאנדלער האט געמאכט מיט איר אין 2015: 
