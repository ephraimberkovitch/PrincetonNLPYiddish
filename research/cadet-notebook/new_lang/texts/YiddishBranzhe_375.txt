

דער אקטיאר באריס קרייטשמאן אין „גאסעט‟ 



 by באריס סאנדלער 
October 1, 2018November 7, 2018 Filed under:
ארכיוו
טעאטער 

די רעצענזיע אויף „קיניג ליר‟, געשפילט אינעם מאסקווער מלוכישן יידישן טעאטער, האב איך צופעליק געפונען אין א צייטונג פונעם יאר 1938. אויפן בילד צו דער רעצענזיע, געמאכט באלד נאך דער פארשטעלונג, קוקט פון הינטער מיכאעלס׳ און זוסקינס פלייצעס ארויס דער יונגער אקטיאר באריס קרייטשמאן. איך ברענג ווייטער סיי די רעצענזיע פון אדאלף גאטליב און סיי די צוויי בילדער, אויף וועלכע מע קאן זען באריס קרייטשמאן.
לעאניד פליאט
דער טעות פון גארדאן קרעג*
דער פראצענטניק קלמן, טרעפנדיק ביי זיך אין שטוב הערשעלע אסטראפאלער, ווארפט אים ביי נאכט ארויס אין דרויסן. אויסגעטשוכעט זיך נאכן פאלן, הייבט זיך הערשעלע ווידער ארויף מיט די טרעפ צו קלמנס טיר און קלאפט אן: „כ׳האב פארגעסן צו ווינטשן אייך א גוטע נאכט!‟ — זאגט חניפהדיק הערשעלע דעם בייזן באלעבאס. קיין אנדער ארט איבערצונעכטיקן, אויסער אונטער דער באנק, האט הערשעלע נישט געפונען. טרייסט ער זיך מיט א חכמה: „אייניקע וווינען אין א דירה אן א דאך, און איך האב א דאך אן א דירה‟…
ערשטער קורס סטודענטן פון טעאטער־סטודיע ביים ״גאסעט״, מאסקווע, 1929. אויפן בילד: אונטערשטע שורה (פון לינקס) 1\. שרה פאבריקאנט, 2. ראזע קורץ … 8. מאקס ריינגאלד; צווייטע שורה פון אונטן: … 2. חיים (יעפים) העלפאנד, 3. משה ליוואקאוו… 5. שלמה מיכאעלס, 6. פארוואלטער און רעזשיסאר אפרים לויטער, 7. משה שאפירא; דריטע שורה: … עלשע בעזווערכני (אין מיטן); … פערטע שורה, אייבערשטע ריי: באריס קרייטשמאן (דער צווייטער פון לינקס)
הערשעלע פאלט נישט ביי זיך קיין מאל ניט. ער איז שטענדיק לעבעדיק און פריילעך, שארפזיניק און גיט זיך תמיד אן עצה. אזוי שילדערט דער יונגער אקטיאר באריס קרייטשמאן זיין העלד אין דער פארשטעלונג פון משה גערשענזאנס פיעסע „הערשעלע אסטראפאליער‟, אויפגעפירט פון בנימין זוסקין אינעם „גאסעט‟.
צום באדויערן, קומט אפט זען אקטיארן, מיט א גרעסערן אקטיארישן סטאזש ווי ביי קרייטשמאנען (זיין ערשטע ראלע האט ער געשפילט אין 1932), וועלכע שפילן וואדעווילן און פטרן דערביי זייער מייסטערשאפט אויף ביליקע „טריקן‟ און „קאזשלקעס‟. דערמיט, מיינען זיי, וועט זייער דערפאלג זיין גרעסער. קרייטשמאן האט זייער פינקטלעך פארשטאנען דעם עיקר פון דער וואדעווילער טעכניק — לייכטקייט. ער דערגרייט זי דערמיט, וואס גיט איבער די אבסורדישע מעשים פון זיין פערסאנאזש, ווי אבסאלוט בארעכטיקטע און נאטירלעכע. ס׳וואלט אויסגעזען זייער שלעכט, אויב אין א פאראדאקסאלער סיטואציע, וואלט דער אקטיאר אנגעהויבן שרייען: „קוקט, קוקט, ווי קאמיש איז די סיטואציע, און ווי קלוג דרייט ער זיך פון איר ארויס!‟. די שארפע וואדעווילער סיטואציע דערגייט בעסער צום צושויער, אויב דער אקטיאר „קוועטשט‟ נישט אויף איר בכיוון אן.
קרייטשמאן פירט זיך אויף דער בינע אויף נאטירלעך, וואס מאכט זיין שפילן זייער איבערצייגעוודיק. דער פארשפרייטער טריק אין א וואדעוויל — טראנספארמאציע — פאדערט פונעם אקטיאר א באזונדערע מייסטערשאפט. אינעם צילינדער און אין דער צוגעטשעפעטער בארד פון א „קיעווער דאקטער‟ זעט קרייטשמאן אויס סאליד און גרויסהאלטעריש, אבער נישט איבערגעטריבן, נישט מער ווי מע דארף, אז דער צושויער זאל אין דעם גלייבן. אוודאי, פארשטייט און זעט דער צושויער, אז דער „דאקטער‟ איז הערשעלע; הערשעלע אליין באהאלט עס נישט אויס פון זיינע פריינט אינעם זאל, צו וועלכע ער שיקט בשתיקה זיינע כיטרע שמייכעלעך. אזוי — גרינג, אן א „קוועטש‟ — שפילט קרייטשמאן אלע סצענעס, ווו זיין העלד האלט זיך אין איין איבערטאן, באנוצנדיק זיך בלויז מיט צוויי־דריי שטריכן, כדי צו שאפן א פינקטלעכע געשטאלט (למשל, ער בייט נישט די שטים, נאר ער ענדערט די מאניר פון דער אויסשפראך).
עס קומט אפט אויס צו הערן, אז די סודות פון שפילן וואדעוויל זיינען אין אונדזער צייט פארלוירן געגאנגען, אז נאר די אלטע אקטיארן באהערשן זיי נאך. דעריבער פריידט נאך מער די הצלחה פונעם יונגן סאוועטישן אקטיאר אין אט דעם זשאנער. פארשטייט זיך, אז קרייטשמאנס ארבעט פארמאגט אויך אייניקע פעלערן, אבער ס׳איז גרינג זיי צו פארריכטן; דאס אלגעמיינע בילד איז געמאכט געווארן פינקטלעך און ריכטיק, מיט א גוטן געשמאק, אינערלעכער איידלקייט, און מיט צוציונג־קראפט פון א קלוגן יונגן טאלאנט.
נאך דער פארשטעלונג פון ״קיניג ליר״. באריס קרייטשמאן (ערשטער פון לינקס) אין די בגדים פון הערצאג קארנוועל
דעם עולם אין זאל, פארכאפט מיט די מעשים פון דעם פריילעכן הערשעלע, איז שווער זיך פארצושטעלן, אז דער זעלבער אקטיאר וועט אויפן צווייטן טאג אנטאן די בגדים פונעם פינצטערסטן פערסאנאזש פון שייקספירס „קיניג ליר‟, דעם הערצאג קארנוועל. עס וואלט זיך געדארפט דאכטן, אז די געשטאלטן פונעם וויצלער הערשעלע און דעם גאווהדיקן הערצאג, געפינען זיך אין היפוכדיקע זייטן פון אקטיארישן אמפלוא; אבער קרייטשמאן שפילט די פארשיידנארטיקע כאראקטערס מיטן זעלבן כוח, פשוטקייט און איבערצייגעווידקייט.
גארדאן קרעג נאכן באזוכן די פארשטעלונג אין „גאסעט‟ האט אנגערופן פיר אקטיארן, וואס זייער מייסטערשאפט האט אים אנציקט. לויט זיינע ווערטער, האבן זיי געשפילט „עכט שייקספירעריש‟. אויך דער נאמען פון באריס קרייטשמאן איז אנגערופן געווארן. געפינענדיק זיך הינטער די קוליסן, האט קרעג געבעטן אים צו באקענען מיטן אקטיאר, וואס האט געשפילט די ראלע פון הערצאג קארנוועל. ווי גרויס איז געווען זיין חידוש, ווען ער האט דערזען פאר זיך נאך גאר א יונגן מענטש. „זעענדיק אייך אויף דער בינע, — האט ער געזאגט, — בין איך געווען איבערצייגט, אז דעם הערצאג שפילט א רייפער מייסטער‟…
אין יאר 1929 איז אין דער טעאטער־סטודיע ביים מאסקווער „גאסעט‟ אנגענומען געווארן א שיימעוודיקער פראווינציעלער בחור. מיט גרויסע שוועריקייטן האט ער זיך דערקליבן קיין מאסקווע, כדי צו פארבינדן זיין לעבן מיטן יידישן טעאטער, וועגן וועלכן ער האט אזוי געטרוימט אין זיין שטעטל, זיך לערנענדיק זייגערמאכעריי. קרייטשמאן האט זיך אפגעגעבן דעם לערנען אין דער סטודיע מיט לייב און נפש. זיך געפייניקט נאך יעדן קרומען בליק פון זיינע לערערס.
באריס קרייטשמאן ארבעט אינעם טעאטער פארכאפטערהייט און מיט ליבע, ערלעך און מיט גרויס אחריות. אין דער נאענטער אויפפירונג פון „גאסעט‟, אין דער פיעסע „אומרויקע עלטער‟ פונעם דראמאטורג ראכמאנאוו שפילט ער זייער א קאמפליצירטע ראלע.
*גארדאן קרעג (1873־1966) — גרויסער ענגלישער אקטיאר און רעזשיסאר

Share this:TwitterFacebookPrintLike this:Like Loading...

Related
 


Tagged: jewsresearchtheatreYiddish 
Post navigation


Previous Post
דער גורל פונעם קיעווער ארכיוו ביים אינסטיטוט פון יידישער פראלעטארישער קולטור (סוף) 

Next Post
א גאסט אויף א ווייל… 



