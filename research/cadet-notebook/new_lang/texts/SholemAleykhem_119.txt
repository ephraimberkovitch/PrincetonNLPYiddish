 
 ארעמע און פריילעכע: מיין ערשטער ראמאן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
  
די ערשטע שטעלע און דער כוח פון פראטעקציע
    
ווער עס האט פארזוכט דעם טעם פון זיצן שפעט באנאכט א הונגעריקער בא א שמעלצנדיק ליכטל, איינגעהילט אין א צעריסן פעלצל,
און חזרן גראמאטיקע: ― אימעניטעלנעי ― ביעלעי סוויעזשעי כליעב;
ראדיטעלנעי ― ביעלאהא סוויעזשאהא כליעבא; דאטעלנעי ― ביעלאמו
סוויעזשעמו כליעבו, און בשעת מעשה זאל זיך גלוסטן כאטש א שווארץ
אלט געבאקן שטיקל ברויט ― און ס׳איז ניטא... ווער עס האט פארזוכט
דעם טעם פון שלאפן אף א הארטער באנק מיט א ווייכן קולאק צוקאפנס,
און דאס לעמפל טשאדעט, און דאס קינד וויינט, און די אלטע ווארטשעט... ווער עס האט פארזוכט דעם טעם פון א פאר שטיוול, וואס איין
אפצאס איז אפגעשפרונגען און א פאדמעטקע שלעפט זיך נאך און
קוואטשקעט, און איר קענט פון איר בשום אופן נישט פטור ווערן... ווער
עס האט פארזוכט דעם טעם פון אפטראגן דעם זייגער אין לאמבארד
אריין, און דער לאמבארד וויל אים ניט אננעמען, מחמת די קאפערטע
איז ניט פון ריין זילבער און די געדערים זיינען ניט ווערט קיין פירער...
ווער עס האט פארזוכט דעם טעם פון בעטן בא א גוטן פריינט א גמילת־חסד, און ער לאזט זיך לאנג ניט בעטן, לייגט אריין די האנט אין קעשענע
און כאפט ארויס דאס בייטעלע און שווערט אייך, אז ער האט ניט א
גראשן... ווער עס האט דאס אלצדינג פארזוכט, אליין איבערגעלעבט, ―
דער וועט מיך אפשר פארשטיין, וויאזוי מיר איז געווען אף דער נשמה,
אז איך האב באקומען א שטעלע ― די ערשטע שטעלע ― פון צוועלף
קארבן א חודש מיט קעסט און קווארטיר און אף אלעם גרייטן!
    
וויאזוי איך האב די שטעלע באקומען ― וויל איך אייך ניט באמיען, און איך מיין, אז איך בין גאר ניט מחויב אייך אלצדינג דערציילן,
אז איך האב א פעטער, און דער פעטער האט א מומע, און די מומע
האט א באקאנטן, און דער באקאנטער האט א קרוב, און דער קרוב האט
א מחותן זייער א רייכן, נאר א פראסטן בעל־הבית, וואס וווינט אין
א דארף, האט א זון א בן־יחיד און זוכט א לערער אף יידיש און אף
רוסיש און אף דייטש און אף בוכהאלטעריע, און זאל זיין א טאטנס א קינד,
און זאל קאסטן וואלוול ― פונקט אנגעמאסטן פאר מיר! און איך האב
אנגעווענדעט אלע מיינע כוחות און איך בין אוועקגעלאפן צום פעטער
און האב געבעטן דעם פעטער, ער זאל בעטן די מומע, אז זי זאל בעטן
דעם באקאנטן, אז ער זאל בעטן דעם קרוב, אז דער קרוב זאל פועלן בא
זיין מחותן דעם רייכן בעל־הבית, אז ער זאל נעמען מיך, ניט קיין אנדערן, ווארעם א חוץ מיר איז פאראן אין מאזעפעווקע נאך אזעלכע
בחורימלעך, וואס קענען יידיש און רוסיש און דייטש און בוכהאלטעריע,
און וואס זיינען אייך גרייט צו פארן אין דער וועלט אריין, אבי א שטיקל
ברויט. ניט אזוי גיך האט מיין בעל־הבית ארויסגערעדט דאס גוטע ווארט,
אז ער נעמט מיך; ער האט זיך לאנג געשלאגן מיט דער דעה: ערשטנס,
צי זאל ער נעמען א לערער, צי ניין? און צווייטנס, אויב נעמען, צי זאל
ער נעמען מיך, צי אן אנדערן? ביז גאט האט געהאלפן, ס׳איז בא אים
געבליבן, אז ער זאל יא נעמען, און דער גורל איז געפאלן אף מיר, מחמת
די קענטענישן (אזוי האט ער געזאגט) שפילן בא אים א קליינע ראלע;
קענערס, האט ער געזאגט, זיינען היינט פאראן ווי די הינט; דער עיקר
איז בא אים, אז דער לערער זאל זיין „א טאטנס א קינד״. און אזוי ווי
איך בין א טאטנס א קינד, דערפאר „נעמט ער מיך״. אזוי האט ער מיר
געזאגט, מיין נייער פרינציפאל. נאר איך האב מורא, אז ער האט געזאגט,
מחילה, ליגן: מיינע איבעריקע קאנקורענטן זיינען אויך „טאטנס קינדער״
ניט ווינציקער פון מיר. נאר וואס דען? זכות־אבות, פראטעקציעס.
    
יא, גרויס און שטארק איז דער כוח פון פראטעקציע! און אז ווויל
איז דעם מענטשן, וואס האט א פעטער, וואס ער האט א מומע, וואס זי
האט א באקאנטן, וואס יענער האט א קרוב, וואס ער האט א מחותן
א רייכן בעל־הבית, וואס וווינט אין א דארף און האט א בן־יחיד און
זוכט א לערער אף יידיש און אף רוסיש און אף בוכהאלטעריע, און זאל
זיין א „טאטנס א קינד״, און ס׳זאל קאסטן וואלוול!...
  
ב.
  
מיין פרינציפאל פארוויגט מיך מיט זיינע גוזמות, און איך
    
 כאפ א דרעמל
    
ווער איז געווען מיין פרינציפאל? וואס איז ער געווען? וואס פאר
א פנים האט ער געהאט: צי א הויכער, צי א נידעריקער? צי א דינער, צי א גראבער? צי א געלער, צי א שווארצער? איך מיין, אז
ס׳איז אייך ניט אזוי נייטיק צו וויסן. וויאזוי מע רופט אים ― איז אייך,
דוכט מיר, אויך ניט נוגע אין לעבן. עס קען זיין, אז ער לעבט נאך ערגעץ, פאסט מיר גאר ניט, איך זאל ארויסשטעלן דעם נאמען זיינעם.
לאם איך אייך בעסער איבערגעבן דעם שמועס, וואס מיר האבן געהאט
דאס ערשטע מאל, בשעת ער האט מיך גענומען צו זיך אין וואגן אריין
― א גאנץ פיינער עקיפאזש מיט צוויי שיינע פערד ― און האט מיך
מכבד געווען מיט א ציגאר ― דער ערשטער ציגאר, וואס איך האב אף
מיין לעבן פאררייכערט און וואס האט מיך אפגעקוילעט אף אייביק.
    
― פארט איר ארויס, הייסט דאס, יונגערמאן, דאס ערשטע מאל
פון שטאט אין דארף אריין? ― אזוי מאכט ער צו מיר און קוקט אפן
גרויען אש פון דעם שווארצן ציגאר. ― איר קערט אוודאי מיינען, יונגערמאן, אז א דארף איז מי יודע וואס, און מיר, דארפס־יידן, ווייסן ניט
וואס גוט איז? איר וועט זיך פארגינען אנקוקן, יונגערמאן, א זיצעכטס
פון א דארפס־ייד, א שטוב מיט א הויף מיט א גארטן ― א פאלאץ,
א דווארעץ! חדרים און חדרימלעך, איך זאל אייך זאגן, יונגערמאן, בלא
גוזמא, כמעט ביז צוואנציק. וואס זאג איך צוואנציק? אריבער דרייסיק!
אי, צו וואס דארף איך אזויפיל חדרים? איך ווייס אליין ניט: צוליב די
געסט. עס קומען צו מיר אפטמאל געסט. וואס זאג איך אפטמאל? אלע
וואך, אלע טאג. ניטא דער טאג, סע זאל ניט קומען קיין גאסט, צוויי
געסט, דריי געסט, און נאך וואסערע געסט! א פריץ, א פריסטאוו, אן
איספראווניק, א מיראוואי... איך לעב מיט זיי אלע זייער גוט. לאם איך
האבן די ברכות, וויפל מאל סע מאכט זיך: איך זע א קארעטע מיט פיר
פערד פארט צו גלייך צום גאניק; פרעג איך: ווער איז דאס געקומען?
זאגט מען מיר: יעווא פרעוואסכאדיטעלסטווא, דאס הייסט, דער גובערנאטאר אליין... נו, קען מען ניט זיין קיין דבר־אחר, און מע מוז אים
  
אויפנעמען, ווי סע קער צו זיין, אים אפטרעטן די גרעסטע חדרים מיטן
גאנצן גארטן. און בא מיר א גארטן ― מעג מען אים אנקוקן! א וואלד,
ניט קיין גארטן! מיינע עפל, מיט מיינע בארן, מיט מיינע פלוימען! היינט
וויינטרויבן? אלצדינג איז בא מיר, ברוך השם, פאראן אייגנס: ווישניק
פון מיינע וויינשל, און וויין פון מיינע וויינטרויבן, און ראזשינקעס אייגענע, און אפילו פיש אויך אייגענע פונעם אייגענעם טייך, און נאך וואסערע פיש, קארעסן און קארפן און שלייען און לעשטשעס ― לעשטשעס
אט אזעלכע א... ― דערביי טוט מיין פרינציפאל א מאך מיט ביידע
הענט אין דער ברייט, און איך בייג זיך אן א ביסל אף א זייט, בכדי
איך זאל אים קענען דורכלאזן זיינע לעשטשעס...
    
ער הערט ניט אויף צו דערציילן גוזמות, און איך הארך, הארך
מיט קאפ, שלינג, שלינג די ווערטער. די קארעטע וויגט זיך ווי א וויג־בעטל, די פערדלעך שמייסן מיט די וויידלען און לויפן, לויפן אן אן אפשטעל, און איך קען אייך אקוראט ניט זאגן, צי פונעם וויגן זיך אין
דער ווייכער קארעטע, צי פון די פערדס שמייסן מיט די וויידלען, צי
אפשר פונעם פרינציפאלס גוזמות ― איך הייב אן צו כאפן א דרעמל...
עס איז א שיינע ווארעמע זומער־נאכט! א גרינג ווינטל פארגנבעט זיך
אלע מאל און טוט מיך א שמיר, א גלעט, ווי מיט סאמעט, איבערן פנים,
און איך ווער אנטשלאפן, און פונעם שלאף הער איך, אז מיין פרינציפאל
כראפעט געשמאק.
    
אז מיר זיינען געקומען צו פארן אפן ארט, האט שוין די זון געהאט
איינגעפארן א שטיק הימל; ריין איז זי געווען, די יפהפיה, ריין און לויטער, ליכטיק און לעבעדיק, געשמייכלט צו מיר גאר פריינטלעך און אפגעגעבן מיר אפן נייעם ארט א שיינעם, א ברייטן גוט־מארגן.
  
ג.
  
א צעטל פון ליגנערס, א קאלטער קוק און א ווארעמע
    
 רעקאמענדאציע
    
פאראן אלערליי מינים ליגנערס אף דער וועלט. פאראן ליגנערס
אזעלכע, וואס קיינער נויט זיי ניט, קיינער שלעפט זיי ניט פאר דער
צונג, נאר גלאט אזוי ― ס׳איז דא א מויל און סע רעדט. צווישן די
דאזיקע ליגנערס זיינען פאראן דרייערליי מינים: א ליגנער אף נעכטן,
א ליגנער אף היינט און א ליגנער אף מארגן. דער נעכטיקער ליגנער וועט
אייך דערציילן בבא־מעשיות, וואס ניט געשטויגן, ניט געפלויגן; ער וועט
אייך שווערן, אז ער איז דערביי אליין געווען ― און גייט זייט חוקר
ודורש, זוכט עדות, לייקנט אים אפ!... א היינטיקער ליגנער ― דאס איז
ניט קיין ליגנער, אייגנטלעך, נאר א בארימער; ער וועט אייך דערציילן,
אז ער האט, אז ער ווייס, אז ער קען ― און גייט פארהערט זיך מיט
אים!... דער מארגנדיקער ליגנער ― דאס איז גלאט א גוטער מענטש,
וואס זאגט אייך צו גילדענע בערג: ער וועט גיין, ער וועט ריידן, ער וועט
טאן פון אייערטוועגן ― און איר דארפט אים גלייבן אף נאמנות. די
אלע דריי מינים ליגנערס ווייסן, אז זיי זאגן א ליגן, נאר עס מאלט זיך
זיי אויס, אז יענער גלייבט זיי. פאראן אבער אזא מין ליגנער, וואס בשעת
ער זאגט אפ דעם ליגן, מיינט ער אליין, אז ער האט געזאגט אן אמת
און איז איבערצייגט, אז יענער מיינט אויך, אז ס׳איז אן אמת, און
בשעת מעשה האט ער באמת הנאה. דאס איז א מענטש, וואס לעבט
אינעם עולם־הדמיון, א מענטש, וואס פאנטאזירט, מע קען זאגן: דאס
איז א מין מחבר, וואס קלערט אויס אלע מאל א נייע מעשה, פארגעסט
וואס ער האט נעכטן דערציילט, און די פאנטאזיע ארבעט בא אים אלע
מאל א פרישן געדאנק, א שפאגל־נייע אידעע.
    
אט פון דעם לעצטן מין ליגנערס איז געווען מיין פרינציפאל. איר
פארשטייט שוין אליין גאנץ גוט, אז פונעם דווארעץ האט זיך אויסגעלאזט א גאנץ געוויינלעכער הויף, פונעם פאלאץ ― א גאנץ געוויינלעכע
שטוב מיט א סך ווינציקער פון דרייסיק חדרים און חדרימלעך. דער
גארטן איז געווען א גאנץ געוויינלעכער גארטן. אפן ארט פון וויינטרויבן
זיינען געווען גרינע אגרעסן, אפן ארט פון וויין ― פשוטער עפל־קוואס,
און אפן ארט פון די גרויסע לעשטשעס זיינען געווען קליינע העכטלעך,
אי דאס ― ניט פונעם אייגענעם טייך, נאר געבראכטע פון מארק...
    
באגעגנט האט אונדז א גראבע יידענע מיט א פאק שליסלען. דער
קוק, וואס זי האט אף מיר געווארפן, איז געווען א קאלטער קוק, און מע
קען זאגן, אז ס׳איז מיר געווען זייער שטארק אנגענעם. דער דאזיקער
קוק האט באדייט: „וואס איז דאס פאר א שלים־מזל?״... מיין בעל־הבית
האט דעם קוק פארשטאנען און האט מיט א חניפהלע ווי פארענטפערט
זיך פאר איר:
    
― דאס האב איך געבראכט א נייעם לערער פארן „קינד״... ווו איז
דאס „קינד״?
    
― דאס קינד שלאפט נאך ― האט זי אים געענטפערט מיט א קול
פון א מאנצביל און האט מיך מכבד געווען מיט נאך א קאלטן קוק, וואס
קען פארקילט ווערן פון אים אין די געדערים. א גליק, וואס דער פרינציפאל האט געהייסן, מע זאל עפעס געבן צום טיש, און האט מיך באזעצט לעבן זיך און האט מיר אין עטלעכע מינוט, ביז מע האט דערלאנגט
דעם סאמאוואר, אויסדערציילט וואס זיין זון קען, ווי גוט ער לערנט
און ווי שיין ער שרייבט.
    
― זיין שרייבן האט א שם! די וועלט טראגט זיך ארום מיט זיינע
בריוו! דייטש איז בא אים די מוטער־שפראך. היינט רעדט ער פראנצויזיש!
    
די בעל־הביתטע מיט די שליסלען האט דערלאנגט צום טיש קעז
און פוטער און סמעטענע און מילך און האניק, און נאך גוטע זאכן, און
עס וואלט געווען גאר ניט שלעכט, ווען זי זאל אליין זיך ניט געווען
אוועקזעצן אקעגן און ווארפן אף מיר מיט אירע זיסע אויגן. מיין פרינציפאל האט פארשטאנען איר קוק און האט איר אף א מינוט אויסגערעכנט דעם יחוס מיינעם, ווער איך בין און וואס איך קען, און איך
האב געפילט, אז עס ברענט בא מיר דאס פנים מיט די אויגן מיטן קאפ
און מיט די האר אפן קאפ. נאך מיין פרינציפאלס ווארעמער רעקאמענדאציע איז אויסגעקומען, אז איך בין דעם בעל־שמס אן אייניקל און
קום ארויס פון סאמע רבנים מיוחסים און גבירים אדירים, און קענען
קען איך מער פון א סטודענט און פון א דאקטער און פון א פראפעסאר
און פון דריי פראפעסארן... צי האט זי געגלייבט די דאזיקע פזמונות ―
ווייס איך ניט. נאר דער קאלטער הארטער קוק אירער איז געווארן, דוכט
מיר, א ביסל ווארעמער און ווייכער.
  
ד.
  
דאס „קינד״ עסט פאר דריי סאלדאטן, און דער לערער גייט
    
 אויס פאר הונגער
    
דאס קינד איז געווען א הויכער, א גראבער, א געזונטער, א ווייסער, א שיינער, א לעבעדיקער, א פריילעכער בחור מיט ווייסע רויט־פארביקע באקן, מיט היפשע פעטע פיסקעס, מיט א הויכן ווייסן שטערן,
מיט גוטע גרויע אויגן, מיט פעכקע ווייסע הענט, ווי פאמפושקעס, און
האט ליב געהאט דריי זאכן: עסן און שלאפן און לאכן. נאר מער פון
אלץ האט ער ליב געהאט דאס עסן. און עסן האט מען דארט געגעסן
פון אינדערפרי ביז באנאכט. א חוץ טיי און קאווע און איבערבייסן און
אנבייסן און ווארמעס און מיטאג און וועטשערע, האט די מאמע אלעמאל
אריינגעשיקט דעם „קינד״ א גלעזל שאקאלאד, א בייגל, א קיכל, א לעקעכל, א ביסל איינגעמאכטס, און אפטמאל א לעבערל, א פופיקל, און
גלאט א שטיקל בולקע, דאס הארץ זאל ניט חלשן... און דער לערער האט
דאס באדארפט צוזען, שלינגען די שליים און פארשטילן דעם הונגער
מיט א ציגאר־טיטון...
    
די ערשטע צייט, ביז דער רבי איז זיך ניט צונויפגעגאנגען מיטן
תלמיד, האט ער געליטן דעם אמתן טעם פון הונגער, ווארעם דעם תלמידס
מוטער, די בעל־הביתטע מיט די שליסלען, האט אים געגעבן מכות, ניט
קיין עסן. אין שטוב האט זיך תמיד געפונען עסנווארג, און איבערהויפט
מילכיקס, לרוב, נאר אלצדינג איז געווען אונטערן שלאס. דער פרינציפאל
פלעגט זיך אפטמאל אריינמישן, מע זאל געבן דעם לערער עסן; דערויף
פלעגט די בעל־הביתטע אנהייבן קלינגען מיט די שליסלען ― א סימן,
אז זי איז אין כעס ― און זאגן:
    
― סטייטש, ווי דען? מע גיט אים עסן דריי מאל א טאג, האסטו
געהערט א ביסל!...
    
און דאס איז געווען א גרויסער ליגן! ניט נאר דריי מאל א טאג
― אפילו איין מאל ניט. איך האב וויפל מאל באמערקט פון דער ווייטן,
ווי מע ווארפט ארויס שטיקער פלייש, ווי מע גיסט אויס קריגלעך מיט
מילך ― אין דער צייט, ווען איך האב געחלשט בא זיך אין חדר נאך
א שטיקל ברויט. די טעג, וואס דער פרינציפאל איז ניט געווען אין דער
היים, בין איך פשוט אויסגעגאנגען פון הונגער. מיין גליק איז געווען,
וואס איך בין באצייטנס געווארן חבר מיט מיין תלמיד.
  
ה.
  
דער רבי מיטן תלמיד שלאגן בלאט און מע לעבט א גוטן טאג
    
― אויב איר ווילט זיך האלטן דא און מיר זאלן זיין חבר ― אזוי
האט זיך אנגערופן איינמאל אין א פרימארגן צו מיר דאס „קינד״, בשעת
מיר זיינען געזעסן אליין אין אונדזער באזונדער חדר מיט אפענע פענצטער אין גארטן ארויס ― אויב איר ווילט, מיר זאלן זיין חבר און איר
זאלט ניט אוועקפארן, זאלט איר די ספרים מיט די ביכער פארווארפן
אונטערן טיש, און אליין זאלן מיר אדער שפילן אין „דאמקעס״, אדער
אין „זעקס־און־זעכציק״, אדער מיר זאלן זיך גאר אויסציען אף די בעטלעך מיטן פנים ארויף און שפייען אף דער סטעליע.
    
און ניט לאנג געטראכט, נעמט מיין תלמיד און טוט א שליידער
די ספרים מיט די ביכער אונטערן טיש, טוט זיך א ווארף אפן בעטל
מיטן פנים ארויף און טוט א שפיי דורך די ציין, נאר אזוי קונציק, אזוי
בריהש, אז ער דערלאנגט גלייך צו דער סטעליע, און מיר ביידע הייבן
אן לאכן.
    
פון דעמאלט אן איז אוועקגעגאנגען בא אונדז א לעבן, ווי גאט אין
אדעס. דער תלמיד האט אויסגעלערנט דעם רבין שפילן אין „דאמקעס״
און „זעקס־און־זעכציק״ (איך בין זיך מודה, אז ביז דעמאלט האב איך
ניט געוווסט קיין צורה פון קיין קארט, און אז איך האב מיך באקענט
מיט דעם שפיל, האב איך ליב געקראגן א קערטל דאס חיות!). דער רבי
האט געשלאגן בלאט מיטן תלמיד און האט פארווארפן אלע ספרים מיט
אלע ביכלעך און האט געשפילט מיטן תלמיד אין „דאמקעס״ אדער אין
„זעקס־און־זעכציק״, אדער געלעגן און געשפיגן אף דער סטעליע, אדער
געגעסן אינאיינעם מיט אים, פארזוכט פון אלע מאכלים צו ביסלעך,
און האט זיך ארום אים גוט אונטערגעפיטערט. אין א פאר חדשים ארום
האט ער פארבייגייענדיק א קוק געטאן אף זיך אין שפיגל, דערזען א פאר
באקן ― און האט זיך אליין ניט דערקענט...
    
צו אונדז אין חדר איז ניט אריינגעקומען קיינער, א חוץ דער דינסט
מיט עסנווארג. מיין פרינציפאל איז זעלטן געווען אין דער היים, און די
בעל־הביתטע מיט די שליסלען האט געהאט צו טאן טאג ווי נאכט מיטן
  
מילכיקס און מיט די קריגלעך און האט ניט אריינגעשמעקט צו אונדז.
מיר האבן דאס געלעבט באמת א גוטן טאג, געווען פראנק און פריי,
ניט געהאט אף זיך קיין שום עול פון קיין שום זאך און פון קיין שום
מענטשן ― ממש א גן־עדן!
    
נאר איין מאל האט מיך דער פרינציפאל א כאפ געטאן:
    
― נו? וויאזוי לערנט ער?
    
― אויסגעצייכנט! ― זאג איך און פארקרים זיך ניט אפילו.
    
― איא? וואס האב איך אייך געזאגט? ― מאכט ער צו מיר, און
איך ווונדער זיך, וויאזוי איך קוק אים גלייך אין די אויגן אריין.
    
אין דער דאזיקער שטוב, ווו איינער האט גענארט דעם אנדערן, ווו
אלע האבן געפאלשט, געזאגט ליגן, ווו דער שקר איז געהאנגען אויבן־אויף, געשוועבט, זיך געלאזט הערן אין דער לופט, ― אין דער דאזיקער
שטוב האט מען געקענט זיך אויסלערנען זאגן א ליגן.
  
ו.
  
די ערשטע ליבע־בריוולעך צווישן חתן־כלה און דאס ערשטע
    
 פייערל צינדט זיך אן
    
איין ארבעט איז בא אונדז יא געווען: אפנעמען די פאסט און ענטפערן אף די בריוו. און בריוו האבן מיר געהאט כמעט אלע טאג; איך
זאג „מיר״ האבן געהאט, ווייל מיר ביידע האבן באדארפט אף זיי געבן
תשובה. די בריוו זיינען געווען געשריבן צו מיין תלמיד פון זיין פיל־געליבטער כלה, כאטש ער אליין האט זיך מיר מודה געווען, אז ער האט
זי ווינציק וואס ליב.
    
תחילת זיינען די בריוו געווען ניט אזוי אפט ― איין מאל אין
צוויי וואכן, איין מאל אין וואך; נאר פון זינט איך בין אנגעקומען,
איז דאס שרייבן געווארן פארגרינגערט, און די בריוו האבן אנגעהויבן
גיין הין און צוריק אפטער.
    
― נאט לייענט איבער און ענטפערט איר אפ. וואס דולט זי מיר
א מוח! ― אזוי האט מיר מיין תלמיד איינמאל געזאגט און א ווארף
געטאן מיר אין פנים אריין זיין פיל־געליבטער כלהס א בריוול.
איך האב איבערגעלייענט דאס בריוול, און ס׳איז מיר געפעלן געווארן וואס זי שרייבט:
    
מיין ליבער טייערער חתן! דו ווייסט, עס האט זיך מיר צוגעגעסן
דיינע גרוסן, וואס זיינען געראטן איינס אינעם אנדערן, ווי איין מאמע
וואלט זיי געהאט, ווי צוויי טראפן וואסער, וואס גייען פון איין טייך.
איך וויל הערן פון דיר עפעס א פריש ווארט, אזא ווארט, וואס זאל
מיר דערווארעמען דאס הארץ און באלייכטן די נשמה. צו קאלט איז
דאס הארץ, צו טונקל די נשמה!...
    
 פון מיר דיין געטרייע כלה...
    
איך האב ניט לאנג געטראכט און האב דערויף אפגעענטפערט פאר
מיין תלמיד בזה הלשון:
    
מיין ליבע געטרייע כלה! דו שרייבסט מיר, אז מיינע ווערטער זיינען געראטן איינס אינעם אנדערן, ווי איין מאמע וואלט זיי געהאט;
ווי קען דען אנדערש זיין, אז איין געפיל האט זיי געבוירן? דו זאגסט,
אז זיי זעען אויס, ווי צוויי טראפן וואסער, וואס גייען פון איין טייך;
ווי קען דאס אנדערש זיין, אז זיי גייען פון איין קוואל, פון איין הארצן?
דו בעטסט בא מיר א פריש ווארט; קען דען זיין פרישער ווי דאס
ווארט „ליב״? קען דען זיין ניט ליכטיק אף דער נשמה, אז איך דערמאן
זיך אין דיר, טייערע כלה?!
    
 פון מיר דיין געטרייער חתן...
    
דערויף האבן מיר אין גיכן באקומען א תשובה:
    
ליבער טייערער חתן!
    
דיינע זיסע ווערטער האבן מיך איצטיקס מאל דערפרישט און דערווארעמט, און ס׳איז מיר ליכטיק געווארן אין אלע ווינקעלעך. איך וואלט
געמעגט שווערן, אז איך האב דערהערט א ניי מין געזאנג, א גן־עדן־מעלאדיע פון א טייערער, א ליכטיקער נשמה, און איך האב דערפילט
עפעס ווי א נייע הויט אף זיך. עס האט זיך מיר אויסגעוויזן, אז עס
וואקסן בא מיר פליגל, און איך שוועב, איך שוועב אין דער לופטן, און
א גאנצע קאפעליע מלאכים גייען מיר אקעגן, באגריסן מיך, טראגן מיר
א גרוס פון מיין ליבן טייערן זיסן חתן, וואס שרייבט אזעלכע זיסע
  
ווערטער, וואס מיין הארץ און מיין נשמה זיינען אים אינגאנצן, אינגאנצן איבערגעגעבן פון איצט אן אף תמיד, אף אייביק!
    
 פון מיר דיין דיך ליבנדע און תמיד געטרייע כלה...
    
ליבע, זיסע, טייערע און געטרייע נשמה מיינע!
    
ניין, דו האסט זיך ניט טועה געווען, מיין טייערע כלה! ניט קיין
פשוטע קאלטע ווערטער זיינען דאס געווען, נאר געפילן, וואס גיסן זיך
ארויס גלייך פונעם הארצן און גיסן זיך אריין צו יענעם; פעדעם, וואס
ציען זיך גלייך פון דער נשמה און ציען צו צו זיך און פארבינדן און
פארקניפן צוויי יונגע נשמות אף שטענדיק, אף אייביק, אף אייביק.
אט־א־יענע אייגענע קאפעליע מלאכים, וואס האבן דיר אפגעגעבן א גרוס
פון מיר, האבן מיר געבראכט צו טראגן פון דיר נאך א סך א פריינט־לעכערן גרוס, און מיט דער אייגענער קאפעליע מלאכים שיק איך דיר
איבער איצטער, מיין טייער הארץ, א הייסן קוש, א הייליקן קוש פון
דיין אייביקן, אייביקן פריינט, וואס טראגט דיין ליכטיק געשטאלט בא
זיך אין הארצן תמיד, אף דער וואר און אין חלום.
    
 פון דיין ברענענדיק פארליבטער חתן...
  
ז.
  
מאטעריאל פאר א נייעם בריוונשטעלער
    
א פונק ווערט אומגערן פארטראגן גאט ווייס פון וואנען און פאלט
אף א שטרויענעם דאך, צינדט זיך אן פון דעם א פייערל; קומט דער
ווינט און צעבלאזט דאס פייערל, און עס ווערט א העליש פייער, א שרפה,
א שרפה!
    
די ערשטע בריוולעך זיינען געווען דער ערשטער פונק, וואס האט
זיך צעבלאזן, צעברענט און צעפלאקערט אין א העליש פייער. די בריוולעך זיינען געווען וואס ווייטער אלץ הייסער און הייסער; דאס פייער
איז געוואקסן וואס ווייטער אלץ גרעסער און שטארקער. עס האט אויסגעבראכן א גרויסע, א מוראדיקע שרפה בא מיר אין הארצן, א פייער
האט זיך צעווארפן אין מיין גאנצן לייב, אנגעצונדן אלע מיינע נערוון,
אויפגעזאטן און אויפגעקאכט מיין בלוט, מיך געמאכט קראנק, אויס
מענטש. איך האב פארלארן דעם אפעטיט צום עסן, איך האב אויפגעהערט שלאפן, איך בין ארומגעגאנגען ווי א צעדולטער. מיין נשמה איז
געלעגן דארטן, אין די בריוולעך, און אין זיי טאקע איז געווען מיין
איינציקע טרייסט און מיין פרייד. א בריוו אז עס פלעגט אנקומען, איז
געווען בא מיר א יום־טוב; איך האב דעם בריוו געעפנט, איך האב אים
געלייענט און איך האב אף אים געענטפערט. מיין תלמיד האט נאר באדארפט איבערשרייבן מיט זיין האנט, און איך האב אים באדארפט אונטערטרייבן צו דער ארבעט. און וויפל האט דאס מיך געקאסט בלוט, אז
איך האב באדארפט טראגן דעם ווייטיק אינעווייניק בא זיך אין הארצן
טיף־טיף פארבארגן, זיך באהאלטן בחדרי־חדרים מיטן קאפ אין קישן
און שטילערהייט זיך אויסוויינען, אויפשטיין און מאכן א פריילעך פנים
און זיך זעצן מיט מיין ליבן תלמיד צו דער ארבעט ― שפילן אין „דאמקעס״ אדער אין „זעקס־און־זעכציק״.
    
איין שטיקל גליק איז געווען, וואס קיינער האט ניט באמערקט אף
מיין פנים, אז איך גיי אויס, אז איך צאנק, ווי א ליכט. איין שטיקל
גליק, וואס מיין תלמיד האט זיך צו מיר ניט אזוי שטארק צוגעקוקט;
ווען ער זאל זיך צו מיר שטארק צוקוקן, וואלט ער מיך געוויס געפאקט.
איך שטעל מיר פאר, וואס פאר א פנים איך וואלט בא אים געהאט אין
די אויגן, ווען ער זעט מיך קושן זיין כלהס בריוולעך פון אלע זייטן!...
און וויאזוי קושט מען ניט אזעלכע בריוולעך? זעט אליין וואס זי שרייבט
צו מיר:
    
מיין ענגעל, מיין נשמה, מיין טרייסט!
    
איך דארף דיר זאגן דעם אמת. איך בין זיך מודה פאר דיר, מיין
טייערער, אז איך האב דיך ביז אהער ניט געקענט. איך האב מיר קיינמאל ניט פארגעשטעלט, אז איך וועל געפינען אין דיר אזא קוואל פון
סאמע געהויבענע געפילן, פון סאמע הויכע געדאנקען, פון סאמע טיפן
פארשטאנד, און אזא אן אוצר פון וויסנשאפט! פון דיינע קלוגע ווערטער זע איך ארויס, ווי ווייט דו ביסט באלעזן, ווי ווייט דו ביסט פול
אומעטום!
    
און עס ווונדערט מיך זייער, פארוואס האב איך דאס ניט געוווסט
פריער? דאס באווייזט מיר נאר דיין תמימות מיט דיין פראסטקייט, וואס
גיבן דיר צו חן אין מיינע אויגן נאך מער ווי ביז אהער. זאל איך
מיך ניט שעצן פאר איינע א גליקלעכע, וואס מיין גורל איז געפאלן אף
א מענטשן, וואס אין אים שפיגלען זיך אפ אלע בעסטע מעלות: שיינקייט, קלוגשאפט, קענטעניש, תמימות און גוטסקייט? דיין גוטסקייט קוקט
ארויס פון דיינע זיסע קלוגע ווערטער. דו טוסט מיך באשענקען מיט
דיינע ליבע בריוו פון דיין מילדער האנט, און איך דאנק דיר טויזנט
מאל, און איך בעט דיך אף ווייטער ניט פארגעסן.
    
 דיין געטרייע און אף אייביק דיך ליבנדע כלה...
    
דערויף האב איך איר געענטפערט א ביסל פארשטעלט:
    
מיין טייערע, מיין ליבע, מיין קלוגע און מיין וווילע! דו האסט
מיך ניט געקענט דערפאר, ווייל דו האסט מיך ניט געזען, און דער, וואס
דו האסט אים געזען, איז געווען ניט איך, נאר אן אפשיין פון מיר.
שטעל דיך פאר, אז מיר האבן זיך נאר וואס באקענט, אז מיר האבן זיך
נאך גארניט געזען, אז מיר ביידע זיינען נייגעבארן, און אך! ווי גליקלעך זיינען מיר, וואס מיר קענען ניט די וועלט, די פאלשע ביטערע
וועלט מיט די פאלשע ביטערע מענטשן!...
    
 פון מיר דיין שטערבלעך פארליבטער חתן...
    
האב איך באקומען פון איר אזא מין ענטפער:
    
מיין ליבער, מיין טייערער, מיין מלאך פון גאט! דיין זיסן בריוו,
וואס איך האב פון דיר דערהאלטן, איז פאר מיר געווען א ספר החתום,
א רעטעניש. דו שרייבסט אזוי פארשטעלט, אז איך באדארף מיר לאנג
ברעכן דעם מוח, ביז איך זאל דיך פארשטיין, און מיר דוכט, אז איך
מעג מיך איבערנעמען און זאגן, אז איך פארשטיי דיך אקוראט. דו
זאגסט, אז מיר דארפן זיך שעצן גליקלעך, וואס מיר קענען נאך ניט
די פאלשע ביטערע וועלט מיט די פאלשע ביטערע מענטשן. ס׳איז א סימן
אז איך בין טאקע איינע אן אומגליקלעכע, ווארעם איך קען שוין גראדע
יא די פאלשע ביטערע וועלט מיט די פאלשע ביטערע מענטשן! און ווי
זיס איך מיר צו דענקען, אז ס׳איז פאראן כאטש איינער א לייטישער
און א פיינער, אן אמתער, א קלוגער און א גוטער מענטש, און דער
איינער ― דאס ביסטו, מיין אויסדערוויילטער באשערטער. זיי געזונט,
מיין טייערער. שרייב מיר, וואס לייענסטו אצינד און וואס פאר א ביכער
קענסטו מיר רעקאמענדירן צום לייענען? איך קוועטש דיר די האנט
מיט גרויס ליבשאפט און בלייב אף אייביק
    
 דיין געטרייע, געטרייע כלה...
    
האב איך דערויף געענטפערט בזו הלשון:
    
מיין לעבן, מיין זעלע, מיין גן־עדן!
    
אז דו ווונדערסט זיך אזוי אף מיר, היינט וואס פאר א חידוש,
וואס פאר א רעטעניש באדארפסטו שוין זיין פאר מיר? איך האב מיר
קיינמאל ניט פארגעשטעלט אין חלום אפילו, אז איך זאל האבן אזעלכע
בריוו פון דיר! פון די געציילטע לשון־קודש ווערטער, וואס ווארפן זיך
דורך אין דיינע בריוו, זע איך ארויס, אז דיר איז ניט פרעמד אונדזער
הייליקע שפראך. א, דערפאר אליין שעץ איך דיך אזוי הויך, אז איך
האב מורא, איך בין ניט ווערט דיין נאמען צו דערמאנען! איך קוק
אף דיין פארטרעט און זאג זיך אליין: אט דאס איז זי, די אמתע יידישע
טאכטער! אט דאס איז מיין אידעאל און פאר דיר בין איך גרייט אלע
מינוט זיך מקריב זיין מיט מיין גאנצן לעבן! דו פרעגסט מיך, וואס
זאלסטו לייענען? איך שיק דיר דא א גאנץ צעטל פון די בעסטע רוסישע
און אויסלענדישע קלאסיקער, ווי גאגאל, טורגעניעוו, טאלסטאי, דאסטא־יעווסקי, פושקין, לערמאנטאוו, שעקספיר, געטע, שילער, היינע, בערנע.
איך האף, אז דו וועסט געוויס הנאה האבן. און שרייב מיר באלד ענטפער, ווארעם דער טאג, וואס איך האב פון דיר א בריוו, איז בא מיר
א יום־טוב. לעב וואל, מיין טייערע! לעב וואל, מיין געטרייע! ווי עס
ווינטשט דיר פון טיפן הארצן
    
 דיין דיך ליבנדער און איבערגעגעבענער חתן...
    
האט זי מיר דערויף אזוי געענטפערט:
    
מיין קרוין, מיין שאץ, מיין טרייסט, מיין הארץ!
    
איך פארשטיי ניט, וואס דו ביסט אזוי נתפעל געווארן פון א פאר
לשון־קודש־ווערטער, וואס דו האסט באגעגנט אין מיינע בריוו! לשון־הקודש ― דאס איז דאך אונדזער נאציאנאל־שפראך, דאס חומש ―
דאס איז דאך אונדזער איינציקער נאציאנאל־פאנד, אונדזער גאנץ פארמעגן! וואס פאר א דאנק פארדינט א יידישע טאכטער דערפאר, וואס
זי פארשטייט יידיש? שעמען באדארף זיך א יידישע טאכטער, אויב זי
ווייס ניט כאטש עטלעכע שירים פון יהודה הלוי אויסווייניק; א חרפה
און א בושה באדארף זיין אונדז אלעמען, אז א יידיש מיידל וואס האט
דורכגעמאכט א גימנאזיע, ווייס ניט ווער איז מאפו, לעווינזאן, סמא־לענסקין, גארדאן וכדומה אונדזערע אייגענע קלאסיקער!... פאר דיין צעטל
דאנק איך דיר פיל מאל. עס טוט מיר באנג, וואס איך האב די אלע
קלאסיקער, וואס דו האסט מיר אויסגערעכנט, שוין לאנג דורכגעלייענט
אינאיינעם מיט נאך בארימטע שרייבערס און פאעטן, ווי, למשל: בייראן,
סוויפט, סערוואנטעס, דיקענס, טעקעריי, שעלי, באלזאק, דאדע, הוגא,
סענקעוויטש, ארזשעשקא, און נאך און נאך א סך אנדערע. איך האב
געוואלט עפעס נייס, עפעס א פרישע זאך אף צו לייענען, און ניט קיין
ראמאן, נאר אן ערנסט ווארט.
    
פארבלייב געזונט, מיין ליבער און מיין זיסער, און שאץ מיך ניט
צו הויך, ווארעם וואס צו איז איבעריק; איך בין א גאנץ געוויינלעכע
יידישע טאכטער, וואס איז דיר איבערגעגעבן מיט לייב און לעבן.
    
 דיין געטרייע כלה...
    
האב איך איר דערויף געענטפערט...
    
נאר טאמער וואלט געווען גענוג שוין צו ברענגען בריוו סיי פון
חתנס צד, סיי פון כלהס צד? איך האב מורא, עס וועט אויסקומען ניט
קיין ראמאן, נאר א בריוונשטעלער. איך דארף דא זאגן נאר איין זאך:
די דאזיקע בריוו ליגן נאך עד היום בא מיר אין טישקעסטל באהאלטן,
פאררוקט העט־ווייט אין א ווינקעלע. קיין בן־אדם האט זיי ניט אנגעקוקט.
זיי זיינען בא מיר טייער, ווי אלטע־אלטע כתבים, שטילע עדות פון מיינע
ערשטע פריידן און ליידן. זיי זיינען אויסגעטריקנטע אפגעבליאקעוועטע
בלומען אפן קבר פון מיין ערשטער ליבע, פון מיין ערשטן ראמאן.
  
ח.
  
איך באד זיך אין ליגן און גלי ווי אף פאקן
    
דער מענטש, וואס איז פארליבט, קען מען דאס איבערלייענען בא
אים אפן פנים, ארויסזען נאך דער נאז; מע באדארף זיך נאר רעכט
צוקוקן צו אים, ווי די אויגן בלאנדזשען בא אים ארום, ווי ער שמייכלט
עפעס מאדנע, ווי ער ענטפערט ניט צו דער זאך, ווי ער קוקט אלע מינוט
אין שפיגל, בייט אלע טאג דאס האלדזטיכל, און אז ער גייט, טאנצט
ער, און איז א גוטער פריינט דער גאנצער וועלט ― ער זאל זיך ניט
שעמען פאר לייטן, וואלט ער זיך צעקושט מיטן קוימענקערער...
    
נאך מיר איז אבער ניט געווען ווער עס זאל נאכקוקן. אמת, א פאר
מאל האט מיך מיין תלמיד א פרעג געטאן, בשעת מיר האבן געשפילט
אין „דאמקעס״, וואס בין איך עפעס אזוי צעטראגן, וואס איך שלאג
מיינע אייגענע ציגלעך? האב איך מיך געווונדערט און געפרעגט: „וואסערע ציגלעך?״ אויך מיין פרינציפאל האט באם טיש זיצנדיק מיך
א כאפ געטאן, וואס האב איך אזא שלעכט פנים? האט אים די בעל־הביתטע מיט די שליסלען א זאג געטאן (כלומרשט מיט א רחמנות־פנים,
און אין הארצן איז איר צוגעקומען א שטיק געזונט), אז פון א צייט
אז דער לערער עסט גארניט!...
    
― וואס איז די מעשה? ― האט מיך דער פרינציפאל א פרעג
געטאן און האט אליין געענטפערט פאר מיר: ― ס׳איז פון צופיל ארבעטן, פון צופיל לערנען; גאנצע טעג זיצט איר פארשפארט אין צווייען
און לערנט. גייט זיך אמאל דורך!...
    
― ווען האבן מיר צייט גיין, אז מיר האבן אזויפיל ארבעט? ―
האט זיך אריינגעמישט מיין תלמיד אזוי תמעוואטע־נאיוו, אז עס האט
זיך מיר געגלוסט אים אנשפייען אין פנים און אויסשרייען אף א קול:
    
― געוואלד, געוואלד, יידישע קינדער, וואס פארא ליגנערס איר
זייט! א ליגנער אף א ליגנער, איין ליגנער גרעסער פונעם אנדערן!...
    
איך האב דאס אבער ניט געזאגט; אנשטאט דעם, וואס איך זאל
זאגן דעם אמת, האב איך בעסער געזאגט א ליגן:
    
― איך האב מיך פארבענקט אהיים...
    
― נישקשה, ער מעג בענקען! ― האט מיר מיין פרינציפאל אונטערגעהאלפן דעם ליגן מיטן גאנצן כוח פון זיין רייכער פאנטאזיע ―
ער האט נאך וועמען צו בענקען; זייער משפחה איז די ערשטע, די איינציקע משפחה, ניט נאר בא זיי אין שטאט ― מע קען זאגן, אז אין גאנצן
קאנט געפינט מען ניט אזא משפחה. דער קאוונער רב איז, דוכט זיך,
אייערער אן אייגענער געווען?
    
― א פעטער, ― זאג איך אומפארשעמט.
    
― און דער פארעצער מגיד איז, דוכט זיך, אויך געווען אייערער
א פעטער?
    
― אן עלטער־פעטער, ― זאג איך.
    
― און עפשטיין, דער גרויסער עפשטיין ― וואס קער זיך מיט
אייך אן?
    
― א שני שבשלישי, ― זאג איך.
    
― און רב משהלע האלפערין איז, דוכט זיך, אויך אייערס א
פריינטל...
    
― פון דער מאמעס צד, ― זאג איך.
    
― נו, און די טאלטשינער ― זאגט ער ― די טאלטשינער גבירים,
האב איך געהערט, זיינען אייך גאר נאענטע קרובים, דוכט זיך?
    
― שוועסטער־קינדער ― זאג איך ― פון דער מאמעס צד, אייגענע
שוועסטער־קינדער.
    
און איך בין העכסט צופרידן, ניט אזוי מיט מיינע ניי־געבארענע
קרובים, ווי מיט דעם, וואס איך קען מיר זיין רויק, וואס איך קען מיר
בלייבן אליין מיט מיינע זיסע חלומות, מיט מיינע הייליקע געפילן און
מיט די ליבע, זיסע, טייערע בריוולעך פון מיין תלמידס כלה, וואס זיינען
בא מיר טייערער פון אלע מיינע אויסגעטראכטע און אמתע פריינט, פון
אלע מיינע ווייטע און נאענטע קרובים.
    
אט וואס זי שרייבט מיר אין איינעם פון אירע ווייטערע בריוו:
    
מיין איינציקער טרייסט! מיין מלאך פון הימל!
    
וואס זאל דאס באדייטן, וואס דו ביסט אזוי טרויעריק? פארוואס
זעען אויס דיינע לעצטע בריוו אזוי מעלאנכאליש? למאי רעדסטו פונעם
טויט? וואס באדייטן דיינע רעטענישן, וואס דו לייגסט מיר פאר? פארוואס זאגסטו אף זיך, אז דו ביסט דער אומגליקלעכסטער פון אלע אומגליקלעכע? למאי זאלסטו מיר אנטאן אזויפיל יסורים? פארוואס זאלסטו
  
מיר ניט אנטפלעקן יענעם גרויסן סוד, וואס דו טראגסט באהאלטן? וואס
פארא סודות קענען בא דיר זיין פאר דער, וואס האט אזוי ליב נאר דיך
און ווייטער קיינעם ניט, און וואס קוקט שוין ארויס, ציילט שוין די
טעג פון אונדזער גיכן גליקלעכן פארבינדן זיך אף אייביק!...
    
דערויף איז אוועקגעגאנגען פון חתנס צד אזא מין תשובה:
    
מיין הייליקע נשמה, מיין שווארצאפל פונעם אויג! מיין גאטהייט!
איך בעט דיך, זיי מיר מוחל מיינע לעצטע בריוו! פארגעס, וואס איך
האב דיר געשריבן! דו ביסט גערעכט, מיין טייערע, דו ביסט גערעכט.
איך טאר מיך ניט באקלאגן, איך טאר מיך ניט אנרופן מיט דעם נאמען
„אומגליקלעכער״. אומגליקלעך איז דער, וואס האט קיינמאל ניט ליב
געהאט, וואס איז קיינמאל ניט געווען געליבט!... איך זאג דיר נאכאמאל,
אז פאר מיר איז גענוג דיינע בריוו אליין, פאר מיר איז גענוג, איך זאל
דערלעבן נאר איין קוק טאן אף דיר ― און שטארבן... נאר ניין, איך
האב זיך געגעבן דאס ווארט, איך זאל מער ניט ריידן פונעם טויט! דו
ווילסט וויסן יענעם גרויסן סוד? אוי, ניין, דו וועסט אים ניט וויסן
ביז עס וועט קומען די גליקלעכע (אדער די אומגליקלעכע) שעה פון זען
זיך פאר דער חופה; דעמאלט וועסטו געווארע ווערן פון אלצדינג...
דערווייל זיי מיר געזונט, מיין טייערע, מיין הייליקע, און שרייב מיר,
שרייב מיר, שרייב מיר!
    
 דיין אומגליקלעכער גליקלעכער, אדער דיין גליקלעכער
    
 אומגליקלעכער, וואס וואלט א בעלן געווען, די צייט זאל זיך
    
 ציען און ציען... אייביק און אייביק...
― ― ― ― ― ― ― ― ― ― ― ― ― ― ― ― ― ―
  
ט.
  
דאס גרייטן זיך צו דער חתונה און מיינע נארישע חלומות
    
דער וואס איז אמאל אליין געווען פארליבט כאטש א דריט־חלק
פון דעם וואס איך ― דער וועט פארשטיין מיין הארץ, בשעת ס׳איז געקומען די גליקלעכע אדער די אומגליקלעכע צייט פון אונדזער גרייטן
זיך צו דער חתונה; און דער וואס האט געלייענט מיט קאפ די פריעריקע
קאפיטלעך ― דער וועט פארשטיין מיין הארץ, בשעת מע האט אנגעמאסטן מיין תלמיד די חתונה־מלבושים, וואס מע האט אים גענייט דריי
וואכן כסדר. חבוט־הקבר איז גארניט אקעגן מיינע שמערצן; דער גהינם
― איז א גן־עדן אקעגן מיין גרויסן, גרויסן ווייטיק.
    
איר רעכנט מסתמא: קנאה, שנאה? חלילה! איך האב געוווסט גאנץ
גוט, אז ליב האט מען ניט מיין תלמיד, נאר מיך ― מיך, דעם אמתן
מחבר פון די בריוו. איך האב געוווסט גאנץ גוט, אז בשעת זען זיך
וועל איך איר באדארפן נאר אנטפלעקן דעם סוד, יענעם הייליקן סוד,
זאגן נאר איין ווארט, וועט זי מיך פארשטיין, און עס וועט אלצדינג זיין
רעכט. נאר וויאזוי טוט מען דאס אפ? וויאזוי מאכט מען, אז איך זאל
קענען מיט איר ריידן אונטער פיר אויגן כאטש עטלעכע מינוט? איך
האב מיר געבראכן דערויף דעם קאפ, געבויט זיבעצן טויזנט פלאנען,
איינער ערגער פונעם אנדערן, און זיבעציק טויזנט פאנטאזיעס, איינע נארישער פון דער אנדערער. איך בין זיך מודה ומתוודה, אז עס זיינען
מיר געקראכן אין קאפ אזעלכע מיאוסע מחשבות, וואס איך שעם זיך
זיי איבערגעבן אף פאפיר, כאטש ס׳איז שוין אוועקגעגאנגען פון דעמאלט אן א היפשע שטיק צייט. מיינט ניט, חלילה, אז איך האב געוואלט
אומברענגען מיין קאנקורענט, סמען דעם תלמיד מיינעם! לאז גאט אפהיטן אלע יידישע קינדער פון אזעלכע מיאוסע מחשבות! איך האב נאר
געבעטן גאט, ער זאל אזוי עפעס טאן א נס, אז מיין תלמיד זאל פון
זיך אליין ווערן קראנק, זיך אוועקלייגן און אפטראגן זיך אף יענער וועלט,
אפרייניקן מיר דעם ארט...
    
איך בין זיך מודה ומתוודה, אז איך האב געטראכט פון דעם טאג
מיט נאכט, ארויסגעקוקט, אז מיין תלמיד זאל כאפן ערגעץ א פארקילונג,
זיך דערשוויצן און כאפן א ווינטל, אנהייבן הוסטן, אדער ליגן אף
א היציקער שלאפקייט, אדער אויסגליטשן זיך אפן גלייכן וועג, זיך ברעכן
האלדז־און־נאקן, אדער אומגערן כאפן פון עמעצן א שטיין אין קאפ
אריין, אדער א משוגענער הונט זאל אים באפאלן, און ער זאל אראפ
פונעם זינען, אדער א שטורעם־ווינט זאל אויסרייסן א בוים מיטן ווארצל
און אומוואלגערן גלייך אף אים, אדער אן אנדער נס זאל געשען, ―
אבי ער זאל מיר אפרייניקן דעם פלאץ.
    
און בשעת מעשה האט מיר געקלעמט דאס הארץ, וויי געטאן אף
אים. נעבעך אן אומשולדיקער נפש ― פארוואס קומט דאס אים? פארוואס זאל ער גיין אזוי יונג פון דער וועלט? און אין הארצן האב איך
אים שוין באוויינט, באמת באוויינט, אנגעשריבן אף אים א קלאג־בריוו
צו מיין געליבטער און צו מיין טייערער, אויסגעלאזט מיט זייער א טרויעריק ליד. אינעם ליד באוויין איך און באקלאג גאנץ ערנסט מיין יונגן
תלמיד, וואס איז אוועק נעבעך פאר דער צייט; די וועלט האב איך געגליכן
צו א בית־עולם און אים צו א יונגן בוים. אפן בוים ―
    
 שטייט און קלאגט, אוי וויי,
    
 דער בית־עולם־סאלאוויי,
    
 און די שטערן גיסן טרערן...
    
וואס ווייטער שטייט ― געדענק איך ניט.
    
און ווידער חלומט זיך מיר אין דער פאנטאזיע, אז ס׳איז שוין
אוועקגעגאנגען א יאר נאך זיין טויט, און מיר ביידע, איך און מיין
געליבטע, זיינען געקומען צו אים אף „קבר־אבות״ א ביסל זיך אויסוויינען, אים געבראכט א מתנה פרישע שמעקנדיקע בלומען מיט א ליד,
וואס לאזט זיך אויס אזוי:
    
 אף דיין קבר די בלומען זאלן בליען,
    
 אין גן־עדן דיין נשמה זאל רוען!...
    
אז בלומען אף א קבר זאלן בליען ― דאס איז עפעס ניט אזוי מעגלעך; נאר אז מיין תלמיד האט געבליט, געבליט, ווי א רויז ― דאס
איז געוויס. ער איז געווארן וואס א טאג געזינטער, דאס פנים ליכטיקער,
דאס קלאר־ווייסע לייב פארוואקסן מיט שמאלץ, און איז געווען צופרידן,
פריילעך, לעבעדיק און גליקלעך ― גליקלעך ניט פון ליבע, נאר פון דעם,
וואס ער פארט אריבער אין א ניי ארט, אין א גרויסער שטאט, צווישן
נייע מענטשן, און וועט ניט אנקוקן מער זיינע אייגענע, וואס האבן זיך
אים צוגעגעסן, געווען נמאס ווי דער טויט.
    
אזוי האט ער זיך מיר אליין מודה געווען ניט איין מאל, כאטש
אין די אויגן האט ער זיי נאכגעגעבן, אז ער וועט שטארק־שטארק בענקען
נאך זיי, אז ער ווייס גארניט, וויאזוי ער וועט דאס גאר איבערטראגן
אפילו.
    
― אבער נאך מיר וועסטו בענקען? ― האב איך א פרעג געטאן
מיין תלמיד.
    
― געוויס! געוויס! ― האט ער מיר געענטפערט און האט מיך
  
ארומגענומען גאר פריינטלעך. ― דיך וועל איך נעמען מיט זיך! מיר
וועלן דארטן לעבן א גוטן טאג. מיר וועלן שפילן אין „דאמקעס״, גיין
אין טעאטער, איך וועל דיך ניט אפלאזן פון זיך קיינמאל, קיינמאל ניט!
    
איך האב געוווסט, אז ס׳איז א גרויסער ליגן.
    
געבארן, אויפגעוואקסן און אויפגעצויגן געווארן אף שוא ושקר,
האט ער דא אויך געזאגט א ליגן.
  
י.
  
ברוך הבא ― געסט
    
איך וועל קיינמאל נישט פארגעסן דאס אויפנעמען מיטן כבוד,
וואס מע האט אונדז אפגעגעבן, אז מיר זיינען געקומען אף דער חתונה.
קודם כל האט מען אונדז ארויסגעשיקט א גרויסארטיקע קארעטע צום
וואקזאל און מע האט אונדז פארפירט אין זייער א שיינער שטוב, אפגעגעבן איטלעכן באזונדער אן אנדער חדר און מכבד געווען מיט דער
גוטער קאווע מיט פוטערגעבעקס, און נאכדעם מיטן שיינעם אנבייסן,
פרישע פיינקוכנס מיט געבראטענע קאטשקעס, און מענטשן ― מענטשן
ווי מיסט זיינען געקומען אונדז מקבל פנים זיין, אפגעבן שלום, אלע
מאל נייע פארשוינען.
    
בא מיר האבן דא אלע מענטשן אויסגעזען ווי מוראשקעס, געשע־מערירט אין די אויגן, געזשומעט ווי די פליגן. איך בין געווען פארנומען
מיט מיינע אייגענע מחשבות, מיט מיינע זייער נישט פריילעכע געדאנקען: „ווי אזוי מאכט מען דא, איך זאל זיך קאנען מיט איר זען?
מי יודע, צי עס וועט מיר געראטן? און וואס וועט זיין, אז זי וועט געוואר
ווערן פונעם הייליקן סוד? און טאמער חלילה וחס...״ איך האב גאר
מורא זאגן וואס... א שרעק! א שרעק!...
    
אין קעשענע איז בא מיר געווען, נאך פון דער היים ארויספארנדיק
צוגעגרייט... שרעקט זיך נישט ― נישט קיין פיסטאליעט, חלילה, נאר
א בריוו צו „איר״, א בריוו אף דריי בויגן פאפיר, באשריבן מיין ראמאן,
ווי אזוי ער האט זיך אנגעהויבן, און מיין ביאגראפיע אין קורצן. נאר
ווי אזוי גיט מען איר איבער דעם בריוו? דורך וועמען? און ווען וועט
זי צייט האבן אים איבערלייענען?
    
און די מחותנים מיט די מחותנתטעס פון כלהס צד לויפן ארום
הין און צוריק, ווי די פארסמטע מייז, טרייבן די סארווערס, זיי זאלן
זיך גרייטן צו דער חופה־וועטשערע, און טרייבן די שמשים, זיי זאלן
ברענגען די כלי־זמר מיטן רב, מע זאל שטעלן די חופה וואס פריער,
ווארעם חתן־כלה פאסטן.
    
אז דער חתן האט נישט געפאסט ― בין איך אן עדות; ער האט
בא מיר אין חדר זייער פיין איבערגעביסן מיט א האלבער קאטשקע, און
געזאגט האט ער, אז ער פאסט, בריהש אנגעצויגן אף זיך א פנים פון
א חתן, וואס פאסט און וואס דער קאפ איז אים פארטיפט אין זייער
ערנסטע מחשבות.
    
געבארן, אויפגעוואקסן און אויפגעצויגן געווארן אף שוא ושקר,
האט ער דעם טאג פון דער חופה אויך געזאגט א ליגן.
    
און דערווייל זיינען אנגעקומען די כלי־זמר און מע האט זיך אנגעהויבן גרייטן צום באדעקנס. ס׳איז געווארן נאך א גרעסערער טומל,
ווי פריער; אלע האבן גערעדט, אלע האבן זיך געכאפט, אלע האבן זיך
געמאכט גלייך ווי מע טוט עפעס ― „גיכער, גיכער! לאז מען גיין!
קומט־קומט!״...
    
און מע האט אונדז גענומען ― ווער ווייס איך נישט; און מע
האט אונדז געפירט אונטער די הענט ― וווהין ווייס איך נישט; און
מע האט צו אונדז עפעס גערעדט, עפעס געזאגט ― וואס ווייס איך
נישט. מיר האט זיך געדרייט דער קאפ, געשעמערירט אין די אויגן, געזשומעט אין די אויערן, און דאס הארץ, דאס הארץ ― טיק־טאק!
טיק־טאק!
    
די כלי־זמר האבן געשפילט. עס האט געוויינט א פידל, עס האט
געטערעלייקעט א טראמייט, עס האט געפייפט א פלייט, עס האט געבאראבאנעט די קעסל־פויק ― באם־באם־באם! און דאס הארץ, דאס הארץ
― טיק־טאק! טיק־טאק!...
  
יא.
  
דער „עפילאג״ פונעם ראמאן
    
צווישן אלע פארשוינען, וואס האבן זיך ארומגעדרייט און געשע־מערירט פאר מיינע אויגן, האב איך באמערקט איינעם, וואס האט זיך
ארומגעדרייט גלייך מיט מיר, ווי א ווילד־פרעמדער. דאס איז געווען
א יונגערמאן מיט ברילן און מיט לאנגע האר, וואס האט געהאט אף זיך
נאר איין ארבעט; זיין ארבעט איז געווען ― אף אלצדינג קוקן און
אלצדינג זען, און ווי עס האט אויסגעוויזן, האט ער די ארבעט געטאן
גאנץ געשמאק: ער האט געהאלטן אין איין קוקן.
    
אז זיינע ברילן האבן זיך אפגעשטעלט אף מיר, האט זיך מיר
אויסגעוויזן, אז ער זעט מיך דורך און דורך, אז ער זעט מיין הארץ,
אז ער זעט מיין סוד, מיין הייליקן־הייליקן סוד, און איך האב אראפגעלאזט די אויגן. איך האב אבער דערפילט אף זיך די ברילן; איך האב
געפילט, אז ער הערט נישט אויף אף מיר צו קוקן, און איך האב נישט
ווילנדיק אויפגעהויבן די אויגן און האב זיך ווידער באגעגנט מיט זיינע
ברילן וואס האבן געקוקט מיר אינעווייניק אין הארצן אריין און געצויגן מיך צו זיך, ווי א מאגנעט.
    
איך ווייס נישט, ווי אזוי דאס איז געווארן, נאר איך און דער יונגערמאן מיט די ברילן זיינען געשטאנען נאענט איינער נעבן דעם
אנדערן און האבן גערעדט, געוויינלעך פון דער חתונה, פונעם באדעקנס
און פון חתן־כלה.
    
דעם חתן האבן ביידע מחותנים צוגעפירט אונטער די הענט צו
דער כלה, און די כלה איז געזעסן אין מיטן שטוב אף א בענקל מיט
צעלאזטע האר, דאס פנים פארשטעלט מיט ביידע הענט ― אפנים, זי
האט געוויינט. די כלי־זמר האבן געשפילט. עס האט געוויינט א פידל,
עס האט געטערעלייקעט א טראמייט, עס האט געפייפט א פלייט, עס האט
געבאראבאנעט די קעסל־פויק ― באם־באם־באם! און דאס הארץ ―
טיק־טאק! טיק־טאק!
    
„אט־אט ― האב איך מיר געטראכט ― אט־אט, נאך א מינוט,
נאך א מינוט ― און אלץ איז פארפאלן!״...
    
― א טעלעצע! ― רופט זיך אן צו מיר פלוצעם דער יונגערמאן
מיט די ברילן גלייך אין די אויערן אריין.
    
― ווו איז א טעלעצע? ― פרעג איך אים און קוק זיך ארום אף
אלע זייטן.
    
― אט זיצט זי דאך! ― מאכט ער צו מיר און באווייזט מיר מיט
די ברילן אף דער כלה.
    
ער האט דערזען נאך מיין פנים, אז איך בין שטארק פארחדושט,
מאכט ער צו מיר שטילערהייט אפן אויער:
    
― א קאלב, א בהמה, א גלאטע, א כשרע בהמה! קיין צלם פאר
קיין אלף, און א מרשעת דערצו! און נעמט אזא פיינעם חתן! איר זייט,
דאכט זיך, זיין לערער?
    
איך ווייס נישט, צי ער האט מיר אוועקגערופן, צי איך האב אים
אוועקגערופן, צי מיר האבן זיך ביידע אוועקגערופן אף א זייט, נאר אין
צוויי מינוט ארום זיינען מיר געזעסן איינער אקעגן דעם אנדערן, ווי
אלטע באקאנטע, און דער יונגערמאן מיט די ברילן ― ער איז געווען
דער כלהס א לערער ― האט מיר איבערגעגעבן אף איר אזעלכע זאכן,
וואס עס וואלט געווען גלייכער און געזינטער פאר מיר, איך זאל דאס
בעסער נישט וויסן...
    
― סטייטש, און אירע בריוו? ― האב איך אויסגעשריען ― אום
גאטעס ווילן, אירע בריוו?!
    
דערהערט די דאזיקע ווערטער, האט דער יונגערמאן מיט די ברילן
זיך געכאפט פארן הארצן און האט אנגעהויבן צו לאכן און צו קאטשען
זיך פאר געלעכטער.
    
― אירע בריוו? כא־כא־כא! אירע בריוו! אוי, איך וועל דאס
נישט אויסהאלטן ― א י ר ע  בריוו!
    
― וועמענס דען בריוו זיינען דאס?
    
― אירע כא־כא־כא! אירע בריוו? מיינע! כא־כא־כא, מיינע בריוו!
מיינע! מיינע!! מיינע!!!
    
איך האב געמיינט, אז דער יונגערמאן איז נאר אראפ פון זינען
און ער וועט דעם שלאק באקומען. ער האט מיך געכאפט פאר ביידע
הענט, מיך גענומען דרייען איבערן שטוב, מיך געשלאגן אין די פלייצעס
און נישט אויפגעהערט צו לאכן:
    
― אירע, כא־כא־כא! אירע בריוו!??
    
עס האט זיך אייך געחלומט א זיסער חלום: א פאלאץ א שיינער,
גוטע מאכלים, די בעסטע וויינען, פרישע פירות, נאר־וואס פונעם בוים,
א ריח בשמים, א גן־עדן... און איינע עפעס א „זי״ אינעם געשטאלט פון
א פרינצעסן מיט גילדענע באזילבערטע האר... און איר שוועבט, נישט
איר גייט, און איר פליט־פליט אלץ העכער־העכער, גלייך אין הימל
אריין... פלוצעם הערט איר א פייפן, וואס גייט פון א וואלד ארויס ―
  
פי־יו־יט! און א פאטש פון פליגלען און א משונה־מאדנע געלעכטער
„כא־כא״, וואס צעטראגט זיך איבערן גאנצן וואלד און לאזט זיך אויס
מיט א לאנגן גענעץ ― אאאי!!! פאר אייערע אויגן איז א טיפער אפגרונט, אט־אט פאלט איר אראפ. איר טוט א ציטער און כאפט זיך אויף
מיט א קאפווייטיק און קאנט לאנג נישט קומען צו זיך...
    
דעם דאזיקן זיסן חלום האב איך איבערגעלעבט אין דער מינוט,
וואס דער יונגערמאן מיט די ברילן איז געשטאנען איבער מיר און האט
נישט אויפגעהערט צו לאכן פון מיינע בריוו און אויסרעכענען די מעלות
פון מיין געליבטע... ער האט געלאכט, און מיר האט זיך געטריפט בלוט,
א טראפן נאך א טראפן, און געפאלן אף מיין פארווונדעט הארץ, אף
מיין פארסמטע נשמה.
    
און דארט אין זאל האבן געשפילט די כלי־זמר. די פידל האט געוויינט, די טרומייט האט געטערעלייקעט, די פלייט האט געפייפט, דער
באס האט געברומט, די קעסל־פויק האט געבאראבאנעט ― באם! באם!
באם! און דאס הארץ ― דאס הארץ איז מיר געווען פוסט און
ליידיק, אף דער נשמה וויסט און פינצטער, חושך, חושך אין אלע ווינקעלעך.
  
געשריבן אין יאר 1903.
  
דערציילונג
  
א.
    
מאקס בערליאנט איז א גערויכערטע ליולקע. ער פארט פון לאדז
קיין מאסקווע און פון מאסקווע קיין לאדז עטלעכע מאל אין יאר. ער איז
באקאנט מיט אלע בופעטשיקעס אף די וואקזאלן, אויסגעבונדן מיט אלע
קאנדוקטארן, געווען שוין אין די טיפע גובערניעס, דארט ווו א ייד
טאר נישט זיין מער ווי פיר און צוואנציק שעה, געשוויצט אין אלע
אוטשאסטקעס, אויסגעשטאנען אונטערוועגנס גענוג בזיונות, נישט איין
מאל זיך געערגערט, אפגעגעבן דאס הארץ ― און אלץ איבערן יידנטום.
דאס הייסט, נישט איבער דעם, וואס ס׳איז פאראן א יידנטום, נאר דערפאר, וואס ער אליין איז, נישט אויסגערעדט זאל זיין, א ייד; און נישט
אזוי דערפאר נאך, וואס ער איז א ייד, ווי דערפאר, וואס ער האט,
מחילה, א יידיש אויסזען. אט דער צלם אלקים ― אוי, דער צלם אלקים!
אויגן שווארצע, גלאנצנדיקע, האר אויך שווארצע, גלאנצנדיקע ― אמתע
סעמיטישע האר; אן אויסשפראך א געהרגעטע, אן עכטע א יידישע, מיט
א חי″ש, און דערצו א נאז ― אוי, א נאז!
    
און ווי אף צו־להכעיס, איז אונדזער העלד באשטראפט מיט א מין
פראפעסיע (ער איז א קאמיוואיאזשער), וואס ער מוז זיך ארומפירן מיט
דער נאז איבער דער וועלט, און דווקא ריידן, און דווקא א סך ריידן
― מע זאל אים זען, הייסט עס, און מע זאל אים הערן. קורץ ― ס׳איז
אף אים א רחמנות.
    
אמת, אונדזער העלד האט זיך נוקם געווען אין דער בארד. אנגע־
 
 