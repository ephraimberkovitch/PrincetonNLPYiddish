 
 פונעם יאריד: פראטעקציעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
שטעלן. דערמיט האט זיך אבער זיין ערשטער ארויספאר נאך ניט געענדיקט. דאס רעכטע בינטל צרות, וואס איז אים באשערט געווען אויסצושטיין אין זיין ערשטער גרויסער נסיעה, הייבט זיך ערשט אן.
    
75
  
פראטעקציעס
    
דער בעל־אכסניה שמועסט פון פראטעקציעס ― ער מאכט א וויזיט דעם קיעווער
    
ראבינער ― מע שיקט אים אפ צום „אוטשאנע יעווריי״ באם גענעראל גובערנא־
    
טאר ― א צעטראגענער נפש ― ער באקומט א פראטעקציע צום בארימטן
    
 אדוואקאט קופערניק
    
א פרעמדער מענטש אין א גרויסער שטאט איז אין א וואלד. אין
ערגעץ פילט איר זיך ניט אזוי עלנט, ווי אין א וואלד. קיינמאל אין ערגעץ ניט האט זיך דער העלד פון די דאזיקע באשרייבונגען ניט געפילט
אזוי עלנט, ווי ער האט זיך געפילט אין יענער צייט אין קיעוו. די מענטשן
פון דער דאזיקער גרויסער שיינער שטאט האבן זיך ווי צונויפגערעדט,
אז מע זאל פאר דעם יונגן אורח נישט ארויסבאווייזן קיין סימן פון
גאסטפריינטלעכקייט, קיין ווארעמע מינע. אלע פנימער זיינען אנגעכמורעט. אלע טירן זיינען פאר אים געשלאסן. און וואלטן כאטש די אלע
מענטשן, וואס שוויבלען און ווימלען פאר די אויגן, ניט געווען אנגעפעלצט ווי מאגנאטן און ניט געפלויגן אף די גרויסארטיקע שליטעלעך
מיט ברענענדיקע פערדלעך־ריסאקעס! און וואלטן כאטש די הייזער ניט
געווען אויסגעפוצט מיט אזא שיק און מיט אזא גלאנץ! און וואלטן
כאטש די שווייצארן מיט די לאקייען, וואס בא דער טיר, ניט קוקן אזוי
פרעך און ניט לאכן אייך גלייך אין פנים אריין! אלצדינג וואלט ער אייך
מוחל געווען, נאר אבי מע זאל ניט לאכן פון אים. און ווי אף צו־להכעיס, האט זיך אים אויסגעוויזן, אז אלע מאכן פון אים חוזק. אלע ―
אפילו דער בעל־הבית פון דער אכסניה, רב אלטער קאניעווער, וואס איז
שוין געווען בא אונדז באשריבן אויבן. א ייד, וואס צוליב דעם, וואס
זיינע געסט האבן ניט קיין „פראוואזשיטעלסטווע״ און טארן ניט זיין אין
דעם הייליקן קיעוו, איז ער א חשוב בא „נאטשאלסטווע״.
    
א טבע האט אט דער ייד, אז ער רעדט צו אייך, קוקט ער אייך ניט
אין די אויגן אריין, נאר ערגעץ ווייט אהין, און א גרינג שמייכעלע שפילט
בא אים אונטער די גרויע וואנצעס. מיטן יונגן אורח רעדט ער ניט אף
„איר״ און ניט אף „דו״, נאר ער דרייט זיך קונציק, ווי אן אקראבאט,
און באגייט זיך אן א „איר״ און אן א „דו״. איך גיב דא איבער א
שמועס צווישן די צוויי, דאס הייסט, צווישן דעם אלטן גרייזגרויען בעל־אכסניה און זיין יונגן אורח. דער ייד שמייכלט, קוקט אראפ און דרייט
א פאפיראס, רעדט מיט א קוויטשל, צוקער־זיס:
    
ב ע ל ־ א כ ס נ י ה: ס׳הערט זיך?
    
א ו ר ח: וואס זאל זיך הערן?
    
ב ע ל ־ א כ ס נ י ה: וואס מאכט מען?
    
א ו ר ח: וואס זאל מען מאכן?
    
ב ע ל ־ א כ ס נ י ה: איך מיין, וואס טוט מען אין קיעוו?
    
א ו ר ח: וואס זאל מען טאן אין קיעוו?
    
ב ע ל ־ א כ ס נ י ה: מסתמא זוכט מען דאך עפעס אין קיעוו?
    
א ו ר ח: וואס זאל מען זוכן אין קיעוו?
    
ב ע ל ־ א כ ס נ י ה: א טועכץ, אדער א סלוזשבע?
    
א ו ר ח: וואסער א סלוזשבע?
    
ב ע ל ־ א כ ס נ י ה: דורך א רעקאמענדאציע? א פראטעקציע?
איך ווייס?...
    
א ו ר ח: צו וועמען א פראטעקציע?
    
ב ע ל ־ א כ ס נ י ה: איך ווייס, צו וועמען? צום רב.
    
א ו ר ח: וואס עפעס צום רב?
    
ב ע ל ־ א כ ס נ י ה: לאז זיין צו דער רביצין.
    
דא האט דער בעל־אכסניה פאר דער גאנצער צייט איין מאל אויפגעהויבן די אויגן אפן יונגן אורח און איז געבליבן שטיל. האט אים אבער
דער יונגער אורח ניט אפגעלאזט.
    
א ו ר ח: ניין. וואס איז אייך עפעס געפעלן צום רב?
    
ב ע ל ־ ה כ ס נ י ה: איך ווייס? א בחורל פון היינטיקע בחורימלעך קומט קיין קיעוו, באדארף ער האבן מסתמא א בריוו צום רב, צום
ראבינער מיין איך, און דורך דעם ראבינער קאן מען שוין האבן א פראטעקציע... אזוי פירט זיך די וועלט. און אפשר האב איך א טעות, איז לא
פדלתי ― טאקע יא ניע טאנצאוואל סמעדוועדיעם!...
    
איז אים שוין גאר געפעלן דאס יידישע ווערטל: „האב איך ניט
געטאנצט מיטן בער״ איבערזעצן אף רוסיש. דעם בחור זיינען אבער
די לעצטע ווערטער פונעם בעל־אכסניה וועגן א פראטעקציע באם ראבינער אריין, ווי מע זאגט, אין נאז אריין, און ער האט באשלאסן, אז ס׳איז
אפשר גאר ניט אזוי קרום. א פראטעקציע ניט קיין פראטעקציע, נאר מאכן
דעם ראבינער א וויזיט קאן ניט שאטן. און אפשר טאקע עפעס ברענגען
אויך. פארט א ראבינער. און נאך וואסער א ראבינער! א „גובערנסקי״
ראבינער ― א קלייניקייט!... וואס ווייטער צעוואקסט זיך בא אים די פאנטאזיע, און דער פלאן געהאלפן צו ווערן דורכן קיעווער ראבינער באקומט
בא אים מער חן און רעאלע פארמען, און ער זעט ארויס בחוש, אז ס׳איז
געווען א באשערטע זאך, אז דורך דעם, וואס א יידן רב אלטער קאניע־ווער איז געפעלן צו מאכן חוזק, אדער גלאט אזוי א ביסל פלאפלען, איז
בא אים געבוירן געווארן אן אידעע, א גליקלעכע, א גלענצנדיקע אידעע.
און מיט אן אידעע איז אלע מאל אזוי. דורך א קלייניקייט, דורך א צופאל,
קומען אמאל ארויס די גרעסטע געשעענישן אין דער וועלט. די היסטאריע
פון די נוצלעכסטע דערפינדונגען ווייסט פון דעם סוד ― ס׳איז
גאר קיין נייס ניט.
    
געקליבן זיך עטלעכע טעג דורכאנאנד און געוווירע געווארן, ווו דער
ראבינער זיצט, האט ער איינמאל אין א קאלטן פרימארגן אנגעקלונגען
רעכטס, האט זיך געעפנט די טיר און א האנט האט אים א ווייז געגעבן
אז ער זאל קלינגען לינקס, אין דער קאנצעלאריע. האט ער אנגעקלונגען
לינקס, אין דער קאנצעלאריע. עפנט זיך די טיר און ער קומט־אריין אין
דער קאנצעלאריע, טרעפט ער דארט עטלעכע יידן, פארשיידענע טיפן פון
אלערליי פראפעסיעס, צום מיינסטן ― בעל־מלאכות, ארעמע, דערשלאגענע, אפגעריסענע. אויך ווייבער א פאר פארשלומפערטע, מיט פארוויסטע
פנימער, און א געשוואלן יינגל מיט גרויסע צעריסענע שטיווליעטן, פון
וואנען עס קוקן ארויס די פינגער פון די פיס. דערפאר איז אבער דעם
יינגלס האלדז ארומגעוויקלט מיט צוויי שאלן, ער זאל זיך חלילה ניט פארקילן. אף די ווענט הענגען א צעריסענע מאפע פון ארץ־ישראל און א
שלעכטער קייזערלעכער פארטרעט. די קאנצעלאריע, די אפגעריסענע יידן,
די פארשלומפערטע ווייבער, דאס געשוואלענע האלב־בארוועסע יינגל, די
אנגעריסענע מאפע פון ארץ־ישראל מיטן שלעכטן קייזערלעכן פארטרעט
ווארפן־אן אף אייך א מאדנע מרה־שחורה. און טאמער איז קארג ―
זיצט בא אן אלטן אויסגעמוטשעטן פארפלעקטן שרייבטיש אן אלטער
מאן מיט אן אפגעבליאקעוועט טויט פנים. ווען דער אלטער זאל נישט
האלטן קיין פען אין האנט און ניט איינטונקען זי אלע מינוט אין טינטער,
וואלט מען געקאנט זיכער מיינען, אז דאס זיצט א בר־מינן, וואס איז
טויט, ווייניקסטנס, עטלעכע און דרייסיק יאר, נאר מע האט אים איינגע־מארענירט, האלט ער זיך. איינציקווייז פארטיקט זיך אפ דער אפגעבליאקעוועטער בר־מינן מיט אלע יידן און ווייבער, און דאס נעמט־צו ניט קיין
סך צייט. ארום און ארום אפשר אנדערהאלבן שעה. ביז ער קומט צום
געשוואלענעם יינגל מיט די צוויי שאלן. דאס געשוואלענע יינגל נעמט
אויך צו אזא האלבע שעה. דאס יינגל וויינט. דער איינגעמארענירטער בר־מינן שרייט אף אים. דאנקען גאט ― געפטרט דאס געשוואלענע יינגל
אויך. דעמאלט טוט דער בר־מינן א ווונק צום העלד פון די באשרייבונגען, ער זאל צוגיין צום טיש. גייט ער צו. דער בר־מינן קוים וואס מע
הערט אים:
    
― וואס׳ט איר זאגן?
    
― איך דארף צום ראבינער.
    
דער בר־מינן קוקט צו זיך אין ספר־הזכרונות אריין און זיין קול גייט
ווי פון יענער וועלט:
    
― א מעטריקע?
    
― ניין.
    
― א חתונה?
    
― ניין.
    
― א יינגל? א מיידל פארשרייבן?
    
― ניין.
    
― עמעצער געשטארבן?
    
― ניין.
    
― א נדבה?
    
― ניין.
    
― וואס זשע פארט?
    
― גארנישט. איך האב געוואלט זען דעם ראבינער.
    
― אט אזוי־זשע רעדט.
    
און דער מארענירטער בר־מינן הייבט זיך אויף פון טיש, גייט פאוואליע, ווי אף אונטערגעהאקטע פיס, ווערט פארשווונדן אין א זייטיק
חדר אף פופצן אדער אף צוואנציק מינוט און קומט צוריק מיט א פארע־ווען פנים און מיט א טרויעריקן רעזולטאט:
    
― רעד ראבינער איז נישטא אינדערהיים. איר׳ט מוחל זיין קומען אן
אנדערס מאל.
    
צום קיעווער ראבינער האט זיך דער העלד מטריח געווען ניט איין
מאל און ניט צוויי מאל. ביז ס׳איז אים געראטן צו טרעפן אים אינדער־היים. דערפאר אבער האט ער געהאט בא אים אן אויפנאמע זייער א
פריינטלעכע און א הארציקע. דער אנהייב איז אפילו געווען ניט אזוי פויגלדיק. דער ראבינער איז אין דער ערשטער מינוט געווען ווי דערשראקן.
ער האט זיך אביסל אנגעשטרענגט, ביז ער האט ארויסבאקומען פונעם
יונגן באזוכער, וואס איז זיין באגער. דער בחור האט געמיינט, אז אין
קיעוו א ראבינער באדארף נאכן ערשטן קוק אליין פארשטיין, וואס יענער וויל און וואס יענער באדארף. צום סוף קוקט ער גאר ווי א זינדיקער מענטש אין די אויגן אריין, און מע דארף אים צעקייען איטלעכס
ווארט און אריינלייגן אין מויל אריין. און ערשט נאכדעם, אז מע האט
דאס אים גוט צעקייט, לאזט זיך אויס, אז ער קאן גארנישט טאן. לחלוטין
גארנישט. דאס איינציקע, וואס ער קאן יא טאן ― איז געבן א רעקאמענדאציע, א פראטעקציע.
    
― א פראטעקציע? גאנץ גענוג! וואס דארף איך דען נאך? איך באדארף מער ניט, ווי א פראטעקציע.
    
און דער באזוכער באטראכט דעם קיעווער ראבינער און פארגלייכט
אים מיט די ראבינערס פון די קליינע שטעטלעך, וואס ער האט ווען געקענט. און עס גייען אים דורך פארביי א גאנצע רייע פון ראבינערס,
„קאזיאנע״ רבנים, פארזעענישן, טויגעניכטסן, צווישן זיי איינער מיט א
פליך אפן קאפ. אקעגן די אלע איז דער קיעווער ― א מאגנאט, און זיי
אקעגן אים זיינען חיות, קארליקעס. דער איז א ריז. און א שיינער מענטש.
איין חסרון נאר, וואס ער איז א געלער און א ביסל א שווערער פארשוין.
רעדט פאמעלעך, טוט יעדע זאך פאוואליע, דענקט פאוואליע, כמעט אן
נערוון. אזעלכע מענטשן לעבן הונדערט יאר. זיי כאפן זיך ניט שטארבן
― זיי האבן צייט.
    
― איז ווילט איר, הייסט דאס, פון מיר א פראטעקציע?
    
― צו וועמען? דאס דארפט איר שוין אליין באטראכטן...
    
גוט. ער וועט זיך באטראכטן. און דער ראבינער צעפרעגט זיך נאך
אמאל באם באזוכער, ווער ער איז, פון וואנען ער איז און וואס איז זיין
באגער? דערנאך גייט־אוועק א לאנגע פויזע פון א פאר מינוט. א קוועטש
א קנעפל ― און עס באווייזט זיך דער אלטער אפגעבליאקעוועטער און
גוט־געמארענירטער בר־מינן פון דער קאנצעלאריע, און דער ראבינער
הייסט אים אנשרייבן א בריוו צו זיינעם א פריינט ― דעם נאמען האט
ער ניט איינגעהערט ― און בעטן אים, טאמער קאן ער עפעס טאן פאר
אט דעם בחור... און צום בחור האט דער ראבינער א זאג געגעבן, אז דאס
שרייבט ער א בריוו צו זיינעם א פריינט הערמאן מארקאוויטש באראץ,
וועלכער איז א פריסיאזשנע פאוויערענע און א „אוטשאנע יעווריי״ באם
גענעראל־גובערנאטאר...
    
אפגעטאן אזא שווער שטיקל ארבעט, האט דער ראבינער אפגעאטעמט. מע האט געזען, אז דעם מענטשן איז אראפ א בארג פון די פלייצעס. ער האט טאקע א ביסל צוגעהארעוועט. דערפאר האט ער אבער געטאן א נוצלעכע זאך ― אויסגעארבעט פאר דעם בחור א פראטעקציע,
און נאך וואס פאר א פראטעקציע ― צום „אוטשאנע יעווריי״ באם גענע־ראל־גובערנאטאר!... אזוי ווייט האט זיך דעם בחורס היציקע פאנטאזיע
גארניט פארגעשטעלט. די פראטעקציע, וואס ער האט געהאלטן אין בו־זעם־קעשענע, האט אים געווארעמט דאס לייב און געטראגן אין דער
לופטן. ער גייט פון דאנען גלייך צום „אוטשאנע יעווריי״ וואס באם
גענעראל־גובערנאטאר ― דא וועט שוין עפעס זיין!... און דער „או־טשאנע יעווריי״ אליין שטעלט זיך אים אנדערש ניט פאר, ווי א פראפעסאר, באהאנגען מיט מעדאלן, ווי א גענעראל. מיט א ציטערניש קלינגט ער
אן בא דער טיר און ער ווערט אריינגעלאזן אין א קאבינעט מיט ספרים
און ביכער. עס קלאפט אים א צאן אף א צאן. אין א פאר מינוט ארום
פליט־אריין א ייד מיט שיטערע באקנבארדן און מיט זייער א נידעריקער
ראיה, און איז עפעס מאדנע צעטראגן. ניט שוין־זשע איז אט דער ייד
אן „אוטשאנע יעווריי״ באם גענעראל־גובערנאטאר? ער זאל ניט גיין
אויסגעגאלט א שטיק בארד אקוראט אין מיטן, וואלט ער געגאנגען שווערן,
אז ער איז א מלמד, א גמרא־מלמד. א טבע האט אט דער „אוטשאנע
יעווריי״, אז ער רעדט שפייט ער, און איז א מאדנע צעטראגענע בריאה.
פון אים דערציילט מען אין קיעוו, ווי ער איז שוין נאכדעם געוווירע געווארן, אלערליי מעשיות און אנעקדאטן. למשל: צו זיך אהיים האט ער
קיינמאל ניט געטראפן, ביז ער האט ניט איבערגעלייענט אף דער טיר די
אויפשריפט „הערמאן מארקאוויטש באראץ״. איינמאל האט זיך באראץ
שטארק איינגעקוקט אין זיין נאמען און האט דערזען פון אונטן אנגעוויזן
די שפרעכשטונדן פון דריי ביז פינף. א קוק געגעבן אפן זייגער, אז ס׳איז
ערשט צוויי, האט זיך באראץ באטראכט, אז מסתמא איז באראץ ניטא
אינדערהיים. און וויבאלד באראץ איז ניטא אינדערהיים, היינט וואס האט
דא באראץ צו טאן? איז זיך באראץ דערווייל געגאנגען אין גארטן שפאצירן... מיט איינעם ווארט, אף באראצן זאגט מען אין קיעוו, אז באראץ
זוכט באראצן און קאן אים ניט געפינען... אין דעם דאזיקן פרימארגן איז
באראץ געווען גאר באזונדער צעטראגן און ניט גוט געשטימט. ער האט
זיך געאיילט ערגעץ גיין, געווארפן זיך און געשפיגן און געשפריצט. דערנאך, אז ער האט איבערגעלייענט דעם בריוו פונעם ראבינער, וואס רעקאמענדירט פאר אים דעם בחור, האט זיך דער „אוטשאנע יעווריי״ א כאפ
געגעבן באם קאפ, גענומען ארומשפאנען איבערן חדר הין און צוריק,
ריידן און שפייען און בעטן זיך רחמים, מע זאל אים לאזן צו־רו, ווארעם
ער ווייס גארניט און קאן גארניט און וועט גארניט טאן! א גאטס רחמנות
געווען צו קוקן אפן „אוטשאנע יעווריי״! דער בחור האט זיך גענומען פארענטפערן, אז ער מיינט ניט קיין בייז. אז זיין גאנצער מיין איז געווען,
טאמער... א פראטעקציע... נאר באראץ לאזט אים ניט ריידן. ער זאגט,
אז ער ווייס עס אליין גאנץ גוט. און אז אים ברענט נאר אפן ראבינער,
וואס אלע טאג, אלע טאג שיקט ער צו אים יונגע מענטשן. וואס קאן ער
טאן פאר זיי? וואס ווייס ער? ווער איז ער? וואס איז ער? ער איז דאך
ניט בראדסקי!...
    
מיט א צעבראכן הארץ און מיט א שווער געמיט האט זיך דער בחור
ארויסגעגליטשט פונעם „אוטשאנע יעווריי״. נאר אז ער איז שוין געווען
גאנץ אונטן אף די טרעפ, האט ער דערהערט, אז מע רופט אים צוריק,
טאקע דער זעלבער „אוטשאנע יעווריי״. באראץ האט זיך באטראכט, אז
ער אליין קאן טאקע ניט טאן פאר אים גארניט. ער קאן אים אבער
געבן א רעקאמענדאציע צו זיינעם א פריינט און א קאלעגע, צו קופער־
  
ניקן. קופערניק, ער זאל וועלן, קאן ער טאן א סך. זייער א סך! א קלייניקייט קופערניק? מיט אזא פראטעקציע קאן מען דורכברעכן מויערן!
באוועגן די גרעסטע לייט! און נישט לאנג געטראכט, זעצט זיך אוועק
דער „אוטשאנע יעווריי״ און שרייבט א קארטל צו זיין בעסטן פריינט
און קאלעגע, צום בארימטן אדוואקאט לעוו אבראמאוויטש קופערניק.
    
76
  
קופערניק
    
ער זוכט דעם בארימטן אדוואקאט אפן „קרעשטשאטיק״. ― „מעניאלנאיא קאנטארא
    
קופערניקא״. ― אין אקרוזשנע סוד. ― ער געפינט ענדלעך וועמען ער זוכט. און
    
די פראטעקציע ווירקט. ― א קליינער טעות: ניט קופערניק, נאר משה עפעלבוים
    
 פון ביעלאצערקאוו
    
דער נאמען קופערניק, אדער ווי מע האט אים גערופן צווישן יידן
„ ק א פ ע ר נ י ק א וו ״, איז געווען כמעט אזוי בארימט און פאפולער, ווי אלכסנדר פאן הומבאלד אין אייראפע, אדער ווי קאלומבוס אין
אמעריקע. דער פראצעס פון קוטאאיס, דער בארימטער בלוט־בלבול, וואס
קופערניק האט פארטיידיקט און ריינגעוואשן, האט אים געמאכט אזוי בארימט, ווי אין א סך יארן ארום האט בארימט געמאכט אן אנדערן אדוואקאט, א. א. גרוזענבערגן, דער פראצעס פון מענדל בייליס. און אזוי
ווי גרוזענבערגן, אזוי האט מען פון קופערניקן אין זיין צייט דערציילט
נסים ונפלאות, ארומגערינגלט אים מיט לעגענדעס.
    
האבנדיק א פראטעקציע צו אזא מאן, ווי קופערניק, מעג מען זיך
שוין דערלויבן צו טרוימען, פאנטאזירן און חלומען די בעסטע חלומות.
כאפן זיך שטארק איז אויך ניטא וואס. ובפרט, אז ער ווייס נאך גארניט,
ווו קופערניקס אדרעס איז. האט ער זיך פאוואליע ארויפגעדראפעט אפן
הויכן „קרעשטשאטיק״, די שענסטע גאס אין קיעוו, און דארט איז
אונדזער העלד ניט שווער געווען צו דערפרעגן זיך, ווו קופערניק זיצט.
אריין אין א הויף אקעגן האטעל „יעווראפא״, האט ער איבערגעלייענט אף
רוסיש: „מיעניאלנאיא קאנטארא קופערניקא״. איז אים אפילו געווען א
חידוש, ווי קומט צו קופערניק דעם אדוואקאט א „מיעניאלנע קאנטאר״?
נאר עס איז אים באלד פארענטפערט געווארן די קשיה.
    
אריינגעקומען אינעווייניק אין קופערניקס קאנטאר, האט ער געטראפן
א יונגנמאן מיט בלויע ברילן און א יידענע א ליטוועטשקע אין א ווייסן
פאריק.
   
 