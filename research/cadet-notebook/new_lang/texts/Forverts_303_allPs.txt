 די פאנדעמיע האט דערפירט צו א סך אומדערווארטע סצענעס, צווישן זיי — ווי פידלער מאכן קאנצערטן אויף זייערע וועראנדעס און דעכער. 
 אין דעם ווידעא, זעט מען אזא מין קאנצערט אנגעפירט פון דזשאש דאלגין — דער יידישער זינגער, ראפער, און קונצנמאכער, באקאנט לויט זיין בינע־נאמען, Socalled (אזוי־גערופן). דאס ליד וואס מע שפילט דא, „רומענישע קרעטשמע‟, איז געווען טייל פון א קאצערט אין זומער 2020 וואס מע האט רעקארדירט אויפן דאך פון א הויז אין מאנטרעאל מיטן סטרונע־קווארטעט, Warhol Dervish. 
 דאס ליד,„רומענישע קרעטשמע״, איז פאפולאריזירט געווארן דורכן האלענדיש־יידישן זינגער, לעא פולד . אזוי ווי אהרן לעבעדעפס „רומעניע, רומעניע״, לויבט דאס ליד די רומענישע מאכלים און וויין. דער סטיל פונעם ליד, מיט עלעמענטן פון קלעזמער, חזנות און וואדעוויל, איז אויך ענלעך צו לעבעדעפס קאמפאזיציע. 
 דאלגינס רעקארדירונג פון „רומענישע קרעטשמע‟ איז א טייל פון זיין לעצטן אלבאם, „די פראש״ , וואס א קאנצערט דערפון איז טראנסמיטירט געווארן ווי א טייל פון דער פאראיאריקער „קלעזקאנאדע״. 
