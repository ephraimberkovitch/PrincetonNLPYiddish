
 
 אויפן ביראבידזשאנער וועבזייטל nasledie־eao\. ru, ווו מע קען געפינען א סך אינטערעסאנטע פובליקאציעס וועגן דער געשיכטע פון דער יידישער אויטאנאמער געגנט, זיינען איצט פריי אויסגעשטעלט די בילדער און צייכענונגען פונעם אלבאם, ארויסגעגעבן פון ״איקאר״ אין ניו־יארק צוריק מיט 90 יאר – אין 1929. 
 מע האט ארויסגעגעבן דעם אלבאם ״אין פארבינדונג מיט דער ארבעט פון ״איקאר״ אין די פאראייניקטע שטאטן פון אמעריקע און קאנאדע פאר דער יידישער קאלאניזאציע אין סאוועטנפארבאנד״. דעם אלבאם און א סך אנדערע יידישע ביכער און זשורנאלן האט אונדז געבראכט צו פירן פאר א מתנה ניקאליי באראדולין, דער דירעקטאר פון ייידיש־פראגראמען ביים ״ארבעטער־רינג״, ניו־יארק. 
 ״די בילדער און צייכענונגען אין דעם אלבאם זיינען כמעט אלע ארויסגערופן געווארן דורך דעם גרויסן פאקט פון דער יידישער קאלאניזאציע אין סאוועטן־פארבאנד״, – לייענען מיר אין אריינפיר־ווארט. 
 
 
 
 די קינסטלער, וואס האבן בייגעטראגן זייערע שאפונגען פאר דעם אלבאם, זיינען געווארן וויליאם גראפער, יששכר־בער ריבאק, לוי לאזאוויק, פרענק האראוויץ, באריס אראנסאן, קופריאנאוו און מאוד – צען רעפראדיקציעס פון זייערע בילדער און צייכענונגען מעג מען איצט זען אין א ווירטועלער אויסשטעלונג אויפן וועבזייטל nasledie־eao\. ru. 
 ס׳ווילט זיך דערציילן וועגן איינעם פון אט־די קינסטלער, וועמעס שאפונג, וועדליק עס זאגן די קריטיקער, איז געבליבן אין שאטן פון מארק שאגאלס ווערק. 
 א יידישער קינסטלער פון א גרויסן טאלאנט – אזוי האט מען אנגערופן ריבאקן אין פארמלחמהדיקער אייראפע. ער האט געהערט דער פלעיאדע מייסטערס, וועלכע האבן געווידמעט זייער טאלאנט דעם פאלק. די יידישע טעמאטיק ליגט אין יסוד פון שאפונג פון א סך באקאנטע קינסטלער, אבער פאר ריבאק איז זי געוועארן די וויכטיקסטע. 
 ריבאק האט גלייך ווי פארויסגעזען און מורא געהאט, אז די שטעטלעך וועלן נעלם ווערן, און ער האט זיך געאיילט אפצושפיגלען אויפן לייוונט יעדע געשעעניש פונעם יידישן לעבן. זיין אייגן לעבן איז איבערגעריסן געווארן אויף א הייכפונקט פון שאפונג – ווען ער איז אלט געווען נאר 38 יאר. 
 יששכר בער־ריבאק איז געבוירן געווארן אין 1897 אין שטעטל יעליסאוועטינסק, כערסאנער גובערניע (איצט – די אוקראינישע שטאט קראפיווניצקי). אין דער ארעמער פילקינדערדיקער משפחה האט מען נישט אונטערגעשטיצט זיין פארכאפטקייט מיט מאלעריי. נישט געקוקט אויף דעם, האט דער 10־יאריקער יששכר אנגעהויבן זיך לערנען אויף מאלעריי־קורסן ביי איינער פון די ארטיקע פאבריקן. שוין אין א יאר ארום איז דער באגאבטער דערוואקסלינג, לויט א רעקאמענדאציע פון זיין לערער, אריינגעטראטן אויף די צוויי־יאריקע קורסן אין יעליסאוועטגראד, ווו מע האט געגרייט די קוואליפיצירטע קינסטלער־ארבעטער. דאס האט געבראכט צו א קאנפליקט מיטן פאטער, און אין א יאר ארום האט יששכר פארלאזט דאס עלטערן־הויז. 
 צוזאמען מיטן ארטעל קוסטארן־מאליערס האט ריבאק באמאלט די דארפישע קלויסטערס אויף כערסאנשטשינע. דערנאך איז ער אריבערגעפארן קיין קיעוו, אריינגעטראטן אין קינסטלער־שול, וואס ער האט זי דערפאלגרייך פארענדיקט אין 1916. ווען ער האט אנגעהויבן ארבעטן אלס דעקאראטאר אינעם יידישן טעאטער, איז ער אריינגעטראטן אין א היסטאריש־עטנאגראפישער געזעלשאפט, אויף די געלטמיטלען פון וועלכער איז ער צוזאמען מיט על ליסיצקין ארומגעפארן איבער אוקראינע, פאדאליע און וואלין. בעת אט די רייזעס האבן זיי אויסגעפארשט די הילצערנע שולן און דערלערנט די יידישע פאלקס־קונסט. 
 ריבאק און אנדערע פראמינענטע קינסטלער, וועלכע זיינען געווען פארכאפט מיטן זוכן דעם יידישן נאציאנאלן סטיל, געגרינדעט די קולטור־ליגע. די באוועגונג איז אויפגעקומען אין 1917 אין קיעוו און האט געשטעלט פאר זיך דעם ציל – ״צו אנטוויקלען די יידישע פאלקס־בילדונג, ליטעראטור אויף יידיש און יידישע קונסט״. חוץ דעם האט ריבאק צוזאמען מיט באריס אראנסאנען אנגעשריבן א פראגראם־ארטיקל ״די וועגן פון יידישער מאלעריי״, ווו ער האט באהויפטעט, אז ״די ריינע אבסטראקטע פארם – איז גראד דאס, אין וואס עס ווערט פארקערפערט א ״נאציאנאלער״ עלעמענט. נאר דורך דער אבסטראקטער מאלעריי קען מען אויסדריקן די אייגענע נאציאנאלע יסודות״. די באוועגונג ״קולטור־ליגע״, אין וועלכער ריבאק האט גענומען דעם סאמע אקטיוון אנטייל, איז אריין אין דער געשיכטע אלס ״רענעסאנס פון דער יידישער קונסט״. 
 סוף 1919 האט ריבאק זיך אריבערגעקליבן קיין מאסקווע, ווו ער האט אנגעהויבן לערנען אין א פאפולערער פרייער קינסטלערישער סטודיע. אין צוויי יאר ארום איז ער אוועקגעפארן קיין בערלין, ווו איז אריינגעטראטן אין די רייען פונעם דייטשישן אוואנגארדיסטן־פאריין – סעצעסיאן. 
 דארטן, אין בערלין, איז אין 1923 פארגעקומען מיט דערפאלג די ערשטע פערסאנעלע אויסשטעלונג פון ריבאקס בילדער און צייכענונגען. אויף איר האט ער פארגעשטעלט זיינע גראפישע ציקלען ״פאגראם״, ״יידישע טיפן פון אוקראינע״, ״קליין שטעטל״. די סעריע ווערק, ווו ער האט אנגעמאלט די אכזריותדיקע פאגראמען אויף יידן, האט דערשיטערט די אייראפעישע עולם. די אויסדרוקפולקייט פון די צייכענונגען קען מען דערקלערן מיט דעם, וואס דער קינסטלער אליין געווען א בייזעער פון די פאגראמען. ער האט געמאלט די ווערק פון אט דער סעריע, באזירנדיק זיך אויף זיינע זכרונות, ער האט נישט דערטראכט און נישט אנטוויקלט דעם סיוזשעט – ער האט אפגעשפיגלט נאר דאס, וואס ער האט געזען מיט די אייגענע אויגן. 
 א פרוי, וואס האט זיך אנגעבייגט איבער א קאלטן קערפערל פון רוצחיש דערהרגעטן קינד. זי קען נישט גלייבן, אז ער איז טויט און צערטלעך פארוויגט אים, עפעס זינגענדיק… די עמאציאנעלקייט פון זיינע בילדער פשוט דערשטוינט. 
 אויפן לעצטן זייטל פון זיין אלבאם ״דאס שטעטל. מיין צעשטערטע היים. זכרונות״ שרייבט דער קינסטלער: 
 ״אזוי האט מיר רביניו געזאגט: ״מע טאר&nbsp; ניט אומעדיג זיין, קינד. ביזטו אומעדיג איז גלייך ווי דו טוסט איימעצן שלעכטס. איז מען אבער פריילאך, איז די וועלט ארום מלא שמחה״. 
 publicdomainreview\. org 
 אינטערעסאנט, אז אלע צייכענונגען אין אט דעם אלבאם דאטירן זיך מיט 1917 יאר. אבער צום ערשטן מאל האט ער זיי אויסגעשטעלט נאר אין בערלין. אין רוסלאנד האט ער זיי נישט אויסגעשטעלט נישט פריער, נישט שפעטער… 
 קיין סאוועטן־פארבאנד האט ער זיך אומגעקערט אין 1924. נאכן באזוכן די היים־ערטער האט ער געשאפן א גראפישן ציקל ״אויף יידישע פעלדער פון אוקראינע״ – די ווערק וועט ער אויך אויסשטעלן נאר אין אויסלאנד, אין פאריז, אין צוויי יאר ארום. 
 ווען ריבאק איז אריבערגעפארן קיין פראנקרייך, האט ער דארטן פארנומען א מערקווירדיק ארט אין דער אינטערנאציאנעלער קינסטלערישער געזעלשאפט&nbsp; (פאריזער שול). 
 ריבאק האט א סך געארבעט אין טעאטער, האט זיך פארנומען מיט סקולפטור און מאלעריי. ער איז געווען א שטענדיקער און איינער פון די בכבדיקסטע מיטגלידער פון פארשידענע סאלאנען – ״סאלאן פון די אומאפהענגיקע״, ״טוילרי״ אן אנדערע. אין 1928 איז זיין אויסשטעלונג פארגעקומען אין מאסקווע. גרויס דערפאלג האבן געהאט זיינע אויסשטעלונגען אין האלאנד, בעלגיע, ענגלאנד, אמעריקע און אנדערע לענדער. 
 אין וואלד קוויטקא צייכענונגען י ריבאק 
 ריבאק האט זייער ליב געהאט צו איליוסטרירן די קינדער־ביכער אויף יידיש. ער פלעגט זיך נעמען פאר אט דער ארבעט מיט גרויס פארגעניגן, ווו ער זאל ניט זיין און וואס ער זאל ניט טאן. קיעוו, מאסקווע, בערלין, פאריז – ער האט אנגעמאלט איליוסטראציעס צו צענדליקער ביכער פאר יידישע קינדער. די ליכטיקסטע, פריילעכסטע און גליקלעכסטע זכרונות פון זיינע קינדער־יארן האבן באקומען אן אויסדרוק אין זיינע איליוסטראציעס. 
 אין 1934 איז אין פראנקרייך ארויסגעגאנגען פון דרוק א בוך וועגן ריבאקן. דער מחבר, א פראנצייזישער קריטיקער ר. קאניא, האט וועגן אים געשריבן ווי וועגן א קינסטלער, וועלכער איז ״אין פולן בלי פון זיין טאלאנט און איז פול מיט שעפערישע פלענער״. 
 publicdomainreview\. org 
 אבער די פלענער זיינען נישט פארווירקלעכט געווארן. דעם 25 דעצעמבער 1935 איז יששכר־בער ריבאק געשטארן פון טובערקוליאז, וועלכער האט אים געמוטשעט די לאנגע יארן. אין איינעם פון די נעקראלאגן האט מען געשריבן: ״קונסט איז געווען די איינציקע און באדייטנדיקסטע פארענטפערונג פון זיין לעבן. קונסט איז געווען זיין לייד און גליק, און ,אפשר, די קראפט פון אט די ליידנשאפטן האט ווי אן אינערלעך פייער, אים פארברענט. פאר זיין קורץ לעבן האט ער באוויזן צו טאן אזוי פיל, וויפל אייניקע קינסטלער קענען נישט טאן פאר די לאנגע יארן״. 
 ביזן סאמע אנהייבן פון דער מלחמה האט מען אלע יאר דורכגעפירט אין פאריז די אוונטן און אויסשטעלונגען צו ריבאקס אנדענק. א סך זיינע ווערק זיינען פארפאלן געווארן אין די מלחמה־יארן, אבער נישט געקוקט אויף דעם קען מען זיי געפונען אין די צענדליקער מוזייען פון דער וועלט. זיין אלמנה האט בעת דער צווייטער וועלט־מלחמה פארהיט ריבאקס פערזענלעכע קאלעקציע. אין 1962 האט זי איבערגעגעבן אלע בילדער אין ריבאקס מוזיי, אין בת ים, ישראל. 
 