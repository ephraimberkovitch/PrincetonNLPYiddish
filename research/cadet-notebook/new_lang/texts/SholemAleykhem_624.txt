 
 מעשיות פאר יידישע קינדער: באשעפעניש  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
― א. ―
    
איינמאל אין א פרייטיק, זומער איז דאס געווען, זיינען מיר געגאנגען פון חדר אהיים עטלעכע יינגלעך מיטאמאל. געגאנגען זיינען
מיר גיך, כמעט געלאפן, ווארעם, ערשטנס, האט מען אונדז געלאזט
פריי אף שבת אהיים, און, צווייטנס, זיינען מיר געווען הונגעריק און
אף אונדז האט געווארט א הייס ראסלפליישל מיט פרישער שמעקעדיקער חלה.
    
פלוצים האט איינער פון אונדזער חברה אויסגעשריגן אף א קול:
„אוי, א פייגעלע!״ ― און מיר האבן זיך אלע אפגעשטעלט.
    
ווי א קניילעכן איז געזעסן אף דער ערד, מיטן קעפעלע ארויף, א
קליין יונג פייגעלע, מיט נאך גאר א געל פיסקעלע. דאס פייגעלע האט
נעבעך געציטערט. צעלאזט די פעדערלעך, געטרייסלט זיך, געפלאטערט
געמאכט מיט די פליגעלעך, געעפנט אלעמאל דאס געלע פיסקעלע, ווי
א קליין קינד בשעת עס וויל עסן, און ארויסגעלאזט אף א הייזעריק
קולכל: „פי!״... און עס האט זיך אויפגעכאפט בא אונדז א געפיל פון
רחמנות, און מיר האבן אנגעהויבן קלערן: וואס טוט מען מיטן פייגעלע?
דער האט געזאגט: מע באדארף דאס לאזן זיצן אף דער ערד, ביז דעם
פייגעלעס „מאמע״ וועט קומען. דער האט געגעבן אן עצה, מע זאל דאס
געבן א ווארף איז דער הייך, וועט דאס אוועקפליען. און דער האט געדרונגען, אז מע באדארף דאס נעמען אהיים. נאר אז ס׳איז א רחמנות,
א „צער בעלי־חיים״ ― דאס האבן אלע מודה געווען.
    
און מיר האבן געבראכט דאס פייגעלע אהיים, פארגעסן, אז מיר
  
זיינען הונגעריק, גענומען דאס האדעווען, דעם געגעבן וואסער אין
פיסקל אריין ― דאס פייגעלע האט אזוי לאנג געציטערט, געפינטלט
מיט די אייגעלעך. געטרייסלט זיך און געפלאטערט בא אונדז אין די
הענט, ביז עס האט פארווארפן דאס קעפל אף א זייט, די אייגעלעך פארגלאנצט און... ס׳איז געווען טויט.
    
„אף וואס האט דאס פייגעלע געלעבט? צוליב וואס און צוליב וועמען איז דאס באשאפן געווארן? אף וואס האט מען דאס באדארפט אף
דער וועלט?״... ― דאס זיינען געווען די מחשבות, וואס האבן מיר
געפיקט אין מח און האבן נישט געהאט דערויף קיין ענטפער.
    
אין א האלבע שעה ארום האבן מיר דאס פייגעלע מיט גרויס כבוד
מלוה געווען, אויסגעגראבן אין גארטן א טיף גריבעלע, איינגעוויקלט
דאס פייגעלע אין תכריכים (אין א ווייסער קרייקע פון א נאזטיכל),
מקבר געווען דאס און געשטעלט דערויף א צאם ― א ברעטל מיט אן
אויפשריפט:
    
ד א  ל י ג ט  ד א ס  ק ל יי נ ע  פ יי ג ע ל ע  צ פ ו ר ב ן
ב ל ק.
    
און געחתמעט אלע נעמען פון די, וואס האבן זיך עוסק געווען אין
דער קבורה: בערל, יוסיל, דור, מאטל, קלמן, געצל...
    
דער פריילעכער ווארעמער זומער איז איבערגעפלויגן. געקומען דער
נאסער אסיען מיט די פארוויינטע קאלטע טעג. דער רעגן האט אראפגעשמיסן די „מצבה״, פארשארט דעם קבר, און די מעשה מיטן פייגעלע
איז פארגעסן געווארן. ווי אלץ, וואס די ערד פארדעקט. נאר אמאל, אז
איך דערמאן זיך אינעם פייגעלע „צפור בן בלק״, שטעלט מיר זיך פאר
ב א ש ע פ ע נ י ש.
  
ב.
  
באשעפעניש איז געווען דעם רבי רב זרחלס א קינד, א מיידל א
קאליקע, א הויקער משטיינס געזאגט. וויפל ס׳איז אלט געווען ―
ווייס איך ניט. נאר געהאט האט דאס אן אלט געקנייטשט פנימל, צוויי
לאנגע דארע הענטלעך, שיטערע הערעלעך, קליינע שווארצע, גלאנצנדיקע מייזנאייגעלעך. די פיסעלעך האט דאס געהאלטן כסדר אונטער
זיך, שטענדיק געזעסן אף איין ארט, נישט געקאנט נעבעך גיין.
    
און דער ארט פון באשעפעניש איז געווען צווישן אויוון, אין א
ווינקעלע, אף דער הוילער ערד, ― דארט האט דאס געגעסן, דארט
האט דאס געטאן אלצדינג. תמיד געווען שטיל, מע האט נישט געהערט
פון דעם קיין פיפס, אזוי אז טעג פלעגן אוועקגיין, גאנצע טעג, וואס מע
האט פארגעסן, אז ס׳איז פאראן א באשעפעניש אף דער וועלט.
    
האט מען דעם דערלאנגט א שטיקל ברויט, האט דאס אויסגעצויגן
א לאנג טרוקן הענטל מיט רינע, מאדנע אויסגעבויגענע, טרוקענע פינגערלעך, ווי בא א מאלפע, א כאפ געטאן דאס שטיקל ברויט און צוגעטראגן גלייך צום מויל. און א מויל האט דאס געהאט אזא גרויס, אז א
גאנצן עפל אריינגעכאפט און ניט ארויסגעזען.
    
― באשעפעניש! געבן דיר א שטיקל צוקער־לעקעך?
    
― באשעפעניש! שמאלץ מיט בולקע וועסטו עסן?
    
― באשעפעניש! ניסלעך וועסטו קנאקן?
    
― באשעפעניש! אין קנעפלעך וועסטו שפילן?
    
אזוי האבן מיר, חדר־יינגלעך, שקצים, קונדסים, עכברושים, זיך
גערייצט מיט באשעפעניש. נאר באשעפעניש האט ניט געענטפערט
גארניט, נאר אויסגעצויגן אלעמאל דאס דארע הענטל מיט די דינע
פינגערלעך און געקוקט איז די אויגן אריין, ווי א הונגעריק הינטל בשעת
סע מיינט, אן אט־אט ווארפט מען דעם א ביינדל.
    
― א שטומע צונג! ― האט אונדז קלאר געמאכט יעקב־אליה, דער
עלטערער פון אלע חברים, טאקע דעם רבינס א יינגל, א נארישער
בחור מיט געשוואלענע באקן. ― א שטומע צונג, קאן ניט ריידן, ווייס
נאר עסן, נאר עסן, תמיד הונגעריק. א קישקע אן א דנא...
    
זעלטן־זעלטן האט זיך באשעפעניש געלאזט הערן, ארויסגעלאזט
א מאדנע מין געלעכטער, וואס מע האט דאס געקאנט אננעמען אי פאר
א געלעכטער, אי פאר א געוויין, אי פאר א הוסטן. דעמאלט פלעגט
זיך די רביצין, זרחליכע, צעשרייען אף איר:
    
― באשעפעניש! וועסט ניט אנטשטומט ווערן, באשעפעניש?
    
באשעפעניש האט פארשטאנען, אז וויבאלד מע רופט דאס „באשעפעניש״, איז ניט גוט. א סימן, אז עס האלט בא קלעפ.
    
און קלעפ פלעגט באשעפעניש לייזן אפט, כמעט אלע טאג, און
צום מיינסטן ― פון דער מוטער. זרחליכע, אז ס׳איז איר געווען אנגע־
  
זאלעט אפן הארצן. האט זי איר גאנצע ביטערע נשמה אויסגעלאזט צו
באשעפעניש.
    
― אוי, באשעפעניש, באגראבן זאל איך דיך! גוואלד, וואס לעבט
אזעלכעס אף דער וועלט?!
  
ג.
    
ליב האט מען באשעפעניש קיינער ניט ליב געהאט, נאר רחמנות
האט מען אף דעם געהאט, און מער פון אלע דער רבי רב זרחל.
    
― צער בעלי־חיים! ― אזוי פלעגט ער זאגן, קוקן אף דעם פון
דערווייטנס מיט גרויס רחמנות און זיפצן שטילערהייט, און אז די
רביצין האט ניט געזען, פלעגט ער דעם אונטערטראגן אמאל א שטיקל
ברויט, אמאל א קארטאפלע און אמאל א טרונק וואסער. און אז ער האט
אונדז געזען סמאצקען א קאנפעקטל, אדער מיר קנאקן ניסלעך, פלעגט
ער אונדז זאגן, אז אויב מיר ווילן פארדינען א מצווה, זאלן מיר באשעפענישן אויך שענקען א פאר ניסלעך... די רביצין אליין פלעגט דעם
אויך געבן עסן און טרינקען, נאר געטאן האט זי דאס אן רחמנות, אן
הארץ, אריינגעשטופט עסנווארג אין הענטל אריין, ווי איינער זאגט:
נא, ווארג זיך!
    
די ערשטע צייט האבן מיר, חדר־יינגלעך, פאר באשעפעניש פשוט
מורא געהאט, נישט געקאנט זען פאר זיך דעם הויקער, נישט געקאנט
הארכן דעם משונה־ווילדן געלעכטער. נאר וואס ווייטער האבן מיר זיך
מער און מער איינגעוווינט מיט דעם און מיט דער צייט איז דאס געווארן מיט אונדז „חבר״, געקענט איטלעכן באם נאמען, און פארנאכט,
בין מנחה למעריב, בשעת דער רבי איז געווען אין בית־המדרש און די
רביצין אין שטאט, און מיר האבן געשפילט אין „אבינו־מלך״, אין
„קאמער־קאמער״. אין „אקח און מקח״ וכדומה אזעלכע שפילן, וואס
מע קאן שפילן מיט מיידלעך און וואס אפילו פעסל דעם רבינס טאנצט
איז קאן ― האבן מיר דעמאלט באשעפעניש אויך אריינגענומען אין קאן
אריין צווישן חברה, זי זאל מיט אונדז שפילן כאטש פון דערווייטנס.
און אוי האט באשעפעניש דעמאלט געקוועלט, געקוועלט! געעפנט דאס
גרויסע מוראדיקע מויל אף א מייל און געלאכט מיטן וויינענדיקן געלעכטערל. און אריינגעקומען דער רבי אדער די רביצין ― אזוי איז דאס
  
אנטשוויגן געווארן, ערנסט טרויעריק, פארזארגט, גלייך ווי גארניט
געווען.
    
א לשון האט באשעפעניש געהאט ― א משונה־מאדנע שפראך,
וואס ניט איטלעכער האט דאס געקאנט פארשטיין. אף ברויט האט דאס
געזאגט „טויט״, אף וואסער ― „טארבערלי״, אף קנעפלעך ― „פענד־לעך״, אף עפל און אף קארטאפלעס ― „טאפעציס״, און אף א יינגל ―
„מעצוצעלי״. פארוואס איז אויסגעקומען, אז א יינגל איז „מעצוצעלי״
― דאס ווייס איך ניט...
    
― מעצוצעלי! מעצוצעלי! נא דיר א פענדעלי, דיבע מיר א טא־פעצי. א טיטעלי א טויט...
    
דאס האט געהייסן:
    
― יינגעלע! יינגעלע! נא דיר א קנעפעלע, גיב מיר אן עפעלע, א
שטיקעלע ברויט.
    
אויך זינגען האט באשעפעניש געקאנט מיט א קול פון ... א פלעדערמויז. אז קיינער איז ניט געווען, פלעגט זיך עס צעלאזן, עפענען דאס
ברייטע מיילעכל, אויסציען דאס דינע העלדזל און זינגען עפעס אזעלכעס
וואס קיין מענטש האט ניט געקאנט פארשטיין, און אויסלאזן אלעמאל
מיטן נוסח פון כהנים־דוכנען:
    
 טודעלי הו־הו!
    
 טודעלי הו־הו!
    
קומט־אן די רביצין און דערהערט, מע זינגט, ― צעשרייט זי זיך:
    
― באשעפעניש, באגראבן זאל איך דיך, האסט זיך שוין צעזונגען?
    
דערהערט, די מאמע בייזערט זיך, באהאלט באשעפעניש דאס קעפעלע צווישן די פלייצעס, ווי א טשערעפאשקע, און ווערט אנטשוויגן.
  
ד.
  
אין שטאט איז באשעפעניש געווען א שם־דבר. אלע האבן דאס
געקענט, געהאלטן אין מויל. האט זיך בא עמעצן געטראפן אן אומגליק,
געשטארבן פון א קימפעט, א כלה פאר דער חופה, אדער אזוי
א מענטש, א טאטע פון קינדער, ― איז באשעפעניש געקומען אפן זינען:
    
― ווי דען? אזעלכעס, ווי באשעפעניש, וועט ניט שטארבן! האט
קיין מורא ניט, גאט ווייס וואס ער טוט!...
    
ניט מחמת עמעצער האט דעם נישט פארגונען דאס לעבן ― חס
  
וחלילה! גערעדט האט מען פון דעם נאר מצד רחמנות, און נאר מצד
דעם, וואס גאט איז טאקע א גרויסער גאט און פירט דאס וועלטל זיינס
מיט פיל שכל און מיט גרויס חסד. נאר פונדעסטוועגן מאכט זיך אמאל,
ער זאל ניט שטראפן פאר די רייד, אז ער טוט־אפ עפעס נישט אזא
גלייכס, למשל, אט איז בא רב זרחלען אליין געווען א יינגל, א לוי־יצח־קל, נאכן בארדיטשעווער רב האט ער געהייסן. איז דאס געווען א לוי־יצחקל אזעלכעס, וואס ווען דאס וואקסט־אויס ― איז גאט ווייס וואס
פון דעם וואלט געווען! צו עלף יאר האט מיט אים געוויגט זיך די
שטאט. די שטאט? ― די וועלט האט מיט אים געקלונגען! נו, נעמט
ער ניט און שטארבט אוועק אין דריי־פיר טעג?
    
איר מיינט, פון וואס? דער דאקטער האט געזאגט, אז פון אן
אנצינדונג אין מח. רב זרחל האט געדרונגען, אז פונעם לערנען ― ער
האט צופיל געלערנט. און זרחליכע האט געטענהט, אז זיי ווייסן אלע
מער פון א טויטן: דאס קינד, זאגט זי, איז אוועקגעגאנגען נאר פון א
גוט אויג. לייט האבן איר, זאגט זי, ניט פארגונען... אן ארעמאן דארף
דען עפעס האבן? אפילו קיין געראטענע קינדער טאר אן ארעמאן נישט
זוכה זיין!...
    
פון דעמאלט אן איז באשעפעניש געווארן נאך מער מפורסם אין
שטאט און נאך מער אומגליקלעך אין דער היים. די מוטער האט דאס
ניט געקאנט אנקוקן, פיינט געקראגן, ווי א שפין, „מוקצה מחמת מיאוס״,
און ניט איינמאל געשאלטן דעם מאן מיט טויטע קללות, למאי ער
שטעלט זיך איין פאר דעם, למאי ער האט אף דעם רחמנות.
    
― פארט א צער בעלי־חיים! ― פלעגט איר דערויף ענטפערן
זרחל. ― פארט א נפש!
    
― א נפש? ― פלעגט אים דערויף זאגן זרחליכע. ― א פארזעעניש, א ווישקראביק, א מאנקאלב. אן אפקומעניש פאר פרעמדע זינד!..
  
ה.
    
― איר ווייסט? ― מאכט צו אונדז איינמאל דעם רבינס יינגל.
יעקב־אליה דער נארישער בחור מיט די געשוואלענע באקן, מיט א גאנץ
פריילעך פנים, גלייך ווי ער וואלט אונדז וועלן אנזאגן מי יודע וואס
פאר א בשורה. ― איר ווייסט? באשעפעניש איז פארביי... געווען
בתיה די רופאטע, זאגט זי, אז ס׳איז שלעכט. אויס באשעפעניש, אן
עק!... ― און בשעת מעשה מאכט יעקב־אליה אזא מינע, גלייך ווי
א מענטש, וואס האט אט־וואס געמאכט א געשעפט.
    
עס האט זיך אונדז אלעמען אפגעריסן אין הארצן פון דער דאזיקער בשורה. כל זמן באשעפעניש האט זיך געהאלטן, האבן מיר דאס
ווינציק־וואס געטראגן אפן קאפ, און איצט, אז מיר האבן דערהערט, אז
באשעפעניש שטארבט אוועק, האט זיך אונדז אלעמען אויסגעוויזן, אז
מיר האבן קעגן דעם נישט יוצא געווען, ווי סע געהער צו זיין, און עס
האט זיך אויפגעכאפט בא אונדז א מאדנע געפיל, וואס מע קאן דאס
אנרופן „חרטה״. אף וואס חרטה ― ווייס איך אליין ניט, נאר חרטה!
און מיר האבן זיך אלע א ווארף געטאן צווישן אויוון און האבן דערזען
די רביצין זיצן נעבן באשעפעניש מיט רויטע פארוויינטע אויגן, און
מיר האבן זיך פארשעמט און א ווארף געטאן זיך צוריק.
    
― קומט נאר אהער, וואס אנטלויפט איר? ― האט אונדז צוגערופן די רביצין און גערעדט שטילערהייט. ― האט קיין מורא ניט. באשעפעניש איז נאך ניט געשטארבן, באשעפעניש לעבט נאך... כאטש
אפילו, אז גאט ברוך־הוא זאל וועלן, קאן ער... ער איז א גרויסער
גאט, ער קאן, ער קאן, אז ער וויל נאר... ער איז א מחיה־מתים, מאכט
פון טויט לעבעדיק... דער רבי איז ניטא, דער רבי איז אוועקגעגאנגען
קויפן א פאלטשינע, א מאראנץ... א פאלטשינע וועסטו עסן, באשעפעניש, א פאלטשינע?...
    
אזוי האט געזאגט די רביצין, געבראכן די הענט און אנגעבויגן זיך
איבער דער קראנקער. מיר האבן נאך קיינמאל ניט געזען די רביצין
אזוי צוגעלאזט.
    
באשעפעניש איז געלעגן איינגעקוטשעבורעט, ווי א קנויל, די אייגעלעך צוגעמאכט. דאס גרויסע מוראדיקע מויל אפן, און געמאכט מיט
די טרוקענע ליפעלעך און ארויסגעלאזט א הייזעריק קוויטשעלע, ווי א
פארשלאפט פייגעלע: אי!... אי! ... אי!...
    
געקוקט אף באשעפעניש, האב איך מיך דערמאנט אין יענעם קליינעם פייגעלע מיטן געלן פיסקעלע, וואס מיר האבן געפונען דעמאלט אף
דער ערד, און עס האט מיר פארקלעמט דאס הארץ, און טרערן האבן
מיר געווארגן, און איך האב דערזען מיינע חברים פינטלען מאדנע מיט
די אויגן, שעמען זיך קוקן איינס דאס אנדערע אין פנים אריין. און
מיר האבן זיך גענומען צו די ספרים, און אז דער רבי איז געקומען
  
מיט דער פאלטשינע, האט ער אונדז געטראפן ווי די סטאטקעס, האט
ער אונדז געלויבט, געזאגט, אז מיר זיינען וווילע יינגלעך, וואס מיר
זיצן שטיל. און ער האט זיך געזעצט מיט אונדז לערנען, כלומרשט
שטארק פארטיפט זיך מיט אונדז אין דער גמרא. געריבן דעם שטערן
און געזונגען מיט אונדז אינאיינעם דעם „אמר רב פפא״ גאנץ געשמאק.
מיר האבן אבער גאנץ גוט ארויסגעזען, אז זיין קאפ איז ניט בא דער
גמרא, ניט בא רב פפא, אז זיין נשמה איז גאר דארטן, צווישן אויוון,
ווארעם ער האט אלעמאל אויסגעדרייט דעם קאפ צוריק, ווי להבדיל א קו
אף איר ארעם קעלבל נעבעך, און האט ארויסגעלאזט אלעמאל א טיפן־טיפן זיפץ, א שווערן־שווערן קרעכץ, און יעדער זיפץ און יעדער קרעכץ
האט מיר אויסגעריסן א שטיק הארץ.
  
ו.
  
― שוין! שוין! שוין! איר קאנט שוין גיין צוריק אהיים!...
    
אזוי האט אונדז אף מארגן אינדערפרי יעקב־אליה, דעם רבינס יינגל,
דער נארישער בחור מיט די געשוואלענע באקן, אנגעזאגט א בשורה,
געשפרונגען אונדז אקעגן אף איין פוס.
    
― אהיים? וואס איז די מעשה?
    
― די מעשה? דער טאטע, די מאמע און מיר אלע וועלן באדארפן
זיצן שבעה, ניט טארן לערנען א גאנצע וואך. ווארעם באשעפעניש איז
געשטארבן.
    
― געשטארבן?
    
― געשטארבן, היינט באנאכט געשטארבן. דאס לויף איך צו די
שמשים פון דער חברה קדישא.
    
מיר בלייבן דערשטוינט.
    
פון איין זייט אזא בשורה, וואס באשעפעניש נעבעך איז געשטארבן! פון דער אנדערער זייט אזא שמחה, וואס מע וועט זיין א גאנצע וואך פריי... זומער־צייט. דער הימל איז אויסגעצוואגן, ריין, לויטער, ווי א שפיגל. קיין שפרענקעלע, קיין ווינטעלע. די זון שמייכלט,
די זון באקט. מע וועט קאנען גיין צום טייך באדן זיך א גאנצן טאג און
כאפן פישלעך. פאר פרייד הייבט מען אן טאנצן. בלעקען און מעקען, ווי
די קעלבלעך, און מאכן משוגענע העויות: איינער פארקרימט דאס פנים,
ווי א מאלפע, און מיאוקעט, ווי א קאץ. דער אנדערער ענטפערט אים
„האוו־האוו״. ווי א הינטל. און דער דריטער קוואקעט ווי א קאטשקע:
קווא־קווא־קווא! דער פערטער דרייט זיך אף איין פוס, ווי א ראד, און
זינגט בשעת מעשה א לידל:
    
 איינם־צוויי־דריי,
    
 יאדער־לידער־ליי,
    
 אקן־באקן
    
 מיט די גלאקן...
און דער פינפטער גיט זיך אליין דריי פעטש אין ביידע באקן, גלאט
אזוי, אן ווערטער, און לאזט זיך לויפן משוגענערווייז אין דער וועלט
אריין, און נאך אים לאזן זיך לויפן אלע איבעריקע ווייסע־חברהניקעס.
און נאר איך איינער, איך וואס האב געקענט באשעפעניש מער פון
אלעמען, ווייל איך האב געגעסן אמאל באם רבין קעסט. בלייב שטיין
צוגעקאוועט, נישט צו קאנען זיך רירן פונעם ארט.
    
„געשטארבן? ― טראכט איך מיר. ― וואס הייסט דאס, אייגנטלעך, „געשטארבן״?... צוליב וואס האט דאס געלעבט? און למאי איז
דאס געשטארבן?״...
    
און איך לאז מיך גיין אין חדר אריין א קוק טאן כאטש פונדערווייטן, וו י א ז ו י  ש ט א ר ב ט  מ ע ן. וויאזוי איז, אז מע
שטארבט?...
    
צוגעגאנגען צו דער טיר, דערהער איך א מאדנע געוויין מיט א
שרעקלעך יאמערן, מיט א משונה־ווילדן ניגון פון ווייבערישע תחינות...
    
― וויי איז מיר, ווינד איז מיר, צו וואס האב איך דיר באדארפט
 געבוירן, א מכה איז מיר א גרוי־סע? וואס איז. משטיינס געזאגט, גע־
 ווען דיין לעבן אף דער וועלט? וואס האט גאט געהאט צו דיין נשמה
 די אומשולדיקע, זי אראפברענגען פון זיין הייליקן שטול אהערצו־צו אף
 צו מוטשען זיך, זיין אן אפקומעניש פאר פרעמדע זינד, א דונער האט
 מיך דערשלא־גן? בעסער וואלטסטו אויסגערונען בא דיין מאמען אין בויך,
 איידער איך האב דיך געבוירן אף צרות מיינע גרוי־סע! בעסער וואלט
 איך גארניט דערלעבט דיך צו באגראבן, א שלאק האט מיך געטראפן א
 גרוי־סער! א ליכטיקן גן־עדן זאלסטו דערפאר האבן, א גוטער מליץ
 כאטש זאלסטו דארטן זיין, זיך מיען פאר דיין טאטע־מאמע, פאר די אי־
 בעריקע קינדער און פאר אלע אונדזערע ליבע און געטריי־ע!...
    
עס פאלט־אן אף מיר א שרעקלעכע מרה־שחורה. איך וויל אנט־
  
לויפן, נאר עס ווילט זיך מיר א קוק טאן, וואס טוט זיך דארט אין חדר?
איך עפן־אויף די טיר און איך דערזע: אף דער ערד ליגט עפעס א זאך,
מיט שווארצן איבערגעדעקט, צוקאפנס ברענט א ליכטל, און די רביצין
זיצט דערנעבן. די פיס אונטער זיך, שאקלט זיך און וויינט און קלאגט
אלץ מיט דעם זעלבן משונה־ווילדן ניגון. אקעגן איר שטייען דריי ווייבער, נאענטע שכנות, בתיה, פעסיע און סאסיע, צונויפגעלייגט די הענט
אפן הארצן, און קוקן אף דער רביצין מיט אזעלכע משונה־ווילדע פארקרימטע פנימער, וואס ווען ניט באשעפעניש, וואס ליגט אף דער ערד,
באדארף מען זיין שטארקער פון אייזן, מע זאל ניט צעזעצט ווערן פאר
געלעכטער. די דאזיקע דריי שכנות זיינען געקומען העלפן באוויינען
באשעפעניש; נאר געוויינט האבן זיי אף די לעבעדיקע, באוויינט טאטע
און מאמע נעבעך, וואס האבן געהאט אזא קאליקע, משטיינס געזאגט,
וואס איז געבוירן א קאליקע און געשטארבן א קאליקע...
    
אויך די איבעריקע קינדער דעם רבינס האב איך געזען זיצן אף
דער ערד און וויינען שטילערהייט, חוץ יעקב־אליה (יעקב־אליה איז דאך
אוועקגעשפרונגען אף איין פוס צו די שמשים. מע זאל ברענגען די מטה,
מיט אזא שמחה, גלייך ווי מע וואלט אים שיקן נאך כלי־זמר), און בא
דער זייט, אין א ווינקעלע אף א בענקל זיצט דער רבי, דעם קאפ אראפגעלאזט, די הענט אף די קניעס. איך בין זייער נייגעריק צו וויסן, צי
וויינט ער ― וו י א ז ו י  וו יי נ ט  א ר ב י?... איך טו א סקריפ
מיט דער טיר און גיב א הוסט ― דער רבי הייבט־אויף פאוואלינקע דעם
קאפ, דערנאך ― די ברעמען, און איך דערזע רויטע אויגן. איך וואלט
געמעגט שווערן, אז ער איז פארוויינט...
    
― אהיים, דו שקאץ איינער! ― טוט דער רבי אף מיר א הוק.
עס טוט מיט מיר א ווארף דאס קדחת. איך כאפ די פיס אף די פלייצעס
און אנטלויף ווו דער שווארצער פעפער וואקסט.
  
ז.
    
באנאכט אפן געלעגער שטעלט זיך מיר פאר באשעפעניש, מיט
שווארצן איבערגעצויגן, און דער רביצינס וויינען און קלאגן קלינגט מיר
אין די אויערן. איך לייען־אפ קריאת־שמע.
    
מע פארלעשט נאר דאס ליכט, שטעלט זיך מיר פאר באשעפעניש,
מיט שווארצן איבערגעצויגן. און דער רביצינס וויינען און קלאגן קלינגט
מיר אין די אויערן. איך מאך־צו די אויגן שטארק־שטארק, איך זאל
ניט זען; איך פארשטעל מיר די אויערן שטארק־שטארק, איך זאל ניט
הערן ― עס העלפט נישט: איך זע באשעפעניש, מיט שווארצן איבערגעצויגן, איך הער דער רביצינס וויינען און קלאגן.
    
איך פלייס מיך טראכטן פון עפעס אנדערש, דערמאן מיך בכיוון
אזעלכע זאכן, וואס מע באדארף לאכן, איך דערמאן מיך אן די דריי
שכנות מיט די פארקרימטע פנימער ― עס העלפט ניט, עס לאכט זיך
ניט! ווי אן עקבויער בויערן מיר אין מח מחשבות און געדאנקען אלערליי: „געשטארבן... וואס הייסט געלעבט, וואס הייסט געשטארבן?
צווואס האט באשעפעניש געלעבט? למאי איז דאס געשטארבן? למאי?״...
    
איך דעק מיך רעכט איבער מיט דער קאלדרע, זאג־אפ „המפיל״
און ווער אנטשלאפן.
    
איך ווער אנטשלאפן, און ער שטעלט זיך מיר פאר א שווארצע חופה.
איך שטיי מיט באשעפעניש אונטער דער חופה. אלע יינגלעך פלעסקען,
זינגען:
    
 איינס־צוויי־דריי,
    
 יאדער־לידער־ליי,
    
 אקן־באקן
    
 מיט די גלאקן...
יעקב־אליה, דער נארישער בחור מיט די געשוואלענע באקן, שפרינגט אף
איין פוס און שרייט: „מעצוצעלי! מעצוצעלי!״ און דער רבי מיט דער
רביצין וויינען און קלאגן. באשעפעניש קוקט מיר אין פנים אריין מיט
רחמנות, מיט געבעט, ציט־אויס צו מיר דאס דארע הענטל מיט די אויסגעבויגענע טרוקענע פינגערלעך. עס ציט מיר, עס קלעמט מיר דאס הארץ.
עס ווארפט זיך אין מיר די נשמה.
    
― וואס ווילסטו, זאג איך, באשעפעניש, וואס ווילסטו? אפשר א
פאלטשינע?...
    
איך קוק מיך צו ― ס׳איז גארניט באשעפעניש. ס׳איז גאר א פייגעלע א יונגס, מיט א געל פיסקעלע, צפור בן בלק. דאס פייגעלע ציטערט,
    
פלאטערט, מאכט מיט די פליגעלעך, עפנט דאס געלע פיסקעלע, ווי א
 קליין קינד בשעת עס וויל עסן, און סע זינגט מיטן נוסח פון כהנים־דוכנען:
    
 טודעלי הו־הו!
    
 טודעלי הו־הו!
.......................
.......................
.......................
    
איך כאפ מיך אויף ― ס׳איז א ווארעמער, א שיינער, א ליכטיקער
זומער־טאג. אלע פענצטער זיינען אפן. דאס פישטשען פון די פייגעלעך
און דאס שמוצערן פון די היישעריקן גרילצן אין די אויערן. מיינע צוויי
שוועסטער, זלאטקע און בליומקע, שיינע מיידלעך מיט רויטע בעקלעך,
ווי די פערשקעס, שטייען אנגעטאן אין גרינע ווייסע בונדעס מיט בלויע
שפרינקעלעך. די צעפלעך פארפלאכטן מיט רויטע סטענגעלעך. זיי שיינען, ווי די זון, זיי בליען, ווי די רויזן.
    
― שטיי שוין אויף! ― זאגן זיי צו מיר. ― דאוון־אפ און גיי ארויס
אין דרויסן. דיינע חברים ווארטן אף דיר. זיי זיינען שוין דא געווען צוויי
מאל. איר זייט דאך היינט פריי פון חדר, א גאנצע וואך פריי! א גדולה
אף אייך!
    
די ליבע ווערטער „פריי פון חדר, א גאנצע וואך פריי״ דערקוויקן
דאס הארץ, דערווארעמען די נשמה, און עס טראגט מיך, עס גלוסט זיך
מיר לויפן צו מיינע חברים. נאר אינאיינעם מיט דעם פרייזיין פון חדר
דערמאן איך מיך אן באשעפעניש, און עס טוט מיר ווי א שטאך מיט א
נאדל און א ריס־אפ אין הארצן:
    
― ניטא באשעפעניש! געשטארבן באשעפעניש!
    
און איך לויף ארויס צו מיינע חברים.
  
ח.
  
דרויסן איז זומער. דער הימל איז אויסגעצוואגן. ריין, לויטער, ווי
א שפיגל. קיין שפרינקעלע, קיין ווינטעלע. די זון שמייכלט, די זון בראט,
די זון באקט. מיר לאזן זיך גיין אלע אינאיינעם צום טייך באדן זיך, כאפן
פישלעך. און בשעת לויפן, בשעת באדן זיך, בשעת כאפן פישלעך לאזט
מיך ניט אפ דער געדאנק, אלץ יענער געדאנק:
    
― נישטא באשעפעניש! געשטארבן באשעפעניש!
    
אלע אויסגעטאן, אדם־נאקעט, אויסגעבאדן זיך, ארויס פון טייך,
אויסגעקאטשעט זיך אין בלאטע, ווי די חזירים, און ווידעראמאל זיך
אפגעבאדן, לאנג געבאדן זיך. געווארן בלוי, ווי מילצן, אנגעהויבן ציטערן, קלאפן מיט די ציין, ― ליגן מיר שוין אויסגעצויגן אפן אנגעגליטן
זאמד, קעגן דער הייסער ברענענדיקער זון, קעגן הער בלויער יארמלקע
פונעם הויכן הימל. נאר צוויי פון אונדזער חבריא, חיים הער גרויסער און
היים דער קליינער, זיינען נאך אין וואסער. זיי האבן קונציק צענויפגע־בונדן צוויי העמדלעך אינאיינעם פאר די ארבל, געמאכט א נעץ, און זיי
כאפן פישלעך. דאס הייסט ס׳זאל זיין פישלעך, וואלטן זיי געכאפט; דער
חסרון איז, וואס ס׳איז נישטא קיין פישלעך. דאס הייסט פישלעך זיינען
פאראן, נאר צו היים דעם גרויסן און צו חיים דעם קליינעם אין דער נעץ
אריין ווילן זיי ניט גיין. זיי האבן קיין חשק ניט.
    
― טיפער, חיים, טיפער! בייג זיך. חיים בייג! צום ברעג, חיים,
צום ברעג, נאר פאוואלינקע די פישלעך!
אזוי קאמאנדעוועט חיים דער גרויסער מיט חיים דעם קליינעם, און
ביידע פישכאפערס גייען אנגעבויגן ביזן האלדז אין וואסער, שלעפן פאוואלינקע די נעץ ארויס צום ברעג, קוקן־קוקן איז העמד אריין ― ניטא
קיין פישלעך!
    
― לאזט אונדז, מיך מיט מאטלען, מיר וועלן גיכער כאפן!
    
אזוי זאגט מאטל דער רויטער און שפרינגט אריין מיטן מאטל דעם
שווארצן אין וואסער אריין, און די נייע צוויי פישכאפערס ארבעטן ניט
שלעכט, גייען געשמאק, טריט בא טריט, רעכט אנגעבויגן, כמעט מע פוי־זשעט אפן אפגרונט פונעם טייך.
    
און דער טייך פינקלט, וויגט זיך. שפיגלט־אפ אין זיך די בלויע
יארמלקע פונעם הויכן הימל, וואס ציטערט אין וואסער, טרייסלט זיך אהין
און אהער. דרויסן איז שטיל. מע זעט נישט קיין לעבעדיקן נפש. מע הערט
ניט קיין פיפס. דווד לייב דער וואסערפירער איז געקומען מיטן פעסל, אנגעפילט דאס פעסל, אנגעטרונקען דאס פערדל, און אליין זיך אפגעוואשן
דאס רויטע שיינע פנים מיט דער קאלטענעוואטער בארד און אפגעווישט
מיט דער פארשמאלצעוועטער פאלע ― און אוועק אין שטאט אריין. די
צוויי־דריי וועשנס, וואס זיינען געשטאנען באם טייך, וואס האבן ביז אהער
געפאטשט מיט די ברעטלעך איבערן נאסן גרעט, האבן צונויפגענומען דאס
וועש אף די פלייצעס און אוועק אין שטאט אריין. ס׳איז שטיל און רויק.
שטיל דאס וואסער, שטיל דער הימל, שטיל אלצדינג ארום און ארום.
אפילו די זשאבעס, וואס האבן זיך ביז אהער געלאזט הערן מיט זייער
„קעררר־קעררר״ און מיט זייער „בול־בול־בול״, זיינען אנטשלאפן געווארן.
נאך א מינוט ― און אלצדינג ווערט פארשטארבן. עס שליסן זיך די אויגן,
עס גלוסט זיך, אוי גלוסט זיך ליגן מיטן נאסן לייב אפן הייסן טרוקענעם
זאמד. ליגן, האלב־צוגעמאכט די אויגן, און קוקן און טראכטן און דרעמלען... פלוצים הערט זיך א קול:
    
― געכאפט! געכאפט!
    
דאס קול איז געווען מיט אזא שמחה. פונקט ווי דאס קול פון יענע,
וואס זיינען געפארן מיט קאלומבוסן אפן שיף, בשעת זיי האבן דערזען
אמעריקע.
    
אלע טוען מיר זיך א ווארף און א לאז אראפ־בארג צום ברעג, צו
די נייע צוויי פישכאפערס, קוקן אריין אין דער נעץ אריין און דערזעען:
עס ווארפט זיך אן ארבל פון דעם העמד.
    
― פיש! פיש! דגים! פיש! ― זינגען מיר אלע און טאנצן אונטער.
און אזוי ווי מיר זינגען און טאנצן ― אז סע שפרינגט ניט ארויס פון דער
נעץ גלייך אף אונדז א גרויסע, א גרויע, א מיאוסע, א פאסקודנע זשאבע
מיט צוויי נארישע וואסערדיקע אויגן! און מיר לאזן זיך אלע לויפן הענדום־פענדום ארויף־בארג, איבערן אנגעגליטן זאמד, מיט א קוויטשעריי:
    
― גוואלד, יידן, שמע ישראל. ראטעוועט!!! ― ― ―
  
―――
    
דער איבערשרעק געוויינלעך, לאזט זיך אויס מיט א געלעכטער, און
חברה ווערן נאך לוסטיקער, נאך פריילעכער. מע וואלגערט זיך אין זאמד,
מע קאטשעט זיך אין בלאטע, מע פאליאסקעט זיך אין טייך, ס׳איז גוט
― גוט אן אן עק, אן א ברעג. א קלייניקייט ― מען איז פריי, א גאנצע
וואך פריי! און נאר מיך לאזט נישט אפ דער געדאנק, אלץ יענער געדאנק:
    
― נישטא באשעפעניש! געשטארבן באשעפעניש!
געשטארבן! געשטארבן! געשטארבן!...
    
 געשריבן אין יאר 1903
  
(געדאנקען פון א נאריש יינגל).
  
א.
    
― זאלסט זיין א ווויל יינגעלע, וואלטסטו אונדז געהאלפן אנרייבן
כריין, ביז מיר וועלן פארטיק ווערן מיט די פיש לכבוד דעם הייליקן
יום־טוב.
    
אזוי מאכט צו מיר די מאמע ערב שבועות נאך האלבן טאג. און
אינאיינעם מיט דער קעכן שאבט זי די פיש צו דער מילכיקער סעודה,
נאך לעבעדיקע, נאך צאפלדיקע פיש, וואס אז מע האט זיי אריינגעלייגט
אין א שיסל, א גרויסע ליימענע געגלייזטע שיסל מיט וואסער, האבן זיי
זיך נאך געווארפן.
    
מער פון אלע האט זיך געווארפן א קליין קארעסל נעבעך מיט א
גרויס בייכעלע, מיט א קיילעכיק מיילכל און מיט רויטע אייגעלעך. דאס
דאזיקע קארעסל האט שטארק חשק געהאט, א פנים, צוריק אין טייך
אריין. האט זיך עס געווארפן, געשפרונגען פון שיסל ארויס, געעפנט דאס
מיילכל, געפאטשט מיטן עקל און געשפריצט מיר דאס וואסער גלייך אין
פנים אריין: „יינגעלע, ראטעווע מיך!... ראטעווע מיך!״...
    
איך וויש־אויס דאס פנים און נעם זיך צו דער ארבעט, רייבן כריין
אף יום־טוב, און טראכט מיר: „ארעם קארעסל וואס דו ביסט! איך קאן
דיר גארנישט טאן... אט וועט מען דיך נעמען צו דער ארבעט: מע וועט
דיך אפשאבן, וועט מען דיך אויפטרענען דאס בייכעלע, אויסטרייבערן די
קישקעלעך. נאכדעם וועט מען דיך צעשניידן אף שטיקלעך, אריינלייגן
 
 