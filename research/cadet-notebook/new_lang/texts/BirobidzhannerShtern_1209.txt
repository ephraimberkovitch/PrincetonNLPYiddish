
 צו אזארטשפילן איז אונדזער יידישע באציונג תמיד געווען נעגאטיוו. פאראן פארשידענע ארגומענטן, אָבער אלע רעליגיעזע אויטאָריטעטן קומען צום אויספיר, אז דאָס איז א זינד. 
 פון דעסט וועגן זיינען די אזארטשפילן געווען צעשפרייט אין דער יידישער סביבה. דער דיכטער פון 15טן י״ה שמואל בן משה הוגרלן (האגערלין) שילדערט זיי זייער בולט און פארביק אין זיין סאטירישער ליד ׳׳על השחוק׳׳ (׳׳וועגן דעם שפילן׳׳), געשריבן אויף צוויי שפראכן, העברעיש און יידיש. אין דער לעצטער סטראפע זאגט דער מחבר, אז ער וויל אויפהערן צו שפילן און 
 גענצליך אין גאטש הוט, 
 זא מאג איך בלייבן וואהל ביהוט, 
 דש גיב מיר גאט צו גוט. 
 (אין גאנצן אויף גאטס השגחה, 
 אזוי קען איך זיין גוט באשיצט, 
 זאל גאט געבן דאס מיר צום וווילזיין.) 
 די דאזיקע דידאקטישע ליד שטעלט מיט זיך פאר א ווארענונג, אבער ס׳איז קלאר, אז דער פאעט איז געווען באקאנט מיט די אזארטשפילן ניט נאר טעארעטיש. 
 גאר אן אנדערע באציונג איז געווען צו לאגישע שפילן, וווּ דער רעזולטאט הענגט אפ ניט פון צופעליקייט, נאר פון דעם שפילערס קענטענישן און אויפמערקזאמקייט. מע קען ניט זאגן, אז רבנים און צדיקים האבן שטארק געשטיצט אזעלכע שפילן, נאר קיין אסורים זיינען אויך ניט געווען. שאך האט זיך שוין לאנג צעשפרייט צווישן יידן זייער ברייט. סע האבן געשפילט סיי וועלטלעכע, סיי פרומע, ווייל דאס איז געווען איינע פון ווייניקע דערלויבטע פארוויילונגען. איז ניט מאדנע, אז דער ערשטער וועלט־טשעמפיאן איז געווארן ווילהעלם שטייניץ, געבוירן אין א יידישער משפחה. נאך אים איז געקומען א גאנצע פלעיאדע מערקווירדיקע שאכמאטיסטן: עמנואל לאסקער, דוד יאנאווסקי, עקיבא רובינשטיין, אהרן נימצאוויטש, סאוועלי טארטאקאווער, הערש ראטלעווי און א סך אנדערע. 
 ׳׳דאס ערשטע יודישע שאך־לעהרבוך׳׳ איז דערשינען נאר אין 1917 אין ווארשע. מסתמא איז דאס אין דער אמתן דער ערשטער שאך־לערנבוך אויף יידיש. די מחברים ח. ענדעוועלט און ש. ווייסבלאט שרייבן אין דער פאררעדע: ׳׳אונזער פאלק איז גוט בעקאנט דאס אינטעלעקטועלע שאך־שפיעל, דערום האט דער יודישער שאך־ליטעראטור־מאנגעל אונז גענויט ארויסצוגעבן דאס דאזיגע וויכטיגע לעהרבוך׳׳. 
 ווי מע קען זען נאך דער ציטאטע, איז דאס ביכל אנגעשריבן זייער דייטשמעריש, און די מחברים לייגן פאר דייטשישע נעמען פאר די פיגורן אנשטאט יידישע פאלקסטימלעכע, וואס זיי, די מחברים, ברענגען אויך. א מלך, א מלכּה און א ראך הייסן אזוי ווי איצט, און די מחברים רופן זיי אן ׳׳קעניג׳׳, ׳׳דאמע׳׳ און ׳׳טורם׳׳. אגב, דער נאמען ׳׳ראך׳׳ איז ציקאווע. ער שטאמט פון אינדישן ווארט מיטן באטייט ׳׳קאמף־וואגן׳׳ און איז געקומען קיין אייראפע דורך פערסיש אדער אראביש. נאר אין די אייראפעישע שפראכן, וואס יידיש האט מיט זיי קאנטאקטירט, הייסט די פיגור מיט פארשידענע ווערטער, וואס ס׳הייסן ׳׳שיף׳׳ – אין רוסיש און ווייסרוסיש אדער ׳׳טורעם׳׳ – אין אוקראיניש, פויליש, רומעניש, דייטש א״א. 
 די פיגור, וואס ס׳הייסט איצט מיטן דייטשמערישן ווארט ׳׳לויפער׳׳, ווי די מחברים לייגן פאר, האט דעמלט געהייסן ׳׳זקן׳׳. מאדנע, אז די גיכע, ווייטשיסנדיקע פיגור האט געהאט אזא נאמען. דאס איז אפשר א ירושה פון שאטראנדזש, וווּ א העלפאנד איז געווען א שוואכע, פאמעלעכע פיגור און געגאנגען נאר אויף צוויי פעלדער דיאגאנאל. 
 א פערד האט געהייסן אויך ׳׳ריטער׳׳, און די מחברים לייגן פאר דאס ווארט ׳׳שפרינגער׳׳. 
 און א פעשקע האט דעמלט געהייסן ׳׳פענדל׳׳. דאס איז מסתמא א דימינוטיוו פון ׳׳פאן׳׳, ניט פון ׳׳פאן׳׳. אזא נאמען איז אויך אויסערגעוויינלעך. זי רופט מען אן אין אנדערע שפראכן ׳׳זעלנער׳׳ אדער ׳׳פויער׳׳. די מחברים רופן אן די פיגור ׳׳בויער׳׳,ווייל דאס ווארט ׳׳פויער׳׳ קלינגט ׳׳באוער׳׳ אין דייטש, נאר אזא נאמען איז פאר יידיש ניט פאסיק. 
 דאמקעס זיינען געווען פאפולער אויך. דער בארימטער שרייבער למד שאפירא שילדערט די שפיל אין זיין דערציילונג ׳׳די יידישע מלוכה׳׳: 
 
 מיט צעשפרייטע פינגער פון דער לינקער האנט האט ער דאס סאמעטענע קעפל ארויפגערוקט פונעם נאקן צו דער קרוין פון קאפ, און מיט דער רעכטער האט ער מיט א ברייטן זשעסט אריבערגעשטעלט א ׳׳ציגל׳׳ און געמאכט איינעם פון די שלעכטע גענג, מיט וועלכע ער האט זיך אויסגעצייכנט. 
 – איר זענט א וויסטער קאליקע! – האט אים מנחם געלויבט און אים אן רחמנות באשטראפט פארן פאלשן שריט. 
 – הההררר! געהערט – שוין געהערט – מיינסט, ביסט קליגער פון דער גאנצער וועלט – הההררר! 
 ער האט זיך נישט גענומען צום הארצן. אדרבה, עס האט אויסגעזען, ווי דער חורבן, וואס דער געגנער האט אנגעמאכט אין זיין לאגער, וואלט אים שטארק אמוזירט. ער האט געהירזשעט, זיך געווארפן פון איין זייט ברעט צו דער צווייטער און געמאכט איין גאנג ערגער פון אנדערן. אזוי האט ער געשפילט״. 
 
 דער ערשטער וועלט־טשעמפיאן איז געווארן ווילהעלם שטייניץ en\. chessbase.co 
 ל אמיר דערמאנען נאך איין שפיל, וואס ס׳שטעלט מיט זיך פאר א געמיש פון שאך און דאמקעס. זי האט אויסגעטראכט דער באוווּסטער אמעריקאנער מאטעמאטיקער סאלאמאן וואלף גאלאמב (1932– 2016). ער האט פארעפנטלעכט די כללים אין 1948, ווען ער איז געווען זעכצן יאר אלט. זיין שפיל האט ער אנגערופן ׳׳טשעסקערס׳׳ פון די ענגלישע ווערטער ׳׳טשעס׳׳ (שאך) און ׳׳טשעקערס׳׳ (דאמקעס). אין רוסלאנד איז מען געוואר געווארן וועגן דער שפיל א דאנק מארטין גארדנערס בוך ׳׳מאטעמאטישע נאוועלעס׳׳. דער איבערזעצער האט שארפזיניק איבערגעזעצט אויף רוסיש דאס ווארט ׳׳טשעסקערס׳׳ ווי ׳׳שאשמאטי׳׳. אויף יידיש קען מען מסתמא אנרופן די שפיל ׳׳שאכקעס׳׳. 
 די כּללים זיינען גענוג פראסט. מע שפילט נאר אויף שווארצע פעלדער. א יעדער שפילער האט אכט 
 winners־auctions\. com 
 שטיינער, איין לויפער, איין קעמל און צוויי מלכים. דער שטיין גייט און שלאגט ווי א שטיין אין דאמקעס. דער לויפער גייט און שלאגט ווי א לויפער אין שאך. דער קעמל גייט אויף צוויי פעלדער ארטאגאנאל און דערנאך אויף איין פעלד דיאגאנאל, ד״ה ווי א פערד אין שאך, נאר אויף איין פעלד ווייטער, כדי צו בלייבן אויף די שווארצע פעלדער, און ער שפרינגט איבער זיינע אייגענע אדער פיינדלעכע פיגורן. דער מלך גייט אויף איין פעלד דיאגאנאל פארויס אדער צוריק און שלאגט ווי א שטיין. אויף דער לעצטער האריזאנטאל ווערט דער שטיין פארוואנדלט אין א לויפער, א קעמל אדער א מלך. דער שטיין און דער מלך מוזן שלאגן, דער לויפער און דער קעמל – ניט, נאר אויב מע קען נעמען איינצייטיק ווי אין דאמקעס, ד״ה מיטן שטיין אדער מיטן מלך, און ווי אין שאך, ד״ה מיטן לויפער אדער מיטן קעמל, מעג מען אויסקלייבן א באליביקן וועג. פארן געווינען דארף מען נעמען אלע פיינדלעכע מלכים. 
 די שפיל איז פשוטער און דינאמישער ווי שאך, נאר זי איז גוט באלאנסירט און האט רייכע סטראטעגישע און טאקטישע מיגלעכקייטן. רעמיען קומען אויס זעלטן. א שאד, אז די שפיל איז ווייניק פאפולער, און קיין טורנירן זיינען ניטא. 
 פאראן טויזנטער שפילן אויף דער ברעט, סיי אלטע, טראדיציאנעלע, סיי נייע. כדי ניט נאר צו באשרייבן, נאר כאטשבי איבערצורעכענען זיי אלע, דארף מען הונדערטער זייטן, אויב דאס איז מיגלעך בכלל. נאר זייער צאל גופא ווייזט, אז שפיל איז זייער א וויכטיקע זאך. 
 
 &nbsp; ישראל נעקראסאוו 
 