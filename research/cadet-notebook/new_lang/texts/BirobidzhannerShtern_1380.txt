
 דעם 51 דעצעמבער 9881 יאר איז געבוירן געווארן בעלא ראזענפעלד — דאס ערשטע ווייב פונעם קינסטלער מארק שאגאל 
 קיינער פון די בארימטע קינסטלערס חוץ מארק שאגאל האט ניט איבערגעגעבן אזוי פראסט און פינקטלעך דאס געפיל פון אפגעריסנקייט פון דער ערד, וואס עס קומט אויף ביי די פארליבטע. מארק שאגאל האט זיך באקענט מיט בעלא ראזענפעלד אין וויטעבסק אין 9091, אין 6 יאר ארום האבן זיי חתונה געהאט און פארבראכט צוזאמען 92 יאר, ביזן סאמע טראגישן טויט פון בעלא. און אט די גאנצע יארן האט ער ניט אויפגעהערט צו דערקלערן זיך איר אין ליבע און צו ווידמענען איר זיינע בילדער. דאס געשטאלט פון בעלא קענען מיר זען אויף די הונדערטער לייוונטן פון מארק שאגאל. 
 נישט געקוקט אויף א פאנטאסטישער, באצויבערלעכער אטמאספער פון שאגאלס בילדער, אנטהאלטן זיי תמיד די קאנקרעטע פרטים, וועלכע געבן איבער זייער רעאליסטיש דעם לעבנשטייגער, דעם אינטעריער אדער די שטאטישע פייזאזשן. די פארליבטע גלייך ווי דערהייבן זיך איבער אט דעם לעבנשטייגער, איבער דער שטאט. אבער די דאזיקע דעטאלן זיינען סימוואלישע — אין א צימער קען מען דערזען די עלעמענטן פונעם אינטעריער פון שאגאלס וווינונג, און אין א שטאט — די אלטע שטיבלעך פונעם פראווינציעלן וויטעבסק. ביים שאפן די שטאטישע פייזאזשן האט דער קינסטלער אפט אויסגעניצט די פאסטקארטלעך מיט וויטעבסקער בילדער. 
 פול מיט ליבע און צערטלעכקייט איז דאס בילד ״געבורטסטאג״. איין מאל, נאך ביז זייער חתונה, איז בעלא געקומען צו מארק אויף זיין געבורטסטאג. זי איז געווען מיט א בוקעט בלומען, און דאס האט אזוי אינספירירט דעם קינסטלער, אז ער האט גלייך געמאכט אן עסקיז פונעם קינפטיקן בילד. בעלא האט זיך דערמאנט וועגן דעם טאג: ״ריר זיך נישט! שטיי ווו דו שטייסט! (איך האלט די בלומען)… דו ווארפסט זיך צום לייוונט, וואס ציטערט אונטער דיין האנט. דו טונקסט איין די פענדזלען. עס פלייצן די פארן: רויטער, בלאווער, ווייסער, שווארצער. דו האסט מיך פארדרייט אין קאלירן־ווירבל. און פלוצעם דו רייסט זיך אפ פון דער ערד און שלעפסט מיך ביי דער האנט. ס׳ווילט זיך אונדז אויף דער פריי, דורכן פענצטער־גלאז. דארטן איז דער בלויער הימל, די וואלקנס רופן אונדז״. 
 דעם צושטאנד פון א בארוישנדיקן גליק גיט איבער אן אומגעוויינלעכע קאמפאזיציע פונעם בילד ״טאפל־פארטרעט מיט א בעכער וויין״: דער קינסטלער זיצט אויף בעלאס פלייצעס מיט א בעכער אין דער האנט. בעלא, דוכט זיך, שוועבט איבער דער ערד. צוויי פיגורן שאפן א גרינגינקע ווערטיקאל, וואס איז געווענדט ארויף. נישט געקוקט אויף אלע שוועריקייטן פון דער מלחמה־צייט, בלייבן זיי גליקלעכע. 
 מארק שאגאלן האלט מען פאר א סוררעאליסט, א קינסטלער, וועלכער וווינט אין דער וועלט פון חלומות, אבער שאגאל אליין האט, פארקערט, אונטערגעשטראכן: ״האלט מיך נישט פאר א פאנטאסט! גאר פארקערט — איך בין א רעאליסט. איך האב ליב די וועלט״. די שאפונג פון מארק שאגאל איז אזוי אריגינעל, אז ס׳איז שווער אים צורעכענען צו א באשטימטער ריכטונג, גרופע אדער שול. ער האט געשאפן זיין אייגענע מיפאלאגיע, דעם איינמאליקן סטיל, וואס מע רופט אים אן ״א מאלערישע עקוויליבריסטיק״. 
 זיין ליבע צו בעלא האט ער דורכגעטראגן דורכן גאנצן לעבן, אפילו נאך איר טויט האט ער נישט אויפגעהערט צו מאלן אירע פארטרעטן: ״מע קען אלץ ענדערן אין לעבן און אין קונסט, און אלץ וועט זיך ענדערן, ווען מיר וועלן פטור ווערן פונעם ביזאיען און זאגן דאס ווארט ליבע. טאקע אין דעם ווארט איז פאראן די אמתע קונסט: אט איז מיין גאנצע מייסטערשאפט און מיין גאנצע רעליגיע״. 
דאס זייטל האט צוגעגרייט יעלענא סאראשעווסקאיא 
 