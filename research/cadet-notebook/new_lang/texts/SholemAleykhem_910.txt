 
 קליינע מענטשעלעך מיט קליינע השגות: קיין עין־הרע ניט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 קיין עין־הרע ניט
    
 (מאנאלאג)
    
― ווי איר זעט מיך אטא ― מאכט צו אונדז א כתרילעווקער בעל־עגלה, וואס האט זיך אויסגעדרייט צו אונדז אין דער בויד אריין, און
די פערדלעך מיטן וואגן האט ער געלאזט אף גאטס באראט ― ווי איר
זעט מיך אטא, בין איך מיר א ייד מיט קיין עין־הרע צוויי פערדלעך
אייגענע; יענער, דער בולאנער, איז בא מיר שוין קיין עין־הרע דאס
אכטע יאר, ווי איר קוקט אים אן, א שווערפיסיקער, נישט אזא לויפער,
נאר א „נעמער״ קיין עין־הרע א גוטער, און דער קאשטאנעוואטער איז
אויך קיין עין־הרע א יאדעריק פערדל. מיט אזעלכע צוויי פערדלעך, אז
גאט שיקט צו גוטע פארשוידנדלעך, און א סך, קאן מען האבן פרנסה
קיין עין־הרע מיטן פולן מויל. און פרנסה ― דאס מוז מען, ווארעם אין
דער היים איז פאראן א ווייב מיט קיין עין־הרע זעקס פיקערס; זי קינדלט
קיין עין־הרע אלע יאר, אסתר הייסט זי, און דערפאר האט זי טאקע א
פנים פון א רוח. געווען אזא שיינע קיין עין־הרע, אזא־נ־איידעלע, א
צורה־מלוכה, בשעת איך האב חתונה געהאט פאר איר; כ׳בין נאך
דעמאלט געווען א שמייסער בא יענעם, א בחור קיין עין־הרע אן אייזן.
וואס מיר ווינטער? ווער מיר זומער? וואס מיר שניי? ווער מיר
בלאטע? איבערגעקערט זיך דער וואגן? אליין גענומען אף די פלייצעס
און אליין קיין עין־הרע אויפגעהויבן אים פון דער בלאטע, אפילו זיך נישט
פארקרימט. אט אזא מין פארשוין בין איך געווען. און זי, אסתר הייסט
דאס, איז געווען א יתומה, און דווקא א בעל־הבתיש קינד, א מלמדס
א טאכטער, נאר מחמת זי איז געווען נישט איינע, קיין עין־הרע אכט
שטיק זיינען זיי געווען, און די מוטער איז אן ארעמע אלמנה, האט זי
נעבעך זייער געוואלט חתונה מאכן די טאכטער. האט מען איר גערעדט
שידוכים קיין עין־הרע די שענסטע, די פיינסטע שידוכים. נאר איין חסרון
― קיין געלט איז נישט געווען. און מיר זיינען געזעסן אונטער איין
דאך, זיינען מיר געזעסן, רוף איך זיך אן צו איר איינמאל, צו אסתרן
הייסט דאס, יום־טוב איז דאס געווען, אלע זיינען געווען אין שול: „אסתר,
זאג איך, דו וועסט מיך נעמען?״ שווייגט זי. זאג איך צו איר נאך א
מאל: „אסתר, זאג איך, קוק נישט, זאג איך, וואס איך בין א שמייסער,
זאג איך, בא יענעם, איך האב צונויפגעשלאגן, זאג איך, מיין אייגנס
קיין עין־הרע א קערבל עטלעכע און דרייסיק; האב איך נאר חתונה,
זאג איך, אזוי קויף איך מיר באלד א פערדל און ווער אליין, אם־ירצה־השם, א בעל־עגלה, זאג איך, און א יינגל, זאג איך, בין איך קיין עין־הרע
א הארעפאשנער, הארעווען קאן איך, עס וועט דיר, זאג איך, זיין בא
מיר קיין עין־הרע גוט ווי די וועלט, פונעם שענסטן און פונעם בעסטן!״
שווייגט זי.
    
קיצור, מיר האבן חתונה געהאט, האט זי באלד אנגעהויבן קינדלען,
קיין עין־הרע אלע יאר, אלע יאר א קינד; און אז זי האט אנגעהויבן צו
קינדלען, האט זי אנגעהויבן קרענקען, און אז זי האט אנגעהויבן צו
קרענקען, האט זי געקרענקט און געקרענקט, אוועקגעקרענקט א צייט!
זאג איך צו איר: „אסתר, וואס וועט זיין, זאג איך, דער תכלית, וואס
דו קרענקסט?״ לאכט זי. „אסתר, זאג איך, דו לאכסט און מיר טריפט
זיך בלוט, קוקנדיק אף דיר; טאמער, זאג איך, וואלטן מיר זיך דורכגעגאנגען צום דאקטער? אפשר, זאג איך, וועט ער געפינען עפעס א
סגולה!״... האבן מיר זיך אנגעהויבן צו קלייבן צום דאקטער, האבן
מיר זיך געקליבן און געקליבן, ווארעם ווען האב איך צייט, מישטיינס
געזאגט, אז די גאנצע וואך איז מען קיין עין־הרע אין דער ארבעט,
סיידן שבת?
    
קיצור, מיר האבן זיך ארויסגעריסן איינמאל אין א שבת צום דאקטער. געקומען צום דאקטער, פרעג איך דעם דאקטער: „וואס טוט מען,
זאג איך, פאניע מארשאלקי, וואס זי קרענקט?״ נעמט ער און באטראכט
זי און הערט זי אויס און רופט זיך אן צו מיר: „דיין ווייב איז נישט
געזונט״. זאג איך צו אים: „פאניע קאנסוליארזשע, גוט וואס איר האט
מיר געזאגט, אנישט, וואלט איך נישט געוווסט!״ מאכט ער צו מיר:
„נישט דאס האב איך דיר געוואלט זאגן; איך האב דיר געוואלט זאגן,
זאגט ער, אז דו באדארפסט זי אפהיטן, היטן ווי דאס שווארצאפל פונעם
אויג; זי טאר, זאגט ער, נישט האבן קיין קינדער מער, ווארעם טאמער
האט זי נאך צוויי קינדער, זאגט ער, וועט זי קלאפירן״. „קלאפירן? ―
זאג איך. ― בייסט אייך אפ די צונג, פאניע! זי איז בא מיר, זאג איך,
איינע, זי איז בא מיר טייערער פון זיך אליין, און פון מיינע צוויי פערדלעך אפילו. און איר רעדט גאר פון קלאפירן, זאג איך. וואס טויג מיר,
זאג איך, אייערע עצות? איר גיט איר עפעס א רפואה, זאג איך, א
סגולה, זי זאל אויפהערן, זאג איך, קרענקען!״... אזוי לאנג, אזוי ברייט,
ער האט איר פארשריבן א רפואה, פראשקעס אזעלכע, און מיר גייען
אהיים. געקומען אהיים, זאג איך צו איר: „אסתר, האסט געהארכט וואס
דער קלוגער דאקטער האט געזאגט?״... לאכט זי.
    
קיצור, עס גייט אוועק נאך א יאר און נאך א יאר, און וואס ווייטער
ווערט זי ערגער און ערגער, און די קינדער, איר זאלט זען, דווקא קיין
עין־הרע איבערגעוואשענע קינדער, איינס אין איינס. דאס עלטערע יינגל
שוין אלט קיין עין־הרע דאס דרייצנטע יאר, געגעבן אים אין חדר, געוואלט מאכן פאר א למדן ― ווער, וואס? אז דער קאפ איז אים גאר
בא די פערדלעך! און אזוי איז דער אנדערער, און אזוי איז דער דריטער.
איך קום צו פארן אהיים און שפאן אויס די פערדלעך ― אהא! מיין
חברה קיין עין־הרע איז דא: איינער אפן וואגן, דער אנדערער אונטערן
וואגן, איינער אף איין פערדל, דער אנדערער אפן אנדערן פערדל, און
דער קלענערער זיצט גאר רייטנדיק אפן דישעל. „ווייסע־חברהניקעס, זאג
איך, נישט געדאכט זאלט איר ווערן! נעכיי וואלט איר בעסער חשק
געהאט צום סידור!״... עס פארדריסט מיך, ס׳טייטש, סע קאסט מיך
בלוט, איך צאל שכר־לימוד, ווער פארשווארצט א גאנצע וואך, פאר ארום
הין און צוריק מיטן ביידל, פארדין טאקע קיין עין־הרע דאס שטיקל ברויט,
אבער טאקע נישט מער ווי דאס שטיקל ברויט, מחמת די גרעסטע העלפט
גייט אוועק אף זיי, להבדיל, אף די פערדלעך הייסט דאס, זיי דארפן קיין
עין־הרע היי און האבער אלע טאג, דעם וואגן שמירן דארף מען אויך,
און א שטוב קיין עין־הרע אויסהאלטן איז נישט קיין ווערטעלע, און אליין
איז מען אויך א מענטש, אונטערוועגנס קיין עין־הרע אליין א בעל־עגלה,
שוין נישט קיין שמייסער בא יענעם, אמאל אביסל בראנפן, אמאל פארבייסן, די נשמה אויסשפייען קאן מען נישט, און אינמיטן דרינען, טראך,
פאלט גאר א פערד, איז אן עק, אויס גדולה!
    
א שטיקל גליק, הערט איר, פאר נאשבראט, וואס גאט האט געשענקט
אונדז דאס שטיקל שבת ― א מתנה פון זיין ליבן נאמען. קומט שבת,
וועט איר מיך נישט דערקענען, קיין עין־הרע גאר אן אנדער מענטש!
אז איך קום פארפרי פרייטיק אהיים, איז ראשית חכמה פון אלע ראשית
חכמות ― אין מרחץ אריין. דארטן פארע איך מיך קיין עין־הרע אויס אף
אלע זייטן, ווערט אף מיר א נייע פעל. איך קום אהיים א פרישער, א
צאפלדיקער, טרעף איך אפן טיש די שיינע צוויי אויסגעריבענע מעשענע
לייכטער מיט קיין עין־הרע צוויי גרויסע קוילעטשן, און די קלוגע פיש
קיין עין־הרע לאזן זיך הערן שוין פונעם אפן־אויוון איבער דער גאנצער
שטוב, און אין שטוב איז ווארעם קיין עין־הרע, ריין און ציכטיק אין אלע
ווינקעלעך, כאטש שפיגל זיך, דער טשאלנט איז פאררוקט, דער פריפעטשיק אפגעשמירט, די קאץ ווארעמט זיך, און איך להבדיל בין מעביר
די סדרה קיין עין־הרע צוויי מאל: נאכדעם גיי איך מיר אין שול אריין
דאוונען און קום אהיים מיטן ברייטן גוט שבת, זאג אפ די שלום־עליכמס,
מאך קיין עין־הרע דעם פיינעם קידוש איבער קיין עין־הרע א גוט ביסל
בראנפן, עס אפ קיין עין־הרע די גוטע וועטשערע, די אמתע פיש, די
ריינע יויך מיטן צימעסדיקן צימעס, און לייג מיך רוען. שלאף איך אפ
קיין עין־הרע די נאכט ווי א מלך; און אינדערפרי גיי איך מיר אין
שול אריין, קיין עין הרע ווי א גראף, און אינדערהיים ווארטן שוין אף
מיר קיין עין־הרע אלע שבתדיקע מאכלים: דער בעל־הבתישער רעטעך
מיט די כשרע ציבעלעס, די געהאקטע אייער מיטן שיינעם לעבער, די
פיינע פעטשא מיטן לייטישן קנאבל, די הייסע יויך מיטן פעטן קוגל,
וואס רינט פון אים קיין עין־הרע די שמאלץ ווי פון א ווארעטשיק. אוודאי
קאן מען נאך אזא מין סעודה קיין עין הרע גוט שלאפן. און אז מע שלאפט
זיך אויס נאך אזא ווארעמס, וויל מען דאך קיין עין־הרע א טרונק. און
אז סע ברענט אפן הארצן, זאגט איר, איז עפלקוואס נישט קיין שלעכט
ביסל משקה, און בארלעך־צימעס נישט קיין שלעכט מאכל. און אז מע
טרינקט אויס א קווארט עפלקוואס קיין עין־הרע און מע פארבייסט מיט
בארלעך־צימעס, נעמט מען זיך צום תהילים און מע רייבט קיין עין־הרע
געשמאק איין קאפיטל נאכן אנדערן; זיי פליען קיין עין־הרע, די קאפיטלעך, ווי די ווערסטן אפן גרויסן טראקט, איינס נאך דאס אנדערע,
איינס נאך דאס אנדערע, אן א פאפאס, ווארעם ווי איר זעט מיך, כאטש
א בעל־עגלה, גייט בא מיר קיין עין־הרע דער תהילים, ווי א מזמור, הלוואי
וואלטן אזוי מיינע ממזרים געקאנט איבער הונדערט און צוואנציק יאר
נאך טאטע־מאמע, א רוח אין זייער פאטער און מוטער אריין ― ― ―
טפררררו, איינגעזונקען זאלט איר ווערן!...
    
אזוי האט אויסגעלאזט פלוצעם דער כתרילעווקער בעל־עגלה צו
זיינע פערדלעך, דעם „בולאנעם״ מיטן „קאשטאנעוואטן״ וואס האבן א
נעם געגעבן דעם וואגן בארג־אראפ און געגעבן א טראג־אוועק אים פייל
אויסן בויגן. און איידער מיר קוקן זיך ארום, ליגן מיר אלע מיטן וואגן
אונטערן בארג אין דער בלאטע. די פארשוינען, וואס זיינען געזעסן „פא־ריטש״, אקעגן אונדז, ליגן, מחילה, פון אונטן; און מיר, בוידפארשוינען
― פון אויבן, אף זיי. און דער „בולאנער״ מיטן „קאשטאנעוואטן״,
פארווארפן די קעפ ארונטער, בארבלען זיך מיט די פיס, כארכלען, ווילן
נעבעך ארויסקאראטשקען זיך ― און קאנען נישט.
    
― פון זינט איך בין צו מיין שכל געקומען, הערט איר, ― אזוי
מאכט צו אונדז דער כתרילעווקער בעל־עגלה, א פארשעמטער, נאכדעם
ווי ער האט אויפגעהויבן די פערד מיטן וואגן מיט אלע פארשוינען ―
פון זינט איך בין א בעל־עגלה, קיין עין־הרע שוין עטלעכע און צוואנציק
יאר, טרעפט זיך מיר, איך זאל דא ליגן בארג־אראפ מיטן וואגן וויפל
מאל, מיינט איר? ― סך־הכל ד א ס  ד ר י ט ע  מ א ל, קיין עין־הרע נישט!...
    
געשריבן אין יאר 1902.
    
זינט כתרילעווקע איז א שטאט געדענקט דארט קיינער נישט אזא
לוויה, ווי עס האט געהאט רב מלך דער חזן.
    
רב מלך דער חזן איז געווען א ייד אן ארעמאן, אן עני ואביון,
גלייך מיט אלע כתרילעווקער בעלי־בתים, און האט פארדינט אזא לוויה
נאר דערפאר, וואס ער איז געשטארבן יום־כיפור צו נעילה.
    
אזוי שטארבט א צדיק, א גרויסער צדיק.
    
די זון האט שוין געהאלטן בא אונטערגיין, זיך געזעגנט מיט כתרילעווקע און אריינגעקוקט דורך די פענצטער פונעם אלטן בית־המדרש און
באלייכט די טויטע אויסגעמוטשעטע פנימער, די געלע טליתים מיט די
ווייסע קיטלען פון די בעלי־בתים, וואס האבן אויסגעזען ווי לעבעדיקע
מתים.
    
דאס, וואס ווערט אנגערופן הונגער, האבן שוין די דאזיקע לעבעדיקע מתים לאנג אויפגעהערט צו פילן. זיי האבן נאר געפילט, אז עס
לאזן זיך אויס די כוחות, אז עם גייט זיי אויס דאס חיות. זיי זיינען
געזעסן איבער די מחזורים, געשאקלט זיך, געקוויקט זיך ווער מיט „חלש־טראפנס״ און ווער מיט א שמעק־טאבעקע, און געזונגען, אונטערגעהאלפן
רב מלך דעם חזן.
    
רב מלך דער חזן, א שיינער ייד מיט א לאנגער בארד, מיט א ברייטן
קאלנער, איז פון גאנץ פרי אן געשטאנען פארן עמוד אויף די פיס; ער
איז געשטאנען פארן רבונו־של־עולם מיט אויפגעהויבענע הענט, געדאוונט
געטריי, געשמאק, געוויינט און געבעטן בא אים רחמים פאר די בעלי־בתים, וואס האבן אים געשיקט פאר א שתדלן, א כאדאטיי, מע זאל
זיי מוחל זיין זייערע גרויסע זינד און מע זאל זיי אנחתמענען א גוט
קוויטל, אנצייכענען זיי א גוט יאר.
 
 