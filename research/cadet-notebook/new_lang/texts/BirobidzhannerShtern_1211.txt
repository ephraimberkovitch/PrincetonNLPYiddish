
 די גאלדענע&nbsp; קייט 
 די ישראלדיקע זינגערן רות לעווין, די טאכטער פונעם באוווּסטן יידישן פארלעזער, זינגער און קאמפּאזיטאר לייבו לעווין (1914 – 1983), האט ארויסגעלאזט ניט לאנג צוריק א נייעם קאמפאקטל מיט יידישע זינגלידער, וואס טראגט דעם נאמען ״אטלאנטידיש״. איר זינגען באגלייט מיט זיין גיטארע־שפילן אלעקסיי בעלאוסאוו, דער זון פונעם יידישן דיכטער אלכסנדר בעלאוסאוו (1948 – 2004). זיי טרעטן ארויס צוזאמען רעגולער און זיינען גוט באקאנט די ליבהאבער פונעם יידישן זינגליד. 
 ״אטלאנטידיש״ שליסט אין זיך איין 14 זינגלידער אויף די ווערטער קודם־כּל פון איציק מאנגער און אויך פון חיים־נחמן ביאליק, אנא מארגאלין, הערץ ריווקין, יוסף פאפיערניקאוו, אלכסנדר בעלאוסאוו. די אלע לידער שטעלן מיט זיך פאר אן איינהייטלעכע פראגראם, וועלכע ווערט דערעפנט מיטן פאלקסליד ״די גאלדענע פאווע״. אין ירושלים האט געדארפט פארקומען א פרעזענטאציע פונעם נייעם יידישן קאמפאקטל, אבער צוליב דער פאנדעמיע זיינען אלע עפנטלעכע אונטערנעמונגען אפגעשאפן געווארן. צוליב דעם דערציילט רות לעווין וועגן איר נייעם שעפערישן פראיעקט שריפטלעך. 
 &nbsp; 
 וועגן דעם פרויעקט ״אטלאנטידיש״ 
 דער דאזיקער אלט־נייער פראיעקט, ווי אלע מיינע פראיעקטן, איז געווידמעט די לידער פון יידישלאנד – אונדזער אטלאנטיס. פון דעם שטאמט דער נאמען – ״אטלאנטידיש״. 
 איך בין געבוירן געווארן אין מאסקווע, כ׳האב זיך געלערנט אין א סאוועטישער שולע און כ׳בין זייער גליקלעך געווען, ווען מע האט מיך געמאכט א פיאנערקע… אבער אין דער היים, אין מיין טאטנס שטוב, האט געהערשט גאר אן אנדערע אטמאספער\. מיין טאטע איז געווען א יידישער ווארט־קינסטלער. רעציטירט און געזונגען יידישע דיכטונג און פראזע. אין טשערנאוויץ פאר דער מלחמה האט ער געקענט איציק מאנגערן, געזונגען אים זיינע לידער מיט די ניגונים, וועלכע ער האט אליין פארפאסט… ביי מיר איז דער נאמען פון איציק מאנגער געווען א סינאנים פון אן איידעלער שיינקייט און בענקשאפט נאך א מין וווּנדערלאנד, וווּ מיין טאטע איז געווען גליקלעך, און וואס איז מער ניטא. מיר זענען עולה געווען אין&nbsp;&nbsp; 1972 – צו שפעט. זיי האבן זיך ווידער ניט באגעגנט. נאר דער שיינער חלום איז געבליבן. 
 איך האב געווידמעט דאס קאמפאקטל מיט ליבשאפט יענעם וווּנדערלאנד, דעם פרינץ פון דער יידישער פאעזיע איציק מאנגער לכבוד זיין 50ער יארצייט, ווי אויך זיין באליבט באשעפעניש – דעם כישוף־פויגל,דער גאלדענער פאווע. 
 די גאלדענע פאווע איז אן אוראלטער פערסאנאזש פון מיזרח־אייראפעישער מיטאלאגיע, א סימבאל פון דער אייביקער בענקשאפט נאך גליק. זי איז אריין אין דער יידישער דיכטונג פון אן אלט פאלקסליד, וואס עס זינגט א יונג ווייבל, וועלכע לעבט מיט א מיאוסן מאן אין א פרעמדער שטוב, אויף שוויגערס קעסט; זי באוויינט איר אומגליקלעכן זיווג און גלייכט זיך אליין צו א גאלדענער פאווע, וועלכע האט פארלארן איר גאלדענעם פעדער אין א פרעמד לאנד, און זי איז עלנט, אן א נעסט, איבער א ברייטן ים. ס׳איז אייגנטלעך א טרויעריק בריוו צו דער מאמען. 
 עס קומט אויס, אז אין אונדזער פאלקלאר איז די גאלדענע פאווע א בריוו־טרעגערן, א פאטשטאליאנשע. זי טראגט ליבע־בריוועלעך. אגבֿ, ניט נאר די פאווע – אפילו סתּם א פויגל איז א סימבאל פון פרייהייט און א פלי צום גליק.. 
 אט איז א ליד פון מאנגערס ציקל ״וועלוול זבארזשער שרייבט בריוו צו מלכּה׳לע דער שיינער״. דער יידישער טרובאדור וועלוול זבארזשער האט געלעבט אינעם 91טן יארהונדערט, געוואנדערט איבער גאליציע, בוקאווינע – איבער דער גאנצער עסטרייך־הונגארישער אימפעריע, און פון אומעטום האט ער געשריבן בריוו צו זיין געליבטער מלכּה׳לע, וואס האט געוווינט אין קאנסטאנץ. אט איז איינס פון די בריוו&nbsp; – אין איציק מאנגערס אינטערפרעטאציע, מיט א ניגון פון לייבו לעווין,און עס הייבט זיך אן מיט א פויגל, וואס זינגט אויפן דאך. 
 נאטע מאנגער, דער יינגערער ברודער פון איציקן, איז געווען איציקס&nbsp; בוזעם־פריינד און א וויכטיקע פערזענלעכקייט אין פאר־מלחמהדיקן טשערנאוויץ. ער האט שטודירט וועלט־ליטעראטור אין סארבאן, גערעדט 5 שפראכן, אויסגעלערנט אלט־גריכיש כדי צו לייענען האמערן אין אריגינאל… ער איז געשטארבן פון הונגער אין אוזבעקיסטאן בעת דעם יידן־חורבן… אינעם ליד ״נאטע מאנגער זינגט״ בענקט איציק מאנגער נאך זייערע גליקלעכע קינדער־יארן, און ער פארגלייכט זיי צו פייגל – טערטלטויבן אינעם שקיעה־גאלד. 
 די פארב פון גליק איז גאלד\. אבער גאלד אין דער יידישער דיכטונג דאס איז ניט קיין מעטאלענע קלינגערס, נאר א שטיק זון, וואס איז אראפגעפאלן אויף דער ערד, אן אייביקע שיין, וואס באשאפט דאס לעבן. אזוי האבן עס געזען די מיטלאלטערלעכע אלכימיקער, וועלכע האבן געזוכט דעם פילאסאפישן שטיין ווי דעם ערשטן טראט פון דער מענשלעכקייט צו א לעבן פון שלמות און גליק. און אונדזערע גאלדענע פאווע איז אויך א ברעקל פון דער דאזיקער אייביקער לויטערער שיין. אינעם ליד פון אנא מארגאלין איז די גאלדענע פאווע א טרוים פון גליק, פון א פולשטענדיקער ליבשאפט. 
 צווישן די בריוו, וואס די גאלדענע פאווע טראגט, איז אגב אויך איינס, וואס עס האט אנגעשריבן די מלכּה פון טערקיי צו איר געליבטן, רבּנו תּם. און דער שניידער־יונג דער קונדס, וואס מאכט חוזק פונעם חשובֿן רבּין, קען זיין אדער נאטע, אדער איציק אליין. ווייל זיי ביידע זענען געווען שניידער־יונגען ביי זייער טאטן, ״זיין עקסעלענץ דער שניידער־מייסטער הילל מאנגער״. 
 אין דער אמתן איז די גאלדענע פאווע א וווּנדער, א געטלעכע זאך… אין דער יידישער דיכטונג איז זי געווארן א מין יידישע מוזע, און אין מאנגערס פאעטיק איז זי די פערסאניפיקאציע פון דער פאעטישער אינספיראציע. אזוי איז פעניקס, דער פאגאנישער פייער־פויגל געווארן דער סימבאל פון דער יידישער פאעזיע. 
 און אט איז נאך א ליד פון בענקשאפט נאך א שיינקייט, וואס איז אוועק – און דאס מאל איז עס בענקשאפט נאך ציון. און דאס איז א ליד וועגן דעם, ווי שווער קאן דאס זיין, ווען א חלום איז מקוים געווארן. 
 איצט גייט מען צוריק צו איציקן און נאטען. דער שניידער־געזעלן נאטע מאנגער… אזוי שרייבט וועגן אים זיין ברודער דער דיכטער: ״א ליכטיקע געשטאלט, א חלום, א לעגענדע, א פרינץ ביי דער ניימאשין; אן אים וואלט נישט מעגלעך געווען מיין ווערק. ער האט דאס גאנצע יונגע לעבן זיינס שווער געהארעוועט, כדי מיר צו געבן די מעגלעכקייטן איך זאל קענען ארומרפאראזיטעווען אויפן פארנאס. ער איז געווען אן אינספירירנדיקע פערזענלעכקייט, ערשט־ראנגיק און איינציק. זיין גרויסע ליטעראטור־קענטשאפט, זיין שארפער קריטישער אינטעלעקט, זיינע פעיקייטן צו פארמולירן אין צוויי־דריי זאצן דעם עיקר פון א פראבלעם, האבן אנגערעגט צו פארמעסט און צו דערגרייכונג. ער האט נישט געשריבן, נאר צווישן שווייגן און שווייגן געבליצט מיט געדאנקען, פאראדאקסן, פארמולירונגען…״ איציק מאנגער האט געווידמעט נאטען אן א סוף לידער און סאנעטן, ביז צום סוף פון זיין לעבן האט ער געפירט מיט אים א דיאלאג. אין דער לידער־זאמלונג ״דער שניידער־געזעלן נאטע מאנגער זינגט״, וואס איז ארויס אין 1948, ווען מאנגער איז נאך געווען אין זיין לאנדאנער גלות, זענען אריין 7 לידער,וועלכע סיי דערמאנען די גאלדענע פאווע, סיי זענען אין גאנצן געווידמעט איר געשטאלט: ״נאטע מאנגער זינגט״, ״רבּנו תם״, ״דאס ליד פון דער גאלדענער פאווע״, ״פון סטאפטשעט קיין קאלאמיי״&nbsp; און ״די רייד פון דעם שניידער־געזעלן נאטע מאנגער צום פאעט״. דאס לעצטע ליד איז א ריינע רעקאנסטרוקציע פון דעם מאגישן פראצעס, וואס פאר דער באשאפונג – די באשאפונג פון ליד. 
 דאס טונקלע גאלד פון דער שקיעה סימבאליזירט די געהיימע שיינקייט און חכמה; און אין דעם צווייטן ליד איז דאס גאלד פון דער פאווע אין פלי פארמעסט זיך מיט דעם גאלד פון דעם זון־אויפגאנג, פארמעסט זיך אייגנטלעך מיט דער וועלט־באשאפונג אליין. 
 ס׳איז דא א סך גאלד אין דעם קאמפאקטל. אויך די מוזיק איז גאלד: דאס איז די גיטארע פון אלעקסיי בעלאוסאוו. אגבֿ, אלעקסיי איז דער זון פון אלכּסנדר בעלאוסאוון, וואס זיין ליד ״מיין סליעד״ איז אריין אין אונדזער דיסק. 
 אין העברעיש הייסט דער פייער־פויגל, דער פעניקס ״עוף החול״ (״זאמד־פויגל״).א מידרש פארטייטשט דעם פסוק אינעם ספר איוב, וווּ עס האנדלט זיך פון דעם פעניקס, דעם עוף החול, אזוי: ״דעם פויגל מיטן נאמען חול איז ניט באשערט קיין טויט, ווייל ער האט ניט געגעסן פון דעם עץ־הדעת״. 
 לאמיר האפן, אז דאס וועט זיין אויך דער גורל פון דער יידישער פאעזיע… 
 
 רות לעווין 
 