 דער איבערזעץ־מכשיר אויף דער פארווערטס־וועבזייט, וואס האט נישט פונקציאנירט במשך פון מער ווי א חודש, איז שוין ווידער אין גאנג. 
 א צאל לייענער וואס פארלאזן זיך אויף דער כלי כדי צו העלפן זיי איבערלייענען די ארטיקלען, האבן טאקע געשריבן צו דער רעדאקציע וועגן דער פראבלעם. 
 דא רעדט זיך וועגן א ווערטערבוך וואס איז איינפיקסירט (embedded, בלע״ז) אין דער פארווערטס־וועבזייט. די פונקציע דערמעגלעכט די לייענער צו באקומען די ענגלישע איבערזעצונג פון כמעט יעדן ווארט, ווען זיי גיבן א קוועטש אויף אים. דאס ווערטערבוך וואס דינט די פונקציע איז דאס „ארומנעמיק יידיש־ענגליש ווערטערבוך‟ צונויפגעשטעלט פון חיים באכנער און שלום ביינפעלד. 
 די לייענער וואס וועלן איצט גיבן א קוועטש אויף א ווארט אין א פארווערטס־ארטיקל וואלטן שוין געדארפט באקומען די איבערזעצונג, מאכט נישט אויס וועלכן בלעטערער („בראוזער‟) זיי ניצן. אויב אבער דער איבערזעץ־מיטל פונקציאנירט ווייטער נישט, דארף מען פשוט קוועטשן אויפן קנעפל, „אפמעקן די געשיכטע‟ (clear recent history), און דאס וואלט געדארפט פארריכטן די צרה. 
