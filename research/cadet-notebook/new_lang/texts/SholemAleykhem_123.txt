 
 ארעמע און פריילעכע: מען הוליעט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
גערעכט אויך. קיין עין־הרע, אזא משפחה פון סאמע נגידים, גבירים, אדירים, זיינען זיי קראנק אויסהאלטן א געפאלענעם קרוב א קאליקע, ניט לאזן
אים גיין איבער די הייזער, ניט לאזן אים וואלגערן זיך אף דער הוילער
באנק אין בית־מדרש, אז פרעמדע בחורים זאלן דארפן גיין פון זיינעטוועגן
צונויפנעמען אמאל אף א מלבוש, אמאל אף א פאר שיך, ― ס׳זאל א רוח
אין זייער פאטער און מוטער אריין, טאקע די דאזיקע בחורים! איידער
מע בעט זיי איין, זיי זאלן אים מאכן א נייע קאפאטע, יענע איז שוין
צעריסן־צעפיצלט! אדער אננעמען זאנע אף א העמד, נייען וועט ער
שוין אליין אוועקגעבן, נייען זאל מען זיי תכריכים אלעמען, אלע יידן פון
שטאט! א שטאט פון סאמע רשעים! סדום! סדום איז א הונט אקעגן
איר!
    
אן אנדער שטאט וואלט אין זינען געהאט: עס זיצט אן אלטער
בחור, א יורד ― וואס וועט ער אויסזיצן? זיי זאלן זיין לייטישע מענטשן,
מיט א ברעקל יושר אין הארצן, וואלטן זיי געזארגט פאר זיסלען עפעס
א שידוך!!!
    
די משפחה איז ניט קליין צו געבן נדן, געבן זאל זיי גאט קרענק
מיט קדחת, און א כלה וואלט זיך שוין געפונען... ניטא דען קיין גרעסערע קאליקעס פון אים, קרומע, שטומע, בלינדע? פונדעסטוועגן, האבן
זיי דען ניט חתונה געהאט?
    
אף אים, אף זיסלען, וואלטן זיך געפונען צען בעלנים פאר איינעם.
ווען־זשע? אז עמעצער זאל אים טראגן אפן קאפ, זיך אפגעבן מיט אים.
    
אט, למשל, דרייט זיך ארום בא געצע דעם שמש א מויד, אסנע
רופט מען זי. זי קומט אמאל אויסקערן דאס בית־המדרש, אמאל וואשן
די בענק. א געזונטע מויד, א שווארצע, דער רוח זאל זי נעמען...
    
אן זיסלען וואלט זיך געצע אנגעכאפט מיט ביידע הענט. ווער איז
געצע דער שמש, און ווער איז זיסל דער יורד? ער וואלט נאך געמעגט
אויסשלאגן בא אים א קני ערד, אט דער שמש, א רוח אין זיין טאטנס
טאטן אריין!
    
בלאטע! זיסל וועט אבער ניט גיין צום שמש זיך אנשלאגן, ניט
דערהערן וועט דאס די שטאט, קומען זאל אף איר א שרפה, א מגפה
און א כאליערע היינטיקן טאג, רבונו של עולם, ס׳זאל זי אויסקייקלען פון
איין עק ביזן אנדערן!...
אט אזוי שילט זיסל דער יורד זיין משפחה און די גאנצע שטאט,
וואס האלט אים אויס מיט קצבה.
    
― א רעשטל צו די צרות! ― זאגט מען אף אים אין שטאט און
מע לאזט אים ניט פאלן. מע זעט אים נעמען אף שבת און אף יום־טוב,
אלעמאל צו אן אנדער בעל־הבית. מע וויל יוצא זיין פאר אים ― פארט
א יורד, נעבעך א געפאלענער...
    
און טאמער פארגעסט מען זיך אן זיסלען, איז דא א רפאל בעל־משגיח אין שטאט, וואס דערמאנט, לאזט ניט, מע זאל פארגעסן אן
דעם יורד.
    
און דער יורד איז אין כעס. עס מאלט זיך אים אויס, אז ניט זיין
משפחה, ניט די בחורים פון בית־מדרש, ניט רפאל דער בעל־משגיח ―
קיינער, קיינער איז ניט גענוג יוצא קעגן אים. און ער שילט, שילט זיי
אלעמען מיט דער תוכחה!
    
איין טאג אין יאר נאר איז פאראן, ווען זיסל דער יורד שילט זיך
ניט. דאס איז דער טאג פון ערב יום־כיפור.
    
דעם טאג פון ערב יום־כפור טוט זיסל אן דאס נייע העמד, וואס ער
אליין האט זיך געגעבן נייען, און די נייע קאפאטע, וואס די בחורים האבן
אים געמאכט, מיט א פאר גאנצע, כמעט נאך גאר נייע שטיוולעטן, וואס
רפאל בעל־משגיח האט ערגעץ אויסגעמאנטאטשעט פון זיינעטוועגן, און
ער לאזט זיך גיין פון שטוב צו שטוב צו אייגענע און צו פרעמדע, שליידערנדיק מיטן קראנקן פוס, צו איבערבעטן דעם עולם, זיך מוחל זיין.
אלע יידן גייען זיך מוחל זיין ― מיט וואס איז ער ערגער פון אלע?
דאס פנים איז בא אים בלאס, ווי תמיד. דער קוק איז בייז. און ער רעדט
מיט כעס, ווי תמיד, און גיט אפ דעם „גוט יום־טוב״ מיט אזא טאן, ווי
ער וואלט געשאלטן אין טאטן אריין.
    
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער, און ווינטש אייך א חתימה טובה.
    
זיסל הוסט און קוקט אין האנט אריין, טאמער וועט מען אים עפעס
געבן.
    
ענטפערט מען אים מיט א שמייכל: „גם אתם, לאז גאט מוחל זיין״.
― מע גיט אים א נדבה און מען איז אים מכבד מיט לעקעך.
  
געשריבן לכבוד עשרת־ימי־תשובה (אין יאר 1911).
    
 טיפן וואס שטארבן אפ
    
עטלעכע ווערטער וועגן די „הוליאקעס״
    
„חברה הוליאקעס״ ― אזוי רופט מען זיי בא אונדז. דאס זיינען
יידן דווקא שטילע מענטשלעך און דווקא נישקשה פון ארעמעלייט און
געהערן זיך ניט אן א גאנץ יאר איינס מיטן אנדערן גארנישט ניט; נאר
אז עס קומט שמחת־תורה, ווערט מען לעבעדיק־פריילעך, און גלייך ווי
מע וואלט זיך אויפגערעדט: מע נעמט זיך ארום גאנץ ברידערלעך און
מע גייט איבער די גאסן, טאנצנדיק און זינגענדיק פריילעכע ניגונים
און מע מאכט פריילעך די גאנצע שטאט. מע קומט אריין צו אלע בעלי־בתים גוט יום־טוב בעטן, מע רייסט זיך אריין אויך צו די נגידים און
מע מאכט זיי דעם פריילעכן שמחת־תורהדיקן קידוש, און באין ברירה
מוז געשטעלט ווערן וויין אפן טיש, אדער ביר, אדער פשוטער בראנפן
מיט פארבייסן, אניט קענען די הוליאקעס אליין נעמען. זיי ווייסן, ווו
וואס עס שטייט. זיי קענען טרעפן צום אויוון און ארויסנעמען וואס
ס׳איז דא, ארויסציען פון די שאפעס די איינגעמאכטסן, אראפלאזן זיך
אין קעלער און ארויפטראגן פון דארטן די גוטע „נאליווקעס״ מיט די
שיינע געזאלצענע אוגערקעס מיט די קלוגע געזייערטע ארבוזעס, וואס
שטייען בא די נגידים צוגעגרייט אפן ווינטער, און נאך אזעלכע זאכן,
וואס ס׳איז גארניט צו גלייבן, אז יידן קענען אזעלכעס טאן...
    
דאס אליין איז נאך גארניט. אמאל (אוי, אמאל!) פלעגט מען אליין
זיין שיכור, ווי לוט, און אויך די „נאטשאלסטווע״ אנשיכורן אזוי, אז
זי פלעגט טאנצן מיט אלע יידן, איך בעט אייך איבער אייער כבוד, אן
קאפאטעס באם נגיד אפן דאך. איצט איז שוין אנדערע יארן מיט אנדערע
 „נאטשאלסטווע״. מען איז גערן, אז זי לאזט כאטש יידן איין מאל אין
 יאר זיין שיכור און גיין פראנק און פריי פון שטוב צו שטוב און זינגען
 פריילעכע ניגונים. ווארעם אין אנדערע שטעט, זאגט מען, טאר מען דאס
 אויך ניט...
    
פארשטייט זיך, אז פון יאר צו יאר ווערט בא אונדז די „חברה
 הוליאקעס״ שיטערער און ווינציקער. א סך זיינען אויסגעשטארבן, און
 די, וואס זיינען געבליבן, האלטן באם אפשטארבן. דעריבער אייל איך
 מיך די דאזיקע בארימטע הוליאקעס צו באשרייבן, יעדן איינציקן מיט
 זיין טיפ און בא זיין נאמען ― לאז כאטש בלייבן א זכר, א סימן פון
 דעם, ווי מע הוליעט בא יידן אין גלות, אז עס קומט שמחת־תורה.
    
 א.
    
 אליק דער מעכאניק
    
פארשטייט זיך, אז ער איז א שניידער. און נישט נאך א שניידער,
נאר א שניידערל, דאס מיינט, אז ער איז א קלייניטשקער מיט קורצע
פיסעלעך, מיט קלייניטשקע הענטעלעך, מיט א קליין בערדעלע. נאר א
קול האט ער דווקא א געמבע, א באסאווע שטימע. אלע ווונדערן זיך:
ווי קומט צו אזא קליין יידעלע אזא געדיכטע באסאווע שטימע? נאר
קשיות פרעגן איז קיין קונץ נישט. למאי ווי קומט צו אזא קליין יידעלע,
ער זאל אריינגיסן אין זיך אזויפיל בראנפן, אז עס קומט שמחת־תורה?
    
אבער טאקע נאר שמחת־תורה. א גאנץ יאר טרינקט ער נישט ―
נישט קיין בראנפן, נישט קיין וויין. נישט מחמת ער האלט נישט פונעם
ביטערן טראפן, נאר איבער אן אנדער טעם ― ער האט נישט. ער איז
נעבעך א גרויסער ארעמאן. מע קאן זאגן אן אביון. קינדער, קיין עין־הרע, א סך. און ארבעט ― וואס א יאר, וואס א יאר ווינציקער. אן
אויסכאפעניש זאל קומען אפן „גאטאוויך פלאטיעוו״! זינט עס האט זיך
געעפנט אין שטאט דער „גאטאוויך פלאטיעוו״, איינגעזונקען זאל
ער ווערן, און ס׳איז געווארן א מאדע פארטיקע קליידער, און נאך אף
אויסצאלן דערצו, האט אליק דער מעכאניק פארלוירן איינציקווייז אלע
זיינע בעלי־בתים.
    
וואלט כאטש דער „גאטאוויך פלאטיעוו״, א מיתה־פאהיבל זאל אף
אים קומען, וועלן צושארן א מאל א שטיקל ארבעט. איז ווי לאנג קרענקט
ער! למאי זאל א ייד פארדינען א שטיקל ברויט? אמער, לאז א גוי האבן
פרנסה. א גוי איז בילכער. כאטש אפילו ס׳איז א פארדראסיקע זאך.
מילא, אז ער האלט א צושניידער א גוי, איז כאפט אים בעניע. א גוי
א צושניידער שניידט אף אן אנדער פאסאן. אבער שטעפעכטס? פאר־ווארפעכטס? אונטערנייעכטס? דערויף מוז מען שוין אויך קומען צום
גוי? אן עק! אייננייען א קנעפל, צוסטריגעווען א בענדל, אויספרעסן א
קאלנער ― דאס קאן שוין אויך נישט א ייד?
    
וואלט דער „גאטאוויך פלאטיעוו״, דער שלאק זאל אים טרעפן,
כאטש אליין געווען א גוי. איז ניין! דווקא א ייד, און נאך וואסער א ייד!
א כשרער ייד און הייסט רב לייזער. ער איז א געוועזענער חייט, נאר
היינט איז ער א בעל־הבית, א חשוב בא נאטשאלסטווע, און פארט אלע
זומער „זאגראניצע״ און ברענגט פון דארטן צו פירן אלע יאר נייע
מאדעס מיט נייע זשורנאלן. אין שול זיצט ער אויבנאן. עליות קויפט
ער זיך די פעטסטע. שידוכים טוט ער די שענסטע. אז ער איז געווען
אמאל א שניידער, האט ער שוין לאנג פארגעסן. דעם נאמען חייט קאן
ער גאר נישט הערן. א „נאש־בראט״ לאזט ער נישט אף די אויגן. טרייבט
ארעמע לייט מיט שטעקנס. און גאט זעט און שווייגט!
    
אדרבה, וואס א יאר, ווערט „לייזער גאטאוויך פלאטיעוו״ רייכער.
צו אים צוטרעטן ― דארף מען שוין גאר האבן א זכיה: א גלעקל בא
דער טיר!
    
א גליק, וואס ס׳איז כאטש פאראן איין טאג אין יאר אזעלכער,
וואס מע קאן דעמאלט צו איר צוטרעטן אן זכות־אבותן, אן גלעקלעך,
אן קלינגעניש. דאס איז דער טאג פון שמחת־תורה.
    
שוין אינדערפרי, בעת אנדערע יידן זיינען נאך אין שול, איז אליק
דער מעכאניק, ווי די גאנצע חברה הוליאקעס, לאנג אן אפגעדאוונטער,
אן אויסגעטרונקענער און אן איבערגעביסענער. און מע גייט שוין ארומגענומען אלע מיט א געזאנג איבער די גאסן, פון איין נגיד צום אנדערן,
גוט יום־טוב בעטן. און צום אלעם ערשטן גייט מען צום נייעם נגיד,
„רב לייזער גאטאוויך פלאטיעוו״ (לכבוד שמחת־תורה האט מען אראפגענומען דאס גלעקל פון טיר). פון גאנץ פרי אן שטייט צוגעגרייט אפן
טיש בראנפן און ביר און וויין א פלעשל מיט אלערליי פארבייסעכצן. רב
לייזער אליין גייט זיי אקעגן מיט א פארטיק שמייכעלע און בעט אליקן,
ער זאל מאכן קידוש. טוט אים אליק צוליב און מאכט דעם ברייטן יום־טובדיקן קידוש אף זיין גראבער באסאווער שטימע, דרייט און ציקלט
זיך מעשה חזן, און די חברה הוליאקעס ענטפערט אים מיטן כאר, ווי
זינגערלעך דעם חזן:
    
― א ־ א ־ א ־ מ ־ ן!
    
„לייזער נאטאוויך פלאטיעוו״ קלייבט כלומרשט נחת פונעם קידוש,
און לייזעריכע כלומרשט קוועלט אויך, ציטערט, מע זאל איר נישט
פארגיסן דאס טישטוך, נישט צעברעכן א גלעזל, אדער חלילה אן אנדער
שאדן. און ביידע שעצן זיי זיך גליקלעך, אז זיי דרייען זיך ארויס פון
אליקן אן א סקאנדאל. ווארעם אליק דער מעכאניק, אז ער איז רעכט
אונטערן גלעזל און ווערט גוט פארקנאקט, קאן ער דערציילן דעם נייעם
נגיד מיאוסע מעשיות. ער קאן אים אננעמען פאר א האנט און זאגן אים
דעם גאנצן פסוק גאנץ איידל און פארשטעלט:
    
― הער־זשע אויס, ברודער גאטאוויך פלאטיעוו! כאטש דו ביסט
די כפרה פאר א גוי, די כפרה מעגסטו זיין פאר אלע גויים, און כאטש
דו האסט פיינט א יידן ערגער ווי א ייד חזיר, נאר אזוי ווי מיר האבן
היינט יום־טוב אף דער גאנצער וועלט, און אזוי ווי דו האסט אונדז
מכבד געווען מיט לעקעך און בראנפן, טא לאמיר טרינקען לחיים, און
לאמיר זיך ווינטשעווען דערלעבן איבעראיאר שמחת־תורה, און זיין די
אייגענע יידן וואס מיר זיינען, און לאמיר זיך צעקושן אין די פיסקלעך,
און לאז די וועלט נישט וויסן, אז דו ביסט א חייט בן חייט, און א
פארך, און א שונאי־ישראל, און א רוח אין די שונאימס טאטנס טאטן
אריין!
    
אפגעפארטיקט זיך מיטן נייעם נגיד, לאזט זיך חברה הוליאקעס מיט
א געזאנג צו די איבעריקע נגידים. דארט ווערט דער קידוש איבערגעחזרט נאכאמאל מיטן זעלבן פאראד און מיטן כאר. דערצו ווערט צוגעזעצט נאך א פאר שטיקלעך פון ימים נוראים, וואס אליק איז דערויף
א גרויסער קינצלער, און אז איר וועט אים שטארק בעטן, וועט ער אייך
באווייזן, ווי אזוי אן ערשטלינג גייט צו קינד, און נאך אזעלכע שטיק,
אבי צו משמח זיין דעם עולם, מאכן אים לעבעדיק־פריילעך, ווארעם
ס׳איז שמחת־תודה ― און שמחת־תורה דארף מען הוליען און הוליען.
    
 ב.
    
 קאפל בעל־מוח
    
אזוי רופט מען אים דערפאר, ווייל ער האט א גרויסן שטערן און
א גלאנצנדיקן. „א שטערן, ווי בא א מיניסטער״, ― זאגט מען אף אים.
קאפל איז אבער נישט קיין מיניסטער. קאפל איז א בעל־מלאכה. א
שוסטער איז ער.
    
בטבע איז קאפל א ייד א בעל מרה־שחורה. שטענדיק פארזארגט,
פארחושכט, אפגעריסן, געשטימט טרויעריק, פעסימיסטיש.
    
פון וואנען נעמט זיך עס? אפשר דערפון, וואס ער קוקט אף דער
וועלט כל ימיו פון א פינצטערן קעלער? דארט איז זיין ווארשטאט, דארט
קלאפט ער פלעקלעך. דארט איז זיין היים, דארט לעבט ער. שוסטעריי
איז נישט שניידעריי. א שניידער מוז האבן ליכט; א שוסטער קאן זיך
באגיין אין דער פינצטער.
    
דאס הייסט, אז מע וויל צוריק, באדארף א שוסטער אויך צו זען,
וווהין ער שטעכט מיט דער נאל און וווהין ער קלאפט א פלעקל. נאר
דערצו איז גענוג א קליין פענצטערל, א קוואטירל, וואס קוקט דורך א
געל־גרינלעך גלאז אינדרויסן ארויס. א מענטש, וואס זיצט־אפ אזויפיל יארן אף א קיילעכיק לעדערן זעסל און קלאפט מיטן האמער אין דער
פינצטער, קאן נישט זיין קיין אפטימיסט.
    
און אפשר נעמט זיך זיין מרה־שחורה דערפון, וואס גאט האט
אים געבענטשט מיט א ווייב א צרה, וואס אחוץ דעם, וואס זי באגראבט
אים א לעבעדיקן, האט זי אין זיך ניין מאס רייד, דאס מויל מאכט זיך
איר נישט צו?
    
„שרה די זאגערן״ ― אזוי רופט מען זי צווישן די שכנים, ווארעם
זי האט א מענה־לשון און רעדט אן אן אפשטעל. עס גייט בא איר געבונדן
און געקייטלט, און עס לאזט זיך בא איר נישט אויס, ווי פון א קוואל.
    
מיר קאנען נישט פאדערן פון אונדזער פריינט לעזער, אז ער זאל
אונדז גלויבן אף נאמנות. ער איז עס נישט מחויב. דעריבער גיבן מיר
דא א מוסטער פונעם מענה־לשון, וואס „שרה די זאגערן״ לייגט־אוועק
אין א שיינעם פרימארגן, בעת קאפל קלאפט מיטן האמער און זיינע
צוויי שוסטער־יונגען העלפן אים אונטער, איינער ציט א דראטווע און
דער אנדערער פוצט א פאדעשווע. מיינט נישט: שרה אליין זיצט אויך
נישט צונויפגעלייגט די הענט. זי טוט דריי ארבעט מיטאמאל: מיט די
הענט שיילט זי קארטאפלעס, מיט די פיס וויגט זי א קינד און מיטן
מויל רעדט זי, און דווקא צו זיך אליין.
    
― גיט זיך אויס א טאג, איז כאטש עפן טיר און טויער, ווי אין
א מאנהויז, פון כאור אן הו־הא, אויף און אפ, טא דער, טא יענער,
טאמער איז קארג דאס קלאפן, קלאפן זאל אים אין קאפ, ווי ער קלאפט
מיטן האמער, איז זי אויך דא, טאקע די שוועסטער זיינע די קלאפעטי־ריכע מיטן צינגל, ווי א גלעקל דזין־דזין־דזין, א גדולה אף דער באבע,
זי האט א בריוול פון איר דאליע, אנגעקומען אזש פון אמעריקע, קומט
אים א דאנק, ער האט נאך נישט כאסלירע געהאט, דער שיינער מאנדיוק,
פאר אן אנדערע דארטן, א מכה אים, ווי חיה־קיילעס מאן האט דארטן
אפגעטאן, פארכאפט זאל עס ווערן, אט דאס אמעריקע טאקע! ווארעם אז
מע קומט אהין, פארגעסט מען, אז מע האט געלאזט א ווייב אין דער היים,
גרינגע פייגעלעך, א קיש־קיש מיטן קאפ אין דער ערד! נישט אויסצוהאלטן פון דער קורעלאפניטשקע מיט אירע עופות! גייען־ארום הונגעריקע
און וויל האבן פון זיי שמאלץ, כאטש וועלן אמאל זיך לייגן אף א
טשיקאוועס, שענקען אן איי אף דער חלה צו באשמירן בא דעם דאזיקן
יקרות, וואס נישט צוצורירן זיך, נישט צו קיין איי, נישט צו קיין קארטאפליע, נישט צו קיין ציבעלע, כאטש לויף אין דער וועלט אריין, א סיפע
אים אין פנים אריין און א געשוויר אים אין זייט, טאקע דעם גוי, ווי ער
איז קליגער געווארן, און וויל שוין אפנארן א יידן. קאפוי או מענע
קאורקו נא שאבעס ― לאזט זיך אויס, אז ס׳איז אזוי א קאורקו, ווי
דו ביסט א רב. א דע טוואיא קאורקא? ― שטופט זי אין פנים אריין
א קורטשאטקע די גרויס ווי א מייזל. כיבא צע קאורקא? צע בלאכא! ―
ווערט זי נאך מלא גזלן און רייצט זיך: או טעבע ראשע נעמא! און
באהאלט דאס שיינע הינדל אין בוזעם. א קאטא, צו אלדי שווארצע יאר!
נא דיר נאך טאמער איז קארג, ברוך הבא, א קאטער האט זיך פארנאדעט
צו די קעץ, ווי פייסי חיימס צו ריווע־לאה די מאדניצע, אלע אין דערפרי
און אף דערנאכט, ווי א זייגער, שמעקט אין אלע טעפ. נישטא גארנישט!
אויסגעטריקנט! טרוקן זאל דיר זיין אין הארצן, און אין קאפ, און...
    
― וועמען שילטסטו דאס? ― טוט בא איר קאפל א פרעג אף א
טשיקאוועס, הערט־אויף א וויילע קלאפן מיטן האמער און שטעלט־אוועק
אף זיין ווייב דעם גרויסן גלאנצנדיקן מיניסטערשטן שטערן.
    
― טאקע דיך מיט דיינע ממזרים! ― ענטפערט אים שרה, גארנישט
לאנג געטראכט, און טוט זיך אירע דריי מלאכות ווי פריער, און איז צופרידן, וואס זי האט פרישן שטאף אף איר מענה־לשון, וואס ציט זיך
בא איר אן א סוף און אן א ברעג, ווי דער ים, ווי דער יידישער גלות,
ווי קאפלס דלות. ארעמער קאפל! וווהין וואלט ער נישט געלאפן, ער זאל
נישט זיין צוגעבונדן אט צו דעם לעדערנעם זעסל? מוז ער אבער פארענדיקן א שטיקל ארבעט, אניט ― וועט ער נישט האבן אף שבת, און
אז ער וועט נישט האבן אף שבת, וועט זיין אפגעשניטענע יאר פון שרהן
מיט איר מענה־לשון.
    
שווארץ, חושך ווי די ערד, זעט אויס קאפל דער שוסטער, און דערשלאגן. מע הערט פון אים קיין פיפס. שטיל טראגט ער אף זיך דעם גלות
מיטן דלות מיט אלע צרות, שטיל האלט ער עס אין זיך. מע באדארף
זיין א פילאזאף, מע זאל קאנען האלטן אין זיך אזוי פיל. קאפל בעל־מוח
איז א פילאזאף. א שטילער פילאזאף און א פארזארגטער.
    
נאר אויב קאפל איז א גאנץ יאר פארזארגט, איז דא א טאג, ―
און דער טאג איז שמחת־תורה ― וואס ער איז פריילעך. וואס זאג איך
פריילעך? נייגעבוירן, אויסער זיך, משוגע, ריין משוגע! שטעלט אייך
פאר קאפל בעל־מוח צווישן חברה הוליאקעס מער הוליאק פון אלע הוליאקעס! ער האט זיך געביטן מיט אליק דעם מעכאניק מיט די היטלען,
― אז דער האט א היטל, ווי א שיסל, און יענער האט א היטעלע, ווי
א פייג די גרייס ― קאן מען נישט פלאצן פאר געלעכטער? טשעפעט
נישט, זיי האבן זיך געוואלט בייטן מיט די קאפאטעס אויך, קריכט נישט
אליקס קאפאטקעלע אף קאפלס געזונטע פלייצעס.
    
קאפל דער שוסטער זעט אויס קעגן אליק דעם שניידער, ווי א גלית
הפלשתי. עס איז דעריבער א קאמעדיע אנצוקוקן, ווי די צוויי נעמען
זיך ארום ברידערלעך, גייען טאנצן איבער די גאסן. און כאטש קאפל
האט א קול פון א ריקבעט, מע קאן זאגן, כמעט גאר קיין שטימע נישט,
פונדעסטוועגן טוט ער זיך אן א כוח און העלפט אליקן זינגען, ווי א
געטרייער משורר דעם חזן. און אז אליק שטעלט זיך אוועק מאכן דעם
פריילעכן קידוש, האלט אים קאפל אונטער: „באם!״ און אז אליק האט
געענדיקט דעם קידוש אף זיין באסאווער שטימע מיט א געדרייטן „מקדש
ישראל״ און מיט א ציקלדיקן „ו ־ ה ־ ז ־ מ ־ נ ־ י ־ ם״, און וויל צוטראגן דעם כוס צו די ליפן, כאפט־אויס קאפל בא אים דאס גלעזל פון
די הענט, און איידער מע קוקט זיך ארום, איז שוין קאפל מיטן כוס
פארטיק. ער האלט שוין גאר בא לאזן זיך אין א טענצל. דערווייל טרייבט
ער אונטער אליקן, אז אליק זאל זינגען, וועט ער אים העלפן. טוט אים
אליק צוליב, און ביידע זינגען זיי א יום־טובדיק ליד און די גאנצע חברה
הוליאקעס העלפן־אונטער, ווער מיטן קול און ווער מיטן פליעסקען פון
די הענט. אט דאס איז דאס ליד, וואס זיי זינגען:
    
 אתה בחרת ־ ת ־ נו
    
 מקל הע ־ מים.
    
 איזא ווסיעך נארא ־ דא ־ ראדאוו
    
 טי נאס פאליוביל.
    
― שטארקער, יידן, שטארקער! ― שרייט קאפל בעל־מוח, און
דער שטערן בא אים שוויצט סכנות. ― נישט געזארגט, ברידער! דער
עיקר ― נישט געזארגט זיך, און נאר געזונגען, און נאר געטאנצט, און
נאר געהוליעט, און נאר געהוליעט!
    
 ג.
    
 מענדל דער בלעכענער
    
ריכטיקער וועט זיין ― דער בלעכער, מחמת מענדל איז פון פאך
א בלעכער. נאר מע האט אים א נאמען געגעבן בא אונדז „דער בלעכענער״, ווייל ער זעט אויס גלייך, ווי ער וואלט געווען געמאכט פון
בלעך.
    
א הויכער ייד, א גלייכער, א טרוקענער, אנגעטאן אין א לאנגער
הארטער בלעכענער נאקידקע, א בלעכן פנים, א בלעכענע בארד, און
אפילו א קול פון בלעך ― א בלעכן קול.
    
זיין ארבעט ― איז סאמאווארן. ער גלייזט, דאס הייסט, ער ווייסט־אויס סאמאווארן. נאר אזוי ווי סאמאווארן גלייזט מען בא אונדז, מיינסטנס, נאר אף פסח, איז די גאנצע שפע בא אים ערב פסח, און די
איבעריקע טעג פון א גאנץ יאר קוקט ער נישט אן קיין סאמאוואר אין
די אויגן. בא אזעלכע גאלדענע געשעפטן וואלט מענדל דער בלעכענער
געהאט א ברירה צו שטארבן א גאנץ יאר פון הונגער, ווען ער זאל נישט
האבן אין האנט נאך עטלעכע פרנסות.
    
למשל, ער קאן היילן בהמות, מאכן, זיי זאלן זיך מעלקן, און נאך
אזעלכע זאכן. וואס פאר א שייכות האט דאס צו בלעכעריי? ― קיין
שום שייכות נישט. נאר אז א מענטש האט א טאלאנט צו נאך עפעס ―
וואס מאכט עס קאליע? למאי ער קאן אויסלייגן אויוונס אויך? אויך
צונויפלייטן געבראכענע כלים, אז מע זאל גארנישט דערקענען? צי,
אשטייגער, אין פארבעריי, מיינט איר, האט ער שוין גאר קיין ידיעה
נישט? אז מע שמועסט ― א מענטש קאן אלצדינג, איז דאך נישט שייך!
    
פונדעסטוועגן, שרעקט אייך נישט. פון די אלע פרנסות האט מענדל
דער בלעכענער קוים־קוים וואסער אף קאשע, ווי ער אליין דריקט זיך אויס,
אי דאס ― מוז אים אמאל אונטערהעלפן זיין ווייב ריסל.
    
ריסל איז א באבע (א הויבאמע), נאך אן פראקטיקע, נישט מחמת
זי איז א שלעכטע הויבאמע, נאר איבער די אקושערקעס. עס איז געווארן
די לעצטע צייט בא אונדז א גערעט אף אקושערקעס. נישטא בא אונדז
כמעט א יידישע שטוב אן אן אקושערקע. א ייד האט דריי טעכטער, זיינען
צוויי פון זיי אקושערקעס און די דריטע שטודירט אויך אף אקושערקע.
    
― א שטאט פון אקושערקעס! ― זאגט מענדל דער בלעכענער
און איז אין כעס און פייערט מיט סכנת־נפשות. ― אף יעדער געווינערן
צוויי אקושערקעס, און מיט דער געווינערן ― דריי, ווארעם די געווינערן
אליין איז אויך אן אקושערקע.
    
אזוי קריטיקירט מענדל די אקושערקעס. מענדל איז בכלל א שארפער
קריטיקער. נישטא א זאך, וואס מענדל זאל נישט קריטיקירן. נישטא א
מענטש, וואס מענדל זאל געפינען אף אים א זכות, זאגן א גוט ווארט.
אזא טבע בא אים. עס גיט זיך אויס א מענטש, וואס עס געפעלט אים
נישט קיינער און ער איז מיט קיין זאך נישט צופרידן. למשל, לאז גיין
א רעגן אין דרויסן, וועט אייך מענדל נישט זאגן, אז עס גייט א רעגן,
נאר א „מבול״; און, פארקערט, לאז נישט גיין קיין רעגן, איז אויך
שלעכט: „אן אויסטריקעניש, א דערשטיקעניש, א מדבר!״ קיינמאל
ווארעמט נישט בא אים די זון, נאר זי „ברענט״, זי „שרפהט״. א שניי
איז בא אים א „פארשיטעניש״. א פראסט אליין איז אים קארג; ער מוז
צוגעבן דאס ווארט: „ברענענדיקער״. שטארבט, חלילה, א מענטש אין
שטאט ― הייסט עס בא אים אף זיין לשון: „דער עולם טראגט זיך אפ,
מע פאלט, ווי פליגן״... זיין אף א לוויה, קומען יענעם מנחם־אבל זיין,
אדער א קראנקן מבקר־חולה זיין ― דערויף איז מענדל תמיד פונעם
ערשטן מנין. זיין טרייסטן, זיין אויסריידן דאס הארץ באשטייט אין דעם,
אז „עס קאן נאך זיין א סך ערגער, ווי עס איז״. א צאן לאז אייך וויי
טאן, וועט אייך מענדל זאגן: „אט דאס הייסט בא אייך ציינווייטיק?
ציינווייטיק פרעגט מיך!״ און ער וועט אייך דערציילן, וואס ער האט
געהאט פון א צאן, אדער ער וועט אייך איבערגעבן פון זיינעם א באקאנטן, וואס איז שיער נישט געשטארבן פון א צאן, שוין געווען פארביי,
נאר מע האט אים אפגעשריען...
    
אדער פרוווט זיך קלאגן פאר אים, אז איר הוסט, וועט ער אייך
באלד א פרעג טאן: „מיט בלוט?״... דאס איז נישט, ווייל מענדל איז
אזא שלעכטער בטבע און וויל, אז איר זאלט, חלילה, הוסטן דווקא מיט
בלוט. ניין! נאר ס׳איז בא אים אזא כאראקטער, זען יעדע זאך אינעם
ערגסטן צושטאנד און לייגן יענעם שטיינער אפן הארצן. ער קאן אנדערש
נישט. א געבוירענע זאך ― פארפאלן.
    
היינט גיי ריכט זיך, אז אזא מיזאנטראפ, ווי מענדל דער בלעכענער,
וועט ער זיין שמחת־תורה צווישן חברה הוליאקעס א גאנצער קונצנמאכער, א קאמעדיאנט און א פארשלעפטע קרענק!
    
קומט שמחת־תורה, ווערט מענדל א דייטש. דאס הייסט, ער פארשטעלט זיך אף דעם טאג פאר א דייטש און רעדט נישט קיין אנדער
שפראך, אויסער דייטש. די לאנגע בלעכענע נאקידקע האט ער אונטערגעבונדן, געמאכט פון איר א פידזשאק, די פאות האט ער פארלייגט
אהינטער די אויערן ― קיין סימן פון קיין פאה, און א קאפעלוש האט
ער אנגעטאן ― יידן! פון וואנען נעמט זיך אזא קאפעלוש אף דער
וועלט? ווו האט ער אים אויסגעקראצט? כלומרשט א צילינדער־הוט, נאר
צעקנייטשט, צעשטעכערט, און הויך, ווי א קוימען, און אן א דעק, מיט
א לאך פון אויבן ― טאקע ווי א קוימען. א פאבריטשנער קוימען. און
כאטש דער דאזיקער קוימען איז שוין גוט באקאנט אין שטאט פון פאר־א־יארן, פון פאר־צוויי־יארן און פאר־דריי־יארן שמחת־תורה, פונדעסטוועגן
באגעגנט מען מענדלען מיט דער זעלבער גדולה און התפעלות, וואס פאר־א־יארן, פאר־צוויי־יארן און פאר־דריי־יארן, און חברה קונדסים מאכן
אים די אייגענע אוואציעס, וואס אלע שמחת־תורה.
    
― א גוט יום־טוב, דייטש! הוררא, קוימען! הוררא, קאפעלוש!
    
נאר מענדל דער בלעכענער ענטפערט זיי נישט. מענדל האט נישט
צו טאן מיט קונדסים. מענדל איז באשאפן געווארן אף צו משמח זיין
גרויסע. די גאנצע שטאט באדארף זיך מיט איר פרייען. עס ווערן ארויסגעטראגן אלע טישן מיט אלע בענקלעך פון שטוב, און מענדל דער בלעכענער (איצט שוין „מענדל דער טייטש״) מיטן קוימען אפן קאפ, איין
האנט פא־באקאם, אין דער אנדערער האנט א פלעשל, טאנצט א „דייטש״
און זינגט א דייטשעס לידל:
    
 זיינען מיר דייטשן
    
 און האבען קיין זארג.
    
 נישטא קיין מזומן ―
    
 נעמען מיר אף בארג.
    
און די איבעריקע חברה הוליאקעס כאפן־אונטער:
    
 בים ־ באם, בים ־ באם,
    
 בים ־ באם, בים ־ באם!
    
און מענדל זינגט ווייטער:
    
 זיינען מיר דייטשן ―
    
 איינס, צוויי, דריי, פיר.
    
 גיט מען נישט קיין בראנפן,
    
 טרינקען מיר ביר.
    
כאפט־אונטער די חברה הוליאקעס:
    
 בים ־ באם, בים ־ באם,
    
 בים ־ באם, בים ־ באם!
    
און מענדל זינגט ווייטער:
    
 זיינען מיר דייטשן,
    
 אונדז קען גרויס און קליין;
    
 וויל מען אונדז נישט געבן,
    
 נעמען מיר אליין.
    
און חברה הוליאקעס כאפן־אונטער:
    
 בים ־ באם, בים ־ באם,
    
 בים ־ באם, בים ־ באם!
    
און אזוי ווייטער. פלוצעם שטעלט זיך מענדל אפ:
    
― יידן! איך וואלט וועלן וויסן, וואס איז נאך דא בעסערס אף
דער וועלט, ווי אז מען איז א ייד? ניין. איך פרעג נאר איין זאך: וואס
קאן זיין בעסער, ווי אז מען איז א ייד?
    
דער עולם איז מסכים, אז ס׳איז גאר נישטא קיין בעסערע זאך
אף דער וועלט, ווי אז מען איז א ייד, און מע ווערט וואס ווייטער אלץ
לעבעדיקער און פריילעכער; די פיס הייבן זיך אליין, און עס גלוסט זיך
אלעמען מיט אים כאפן א טענצל. נעמט מען זיך מיט אים פאר די הענט,
און מע מאכט א ראד, און מע דרייט זיך, און מע טאנצט, און מע טופעט
מיט די פיס, און מע הוליעט, און מע הוליעט.
    
 ד.
    
 משה־יענקל דער אפיקורס
    
שוין א ייד אין די יארן, נאר ער האלט זיך יונג. ער האט נאך
נישט אפילו איין גרויע האר אין בארד. אזא משפחה בא זיי. שטארבן
― און ווערן נישט גרוי. איין זאך נאר, וואס דאס פנים איז אים כאטש
געקנייטשט. זעט אויס, ווי א געזייערטער עפל, ווי א זויערע קיסליצע.
אנגעטאן גייט ער א לאנגע קאפאטע, טראגט שיך און זאקן און גייט־אום
א פארטראכטער אין עולמות.
    
ער איז א זייגערמאכער און הייסט משה־יענקל, נאר רופן רופט
מען אים „דער אפיקורס״.
    
מחמת ער איז א זייגערמאכער און ווייס דעם גאנג פון די רעדלעך
און פארשטייט דעם שכל פונעם מעכאניזם, פארוואס עס דרייט זיך, האט
ער א ידיעה אין אזעלכע זאכן, וואס פאר אן אנדערן איז דאס א סוד.
און מחמת ער האט צו טאן מיט שקיעת־החמה, ווייס, ווען די זון זעצט
זיך און ווען זי גייט אויף, פארשטייט ער שוין במילא דעם שכל, פארוואס איז באטאג ― טאג, און באנאכט ― נאכט, און למאי איז זומער
― זומער, און ווינטער איז ― ווינטער, און פארוואס גייט זומער א רעגן
און ווינטער א שניי, און וואס קומט פריער: דער דונער אדער דער בליץ
― און נאך אזעלכע זאכן. קורץ: משה־יענקל דער זייגערמאכער שמט
פאר א חקרן, א פילאזאף און אן אפיקורס.
    
נאר לא די, וואס משה־יענקל איז אליין א חקרן, א פילאזאף און אן
אפיקורס, וואלט ער א בעלן געווען, אז די גאנצע וועלט זאל זיין אויפגעקלערטע, פילאזאפן און אפיקורסים. צוליב דעם האט ער ליב, אז מע
קומט צו אים מיט א זייגער פארריכטן, זאל ער זיך אוועקזעצן חקירהן,
פילאזאפירן און אפלאכן פון א גוט אויג, און פון א חלום, און פון
באגעגענען א גלח, און פון ליידיקע עמערס, און אפלצעווען, להבדיל,
פון א גוטן יידן, מאכן חוזק פון די חסידים.
    
אפלאכן פון א גוטן יידן ― דאס איז בא אים א גאנצער צימעס.
ער קאן אייך ארומקלייבן ארום זיך א גאנץ רעדל און דערציילן אייך
א מאדנע מעשה, אן אן אנהייב און אן א סוף, און שטעלט־אוועק דערביי
אן ערנסט פנים, קיין שמייכל אפילו נישט צו טאן, אזוי אז איר קאנט
זיכער מיינען, אז דאס דערציילט אייך א הייסער חסיד א מופת פונעם
רבין.
    
― פארט ער, הייסט עס, איינמאל אין וועג ― אזוי הייבט אן
גאנץ שטיל משה־יענקל צו דערציילן גלייך פונעם מיטן, און איר זייט
שוין אליין מחויב צו וויסן, ווער איז דער „ער״ ― פארט ער זיך אזוי
איינמאל אין וועג, פרייטיק איז דאס געווען פאר ליכט־בענטשן, פארט
ער און פארט, פארט און פארט, פארט און פארט. ווערט דאך זיי קשה
― ביז וואנען? ס׳איז דאך שוין באלד שבת? מאכן זיי צו אים: וואס
וועט זיין? ענטפערט ער נישט דאס אנדערע ווארט און הייסט פארן
ווייטער. העלפט זיך נישט: אז ער הייסט פארן, דארף מען פארן. פארט
מען און מע פארט, פארט מען און מע פארט, פארט מען און מע פארט.
די זון הייבט שוין אן צו זעצן זיך. אט־אט, נאך א שעה, נאך א האלבע
שעה, און עס ווערט נאכט. ווערט זיי קאלעמוטנע, הייבן זיי שוין אן
אביסל שטארקער: גוואלד, וואס וועט זיין דער תכלית? מע וועט דאך
שוין באלד־א נישט טארן! רוט ער זיך אן: טפררררו! בלייבט מען שטיין,
שטייט מען און מע שטייט, און מע שטייט און מע שטייט, און מע שטייט
און מע שטייט. ווערט זיי נמאס, מאכן זיי צו אים: אט דא וועלן מיר
האלטן שבת? זאגט ער: פארוואס נישט? זאגן זיי: וואס הייסט? נו, און
פיש? ווו וועט מען נעמען פיש אף שבת? זאגט ער: עס וועט זיין פיש.
זאגן זיי: פון וואנען? זאגט ער: פון טייך. זאגן זיי: ווו האבן מיר א
טייך? זאגט ער: אט איז דער טייך. כך הווה. מע הייבט אויף די אויגן,
― א טייך, א ים, אן אוקינוס! ווערט זיי שוין אביסל גרינגער אפן
הארצן. זאגן זיי: ווו־זשע נעמט מען א גוי? זאגט ער: אף וואס דארפט
איר א גוי? זאגן זיי: ער זאל אונדז כאפן פיש. זאגט ער: און ווו זייט
איר? ווערן זיי מבויש און זאגן: מיר זאלן כאטש האבן א נעץ. זאגט ער:
נאט אייך מיין פאטשיילע. האבן זיי פארשטאנען, וואס ער מיינט; האבן
זיי גענומען די פאטשיילע, און זיינען אריינגעגאנגען מיט דער פאטשיילע
אין טייך אריין, און זיינען געגאנגען און געגאנגען, געגאנגען און געגאנגען, געגאנגען און געגאנגען ― נישטא קיין סימן פון קיין פיש! דרייען
זיי אויס דעם קאפ צו אים און מאכן צו אים: סע שלעכט: זאגט ער:
וואס איז די שלעכטיקייט? זאגן זיי: עס כאפט זיך נישט. זאגט ער: עס
וועט זיך כאפן. און כך הווה. ווי נאר ער האט אויסגערעדט די דאזיקע
פיר ווערטער, האבן זיי גלייך דערפילט, אז די פאטשיילע ווערט וואס
ווייטער אלץ שווערער און שווערער, שווערער און שווערער, שווערער און
שווערער. אן עק. זיי בלייבן אן כחות. ווערט זיי שוין ווידער מארקאטנע
אף דער נשמה. קוקן זיי צו אים מיט די אויגן, שטויסט ער זיך אן און
זאגט צו זיי: שלעפט ווייטער, שלעפט! און אז ער זאגט: שלעפט ―
דארף מען שלעפן. האבן זיי זיך א נעם געגעבן מיט די לעצטע כחות און
האבן גענומען שלעפן, האבן זיי געשלעפט און געשלעפט, און געשלעפט
און געשלעפט, און געשלעפט און געשלעפט, און געשלעפט און געשלעפט...
    
― א, פארשלעפן זאל מען אים! אז א וועלט זאגט „אפיקורס״, זאל
מען גלייבן! ― און מע שפייט־אויס און מע טרעט־אפ פון דעם אפיקורס.
נאר א יידישע נשמה קאן מען נישט שאצן. דווקא אט דער אפיקורס, אז עס
קומט שמחת־תורה, ווערט אף אים א נייע הויט. עס איז אים גארנישט צו
דערקענען. זיין טרינקען האט קיין שיעור ― קיינער פון דער חברה הוליאקעס וועט זיך נישט אונטערנעמען אריינגיסן אין זיך אזוי פיל משקה, וויפל
אט דער משה־יענקל. און משה־יענקל, אז ער שטעלט אריין די ערשטע עטלעכע כוסות, ווערט ער שכור? חס מלהזכיר! ― נאר פריילעך. ער ווערט
אליין פריילעך און מאכט דעם עולם פריילעך. א גאנץ יאר אן אפיקורס, און
שמחת־תורה א מארשעלאק, און נאך וואס פאר א מארשעלאק! עס איז כדאי
אנצוקוקן משה־יענקלען, ווי ער טאנצט מיט א בעזעם אין האנט, מיט איין
שטיוול און מיט איין בארפוס און זינגט א ליטוויש לידל:
    
 האפ ־ טשוק, בערל!
    
 האפ ־ טשוק, שמערל!
    
 מיט איין בארפוס און מיט איין זאק,
    
 מיטן לאנגן יאמשנשטאק,
    
 מיטן ווייסן לייבסערדאק...
    
דערביי ציט־ארויס אונדזער אפיקורס א מוראדיק לאנגן טלית־קטן
און טאנצט אזוי גרינג, ווי א פעדער, קוים־קוים וואס ער רירט אן די
ערד מיט די פיס. און ער נעמט זיך ארום מיט אלעמען, און ער קושט
זיך מיט אלעמען, מיט חסידים און נישט מיט חסידים, און טענהט מיט
טרערן אף די אויגן:
    
― בארעכנט נאר, וואס פאר א גרויסן גאט מיר האבן! וואס פאר
א גרויסן גאט, און וואס פאר א שטארקן גאט, און וואס פאר א געוואלדיקן גאט, וואס מען קאן אים גארנישט משיג זיין מיטן שכל! נו, ווי
אזוי זאלן מיר זיך נישט איבערנעמען? ווי אזוי זאלן מיר זיך נישט
פרייען, נישט טרינקען קיין לחיים? לחיים, יידן! לחיים! לשנה הבאה
בירושלים!...
    
דער עולם האט גאר פארגעסן, אז משה־יענקל איז א חקרן, א פילאזאף און אן אפיקורס, און מע טרינקט מיט אים לחיים און מע נעמט זיך
מיט אים בא די הענט, און מען איז זיך משמח מיטן יום־טוב, און מע
הוליעט, און מע הוליעט.
    
 ח.
    
 שעיה־דוד בעל־תשובה
    
מסתמא איז ער אין די יונגע יארן געווען א גרויסער בעל־חטא, אז
ער איז אף דער עלטער געווארן א בעל־תשובה.
    
אמאל האט ער געהייסן אן אנדער נאמען: שעיה־דוד דער כלי־זמר.
ער איז א כלי־זמר. דאס רוב כלי־זמר זיינען געכאפט, זאגט מען. די
פרנסה זייערע איז אזעלכע, מע האט צו טאן מיט מיידלעך און מיט
ווייבלעך. און ווען? אף חתונות, אף פארשפילן און אף חתן־מאלס. פון
פרומקייט איז מען ווייט, פון יידישקייט ― אפגעריסן. היינט די הלבשה
זייערע, דאס אנטאן זיך בא זיי איז אומעטום און פון תמיד אן מעשה
פראנט.
    
פאראן מענטשן, וואס געדענקען נאך שעיה־דוד דעם כלי־זמר מיט
א פאטלע האר אפן קאפ געקרייזלטע, מיט אן אונטערגעהאקטער קאפאטע,
און א שווארצע טענדעווערענדע האט ער געטראגן אף די אקסלען, און
דאס בערדל ― א סברא ― איז געווען אונטערגעפוצט.
    
היינט האט ער זיך פארלאזט בארד און פאות, א קאפאטע טראגט
ער א לאנגע, א יידישע, און איז דער איינציקער צווישן די כלי־זמר,
וואס לאזט נישט דורך אין דערפרי און אף דערנאכט דאס דאוונען.
    
נאר ס׳איז פאראן אלערליי דאוונערס אף דער וועלט. שעיה־דוד
דאוונט נישט, ווי אלע מענטשן. ערשטנס, שרייט ער. ער גוואלדעוועט
אזוי, גלייך ווי דער יידישער גאט וואלט שוין באמת געווען אזוי אלט,
אז מע דארף צו אים שרייען. היינט האט אט דער כלי־זמר א טבע זאגן
צוויי מאל א ווארט און צוויי מאל א שורה ― ער האט מורא, טאמער
האט ער דורכגעלאזט. לאז, זאגט ער, מיינס איבערגיין: „ברוך ברוך,
שאמר שאמר, והיה והיה ― ברוך שאמר והיה, ברוך שאמר והיה...
העולם העולם, ברוך ברוך, הוא הוא, ברוך ברוך, גוזר גוזר ― העולם
ברוך הוא ברוך גוזר, העולם ברוך הוא ברוך גוזר״... משוגע צו ווערן!
די, וואס זיצן נעבן אים, זאגן, אז ס׳איז פון אים נישט אויסצוהאלטן;
ער פארשרייט דעם קאפ, און מיט זיין איבערחזרן צוויי מאל א ווארט
שלאגט ער זיי אראפ, זאגן זיי, פונעם וועג.
    
וואס איז די מעשה, וואס שעיה־דוד איז מיט א מאל געווארן אזא
פרומער ייד ― ווייס קיינער נישט. אז איר וועט אים פרעגן, וועט ער
אייך נישט ענטפערן. און אז איר וועט פון אים לאכן, וועט ער זיך מאכן
נישט וויסנדיק. און בכלל ווייסט איר נישט, וואס מיט אים טוט זיך.
א שטילער ייד, א פארבארגענער, א בעל־תשובה.
    
עפעס האט מיט דעם מענטשן באדארפט פארקומען. אין שטאט
זאגט מען, אז דאס ווייב האט אים אוועקגעווארפן, נאך אין דער יוגנט.
און מיאוס אוועקגעווארפן. אנטלאפן מיט א „פאמאטשניק פריסטאוו״.
געזעסן אין שכנות, א שטילער גוי. ליב געהאט א יידן. גיי ריכט זיך, אז
ווען מע וועט אים אריבערפירן אין אן אנדער שטאט, וועט איר איבערריידן שעיה־דוד כלי־זמרס ווייב, זי זאל מיט אים מיטפארן. וואלט דאס
כאטש געווען באטאג, וואלט זי אפשר שעיה־דוד איבערגערעדט צוריק,
אדער פארהאלטן מיט גוואלד. האט זיך עס אבער באדארפט טרעפן
באנאכט, און נישט אין א פראסטן טאג, נאר אין א פרייטיק־צו־נאכטס,
― גיי פאר איר נאך! דער בזיון איז געווען גענוג גרויס, און דער ווייטיק
  
נאך גרעסער. זי האט אים איבערגעלאזט א קינד נאך אין די וויקעלעך.
אפן קינד האט די שטאט געשמועסט, אז... נאר וואס מע קאן בא אונדז
אין שטאט אויסטראכטן!... דאס קינד איז געוואקסן און אויסגעוואקסן.
א מיידל, און נאך א יפת־תואר דערצו, געראטן אין דער מאמע, אינגאנצן
די מאמע, אפילו מיטן כאראקטער... שוין געווען א כלה, געהאט א גאנץ
פיינעם חתן ― וועט איר הערן. גייט זי און ווארפט אוועק דעם חתן
מיטן טאטן און טוט אפ א זאך, וואס נאר אזא מיידל, וואס האט אזא
מאמע, קאן אזעלכעס טאן. לאנג דערציילן אייך באדארף מען נישט, עס
איז שוין אן אלטע מעשה. די שטאט האט שוין לאנג פארגעסן. נישט
פארגעסן האט עס נאר דער פאטער. ווי קאן א פאטער פארגעסן אן
איין־און־איינציק קינד, זי מעג זיין די גרעסטע בעל־עבירהניצע, די שענדלעכסטע פארברעכערן אין דער וועלט? פארט א קינד!
    
אמת, שעיה־דוד האט נאך מיט קיין מענטש דערפון נישט גערעדט.
מיט וועמען וועט ער ריידן, אן עלנטער און א פארבארגענער? און ווער
וועט אים פרעגן אזא זאך? ווער וועט אים גיין זאלצן אף די ווונדן?
און וואס וועט העלפן דאס ריידן? א גליק, וואס עס מאכט זיך אמאל
א חתונה, א פארשפיל און א חתן־מאל און מע דארף גיין שפילן. שפילן
איז שעיה־דוד געגאנגען אף דער אנדערער וואך נאכן אומגליק. וואס
זאל מען טאן? ― פרנסה! נישט גיין שפילן ― וועט מען אים ארויסווארפן פון ארקעסטער. איצט האט ער שוין פאר ארויסווארפן קיין מורא
נישט. שוין באלד פופציק יאר אז א מענטש שפילט. מאלט אייך, אלץ
הייסט געשפילט. אמאל, אין דער יוגנט, קאן זיין האט ער אפשר געשפילט.
היינט רימפלט ער. ער האלט־צו אף דער צווייטער פידל, אף דער סעקונדע.
    
 ראם־טאם, טאם־טאם
    
 ראם־טאם, טאם־טאם
    
און בשעת רימפלען מאכט זיך, אז שעיה־דוד הייבט־אן צו דרעמלען,
באקומט ער מיטן שטעקעלע פון פרץ דעם דיריזשאר איבער דער נאז:
„רב זייט־זשע־מוחל, שטייט אויף צו סליחות״. חברה כלי־זמר האבן דען
זייטן פון שעיה־דודן? מע טוט אים, וואס מע טוט קיין יידן נישט. מע
גנבהט אוועק בא אים די קאניפאליע, אמאל שמירט מען אים אן דעם
סמיטשיק מיט פוטער, מע לייגט אים אריין א קאץ אין שיידל ― און
שעיה־דוד זאל דאס איבערקערן די צונג! א שטילער ייד, א „פארביסענער״ ― זאגן אף אים חברה כלי־זמר און טוען אים צום טויט.
    
מער פון אלע דעקוטשעט אים „פרץ דער דיריזשאר״ פאר זיין פרומקייט. פרץ איז א יונגערמאן א שטשאגל מיט א געל אונטערגעשוירן
בערדל, מיט קלייען אף די הענט, האלט זיך פאר א גרויסן מוזיקער,
„סאטשיניאעט נאטן״ און מאכט בעת דיריזשירן אזעלכע אנשטעלן מיטן
ארקעסטער, אז מע קאן שטארבן! בא פרצן ארבעט נישט נאר דאס שטעקעלע ― בא אים ארבעטן די הענט, און דער קאפ, און די אויגן, און די
ברעמען, און די נאז, און די פיס, און וואס איר ווילט. דאס שפילן, זאגט
ער, מאכט אים נערוועז. נאר חברה כלי־זמר רופן עס משוגע. און זיין
משוגעת לאזט ער אויס, מיינסטנס, צו שעיה־דודן. אים לאזט ער נישט
אפ אף קיין מינוט. „רב זייט־זשע־מוחל״ ― קיין אנדער נאמען האט ער
נישט באם „דיריזשאר״.
    
― רב זייט־זשע־מוחל, פארשפילעט די קאפאטע.
    
― רב זייט־זשע־מוחל, באהאלט די ציצה.
    
― רב זייט־זשע־מוחל, איר קאנט שוין גיין דאוונען.
    
― רב זייט־זשע־מוחל, וויפל קאפיטלעך תהלים האט איר שוין היינט
אריינגעשלונגען אפן ניכטערן הארצן?
    
חברה כלי־זמר ווערן צעשמאלצן פונעם געלן דיריזשארס חכמות,
און שעיה־דוד דער סעקונדניק ― שא, גלייך ווי נישט אים מיינט מען.
א פארטראגענער מלאך.
    
וווינען וווינט שעיה־דוד אין עק שטאט, ערגעץ בא א גוי, קאכט
זיך אליין אפ דאס עסן אין א טעפעלע און טוט אליין אלצדינג, וואס מע
דארף. זומער קאנט איר אים באגעגענען גיין פונעם מארק מיט א דיניע
אדער מיט א רעטעך אונטערן ארעם. גייט שטילע טריט, דער קאפ אראפגעלאזט אראפ, און געקומען אהיים, זעצט ער זיך אוועק אדער דאוונען,
אדער זאגן תהלים שטילערהייט אף א ניגון, און צוויי מאל א ווארט,
ווי זיין שטייגער איז: „אשרי אשרי, האיש האיש, אשר אשר, לא לא,
הלך הלך ― אשרי חאיש אשר לא הלך, אשרי חאיש לא הלך״...
א שטילער בעל־תשובה!
    
פלוצעם וואקסט־אויס אונדזער שטילער בעל־תשובה מיט א גאנצן
קאפ העכער, און פלוצעם כאפט ער זיך אויף, ווערט מונטער, לעבעדיק
און פריילעך.
    
דאס איז אינעם טאג פון שמחת־תורה.
    
ווער רייסט זיך אריין א פארטיקער, א פארקנאקטער מיט א הוליאקעס אין שול אריין, בעת דער עולם איז נאך ניכטער און דאוונט נאך?
ווער שלעפט־אפ דעם חזן פונעם עמוד און שטעלט־אוועק אף זיין ארט
אליק דעם מעכאניק, אז ער זאל זיך צעבאמקען אף זיין באסאווער
שטימע און חברה הוליאקעס זאלן אים אונטערהעלפן מיטן גאנצן פאראד?
ווער שטעלט זיך אוועק באם ארון־קודש אויסטיילן די פסוקים פון „אתה־הראית״ צווישן די הוליאקעס?
    
קיינער נישט, נאר שעיה־דוד דער כלי־זמר. אט דער שטילער בעל־תשובה, וואס מע הערט פון אים קיין הויך ווארט א גאנץ יאר, איז דאס
מיט א מאל געווארן א גאנצער ברעכער, א קאמאנדיר, א רעדלפירער.
ער רופט־ארויס מיט א ניגון די חברה הוליאקעס איינציקווייז און איז
מכבד יעדן מיט א פסוק פון „אתה־הראית״:
    
― איז מען מכבד התורני רב אליק מעכאניק מיטן ערשטן פסוק
פון אתה־חראית!
    
― איז מען מכבד התורני חסנדלר רב קאפל בעל־מח מיטן צווייטן
פסוק פון אתה־הראית!
    
― איז מען מכבד התורני הסאמאווארניק רב מענדל דער בלעכענער
מיטן דריטן פסוק פון אתה־הראית!
    
און אזוי ווייטער. מען איז שטארקער פון אייזן, אז מע האלט דאס
אויס! נאר מע האט געדולד. מע לאכט און מע קוקט, וואס וועט זיין
ווייטער. דער עולם ווייס שוין פריער, וואס וועט זיין ווייטער. מע געדענקט
דאס פון פאר־א־יארן שמחת־תורה; מע ווייס, אז נאכן אויסטיילן די
פסוקים פון אתה־הראית וועט שעיה־דוד דער כלי־זמר נעמען אויסטיילן
אויך די הקפות צווישן דער חברה הוליאקעס, מיטן זעלבן ניגון און מיטן
אייגענעם סדר, וועמען די ערשטע און וועמען די צווייטע און וועמען די
דריטע הקפה, נאר זיך לאזט ער אפן סוף און גיט זיך אליין אויך אפ
כבוד:
    
― איז מען מכבד התורני הכלי־זמר רב שעיה־דוד מיט דער לעצטער הקפה!
    
און נאכדעם נעמט מען זיך אלע חברה הוליאקעס פאר די הענט,
און מע גייט ארום באלעמער א ראד, און מע זינגט „עוזר־דלים״, און מע
טאנצט, און מע פרייט זיך מיט דער תורה, און מער פון אלעמען ―
שעיה־דוד דער בעל־תשובה. ער האלט צוגעטוליעט די ספר־תורה נאענט
צום הארצן, ווי מע טוליעט צו א קינד א טרייסט.
    
― פרייט זיך, יידן, מיט גאטס תורה! ― שרייט שעיה־דוד אויסער
זיך פון התפעלות. ― הוליעט, יידן, הוליעט! קיינער האט נישט אזא
תורה!
    
און מע פרייט זיך מיט דער תורה, און מע טאנצט מיט איר, און
מע הוליעט, און מע הוליעט.
    
 ו.
    
 רבינו יונה
    
 או באניו ― אין באד אריין!
    
 יידעלעך, פאמיטסא,
    
 שמייסן זיך, פאסטריטסא,
    
 קאסטאטשקי פאפראוויט,
    
 צרות טאם אסטאוויט, ▮
    
 או באניו ― אין באד אריין!
    
אט דאס לידל קאנט איר בא אונדז הערן יעדן ערב־שבת און יעדן
ערב יום־טוב.
    
דאס זינגט יונה דער בעדער, א ייד אן אטלעט, א בארדיקער, א
האריקער, א געלער, מיט געלע געדיכטע ברעמען, מיט זייער א זיסער
שטימע, האלב אף גוייש, האלב אף יידיש ― בכדי יוצא צו זיין לכל
הדעות, פאר יידן ווי פאר נישט יידן, ווארעם כאטש אונדזער באד איז
א קהלשע באד, געבויט פאר יידיש געלט פון יידנס וועגן, און ווערט
געהייצט אלע ערב־שבת, אייגנטלעך, פון יידנס וועגן, דאך איז אונדזער
באד אפן פאר אלעמען, אן א שום אונטערשייד און אן א שום פראצענט־נארמע פאר „פרעמדע״... און בכדי אלע טאקע זאלן וויסן, וווהין מע
רופט זיי, האט יונה דער בעדער אנגעהאנגען אף א גאנץ הויכן שטעקן
א בעזעם ― אן עמבלעם אף אין באד אריין.
    
דערזען דעם בעזעם און דערהערט יונה דעם בעדערס געזאנג, פילן
יידישע קינדער באצייטנס דעם טעם און דעם ריח און דעם תענוג פון
באד, און עס מאלט זיך זיי אויס, אז אט ליגן זיי שוין אף דער אייבערשטער באנק, איינגעהילט אין א געדיכטער היץ, מע זעט נישט איינס
דאס אנדערע, און איבער זיי, אין דער הייך, געוועלטיקט יונה מיטן
בעזעמל, פארעט זיי, בעזעמט זיי, שמייסט זיי און דרעשט זייערע לייבער
און רעדט בעת מעשה איבער זיי העכער האלב אף רוסיש, ווי זיין שטייגער איז: „עך, דערזשיס, בראטצי, לכבוד שבת בודיעם פארו פאדא־וואט!״...
    
העכער האלב אף רוסיש רעדט יונה דערפאר, ווייל ער האלט זיך
פאר אן עכטן פאניע, פון „טיף ראסעיא״, פון „סימביר״. און ס׳איז
טאקע אזוי. דאס הייסט, אייגנטלעך, איז יונה דער בעדער, אויב איר
ווילט וויסן, גאר אן אונדזעריקער, טאקע פון אונדזער שטאט. נאר ס׳איז
מיט אים א גאנצע מעשה, און די דאזיקע מעשה ווילן מיר אייך איבערגעבן אין קורצע ווערטער.
    
אמאל ― שוין לאנג ― האט יונה געהאט אף זיך א „דיעלע״. וואס
― ווייס מען נישט, נאר א דיעלע. יונה אליין זאגט, אז די דיעלע איז
געווען א „פוסטיאשנע דיעלע״. א פוסטיאשנע, נישט קיין פוסטיאשנע
― מע האט אים געבראכט צום געריכט, אפגעמשפט און פארשיקט אף
א היפש שטיקל צייט אהין, ווו מע לאזט נישט אריין קיין יידן, סיידן
מע האט אים געכאפט מיט א גנבה. און אז די צייט איז אוועקגעגאנגען
און יונה האט זיך באדארפט אומקערן צוריק, האט אים אונדזער שטאט
אפילו נישט אזוי שטארק חשק געהאט צוצושרייבן, און מע האט אים
דאך צוגעשריבן, און „יונה דער סימבירניק״ איז געווארן צוריק אן
אונדזעריקער. האט ער אבער אין שטאט נישט געטראפן שוין קיינעם פון
זייניקע; מען איז זיך צעקראכן: דער איז ארויסגעפארן, דער איז אוועקגעשטארבן. האט ער זיך אויפגעהאלטן די ערשטע צייט אין בית־מדרש.
נאר וואס קאן טאן אין בית־מדרש, נישט אויסגערעדט זאל זיין, א ייד
אן עם־הארץ, וואס ווייס נישט קיין צלם פאר קיין אלף? עס איז נאר
געווען שטאף פאר די לצים אף אפצולאכן. ווי אזוי א ייד א סימבירניק
זאגט עברי, זעצט ווי א באנדער. און ווי אף־צו־להכעיס, האט מסתמא
יונה ליב, ווי אלע גראבע יונגען, דאוונען דווקא הויך אף א קול, בכדי
די גאנצע וועלט זאל וויסן, אז ער קען נישט קיין שטיקל עברי. אט
דעמאלט האט דאס אים חברה געקרוינט מיטן נאמען  „ ר ב י נ ו
י ו נ ה ״, וואס איז פאר אים ווי אנגעמאסטן.
    
― נו, רבינו יונה! זעצט זיך אקארשט, זייט מוחל, אוועק אט דא
ביים אויוון און דערציילט אונדז עפעס פון די ווייטע מדינות, פון סימביר... יונגע לייט, דרך ארץ! צערוקט אייך, קוועטשט אייך, מאכט אן
ארט פאר רבינו יונהן!...
    
און „רבינו יונה״ זעצט זיך אוועק, און חברה ― ארום אים, און
ער דערציילט זיי מעשיות פון די ווייטע מדינות, פון די קעלטן, וואס
דארטן, און פון דער ארבעט, וואס מען ארבעט, און פונעם עסן, וואס
מען עסט, און פונעם שלאגן, וואס מע שלאגט. אין די מעשיות איז דא
א טייל אמת, א טייל צוגעשמאלצן פון יונהס פאנטאזיע, נאר חברה
הערט זיך צו מיט אינטערעס און מיט פארגעניגן, ווארעם „רבינו יונה״
האט אין זיך א כח ― ער קאן דערציילן. עס גייט בא אים גלאט, נישט
צו דערקענען, ווו לאזן זיך אויס פאקטן און ווו הייבן זיך אן פאנטאזיעס... גאנצע נעכט וואלט מען, דאכט זיך, אזוי געזעסן און אויסגעהערט
זיינע שיינע מעשיות. איז אבער דער חסרון, וואס עס עסט זיך צו.
קרעפלעך עסן, זאגט מען, קאן אויך נמאס ווערן. וואס ווייטער, איז געווארן ווינציקער בעלנים אף רבינו יונהס מעשיות, און רבינו יונה איז
געווארן אויס מיוחס, און דער שמש, אונדזער אלטער באקאנטער „געצע־גובערנאטאר״, וואס האט שוין לאנג געקוקט קרום אפן „סימבירניק״,
כאטש ער אליין האט אויך נישט פיינט געהאט הערן זיינע מעשיות, האט
געווארפן אף אים אן אום־חן און האט געזאגט איין מאל פאר אלע מאל:
א מקום קדוש איז נישט קיין הקדש. וויל א ייד שלאפן, זאל ער שלאפן
אין דרויסן, זאל ער גארנישט שלאפן, אבי נישט בא אים אין שול...
    
א שווער שטיקל צייט איז איינגעטראטן פאר אונדזער „רבינו יונה״,
א ביטערע צייט. וואלט ער געווען א ייד, וואס קען לערנען, אדער וואלט
ער כאטש געווען א קראנקער, א בעל־מום, א קאליקע, צו אלדי שווארצע
יאר, ווי, אשטייגער, „זיסל דער יורד״, וואלט זיך שוין געפונען א ייד,
ווי, למשל „רב רפאל בעל־משגיח״, וואס וואלט זיך פאר אים געזארגט,
ווי ער זארגט פאר אנדערע ארעמע לייט. איז ער אבער, אף צו־להכעיס,
גלאט און געזונט און שטארק, נישט ווי איין גוי, נאר ווי צען גויים,
און גיין בעטלען קאן ער נישט, כאטש האקט אים אפ דעם קאפ!
    
ליגנדיק אין דרויסן באם בית־מדרש מיט א קולאק צוקאפנס, האט
אונדזער „רבינו יונה״, וואס האט זיך נישט אף קאטאוועס פארבענקט
נאך „יענער ווייטער מדינה״, ווי א קליין קינד נאך א מאמע, נישט איין
מאל געזען אין חלום דאס ברייטע, דאס פרייע, דאס קאלטע לאנד פון
טייגעס און שנייען, און ער האט זיך פארשאלטן דאס געביין ― „וועלכער רוח האט אים געבראכט צו טראגן אהער, אף זיין „ראדינא״, אין
אזא העק, א לאך, ווו יידן ליגן איינס אף דאס אנדערע, ווי די הערינג
אין א פעסל, אף דערשטיקט צו ווערן?!׳׳...
    
דער גוטער רבונו־של־עולם אבער פארלאזט נישט קיינעם. געקומען
א צייט אויך אפן ארעמען עלנטן „רבינו יונה״. אים האט געטראפן א
גליק, וואס נישט ער, נישט קיינער האט זיך דערויף געריכט: רב אהרן,
דער אלטער בעדער, זאל האבן א ליכטיקן גן־עדן (געווען אן ערלעכער
ייד), איז אוועקגעגאנגען, און ס׳איז געבליבן אין שטאט א פרייע וואקאנס
אף א בעדער. דארף מען דען האבן נאך א בעסערן פארטרעטער, ווי
„רבינו יונה״? ס׳איז געווען טאקע נאר מן השמים.
    
―לע ראא ע מאר ― וויוו לע ראא! ― אזוי זאגט דער פראנצויז.
דער טייטש איז: דער קעניג איז געשטארבן ― לעבן זאל דער קעניג.
איין מלך אראפ, דער אנדערער ארויף ― אט אזוי פירט זיך עס אף
גאטס וועלטל.
    
ווי ווייט הויך „רבינו יונה״ האלט די פאן פון בעדעריי ― דאס
האבן מיר געזען אינעם אנהייב פון דער דאזיקער דערציילונג פון זיין
זינגען און פון זיין רופן דעם עולם „או באניו ― אין באד אריין״.
נישט דאס איז אבער בא אונדז דער עיקר. די הויפטזאך איז, וואס אט
דער „רבינו יונה״ איז איינער פון די סאמע פריילעכע און סאמע טיכטיקע
אין אונדזער בארימטער „חברה הוליאקעס״. ווער עס האט נישט אנגעקוקט, ווי אזוי „רבינו יונה״ הוליעט שמחת־תורה, דער האט קיין שיינס
נישט געזען. א ייד, וואס איז אליין געווען א „פארשיקטער אף סימביר״,
אליין „געארבעט טאטשקע״, געטאן כל עבודת־פרך, אויסגעווען זיין
צייט און געקומען בשלום צוריק „נא ראדינו״, אין זיין שטאט אריין,
צווישן זיינע יידן, זאל ער נישט זיין פריילעך? זאל ער נישט ארומכאפן
אלעמען קושן זיך, האליובען זיך ― „עך, בראטיקי ראדימיע, גיסט מיר
אן נאך א גלעזל וויין!״
    
א ייד, וואס איז אויסגעשטאנען אזויפיל אין זיין לעבן, וואס איז
שוין געווען, ווי יונה זאגט אף זיך, „נא קאניע און פיד קאניאם״, זאל
ער נישט אויסריידן אלעמען דאס הארץ בא אזא שלעכטער צייט, זיך
אויסלאכן פון אלע היינטיקע צרות, יסורים און גלות?
    
― עך, בראטצי! ― טענהט זיך אויס „רבינו יונה״ אף זיין געמישטער שפראך. ― צרות ― ניע ביעדא! גזירות ― פוסטיאקי! גלות
― נאפליעוואט! יידן זיינען מיר געווען ― און יידן וועלן מיר בלייבן...
א פאטאמו ― לחיים, און דאוואיטיע לכבוד שמחת־תורה א פריילעכס!
    
אמת, „רבינו יונה״ איז נישט מער טאקע ווי א בעדער, און נאך
א „סימבירניק״ דערצו. אבער א ייד איז ער דאך! א ייד גלייך מיט אלע
יידן, טשארט פאבערי! איז דען זייער יום־טוב נישט זיין יום־טוב? איז
דען זייער שמחה נישט זיין שמחה? איז דען זייער תורה נישט זיין תורה?
    
 ראדויסיא, איזראעל,
    
 סעוואדניא שמחת־תורה!
    
אזוי זאגט „רבינו יונה״ דער בעדער אף זיין העכסטער אקטאווע,
מיטן קנאק און מיטן קוויטש, עכט פאנישן שטייגער, און אנו ― לאז
עמעצער פון די חברה הוליאקעס אדער פונעם איבעריקן עולם נישט וועלן
מיטטאנצן מיט אים אט מיט דעם פאנישן שמחת־תורהדיקן ניגון! ניין,
ווער וועט זיך דען איינשטעלן אזעלכעס צו טאן? סיידן דער, וואס וויל
פארזוכן „רבינו יונהס״ האריקע האנט, וואס וועט אים א נעם טאן מיט
גוואלד, ער זאל גיין אין קאן אריין. שוין גלייכער מיט גוטן. און אלע
גייען מיט אים דעם דאזיקן פריילעכן רוסישן טאנץ. אלע זינגען, אלע
פליעסקען, אלע טאנצן, אלע זיינען זיך משמח מיטן יום־טוב. און מער
פון אלעמען און העכער פון אלעמען הערט זיך „רבינו יונהס״ קול, האלב
אף רוסיש, האלב אף יידיש:
    
 ראדויסיא, איזראעל,
    
 סעוואדניא שמחת־תורה;
    
 דאזשע איוו סיבירי ―
    
 פאר וועמען האב איך מורא?!...
    
און עס גיסט זיך בראנפן, אזוי ווי וואסער, און יידן טרינקען, יידן
שכורן, יידן הוליען אן אן עק.
  
געשריבן לכבוד שמחח־תורה (אין יאר 1911)
   
 