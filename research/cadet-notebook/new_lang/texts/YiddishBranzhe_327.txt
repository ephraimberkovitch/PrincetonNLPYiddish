

צוויי הומאריסטישע לידער 



 by באריס סאנדלער 
February 1, 2019February 2, 2019 Filed under:
לידער 

משה לעמסטער

די ליבהאבערין פון קונסט
איך האב זיך פארן מיידל בארימט:
— א שטיבל, וואס ניטא איז ביי אנדערע,
האט אויסגעבויט אין שטעטל פאר מיר
אן ארכיטעקט — א „מיקעלאנזשעלא‟!
איך האב זיך פארן מיידל בארימט:
— א „שאגאל‟ פון אונדזער געגנט,
האט באמאלט א צימער פאר מיר
מיט פארלעך, וואס פליען און שוועבן.
איך האב זיך פארן מיידל בארימט:
— „סטראדיווארי‟ — אים רופן די יידן,
האט באשאפן א בעט פאר מיר —
וואס קאן זינגען ביי נאכט, ווי א פידל.
זי האט געזאגט מיר מיט א ברען:
— איז קום זשע גיכער, ליבער,
צו דיין „סטראדיווארי‟־בעט,
אין „שאגאל‟־צימער
פון „מיקעלאנדזשעלא‟־שטיבל!..
פון קונסט ווערט דאס מיידל אנטציקט…
א גאנצע נאכט האט פאר אונדז ווי א פידל
געזונגען דאס בעט מוזיק
פון א „בעטהאווען‟ א היגן…

איך שאף א שעדעווער
זיצן און קלערן ביים טיש איז מיין טבע:
— א קינסטלער, וואס האט טאלאנט און שכל,
קלער איך, קאן באשאפן אן אייביקן שעדעווער,
צום ביישפיל, א ווייבל מיט א כיטרע שמייכל.
ער נעמט זיין פענדזל אין די געבענטשטע הענט
טונקט עס איין אין פילקאלירטע פארבן…
און אט באווייזט זיך א דזשאקאנדע אויף דער וועלט,
אויב ער, פארשטענדלעך, איז א לעאנארדא!..
סע שטייען אויף מיין טיש פיל פלעשער
מיט משקות שטארקע, פילקאלירטע
כ׳האב היינט מיט וואס מיין דארשט צו לעשן —
פיל געטראנקען געבויערענע פון ספירטן.
כ׳נעם א גרויסן כוס, א האלבן ליטער,
גיס אים אן — פון יעדער פלאש א ביסל:
רויטן וויין, גרינעם אבסענט און די ליבע:
גאלדענע ברענדי, כערעס, וויסקי,
שאמפאניע, פארטוויין, ליקער, וואס איז ווייס,
קאניאק, בראנפן, ראם, און קאלוואדאס,
דזשין, טעקילע, און סאקע פון רייז…
גענוג, פול איז שוין מיין גרויסער כוס!
איך פארזוך… א שעדעווער! א שלונג איז דא,
און נאך א שלונג, און נאך און ווידער…
און פלוצעם איך דערזע — אויף מיר פון סאמע דנא
קוקט דזשאקאנדע מיט איר שמייכל כיטרע,
כ׳טרינק אויס מיין שאפונג, נאשנדיק פאמעלעך,
פיל זיך אן מיט פונקען און מיט פייער
דאס בלוט אין מיר נעמט זיך זידן און קוועלן
די וועלט און דאס לעבן ווערן ליבלעך און טייער.
א מחיה! וואס קאן איך נאך זיך איצטער ווינטשן?..
כ׳טו א קוק אין שפיגל… טפו אויף מיינע שונאים!
פון דארטן קוקט אויף מיר לעאנארדא דע ווינטשי…
מיט מיין שיכור שמייכל אויפן פנים…

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
דער אזיאטישער טאגבוך (2) 

Next Post
נאטיצן פונעם רעדאקטאר — 17 



