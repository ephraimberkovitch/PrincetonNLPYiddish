 במשך פון די ערשטע פופציק יאר פונעם פארווערטס, איז דער ציל פונעם רעדאקטאר, אב קאהאן, געווען זייער קלאר: נישט בלויז איבערגעבן די נייעס צו די יידישע אימיגראנטן אויף א שפראך וואס זיי האבן געקענט, אבער אויך העלפן זיי זיך אריינפאסן אין דער אמעריקאנער געזעלשאפט; בפרט — צו ווערן אקטיווע מיטגלידער פון דער אלגעמיינער ארבעטער־באוועגונג. 
 אין דער אזוי־גערופענער פרויען־זייט פון דער צייטונג, זעט מען אבער א געוויסע אמביוואלענץ וועגן אזא ציל. אמת, א סך פון די פארווערטס־לייענערינס אין יענע יארן האבן געהאט שטעלעס, און טאקע דערפאר האט דער פארווערטס זיי געמוטיקט צו ווערן אקטיוו אינעם פאליטישן לעבן. אבער אין דער זעלבער צייט, האט מען אויף דער פרויען־זייט אפגעדרוקט ארטיקלען אויף טעמעס, וואס האבן גיכער געפריידיקט א מער טראדיציאנעלן צוגאנג צו דער פרוי. 
 אינעם נומער פונעם 15טן מארץ 1925, למשל, אונטערן קאפ „פרויען־אינטערעסן (פאקטן און מיינונגען וועגן דעם לעבן אין דער לאגע פון דער פרוי)‟, זעט מען א רובריק, „נאטיצן פון דער פרויען־וועלט‟, וואס גיט איבער א ריי פאליטישע ידיעות וועגן דעם קאמף פאר שטימרעכט פאר פרויען. 
 איינע פון די ידיעות דערציילט, אז דער פארלאמענט אין בעלגיע איז זיך פונאנדערגעגאנגען, ווייל די קלעריקאלן אין איין טייל פון דער סאציאליסטישער פארטיי זיינען געווען פאר „סאפרעדזש‟ (דער קאמף צו געבן פרויען שטימרעכט), בשעת די ליבעראלן און דער צווייטער פליגל פון דער סאציאליסטישער פארטיי האבן נישט געוואלט געבן די פרויען קיין שטימרעכט. (אינטערעסאנט, אז געוויסע סאציאליסטן, וועלכע האבן אזוי קעמפעריש פארטיידיקט גלייכע רעכט פאר אלע ארבעטער, האבן נישט געהאלטן, אז די פרויען מוזן קריגן די זעלבע רעכט.) 
 א סעריע מאדע־פאטאגראפיעס וואס זענען געדרוקט געווארן אינעם פארווערטס 
 די רובריק גיט אויך איבער, אז א געזעץ־פראיעקט אין ענגלאנד, וואס האט דערמעגלעכט צו געבן פרויען שטימרעכט צו 21 יאר, איז דורכגעפאלן אינעם פארלאמענט, ווייל „אין ענגלאנד זענען די פרויען זייער טעטיק אין פאליטישן לעבן, און אזוי ווי עס זענען פאראן איבער א מיליאן מער פרויען ווי מענער אין ענגלאנד, האט מען מורא פאר דעם איינפלוס פון פרויען־׳וואוט׳ (די פרויען־שטימע), אויב מען וועט זיי געבן די זעלבע רעכט ווי די מענער.‟ 
 די סיבה פאר וואס עס האבן דעמאלט געלעבט א מיליאן מער פרויען ווי מאנסבילן איז, א פנים, צוליב דער גרויסער צאל אומגעבראכטע סאלדאטן בעת דער ערשטער וועלט־מלחמה. 
 הגם עס שטייט נישט געשריבן ווער ס׳איז דער מחבר פון די „נאטיצן פון דער פרויען־־וועלט‟, האט די היסטאריקערין, מאקסין סעלערס, דערקלערט, אז דאס איז געווען די זשורנאליסטקע, ד״ר אסתר לוריא, אן אקטיווע בונדיסטקע פון ווארשע, וואס איז אין 1906 פארשיקט געווארן קיין סיביר צוליב אירע רעוואלוציאנערע אקטיוויטעטן, און איז זעקס יאר שפעטער אנטלאפן קיין ניו־יארק, ווו זי איז געווארן א זשורנאליסטקע אין דער לינק־געשטימטער פרעסע — אין „צוקונפט״, „גלייכהייט‟ און דעם פארווערטס. 
 אין אן ארטיקל (אויף ענגליש) וועגן דער פרויען־זייט פונעם פארווערטס, וואס איז אפגעדרוקט געווארן אינעם Journal of Ethnic Studies אין 1988, האט ד״ר סעלערס איבערגעגעבן, אז לוריא האט אויך געשריבן וועגן אנדערע פאליטישע טעמעס אין שייכות מיט פרויען, ווי, למשל, די נידעריקע שכירות פון די פרויען־ארבעטער, און די וויכטיקייט פון שאפן א קינדער־טעאטער, כדי די קינדער זאלן האבן מיט וואס זיך צו באשעפטיקן נאך דעם ווי די מאמע גייט צו דער ארבעט. 
 הגם די „נאטיצן פון דער פרויען־וועלט‟ האבן געמוטיקט די לייענערינס צו שפילן אן אקטיווע ראלע אינעם פאליטישן לעבן פון לאנד, האבן אבער די אנדערע ארטיקלען אויף דער פרויען־זייט געפריידיקט א גאר אנדערן צוגאנג. אין איין ארטיקל, למשל, „פרויען וואס נעמען אנטייל אין זייערע מענערס ביזנעס זיינען ניט אלע גליקלעך‟ (פונעם 15טן מארץ 1925), דערציילט די מחברטע, יהודית קאפף, ווי דאס צוזאמענלעבן פון א יונג פארפאלק, מאריס און בעלא, גייט בארג אראפ צוליב דעם וואס ביידע ארבעטן; און שולדיק, שרייבט זי, איז בעלא. 
 די מעשה איז אזא: מאריס און בעלא האבן ביידע געארבעט, כדי צו פארגרעסערן די הכנסה אין שטוב, און לכתחילה האט עס מאריסן נישט געארט. מיט דער צייט האט מאריס אבער געוואלט יעדן אוונט, אדער כאטש עטלעכע אוונטן א וואך, ארויסגיין מיט בעלאן, זיך זען מיט פריינד אדער גיין אין א „מוווי‟ (קינא). אבער בעלא האט נישט געוואלט, ווייל כאטש מאריס האט א ביסל צוגעהאלפן מיט דער הויז־ווירטשאפט דורך וואשן דאס געפעס נאך וועטשערע, האט בעלא געטאן ס׳רוב פון דער ארבעט. יעדן אוונט האט זי געדארפט איינקויפן עסן, צוגרייטן וועטשערע, רייניקן דאס מעבל און אויך נאכקוקן מאריסעס זאכן. „איצט לעבן מאריס און בעלא ווי צוויי קעץ אין איין זאק,‟ שרייבט קאפף. 
 קאפף שרייבט ווייטער, אז ס׳איז שווער פאר א מאן ליב צו האבן „די נערוועזע, פארמאטערטע, אפט ניט־פארזיכטיק פארקעמטע פרוי, וואס האלט אין איין פאדערן פון אים, אז ער זאל איר זיין דאנקבאר, און געדענקען, אז זי ארבעט ביי טאג און ביי נאכט… א פרוי וואס נעמט זיך מיט איר פרייען ווילן, ניט געצווונגען, צו ארבעטן אין הויז און אויסערן הויז, פארדינט, אז דער מאן זאל זי ניט גוט באהאנדלען.‟ 
 א רעקלאמע אינעם פארווערטס 
 קאפפס פסק קעגן דער שווער־ארבעטנדיקער פרוי, בעלא, איז א שארפער קאנטראסט אנטקעגן לוריאס לויב פאר דער ארבעטארין, און רופט דערפאר ארויס א שטיקל חשד, צי יהודית קאפף איז טאקע א פרוי, צי אפשר גאר דער פסעוודאנים פון א מאן, וואס איז שטארק פארביטערט קעגן פרויען וואס ארבעטן. דאס וואלט נישט געווען קיין חידוש, ווייל, ווי לוריא האט געשריבן, זענען א טייל פון די מענער אין דער סאציאליסטישער פארטיי דעמאלט טאקע געווען געשטימט קעגן גלייכע רעכט פאר פרויען. 
 לויט א רשימה פסעוודאנימען פון פארווערטס־זשורנאליסטן, וואס געפינט זיך היינט אינעם פארווערטס־ארכיוו, האבן מאנסבילן, פון צייט צו צייט, טאקע אנגענומען א פרויישן נאמען, ביים שרייבן ארטיקלען פאר דער פרויען־זייט פונעם פארווערטס; למשל, אינעם ארטיקל, „די ׳בארגענס׳ [מציאות] אין די דעפארטמענט־סטארס‟, פונעם 7טן יוני 1953, ווייזט זיך ארויס, אז די מחברטע, גאלדע מילער, איז נישט קיין פרוי, נאר דער הומאריסט, יוסף־שמעון גאלדשטיין. הגם דער נאמען „יהודית קאפף‟ געפינט זיך נישט אין דער פסעוודאנימען־רשימה, איז נאך אלץ מעגלעך, אז קאפף איז נישט דער אמתער נאמען, ווייל ווי עס זעט אויס, פיגורירן אין דער רשימה בלויז די פסעוודאנימען פון די שפעטערדיקע שרייבער, און זי נעמט נישט אריין די מיטארבעטער פון 1925. 
 במשך פון די יארן צווישן 1917 און 1959, איז זייער א פאפולערע שרייבערין אויף די פרויען־זייטן געווען רעגינע פרישוואסער. פרישוואסער האט געעצהט די לייענערינס אנצונעמען מער „אמעריקאנער‟ מאניערן, ווי, למשל, אז זיי זאלן רעדן שטילער און נישט אזוי אגרעסיוו, ווי זיי זענען געווען צוגעוווינט אויפן מארק אין די אמאליקע שטעטלעך אין מזרח־אייראפע. זי האט אויך געשריבן וועגן דער קונסט פון שמייכלען און קריגן פריינד, און ווי אזוי א מיידל דארף זיך באציען צו א מאן, וואס דריקט אויס ליבע פאר איר. 
 אינעם ארטיקל „אלטע טענות און נייע חתונות‟ (דעם 19טן יאנואר 1919), קריטיקירט פרישוואסער דעם עסיי פון א מיטארבעטער, א מאנסביל, וואס פרעגט, מיט פאראיבל, פאר וואס א מאן, וואס וויל „הייראטן‟, דארף זיך אזוי לאנג בעטן און קניען פאר דער פרוי, ביז זי זאגט אים דעם גאלדענעם „יא‟, נישט געקוקט אויף דעם, וואס זי גארט אויך חתונה צו האבן. אינעם ארטיקל דערקלערט פרישוואסער: ״די פרוי איז זייט יארן־הונדערטער דערצויגן געווארן גראדע אונטערצודריקן אירע ליבעס־געפילן, אז זי זאל זיין אין אזעלכע פאלן פאסיוו… ווי וואלט א פרוי אויסגעזען ביי איר געליבטן, ווען זי זאל פאלן פאר אים אויף די קני און זיך בעטן, אז ער זאל מיט איר הייראטן? אויב דער מאן האט א מאל אזעלכע רעספעקטירט און א ביסל געליבט, וועט ער דאן זי פאראכטן, און דערמיט וועט זיך ענדיקן איר ראמאנס.‟ 
 פרישוואסער האט יארן לאנג אויך אנגעפירט מיט א קאך־רובריק, „עסט געזונטערהייט‟, ווו זי האט אנגעגעבן די רעצעפטן פון פארשידענע מינים מאכלים און אויך געענטפערט אויף פראגן פון אירע לייענערינס — ווי, למשל: פאר וואס מע דארף געברויכן ווארעמע מילך פאר פאטייטאס (קארטאפל), אדער ווי אזוי אויסצומיידן, אז א טארט זאל נישט איינפאלן. 
 דער קאך־אפטייל האט געשפילט א טאפלטע ראלע: פון איין זייט, האט עס געלערנט די פרויען, בפרט פונעם יינגערן דור, ווי צוצוגרייטן די טראדיציאנעלע יידישע מאכלים. אבער א צווייטער ציל איז געווען צו ווייזן די בעל־הביתטעס ווי אזוי צו ניצן די נייע, אינדוסטריעל־געפאקטע פון פושקעס עסן ביים קאכן, כדי זיי זאלן נישט דארפן שעהען לאנג הארעווען אין קיך, ווי זייערע מאמעס האבן געטאן. 
 גאנץ אפט האט דער פארווערטס ארגאניזירט קאך־פארמעסטן. אינעם נומער פונעם 15טן יאנואר 1938, ווערן אויסגערעכנט די נעמען פון די געווינער, זייערע רעצעפטן און וויפל געלט זיי האבן געווונען. אסתר שענהייט פון שיקאגע, אילינוי, האט געווונען $1 פאר איר רעצעפט, „א קוגל פון געלן סקוואש (קאבאק)״, און מיסעס ר. מארקוס, פון אינדיאנע, פענסילוועניע, האט אויך געווונען $1 פאר איר דעסערט, „ווייכע אויטמעל קוקיס‟ (האבערגריץ־קיכלעך). 
 די פרויען־זייט האט אויך רעגלמעסיק אפגעדרוקט פאטאגראפיעס פון די לעצטע מאדעס פרויען־קליידער, און האט יארן לאנג אפילו צוגעשטעלט די ניי־מוסטערס, פאר די פרויען, וואס האבן גענייט די אייגענע קליידער. 
 אין 1974 איז צירל שטיינגארט געווארן א מיטארבעטערין פונעם פארווערטס און האט איינע אליין אנגעפירט מיט דער פרויען־זייט, „די פרוי און די היים‟, וואס איז, בדרך־כלל, באשטאנען פון קאך־רעצעפטן. (אפט מאל האט זי געניצט די פסעוודאנימען שרה בערקאוויטש, נינא בלום אדער חנה לאסמאן.) די רובריק איז שוין דעמאלט אבער געווען א סך קלענער, בלויז א פערטל פון דער זייט. צום טייל, איז עס געווען א באווייז פונעם אנגעווייטיקטן מצב פון יידיש אין אמעריקע: דער יינגערער דור פרויען האט שוין גיכער געוואלט לייענען ענגלישע צייטונגען, איידער די יידישע. 
 ס׳איז אבער אויך מעגלעך, אז די פרויען־זייט איז פשוט געווען ווייניקער וויכטיק ווי פריער, ווייל די פרויען אין די 1970ער יארן זענען געווען מער געבילדעט ווי פריער, און דעריבער האבן זיי זיך פאראינטערעסירט מיט א סך טעמעס, און נישט בלויז ארטיקלען וועגן דער קיך און דער היים. איצט האבן זיי אויך געקענט לייענען און זיך דערוויסן וועגן די נייעס אינעם „ווייסן הויז‟, אין ישראל און איבער דער וועלט, פונקט אזוי פליסיק ווי זייערע מענער. 
