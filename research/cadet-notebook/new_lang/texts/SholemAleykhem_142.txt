 
 דער בלוטיקער שפאס: 2: זיי האבן זיך געביטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דאס צווייטע קאפיטל
ז יי ה א ב ן  ז י ך  ג ע ב י ט ן
    
― חברים! ― אזוי האט גרישא אנגעהויבן שטיל, ווי א געניטער
רעדנער, פארבויגן דעם גראבן פינגער אונטער דער זשילעט און
תחילת א ביסל אראפגעקוקט אראפ; דערנאך אויפגעהויבן דעם קאפ
העכער און העכער און גערעדט וואס ווייטער אלץ שטארקער און
הייסער. ― חברים! אין דעם דאזיקן מאמענט רעדט צו אייך ניט אייער
חבר גרישא פאפאוו, נאר אייער צווייטער חבר הערשקא ראבינאוויטש
רעדט מיט אייך. מיינט ניט, אז איך בין גערירט, אדער אז עס
רעדט אין מיר דער וויין. איך פארזיכער אייך, אז איך בין ביי אלע
געדאנקען, און איך שווער אייך, אז איך בין נאך קיינמאל ניט
געווען אזוי ניכטער ווי אצינד. די זאך ווערט דערקלערט מיט א קורצע
פאררעדע: אונדזער חבר, וואס האט געהייסן הערשקא ראבינאוויטש
און איצטער הייסט ער גרישא פאפאוו ― אט באלד וועט איר וויסן
פארוואס ―, געהערט צו א פאלק, וואס די וועלט האט ניט ליב
און ווערט פארפאלגט כמעט אומעטום אויפן גאנצן ערד־קוגל. מיר
ווייסן ניט, פארוואס און פון וואנען עס נעמט זיך אזא געוואלדיקע
שינאה, און דאס איז ניט אונדזער אויפגאבע אצינד צו דערגרונטעווען
זיך, ווער עס איז דא מער שולדיק ― צי די פארפאלגער, צי די
פארפאלגטע, צי די אונטערדריקער, צי די אונטערגעדריקטע. מעגלעך, אז
ביידע צדדים זענען גערעכט יעדער נאך זיין גאנג, אדער זיי זענען
אפשר ביידע אומגערעכט. מיר ווייסן נאר, אן די שטארקערע זאגן
אויף די שוואכערע וואס אין דער קארט, געפינען אויס אלע חסרונות
אין דער וועלט, און די שוואכערע טענהן, אן ס׳איז א ליגן, זיי
זענען ניט ערגער פון אנדערע און אפשר נאך בעסער. ערגער אדער
בעסער ― דאס איז א זאך, וואס לאזט זיך ניט אזוי גרינג אפצושאצן,
און איך ווייס ניט, ווער האט דאס רעכט צו שאצן? איך קאן מיר
שאצן אזוי, איר קאנט אייך שאצן אנדערש. איך וויל נאר
מיינען, אז ביידע צדדים האבן א ביסל איבערגעכאפט די מאס. למשל,
איך בין איבערצייגט, אז מיר, אלס קריסטן, האבן גאר ניט אזוי
שטארק פיינט די יידן, ווי די יידן שטעלן זיך דאס פאר, און
איך בין דער מיינונג, אז די יידן ליידן פון אונדז נישט אזוי פיל,
וויפל זיי ווילן אוגן איינרעדן. אמת, עס איז נישט איינגענעמען
צו זיין פארפאלגט און געהאסט פון א גאנצער וועלט. עס ליגט אבער
א געוויסע באפרידיקונג, א באזונדער מין גדולה, איך וואלט געזאגט, א
מין זיסקייט, אין דעם ווארט ,,מארטירער״. עס איז מיר מער
איינגענעמען צו וויסן, אז עמעצער יאגט מיך אומזיסט, ווי איידער צו
וויסן, אז איך יאג עמיצן אומזיסט. יעדנפאלס ― דער רוח איז ניט
אזוי געפערלעך ווי מע מאלט אים אויס. דעם דאזיקן געדאנק האב
איך ארויסגעזאגט אונדזער חבר הערשקא... פארדאן! אונדזער חבר
גרישא, האט ער מיר דערויף געענטפערט, אז מיר איז דאס גרינג צו
זאגן, ווייל איך בין קיינמאל קיין ייד נישט געוועזן. אז איך זאל
מיך געפינען ― זאגט ער ― אין זיין פעל כאטש איין יאר, וואלט איך
דעמאלט, זאגט ער, געוווסט, מיט וואס מע עסט עס. די דאזיקע
ווערטער האבן געבוירן אין מיר א געדאנק: „אפשר איז ער נישט
אין גאנצן אומגערעכט? מע דארף זיין אין יענעמס שטאנד, מע זאל
קאנען אקוראט פילן, איבערלעבן און דערנאך ערשט אורטיילן,
באשולדיקן אדער פארענטפערן״... און אויפן גרונט פון דעם
דאזיקן רעיון האב איך פארגעלייגט מיין חבר הערשקא, מיר זאלן זיך
בייטן מיט די אטעסטאטן, מיט די נעמען און מיט די פעסער מער
ניט אז אויף איין יאר. דאס הייסט, אזוי גרויס, אז פון דער
מינוט אן, וואס איך רעד מיט אייך, בין איך שוין ניט מער  נ ר י ג א ר י
א י וו א נ א וו י ט ש  פ א פ א וו נאר הערש מאוושאוויטש ראבינאוויטש,
און ער, הערשקא, איז שוין נישט מער  ה ע ר ש  מ א וו ש א וו י ט ש
ר א ב י נ א וו י ט ש , נאר גריגארי איוואנאוויטש פאפאוו. ער פארט
אוועק מיט מיינע דאקומענטן און טרעט אריין אין אוניווערסיטעט, און
איך פאר מיט זיינע דאקומענטן. ער זאגט אפילו, אז מיט זיינע
דאקומענטן וועט מיר שווער זיין אריינצוטרעטן, ווייל ער איז א
ייד; און איך זאג: בלאטע, מיט א מעדאל לאך איך פון אייך אלע.
    
― בראווא! ― האבן אויסגעשאסן די חברים אלע אין איין
קול און גענומען געשמאק צו קלאטשן. נאר גרישא האט זיי נישט
געלאזט לאנג אפלאדירן. ער האט אויפגעהויבן די האנט און
גערעדט ווייטער:
    
― חברים! איך האב אייך פארטרויט א סוד, א גרויסן סוד,
און פאדער פון אייך צוויי זאכן: ערשטנס, איר זאלט אונדז
גראטולירן ביידן מיט אונדזערע נייע אומגעביטענע ראלן. און
צווייטנס ― שאט! האט צייט, איך האב נאך נישט געענדיקט, ― און
צווייטנס, דאס ערן־ווארט זאלט איר מיר געבן און צושווערן, אז
קיין לעבעדיקער מענטש, אויסער אונדז אלע אט דא, זאל ניט וויסן,
נישט איצטער, נישט אפילו שפעטער, אפילו ווען דאס יאר וועט
איבערלויפן. די גאנצע געשיכטע דארף זיין, הייסט עס, א סוד, א
הייליקער סוד, וואס מיר דארפן אים מיטנעמען מיט זיך אין קבר
אריין!
    
― מיר שווערן! מיר שווערן! ― האבן אויסגעשריגן א סך
פארשידענע קולות, און גרישא האט פארגעזעצט זיין דרשה...
    
― איך באשווער אייך אלזא מיט אלעס, וואס אוגן הייליק איז,
אז יעדער, וואס וועט ארויסטראגן דעם דאזיקן סוד אויף דער גאס,
דער איז א פאררעטער און א פארברעכער. חברים! איך לייג פאר
אנפילן די כוסות און טרינקען לחיים פאר אונדזער ניי־געבוירענעם חבר,
וואס האט אמאל געהייסן הערשקא ראבינאוויטש און היינט הייסט ער
ג ר י ג א ר י  א י וו א נ א וו י ט ש  פ א פ א וו. לאמיר אים ווינטשן גליק
און אלדאס גוטס. עס לעבע גריגארי איוואנאוויטש פאפאוו! הורררא!!!
  
* * *
    
די התפעלות מיטן ענטוזיאזם, וואס דער דאזיקער
אומגעריכטער טאסט האט ארויסגערופן צווישן חברה יונגווארג, לאזט זיך
גאר ניט באשרייבן. אז אלע האבן גענומען אויף זיך האלטן דעם
סוד הייליק און נישט בארירט ― פון דעם איז קיין רעדע ניט. און
אז אלע האבן מיטגעפילט דעם ווונטש פון טאסט ― דאס איז געווען
צו זען פון דעם, וואס די כוסות זענען אין איין מינוט
אויסגעליידיקט געווארן ביזן דנא. חברה איז געווען אזוי ווייט אנטציקט פון
דער אידעע, וואס פון הערשקען איז געווארן א גרישא און פון
גרישען א הערשקא, אז די צוויי האבן זיך פאר אלעמען אין די
אויגן טאקע באלד און טאקע שוין געביטן ניט נאר מיט די
דאקומענטן, זיי האבן געמוזט טאקע דא אויפן ארט זיך בייטן אויך מיט
די קליידער. און אז זיי האבן זיך איבערגעטאן, איז געווארן
צווישן חברה אזא גדולה, אז מע האט זיי ביידן ארומגעכאפט קושן,
און די געלעכטערן זענען געגאנגען ביזן הימל אריין. דערנאך האט
זיך איינער אוועקגעזעצט צו דער פיאנא און גענומען באראבאנען א
וואלס, און דער גאנצער עולם איז געגאנגען א טענצל. און אז דער
עולם האט זיך גוט אנגעטאנצט, אנגעהעפעט און אנגעהוליעט, איז
אויפגעשטאנען הערשקא ראבינאוויטש, דער וואס הייסט היינט
גריגארי איוואנאוויטש פאפאוו, און האט זיך אנגערופן צום עולם
בזה־הלשון:
    
― חברים! אונדזער חבר גרישא פאפאוו, אדער, ווי ער הייסט
שוין איצטער, הערשקא ראבינאוויטש, איז באגאנגען א שפאס, וואס
האט זיך אויסגעלאזט מיט אן ערנסט. מיר קאנען גאר אזוי ווייט
קלוג נישט זיין, מיר זאלן קאנען פארויס ארויסזען, מיט וואס
דער דאזיקער גרויסער שפאס קאן זיך ענדיקן און וואס פון דעם
געפערלעכן קאטאוועס טרייבן קאן אמאל ארויס... און ווידער, ווער
פון אונדז ביידע עס האט געמאכט א בעסער געשעפט (אלס געוועזענער
„הערשקא״ קאן איך מיך ניט באהערשן און מוז דערמאנען דאס ווארט
„געשעפט״) ― דאס ווייס א י ך, און אויך איר באדארפט עס
פארשטיין, אויב איר האט א קלעפקע אין קאפ... און אויב איר
פארשטייט דאס  נ י ט ― בין איך ניט שולדיק... איין זאך מוז איך אייך
נאר בעטן, מיינע טייערע חברים, אזוי ווי אונדזער חבר גרישא, מיין
איך הערשקא, האט גענומען אויף זיך און אנגעווארפן אויף מיר א
נדר, הייסט עס, אויף א יאר, אז ער דארף זיין איך און איך ―
ער; און אזוי ווי מיר קאנען פארויס ניט וויסן, וואס מיט יעדן
פון אונדז ביידן קאן פאסירן אויף דעם נייעם וועג, וואס מיר לאזן
זיך גיין, ― על־כן וויל איך אויסנעמען א תנאי, אז טאמער וועט
עמיצן פון אונדז ביידע אויסקומען שוין זייער שמאל, דאס הייסט...
    
― קיין שום תנאים מער! ― האט אויסגערופן, אויפכאפנדיק
זיך פון ארט, דער געוועזענער גרישא פאפאוו, איצט הערשקא
ראבינאוויטש. ― קיין שום תנאים מער! אפגעמאכט ― איז פארפאלן!
    
― פארפאלן! ― האט אונטערגעכאפט דער גאנצער איבעריקער
עולם.
    
― ביט פאסימו! [быть посему: אזוי זאל זיין] ― האט צוגעגעבן דער נייער הערשקא
ראבינאוויטש.
    
― ביט פאסימו! ― האט אים אונטערגעהאלטן דער עולם.
    
דערזען, אז ס׳איז א פארפאלענע זאך, איז אונדזער נייער
גריגארי איוואנאוויטש פאפאוו אויפגעשטאנען פון טיש, צוגעגאנגען צום
געוועזענעם פאפאוו, איצט הערשקא ראבינאוויטש, און מיט א שמייכל
אויף די ליפן אים אויסגעשטרעקט די האנט.
    
― געדענק־זשע, הערש מאוושאוויטש ראבינאוויטש, זאלסט קיין
חרטה ניט האבן...
    
― חרטה? ― האט אים דער געוועזענער פאפאוו געענטפערט מיט
שטארקייט און מיט גדלות. ― די פאפאווס, מיין איך די ראבינאוויטשעס,
האבן קיינמאל קיין חרטה ניט! איך קום ארויס פון אזא פאלק, טשארט
וואזמי [чорт візьми: טייוול נעם עס!] , וואס איז שוין איבערגעגאנגען דורך פייער און וואסער און
מעשענע רערן! מיינע עלטער־עלטער־זיידעס, וואס האבן
געקנאטן ליים אין מצרים, אויפגעשטעלט די אייביקע פיראמידן,
אויפגעבויט די בארימטע שטעט סדום און עמורה... פארדאן! איך מיין
פיתום מיט רעמסס, זענען גענוג אויסגעשטאנען, ביז זיי האבן זיך
באזעצט אינעם לאנד כנען! און אז מיר האבן זיך באזעצט אינעם לאנד כנען,
איז געקומען בלשאצר... טפו! מיין איך נבוכדנצר און האט פארברענט
אונדזער הייליקן טעמפל און אין אייזערנע קייטן אונדז געבראכט מיט
אונדזערע שוועסטער און קינדער אין דעם בארבארישן בבל, און פון
דארטן ― איך טו א היפשן שפרונג, חברים, און לאז דורך המנען מיט
אחשורושן מיט נאך אזעלכע פיינע מענטשלעך, וויילע עס טאגט שוין
אין דרויסן ― און פון דארטן האט מען אונדז פארטריבן קיין
שפאניען, אין דעם פינצטערן קאטוילישן שפאניען, ווו עס האט
געווארט אויף אונדז די אינקוויזיציע. דערמאנט אייך נאר, חברים, וואס
מיינע גאטזעליקע עלטערן זענען אויסגעשטאנען פון דער אינקוויזיציע!
אויפן אויטא־דא־פע האבן זיי זיך געלאזט ברענען; אויפן עשאפאט
האבן זיי זיך געלאזט קוילן, שניידן, האקן, בראקן, פערטלען!...
    
― בראווא, הערשקא, בראווא! ― האבן אויסגעשאסן די גאנצע
חברה יונגווארג, און דער אמתער הערשקא ראבינאוויטש אויך בתוכם,
מיט הילכיקע אפלאדיסמענטן און מיט נאך מער הילכיקן געלעכטער,
אזוי ווייט אנטציקט זענען זיי געווען פון זייער חבר גרישא פאפאוו,
וואס איז אריין אין דער ראלע פון הערשקא ראבינאוויטש אזוי קונציק
און אזוי נאטירלעך, אז עס האט זיך נאר געגלוסט אים אויסקושן
איטלעכס אבר! אן ארטיסט, אן אמתער ― ארטיסט! זעט, ווי עס
האבן זיך אים אנגעצונדן די אויגן! און ווי געפעלט אייך זיין
ערנסט פנים? ער זאל דאס אייך געבן אפילו א שמייכל! וועט
איר זאגן, ווען איר זאלט זיין מיט אכצן קעפ, אז דאס איז
גרישא פאפאוו, ניט הערשקא ראבינאוויטש? ניין, איר קוקט אים
אריין אין זיין יידיש פנים, אין זיינע יידישע אויגן, אפילו די נאז
האט זיך ביי אים ווי אויסגעבויגן, געווארן א יידישע נאז, כא־כא.
בראווא, הערשקא, בראווא! ביס!! ביססס!!!...
    
* * *
    
עס איז שוין געווען גרויסער טאג, אז חברה יונגווארג האבן
פארלאזן דעם עלעגאנטן „עלעפאנט רעסטאראן״ און האבן זיך
אויפגעזעצט אויף דראשקעס צו פארן, דער אהער, דער אהין. אויך
גרישא מיט הערשקען האבן זיך אויפגעזעצט ביידע אויף איין דראשקע,
גרישא אין הערשקאס קליידער, הערשקא אין גרישאס קליידער.
ווארעם כאטש גרישא פאפאוו איז שיין הערשקא ראבינאוויטש און
הערשקא ראבינאוויטש איז שוין גרישא פאפאוו, ― דאך האבן זיי נאך
צו רעדן און צו רעדן, איבערגעבן איינעם דאס אנדערע סימנים,
היסטאריעס מיט געשיכטן, יעדער פון זיין ביאגראפיע, איידער מע
צעפארט זיך און איידער מע טרעט אריין יעדער אין זיין ראל,
טאקע אויף דער רעכטער אמת ― און... ד ע ר  ג ר וי ס ע ר  ש פ א ס
ה יי ב ט  ז י ך  א ן .
    
 דאס דריטע קאפיטל
    
 א חדר גיט זיך אפ
    
אין דער גרויסער אוניווערסיטעט־שטאט האט זיך צום סוף
זומער, שוין פאר די אסיענדיקע ימים־טובים, באוויזן א באזונדער
לעבעדיקייט. עס האבן זיך געענדיקט די זומערדיקע וואקאציעס, עס
האבן זיך געעפנט די גימנאזיעס, דאס פאליטעכניקום, די
אוניווערסיטעט און ― אלע איבעריקע העכערע און נידעריקערע שולן און חדרים.
    
פון די נאענטע שטעט און שטעטלעך און פון דער גאנצער
סביבה ארום און ארום זענען זיך צונויפגעפארן אין דער גרויסער
אוניווערסיטעט־שטאט עלטערן מיט זייערע קינדער, קלענערע און
גרעסערע; ווער עס האט געהאלטן ביים איבערגיין פון איין קלאס
אין דער אנדערער ,און ווער עס האט געהאלטן ביי אפגעבן
עקזאמען און אריינטרעטן ערשט אין טעמפל פון השכלה און
וויסנשאפט.
    
א באזונדער אויפרעגונג הערשט צווישן די עלטערן, נאך מער
ווי צווישן די אויפגערעגטע קינדער. די יונגע מאמעס, אנגעטאן און
אויסגעפוצט נאך דער לעצטער מאדע, שלאגן אפ די טירן פון די
קאנצעלאריעס ביי די דירעקטארן, אינספעקטארן און לערערס,
זענען גרייט פאלן חלשות אדער באקומען דריי היסטעריקעס פאר איין
„צוויי״, וואס זייער „וואלאדיקע״ אדער זייער „סאשקע״ האט געכאפט
בשעת דעם אריינטריטס־עקזאמען.
    
די ביכער־הענדלער און פאפיר־פאבריקאנטן האבן
ארויסגעשטעלט אין זייערע פענצטער דאס נייסטע און דאס בעסטע, וואס
זיי האבן צוגעגרייט פאר דער יוגנט אויף צו לערנען און אויף צו
שרייבן, און זענען גרייט צו מאכן געשעפטן, לייזן געלט,
בייטן ביכער אויף ביכער ― מיט איינעם ווארט, דינען דער קולטור פון
 
 