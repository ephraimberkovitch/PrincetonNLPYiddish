

פון אונדזער עזבון: מאטל גרוביאן (1909־1972) 



 by באריס סאנדלער 
March 1, 2019March 4, 2019 Filed under:
לידער
ליטעראטור־עזבון
פערזענלעכקייטן 


דער דיכטער מאטל גרוביאן איז געבוירן געווארן אינעם אוקראינישן שטעטל סאקאליווקע, אין דער משפחה פון א לערער. פארעננדיקט אין מינסק (1938) דעם ליטערארישן פאקולטעט ביים פעדאגאגישן אינסטיטוט, האט ער צו יענער צייט אנגעהויבן דרוקן זיינע לידער אין דער כארקאווער יידישער קינדער־צייטונג „זיי גרייט‟. אין יוני 1941 גייט גרוביאן פרייוויליק אוועק אויפן פראנט, זיך שלאגן מיט די דייטשישע פאשיסטן. ער ווערט שווער פארווונדעט (1943) און, זייענדיק דעמאביליזירט, קומט ער אן קיין מאסקווע. דארט ארבעט ער אינעם יידישן אנטיפאשיסטישן קאמיטעט ווי א רעדאקטאר. פאר זיין פאעטישן סטיל איז כאראקטעריסטיש פאלקסטימלעכע בילדערישקייט און נאוואטארישע זוכונג פון ווארט און פאעטישן אויסדרוק. דער הויפט־זשאנער פון זיין פאעזיע איז די לירישע מיניאטור, דורך וועלכער ער פארקערפערט סיי אקטועלע פראבלעמען פון דער היינטצייטיקער היסטארישער עפאכע, סיי אינדיווידועלע, סוביעקטיווע איבערלעבונגען.
לייענט ווייטער א קראנץ לידער פון מאטל גרוביאנס זאמלונג „אומרויקער ווינט‟, ארויסגעלאזט אינעם פארלאג „סאוועטסקי פיסאטעל‟, מאסקווע, 1970.
מיין טיפאגראפיע
אויב ביסט, מיין פריינט, מיר געטריי —
און אין דעם בין איך זיכער, —
ווינטש מיר ביים ים א דרוקעריי
פאר מיינע אין פלאם געברענטע ביכער.
דעם שריפט פון שטערן כ׳וואלט געמאכט,
פון זון־אויפגאנג דאס שערע־בלעטל,
דאס פאפיר פון דער לבנהדיקער נאכט,
וואס מיט פרישקייט אין דער נאכט עטעמט.
געשלעפט שטיינער פון ימישער טיף —
א בוך מעג האבן א טאוול א שווערן,
געחלומט וואלט זיך מיר סוויפט
און אז כ׳בין גרעסער פון הוליווערן.
אפילו א בוים וואלט פארשטיין מיין ליד,
מיין וועג ניט פארלויפן קארליקלעך פאעטן;
כ׳בין אין געשלעג פארן אות אן עקשן א ייד!
גלייב אין מיין היינט און אין אייביקן שפעטער.
כ׳האב ליב, ווען טרוים מיך פארבלענדט,
פון אונדזער שווערן יארהונדערט דעם וויכער, —
באקלעפ איך מיט לידער מיינע ווענט,
ווען א הונגער איז אין לאנד אויף ביכער.
מיין שטעקן
פייגעלעך, האט ניט מורא,
וואס כ׳גיי ארום מיט א שטעקן,
איך שרייב מיט אים לידער אויפן זאמד,
ווען די זון וואשט מיט טוי די אויגן
און די ערד איז באטעמט.
פייגעלעך, אויף דעם געשליפענעם זאמד
גרינג איז מיר שרייבן און מעקן,
אויב די שורה פאלש זיך גראמט,
כ׳לאז גלייך אראפ דעם שטעקן.
פייגעלעך, נעמט מיך, כ׳בעט, צו זיך,
איך וועל דעם וואלד מיט אייער געזאנג
פון זיינע גרינע חלומות וועקן,
זיך באדן מיט אייך אין פרימארגן־ליכט,
ניט שרייבן קיין לידער מיטן שטעקן.
ים
כ׳האב פארלוירן אין ים א ליד,
איז דער ים פונעם טינט
געווארן בלויער,
שטיי איך אומבאהאלפן, ווי א קינד,
מיט פולע אויגן טרויער.
גיב מיר, ים, מיין ליד אפ צוריק,
מאך ניט קיין לייטיש געלעכטער!
האט דער ים מיר ניט
אומגעקערט די ליד,
ער שרייבט, זאגט ער, מוזיק —
זיין מוזיק און מיינע ווערטער.
קויף ביי מיר א חלום…
קויף ביי מיר א חלום
פאר האלב אומזיסט
און זעץ אים אריין אין א שטייגל —
ער שטעכט מיך ביי נאכט
אין אויער מיט א צווייגל
און ווי א פויגל מיט לידער זיך צעגיסט,
אז געהאקט האלץ
איך האב א גאנץ לעבן אומזיסט,
אין א רעשעטע וואסער געמאסטן;
א פאלאץ געבויט
פון יידישע ווערטער פראסטע,
פון לויטער מאמע־לשון —
און דעם, וואס לעבן
געדארפט אין זיין לשון,
איך האב אים פון טויט
און גייסט־פארארעמונג — ניט באשיצט!
קויף ביי מיר אן אלטינקע מיל,
וואס די מילשטיינער
וועלן טויזנט יאר נאך מאלן,
אין איר איז שאטנדיק קיל
און אלץ צעפלאנטערט, ווי אין א חלום,
נאר דיין טאטע
שארט אום זיך דארט שטיל
און א ניגון זינגט,
און זעק מיט קארן צעבינדט —
אין דער האלב־חרובער מיל.
און זיין גרויסע טרער,
ווי דער קאפ פון א קינד
זעצט אויס א פענצטער
און פליט מיטן ווינט
איבער פעלדער און טאלן…
די מיל איז פארשנייט און פארשפינט,
און דער חלום, ווי יעדער חלום,
אנטלויפט און צערינט,
און בלויז אינעם גאלדענעם וויגעלע מיין טרוים,
ביזן אויסהויך פון מיין נשמה איך באשיץ!
און באדויער ניט,
וואס איך בין דער בוים,
אין וועלכן ס׳האט געטראפן דער בליץ.
אין הימל גייט אויף…
קוש מיך דערפאר,
אז ביזן סוף זאלן אויסגעהאקט ווערן
די וועלדער פון גרויל,
ווו מע האט מיך אזוי פיל מאל געמארדעט
און ניט דערמארדעט.
קוש מיך דערפאר,
וואס דאס ליד מיינס איז פלאם
ביי מיר אין מויל,
אין אט דעם פרישן פרימארגן.
קוש מיך דערפאר,
וואס אין הימל גייט אויף
א פילמזלדיקע זונען קויל
און סע בינדן זיך ליכטיקע סטראפן.
קוש מיך דערפאר,
וואס מיר האבן זיך סוף־כל־סוף געטראפן
און וואס ניט איך פונעם גיהנום,
נאר דער גיהנום פון מיר איז אנטלאפן.
קוש מיך דערפאר.
א שפילקע
מיין טייערע, האב אויף מיר קיין תרומות,
וואס דאס הארץ טוט מיר אלץ נאך וויי
פאר אונדזער שיינעם טאפאל,
וואס צעבראכן מ׳האט אים זומער,
פאר אנצינדן מיט אונדזער בלוט דעם שניי,
פאר טרייבן קינד־און־קייט קיין טרעבלינקע,
פאר אויסגלייכן מיט דער ערד אונדזער הויז!
ס׳זיצט ביי מיר טיף אין הארץ א שפילקע,
קום, טייערע! נעם זי ארויס.
ליי מיר, לעבן מיינס!..
ליי מיר, לעבן מיינס, א ביסעלע חכמה
און א טראפנדל גליק.
איך וועל דיר אפגעבן מזומן
זונגאלד פאר דעם דארנבוים,
וואס האט מיין הארץ צעשטאכן,
ווען צו דיינע פארבארגענע קוואלן ליכט
דארשטיק, ווי א הירש, כ׳פלעג קומען.
ליי מיר, לעבן מיינס, א קווערטעלע זאפט,
דאס פאלנדיקע צווייגל פון א בליץ
און פון דונער די קראפט!
איך האב מיין גארטן באשיצט,
און די ביימער וועט דער וויכער
שוין קיין מאל מער ניט ברעכן…
אייביק לעבן, — ווער רעכנט?
נאר מיט דעם קווערטעלע זאפט
באגיסן דאס גראז איך דארף,
ס׳געזאנג פון יעדער ווארצל דערהערן,
כדי מיין זיין און מיין ניט ווערן
זאל איך, לעבן מיינס, ניט פארשוועכן!
מיין מארגן
זאל מיר מיין מארגן
כאטש ווייזן אן אויער,
זיינע ליפן
ווי זעען אויס? —
א ביסעלע זון
ביים הילצערנעם טויער,
א קינד,
וואס א שליטעלע
בארג־ארויף שטויסט.
זאל מיר מיין מארגן
איין סוד כאטש פארטרויען,
צי וועלן
אויך ווינטער
מיינע קווייטן וואקסן? —
טו איך א שפאר
דעם דעמבענעם טויער
מיט מיינע
אייזערנע אקסל.
און זאלן די קווייטן
מיין פנים
פארשפריצן מיט טויען.
אלץ, וואס מיין מארגן
געקאנט
האט באהאלטן
הינטערן טויער…
זאל ער מיר ווייזן,
כאטש ווייזן
אן אויער!
א צפון־טייך
דריי מאל אין טאג אנטלויפט דער טייך צום ים
און קערט זיך אום ווידער —
די פיש בלייבן ליגן אויפן זאמד,
ווי ניט קיין געדרוקטע לידער.
איך נעם זיי אין די הענט,
שטיי מיט זיי ווי א טעם…
מיט וואס זאל איך אייך טרייסטן, טייערע פיש?
מיך ציט אויך, ווי א טייך, צום גרויסן ים,
נאר איך בלייב נאך אלץ אליין ביי מיין קליינינקן טיש.

Share this:TwitterFacebookPrintLike this:Like Loading...

Related
 


Tagged: jewspoetryYiddish 
Post navigation


Previous Post
לאפסוס־קאקטוס — 18 

Next Post
די געשיכטע פון יידן אין בעמען און מערן (3) 



