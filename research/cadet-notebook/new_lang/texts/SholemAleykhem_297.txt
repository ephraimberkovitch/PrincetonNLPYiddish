 
 זומער־לעבן: גלות דאטשע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א.
  
(מע כאפט מיט א מאל די גראבע עטלעכע טויזנטער, מע טרייבט ארויס דעם קבצן,
    
 און דאקטוירים הייסן פארן קיין בויבעריק אף א דאטשע.)
    
פרעגט מיך נישט, ווי אזוי, ווי ארום, מיט וואסער זכות־אבות,
מיט וועלכע צרות און אנגסטן, מיט וויפל דולענישן און קאפ־דרייענישן,
― נאר איך האב ערשט היינטיקן פאר־פסח, געלויבט איז השם־יתברך,
דורכגעשלאגן א געשעפטל און געכאפט א שיין פארדינסטל, מיט א מאל
גראבע עטלעכע טויזנטער.
    
אז מע כאפט מיט א מאל די גראבע עטלעכע טויזנטער, נעמט מען
זיך קודם־כל צום דלות, ארויסטרייבן דעם קבצן פון שטוב; מע ווארפט
אים אין קאפ אריין א בענקל, א נייע קאפאטע, א קישן, א פאר קאלדרעס, א טוץ טעלער, א שטיק מאטעריע, א פארטעפיאן, ― וואס עס
קומט אין האנט, פליט אים אין קאפ אריין! הכלל, איך האב מיט גאטס
הילף ארויסגעטריבן דעם קבצן צו אלדי שווארצע יאר, זיך ארומגעצאלט
מיטן קצב, מיטן קלייטל, מיטן מלמד און מיט אלע איבעריקע קרעדיטארן
ארום און ארום, און מיר האבן געהאט א פסח ― אף אלע מיינע ליבע
געזאגט געווארן! די שענסטע מצות, די בעסטע פיש, די טייערסטע וויינען,
די נייסטע מלבושים, די פעטסטע קניידלעך (און אין שול די פעטסטע
עליה) איז געווען בא מיר! עס האט אונדז אבער גיך פארשאדט, לא
עליכם, א כאפ געטאן דער מאגן. האט מען אנגעהויבן רופן דאקטוירים.
האבן די דאקטוירים אנגעהויבן שרייבן רעצעפטן. נעמען געלט און געבן
עצות, אז איך און מיין ווייב און מיינע קינדער באדארפן האבן „לופט״,
  
אן לופט קאן א מענטש ניט אויסקומען אפילו א שעה (אזוי זאגן די
דאקטוירים), און ס׳איז געבליבן, אז תיכף נאך שבועות, ווען עס הייבט
זיך אן דער זומער, פארן מיר ארויס קיין בויבעריק אף א דאטשע שעפן
לופט.
    
דעם אמת זאגנדיק, נישט אזוי די „לופט״ האט אונדז געצויגן קיין
בויבעריק, ווי דאס בויבעריק אליין. פארן קיין בויבעריק און זיצן אף א
דאטשע איז בא אונדז אין יעהופעץ א גאנצער עסק און א גדלות, כמו
ווי, למשל, ווייכע פאטעלן מיט הארטע „ספרינזשינעס״, וואס קיינער
זיצט נישט אף זיי, און א פארטעפיאן זאל שטיין אין זאל, כאטש ס׳איז
נישטא ווער ס׳זאל שפילן אף אים, וכדומה אזעלכע זאכן, וואס היינט
איז דאס די גאנצע מאדע. בא אונדז אין יעהופעץ, אז צוויי באגעגענען
זיך תחילת זומער, איז דאס ערשטע:
    
― וווהין פארט איר היינטיקן זומער?
    
― קיין בויבעריק, וווהין דען זאל מען פארן? נו, און איר?
    
― קיין בויבעריק, וווהין דען זאל מען פארן? האט איר שוין א
דאטשע?
    
― נאך א מין דאטשע! נו, און איר?
    
― נאך א מין דאטשע! ווו איז אייער דאטשע?
    
― אפן קרעשטשאטיק, געוויינטלעך! נו, און אייערע?
    
― געוויינטלעך, אפן קרעשטשאטיק...
    
און אזוי ווייטער.
  
ב.
  
(אריין אין גן־עדן. ― די מעקלערס פארשטערן אונדז אביסל דעם גן־עדן. )
    
תיכף נאך שבועות האבן מיר זיך אויפגעזעצט מיט מיין ווייב אין
באן און געקומען קיין בויבעריק דינגען א דאטשע. דער גרינער וואלד,
די פרישע לופט, דאס פישטשען פון די פייגעלעך און די צוגעקליבענע
דאטשעס, וואס איטלעכע פון זיי זעט־אויס ווי אן אויסגעפוצטע כלה,
וואס קוקט ארויס אף א חתן, האט אונדז פארכשופט, אז עס האט זיך
אונדז שוין כמעט נישט געגלוסט אוועקצופארן פון דאנען צוריק, אין
דעם טומלדיקן יעהופעץ מיט די ברענענדיקע שטיינער, מיט די שיינע
ריחות, צום מיינסטן ― באנאכט.
    
― וואס זאגסטו, חיה־עטל, דערויף? ― רוף איך זיך אן צו מיין
ווייב.
    
― וואס זאל איך זאגן? ― מאכט צו מיר מיין ווייב. ― א רוח אין
געלטס טאטן אריין!
    
― אפנים, ― זאג איך ― אז אונדזערע יעהופעצער אריסטאקראטן
ווייסן טאקע וואס גוט איז? ממש א גן־עדן!
    
― עס זאל זיי נאר פארשטערט ווערן! ― זאגט זי אין גוטן מוט,
און מיר שפאצירן ארום אין גן־עדן, ווי אדם הראשון מיט דער מוטער
חווה, איידער זיי האבן פארזוכט פונעם עץ־הדעת...
    
נאר אביסל האבן אונדז פארשטערט דעם דאזיקן גן־עדן די בויבע־ריקער מעקלערס, וואס האבן אונדז געפירט אנקוקן דאטשעס. איטלעכער האט אונדז געשלעפט צו זיך אנקוקן זיין דאטשע; זיינע איז בעסער,
זיינע איז שענער, זיינע איז וועלוועלער. צווישן די דאזיקע מעקלערס איז
געווען איינער א שווארצער מיט א בייטש און מיט אן אונטערגעשלאגן
אויג, און איינער א בחור א רויטער מיט אן אויסגעקרימט פנים. האט
אונדז דאס רויטע בחורל מיטן אויסגעקרימטן פנים געכאפט פאר די פאלעס און שלעפט אונדז. רופט זיך אן צו אונדז דער שווארצער, וואס
מיטן אונטערגעשלאגענעם אויג, און כאפט אונדז אן בא די הענט:
    
― מיט וועמען ווילט איר גיין? מיט איוואן פאפערילע? ער וועט
אייך פארפירן אין דער שאול תחתיה אריין!
    
― דו וועסט נישט אנשטומט ווערן, דו שווארצער קאטער? ―
מאכט צו אים דאס רויטע בחורל. ― אט מאך איך דיר צורעכט דאס
אנדערע אויג!
    
און נישט לאנג געטראכט, טוט ער א שפרונג צום שווארצן גלייך
אין פנים אריין. פאלט אן אף אים דער שווארצער מיט דער בייטש און
צעבלוטיקט אים, און שרייט, אז ער וועט איינגעבן אף אים צום אוראדניק, און אונדז וועט ער שטעלן פאר עדות. דערהערט דאס ווארט „אוראדניק״, מאכן מיר זיך אוועק פון זייערע הענט און אנטלויפן, ווו דער
שווארצער פעפער וואקסט.
  
ג.
  
(דאס אריבערפארן פון יעהופעץ קיין בויבעריק. ― קליינע צרות און גרויסע בזיונות.)
    
דאס פארן פון יעהופעץ קיין בויבעריק איז א קלייניקייט; עס געדויערט סך־הכל א האלבע שעה. נאר דאס אריבערפארן פון יעהופעץ קיין
בויבעריק אף דער דאטשע מיט ווייב און קינדער, מיטן בעטגעוואנט,
מיטן פליישיקן און מילכיקן געפעס און מיט אלע איבעריקע בעבעכעס ―
ווינטש איך ווו איך האב ערגעץ א שונא! פון דער ערשטער מינוט, וואס
איר הייבט אן צונויפלייגן זיך אין וועג אריין, ווערט דאס ווייב צעטראגן,
נערוועז מיט סכנת־נפשות! טשעפעט זי ניט דעמאלט, וועט איר בעסער
מאכן. אט האלט זי, דאכט זיך, די שליסעלעך אין האנט, דרייט זיך ארום
און שטייט אף איין ארט און שרייט: „ווו זיינען ערגעץ מיינע שליסעלעך? די שליסעלעך? וואס איז דאס פאר א שטוב, וואס מע לייגט נישט
אוועק, סטייעט עס ניט! מע זאל נאר באהיט און באווארנט ווערן פון
אזא שטוב און פון אזעלכע קינדער! ס׳איז דען קינדער? טייוואלים איז
דאס, רוחות, שדים, ניט קיין קינדער!״...
    
און די קינדער האבן א טבע, טאמער דערזעען זיי, אז מע איז
שטארק פארנומען, אזוי הייבן זיי זיך אן פלאנטען פאר די פיס, ― כאפן
זיי א שטורך, א ווארף, א זעץ; ווערט א געוויין, א געשריי, א געפילדער
― א ריינער גיהנם! היינט דאס פאקעווען זיך! א ווערטעלע אויסצוריידן
― קיין עין־הרע, א גאנץ בעל־הבתישקייט צונויפלייגן, איינפאקעווען,
איינבינדן, נישט פארגעסן קיין קלייניקייט! און ווי אף צו להכעיס, דעמאלט ווען ס׳איז שוין אלצדינג אפגעשיקט געווארן אין באגאזש, קוקט
מען זיך ארום, אז מע האט פארגעסן אריינלייגן דעם ווייבס היטעלע
מיט די קווייטן, דאס שטייגל מיטן קאנאריק, דאס טינטערל פונעם
טיש, שטעקלעך און זאנטיקלעך, וכדומה אזעלכע נארישקייטן, וואס
בלייבן תמיד אפן סוף, און דעם קוימען פונעם סאמאוואר אויך בתוכם.
    
― וואס וועלן מיר טאן אן א קוימען? ― שרייט דאס ווייב. ―
ווו וועל איך נעמען א היטעלע אף דער דאטשע, און וואס וועט זיין מיטן
פייגעלע נעבעך, ― עס וועט א כפרה ווערן?!
    
בקיצור, מע מוז דאס אלצדינג נעמען מיט זיך אין די הענט אריין.
נאר ווער איז דער נעמער, אז אלע הענט זיינען פארנומען, אלע זיינען
אנגעלאדן פון אויבן ביז אראפ מיט קוישלעך, פודלעך, פעקלעך און
 בינטלעך? מוזט איר זיך שוין אליין מטריח זיין (א ברירה האט איר?)
און נעמען, איך בעט איבער אייער כבוד, דעם קוימען פונעם סאמאוואר
אין איין האנט, און דאס שטייגל מיטן פייגעלע אין דער אנדערער האנט.
וואס זשע טוט מען מיטן היטעלע און מיט די איבעריקע שאלעמויזן?
פאלט איר אף אן עצה און נעמט מחילה דעם קוימען  א ו נ ט ע ר
דער האנט און דאס היטעלע  א י ן  האנט אריין, אזוי עס זאל זיך
נישט צעקנייטשן; און דאס טינטערל? דאס טינטערל רוקט איר אריין
אין קעשענע, און איר זעצט זיך אויף מיט צרות אף דער פור, און איר
סארט מיט אנגסטן צו דער באן.
    
געקומען צו דער באן, הייבט זיך אן א סדרה: בילעטן. בשום
אופן קאנט איר ניט אויסרעכענען, וויפל איר באדארפט האבן בילעטן?
שטעלט איר זיך ציילן אף די פינגער: דאס ווייב איז נישט איינס, קיין
עין־הרע, אכט קינדער, זעקס גרויסע ― זעקס גאנצע בילעטן ― איז ניט
זיבן, צוויי קליינע קינדער ― צוויי האלבע בילעטן ― איז ניט אכט,
די באבע ― איז ניט ניין, דריי דינסטן איז צוועלף. פונקט צוועלף.
גוט, וואס ניט קיין דרייצן ― דרייצן איז ניט קיין גוטער מספר... (זיך
פארגעסט איר רעכענען אין צעטל). ― דזין, דזין, דזין! ― דער עולם
שטופט זיך, דאס ווייב רופט אייך: „ווו ביסטו ערגעץ? וואס באברעסטו
זיך אזוי לאנג? מע באדארף נאך איבער אים פארשפעטיקן!״... און די
קינדער העלפן איר שרייען: „פאפאשא! סקאריי, סקאריי! אפאזדאיעש!״*
איר לויפט א פארטומלטער אין וואגאן אריין און פארטשעפעט זיך מיטן
קוימען פונעם סאמאוואר בא דער טיר. פאלט אראפ דאס היטעלע מיט
די קווייטן. בייגט איר זיך אן און ווילט דאס אויפהייבן. גיסט זיך אויס
אף דעם דאס טינטערל. הייבט אן דאס ווייב צו פייערן (און איז גע־רעכט): „א ריר געטאן, ווי א בלייען פייגעלע! ווער האט דיך געבעטן,
זאלסט זיין א גוטער און טראגן זיך מיט מיין היטעלע? וואס וועל איך
איצט טאן אן א היטעלע?״... זאגט איר דאך, אז איר וועט איר קויפן
צען היטעלעך, אבי ס׳זאל זיין שטיל. זאגט זי, אז זי איז אייך מוחל די
―――――
    
*) טאטע, גיכער, גיכער, וועסט פארשפעטיקן!
טובות, זי באדארף אייך אף ניין און ניינציק כפרות מיט אייערע היטעלעך! ווערט איר רויט ווי פייער און הייבט אן צו שוויצן פאר בזיון,
ווארעם עס קוקן אף אייך פופציק פאר אויגן. און אייערע קינדער אין
וואגאן צעשלאגן זיך איבער א פענצטער; אלע ווילן שטיין און קוקן
אין איין פענצטער! זייער גליק, וואס ס׳איז אין וואגאן; איר זאלט זיך
ניט שעמען פאר לייטן, וואלט איר זיך מיט זיי גוט אפגערעכנט!... גייט־צו
פלוצעם דאס קלענערע קינד און זאגט אייך: ― „פאפאשא! א גדיע
קאנאלייקא?״...*
    
איר טוט זיך א כאפ צום שטייגל ― טרוקן, נישטא קיין פייגעלע!
איר הייבט אויף, איר זוכט דאס צווישן די פיס, אין אלע קעשענעס:
„ווו האט געקאנט אהינקומען דאס פייגעלע? ווען האט דאס געקאנט
ארויספליען?״
    
איינער פרעגט: וואס איז דאס געווען פאר א פייגעלע? און דער
אנדערער פרעגט: וויפל האט דאס געקאסט? אנדערע ריידן צווישן זיך
שטילערהייט, און אנדערע שטיקן זיך פאר געלעכטער. איינער א יונגערמאן מיט ווייסע ציין גיט אייך אן עצה, אז תיכף ווי איר וועט קומען
קיין בויבעריק, זאלט איר קלאפן א דעפעש קיין יעהופעץ, מע זאל זוכן
דאס פייגעלע, און דער איבעריקער עולם שיסט־אויס א געלעכטער. איר
האט שטארק חשק אננעמען דעם דאזיקן חכם מיט די ווייסע ציין פארן
גארגל און ארויסשמייסן אים דורכן פענצטער! א גליק, וואס עס קומט
אריין דער קאנדוקטאר מיטן קאנטראליאר, און אלע נעמען זיך צו די
בילעטן.
    
אז עס קומט צו אייך, פרעגט אייך דער קאנטראליאר, פאר וועמען
זיינען דאס די צוועלף בילעטן? רעכנט איר אים אויס אף די פינגער:
דאס ווייב, זעקס קינדער גרויסע, צוויי קליינע, איינע אן אלטע און דריי
דינסטן.
    
― נו, א וואש־בילעט?* ― פרעגט ער אייך און קוקט אף אייך,
ווי אף א רעכטן גנב, וואס האט געוואלט זיך דורכשליטלען קיין בויבעריק אן א בילעט. ― גדיע־זשע וואש, וואש בילעט??...
―――――
    
*) טאטע, ווו איז דאס קאנאריקל?
    
*) נו, ווו איז אייער בילעט?
    
איר ווערט נאך מער פארטומלט. איר זוכט דעם בילעט אומעטום.
איר קוקט אינעם קוימען פונעם סאמאוואר און טאפט זיך אין דער אונטערשטער קעשענע ― ניטא מער קיין בילעטן! דערזעט דאס ווייב, אז
איר זוכט עפעס, טוט זי אייך א פרעג:
    
― וואס איז שוין ווייטער? וואס האסטו שוין ווידער פארלארן?
טו נאר א קוק צום גאלדענעם זייגער? האסט נאך א זייגער? צי דו
האסט שוין א פייג, ניט קיין גאלדענעם זייגער?!...
    
― איך האב נישט פארלארן גארנישט! ― זאגט איר מיט כעס
און איר כאפט דעם קוימען פונעם סאמאוואר און איר טוט אים א
שליידער פון זיך דורכן פענצטער:
    
― אין דער ערד אריין מיטן קאפ!!...
    
אט אזוי, אדער כדומה אזוי, איז געווען אויך אונדזער אריבערפארן
דאס ערשטע מאל פון יעהופעץ קיין בויבעריק אף דער דאטשע.
  
ד.
  
(מע ברענגט אונדז צו טראגן אף דער דאטשע פון כל טוב. ― עס שטעלן זיך פאר
    
 יידן לרוב. ― איך ווער באקאנט מיטן שוחטס זון.)
    
מיר האבן נאך נישט אויפגעבונדן די פעקלעך און נישט ארומגעקוקט זיך, ווו מיר זיינען אין דער וועלט, האט מען אנגעהויבן צו
טראגן אונדז אף דער דאטשע פון כל טוב: פון עופות און פון אייער
און פון קאטשקעס, פון גארטנווארג און פון מילכיקס, פון געזאלצנס
און פון גערייכערטס און פון כל מיני סחורות: באקאליי, גאלאנטעריי און
רויכווארג, און פון וואס א מויל קאן אויסריידן.
    
― וואס זאגסטו, חיה־עטל, דערויף? ― רוף איך מיך אן צו מיין
ווייב.
    
― וואס זאל איך זאגן? ― מאכט זי ― א רוח אין געלטס טאטן
אריין!...
    
נאכדעם האבן אנגעהויבן צו גיין יידן אן סחורה, איינער אריין,
דער אנדערער ארויס, און מיר האבן גענומען שליסן קענטשאפט.
    
― שלום עליכם, אין א גוטער שעה! ― רופט זיך אן א ייד.
    
― עליכם שלום. וואס וועט איר זאגן?
    
― גארנישט, איך בין א ייד פון האלץ. אפשר וועט איר דארפן
האלץ, בין איך געקומען צו גיין.
    
נאך די יידן האבן אנגעהויבן גיין ווייבער זיך פארשטעלן: די
יידענע פון דער מילך, די יידענע פון קעז און פוטער, די יידענע פון
די עופות און די יידענע פון די בולקעס, איטלעכע מיט אן אנדער רעקאמענדאציע. און נאכדעם האבן זיך א לאז געטאן ארעמע לייט, פארלעך און איינציקווייז, גבאים און גבאיטעס, כמעט ווי אין בארדיטשעוו.
    
― אפנים, ― זאג איך ― בא אייך אין בויבעריק איז פאראן א
היפש ביסל יידן?
    
― קיין עין־הרע ניט. ― רופט זיך אן צו מיר מיט א שלעפעריק
קול אן אויסגעצויגענער יונגערמאנטשיק מיט א בלאס פנים און מיט א
לאנג זעקל, וואס ער רופט דאס „נאקידקע״, ווי איינער רעדט: ווילט
איר, רופט מיך חסיד, ווילט איר, רופט מיך אריסטאקראט...
    
― וויפל ― זאג איך אים ― קאנען זיך דא, למשל, געפינען יידן?
    
― פרעגט בעסער, ― זאגט ער ― וויפל קאנען זיך דא געפינען,
להבדיל, ניט קיין יידן?
    
― אפנים, ― זאג איך ― ס׳איז דא בא אייך ארץ־ישראל? יידן
מעגן דא זיצן פראנק און פריי?
    
― אדרבה, ― זאגט ער ― יידן טארן דא ניט זיצן בשום אופן!
    
― ווי אזוי־זשע ― זאג איך ― זיצט מען דא, אז מע טאר ניט?
    
― אט זעט איר דאך! ― מאכט ער צו מיר.
    
― וואס זייט איר? ― טו איך א פרעג דעם יונגנמאנטשיק.
    
― וואס איך בין? ― מאכט ער צו מיר ― א ייד.
    
― דאס זעט מען, ― זאג איך ― אז איר זייט חלילה ניט קיין
קריסט. איך מיין, ווער זייט איר?
    
― ווער איך בין? ― זאגט ער. ― איך בין, הייסט דאס, דעם
היגן שוחטס זון.
    
― מיט וואס האנדלט איר? ― פרעג איך אים.
    
― מיט וואס איך האנדל? ― זאגט ער. ― אפשר וועל איך נאך
אמאל האנדלען; לעת־עתה, הייסט דאס, האנדל איך נאך מיט גארנישט.
    
― וואס־זשע דארפט איר?
    
― וואס איך דארף? איך בין געקומען, הייסט דאס, אייך בעטן,
אפשר וועט איר עפעס שענקען אונדזער תלמוד־תורה?
    
― איר האט דא, ― זאג איך ― אין בויבעריק, א תלמוד־תורה
אויך?
    
― ע! ― מאכט ער ― מיר זאלן דא האבן א תלמוד־תורה,
וואלט געווען גוט!
    
― האט איר, ― זאג איך ― הייסט דאס, ניט קיין תלמוד־תורה?
אף וואס־זשע קלייבט איר געלט?
    
― אף וואס מיר קלייבן געלט? אף דער היגער תלמוד־תורה.
    
― אז איר האט נישט קיין געלט, ווו־זשע האט זיך צו אייך גענומען א תלמוד־תורה?
    
― נו, זעט איר דאך!...
― ― ― ― ― ― ― ― ― ― ― ― ― ― ― ― ―
    
― וואס האסטו זיך באזעצט דארטן אויסטענהן מיטן שלים־מזל?
― שרייט צו מיר מיין ווייב פון שטוב. ― טאמער וואלט בעסער געווען
א סברה, דו זאלסט זיך מטריח זיין אהערצו העלפן אויספאקעווען
די זאכן, אויסשטעלן דאס מעבל אף דער דאטשע, אריינשלאגן צוועקעס
אין די ווענט.
    
איך געזעגן זיך אפ מיטן שוחטס זון און לאז מיך גיין אין שטוב
אריין שלאגן צוועקעס אין די ווענט.
  
ה.
  
(איך שלאג צוועקעס אין די ווענט. ― מיין ווייב מאכט מיך אביסל באקאנט
מיט אונדזערע שכנים.)
    
שלאגן צוועקעס אין די ווענט ― דאס איז מיין לעבן! דערזע איך
א ליידיקע וואנט, אזוי מוז איך זי באשלאגן מיט צוועקעס פון אויבן
ביז אראפ. וואס זאל איך טאן? ס׳איז בא מיר, אפנים, אזא חולאת: איך
קאן ניט זען קיין וואנט אן צוועקעס.
    
― ווער קלאפט דאס דארטן? ― הער איך א קול פון יענער זייט
וואנט.
    
― וואס איז דאס פאר א קלאפן וואס? ― הערט זיך א קול פון
דער אנדערער זייט.
    
― א גאנצן טאג זאל א ייד האלטן אין איין קלאפן צוועקעס אין
די ווענט! ― הערט זיך פון דער דריטער וואנט.
    
― מיטן קאפ אין וואנט! ― הערט זיך פון דער פערטער וואנט א
קול פון א נקבה.
    
― חיה־עטל! ― רוף איך מיך אן צו מיין ווייב. ― דו ווייסט ניט,
ווער קוויטשעט דאס דארטן?
    
― פארוואס זאל איך ניט וויסן? ― זאגט מיין ווייב ― דאס באדארף זיין דאס ווייבל פון גריידיק, וואס דער מאן האט זי אוועקגעווארפן און איז אוועקגעפארן קיין אמעריקע. זי האט קאליע אויגן, פארט
זי צוויי מאל אין דער וואך אין שטאט אריין צו מאנדעלשטאם דעם
דאקטער, און ער ברענט איר מיט ליאפעס.
    
― פון וואנען ווייסטו דאס אזוי אלצדינג? ― פרעג איך בא מיין
ווייב.
    
― פארוואס זאל איך ניט וויסן? ― זאגט זי ― איך האב מיך
שוין באקאנט כמעט מיט אלע אונדזערע שכנות, ― די קיכן זיינען דא
אלע אינאיינעם. מיר האבן דא אף דער דאטשע פון כל־מאמינים־שהוא:
יעהופעצער „סטיקראטען״, נגידים און געמיינע בעלי־בתים; דו געפינסט דא א שניט־קרעמער פונעם פאדאל, א שקאנטיסט פונעם קרעש־טשאטיק, א מעקלער פון בערלינעס, א לערער פון שטונדן, א קאסיר פון
א מיל, אן אגענט פון פייער, א זינגער פון כארשול, צוויי סטודענטלעך,
דריי ווייבלעך און איינע א ליטוויטשקע.
    
― א גאנצער „זוועריניעץ״! ― זאג איך שטילערהייט.
    
― די ווייבלעך זיינען זייער פיינע, לייטישע ווייבלעך, פרעמדע, ניט
קיין היגע, געקומען אהער זיך קורירן. איינע איז א זוועניראדקער, דאר
ווי א שטעקן, הוסט נעבעך גאנצע נעכט. די אנדערע איז א רעסטאפא־ליער מיט א צוגעמאכטן פוס. די דריטע איז דאס ווייבל פון גריידיק, די
וואס מאנדעלשטאם דער דאקטער ברענגט איר די אויגן מיט ליאפעס. און
  
די ליטוויטשקע איז אויך זייער א פיין ווייבל, האט צו טאן, ניט פאר מיר
געדאכט, מיט די ציין, רייסט זיך אף די גלייכע ווענט.
    
― בא איר בלייב עס.
    
― בא איר בלייב עס? וואס האסטו צו איר? דו קענסט זי? דו
ווייסט זי? זי איז דווקא זייער א פיינע, א לייטישע, אן ערלעכע.
    
― מעגלעך, ― זאג איך ― סע קאן זייער זיין.
    
― וואס הייסט, ― זאגט זי ― סע קאן זיין? וואס איז דאס פאר א
שפראך „סע קאן זיין״?
    
― שא, שא!, ― זאג איך, ― שריי ניט אזוי. אן גייט אהער עפעס
א יידענע, שפרינגט אף א פוס.
    
― דאס איז די רעסטאפאליער מיט דעם צוגעמאכטן פוס ― מאכט
צו מיר מיין ווייב און גייט איר אקעגן מיט זייער א פריינטלעך פנים.
  
ו.
  
(א ווייבל מיט א צוגעמאכטן פוס און מיט א סך שלאפקייטן ― זי שיט מיך
אפ מיט ווערטער ― איך אנטלויף אין וואלד.)
    
― זיצט, זעצט זיך צו, פאר וואס זיצט איך ניט? ― זאגט מיין
ווייב צו יענער, וואס מיט דעם צוגעמאכטן פוס, און טראגט איר אונטער
א בענקל.
    
― א דאנק, איך קאן באשטיין! ― זאגט יענע און זעצט זיך
אנידער און שטעלט ארויס דעם צוגעמאכטן פוס און רופט זיך אן מיט א
זיפצל: ― איך ווייס ניט, ווער האט דאס אויסגעטראכט אט דאס בויבעריק? לופט־שמופט, נעכטיקע טעג! אט זיץ איך שוין דא באלד א
וואך, עס זאל דאס מיר אנהייבן אפילו גרינגער ווערן אף אט אזוי פיל!
(זי באווייזט מיטן קליינעם פינגערל, אף וויפל ס׳איז איר ניט גרינגער
געווארן.) די דאקטוירים זאלן אזוי וויסן פון זייער געזונט, ווי זיי
ווייסן, וואס מיר איז!
    
― וואס־זשע איז אייער שלאפקייט? ― זאגט דאס ווייבל און
מאכט צורעכט דעם צוגעמאכטן פוס, ― איך זאל האבן נאר איין
  
שלאפקייט, וואלט געווען גוט! די צרה איז, וואס ס׳איז ניטא די שלאפקייט אף דער וועלט, וואס איך זאל זי ניט האבן, און פרעגט מיך, וואס
טוט מיר וויי ― ווייס איך אליין ניט! אט שטיי איך אינאיינעם מיט א
ווייבל פון זוועניראדקע, האט זי צו טאן מיט דער לונג. גארנישט!
ווייסט זי כאטש, וואס איר פעלט! צי, אשטייגער, נעמט דאס ווייבל פון
גריידיק מיט די קאליע־אויגן: זי ווייסט, אז זי באדארף פארן צוויי מאל
אין דער וואך צו מאנדעלשטאם דעם דאקטער, און מאנדעלשטאם דער
דאקטער ברענט איר מיט ליאפעס, און אן עק! צי, למשל, די ליטוויטש־קע, וואס רייסט זיך אף די ציין. ס׳איז טאקע אוודאי זייער ניט גוט,
אז ס׳טוט וויי א צאן, ובפרט נאך, אז עס רייסט איר, ניט אין מיין מאס,
אט דער גאנצער קאסטן! ס׳איז גאר א סברה, אז ס׳איז בא איר א רע־מאטיז אזעלכער, ניט פאר מיר געדאכט. פון א פארקילונג איז דאס איר
געקומען. אין באד האט זי דאס געכאפט. און איצט רייסט זי זיך אף די
גלייכע ווענט. איך בין שטארקער פון אייזן, אז איך האלט אויס אירע
געשרייען, וואס זי שרייט! און ווער איז שולדיק, אז ניט די מאנצבילן?
(בא די ווערטער טוט זי א בייזן קוק אין מיין ווינקל אריין.) ווען איך
האב אזא ציינווייטיק, רייס איך ארויס אלע ציין מיין מאן פונעם מויל!
    
― וואס האט דער מאן, ― זאג איך, ― געזינדיקט, אז דעם ווייב
טוען וויי די ציין?
    
― אזוי? טאקע באמת? ― זאגט דאס ווייבל, שטעלט ארויס דעם
צוגעמאכטן פוס און טוט א סמארע מיט דער נאז. ― און קינדער האבן
אייך ― דאס איז גארניט? טראגן און זייגן און אנטוויינען און פאקן
און מאזלען און ציינדלעך און קאשקעלעך קאכן און ווינדעלעך וואשן
און העמדלעך נייען און זעקלעך פארריכטן און צוואגן און וואשן און
קעמען און פארקעמען?... איא, דאס ווילט איר ניט הארכן? איר האט,
זאגט איר, קיין צייט ניט? איר ווילט, זאגט איר, גיין שפאצירן מיט די
קינדער אין וואלד? דאס, וואס עס פאסט אייך ניט, דאס הערט איר ניט?
מיר קענען אייך! מיר זיינען קלאר אין אייך! איר מעגט אנרוקן דאס
היטל נאך בעסער! נישקשה, דעם אמת מעג מען זאגן דעם אייגענעם
טאטן...
    
ז.
  
(מיין „חברה״ איטלעכער מיט זיין גן־עדן. ― דער סמארגאנער שדכן גיט מיר
אן עצה.)
    
מיין חברה באשטייט, ווי אויבן איז געשטאנען, פון קיין עין־הרע
אכט פארשוין: דריי מיידלעך, עלטערע שוין, צו לייטן, צוויי קלענערע
און דריי יינגלעך. אלע האבן זיך אין די ביטערע יארן גענוג אנגעהונגערט נעבעך, גוט אנגעגעסן מיט צרות, און אלע ווילן איצט לעבן א
גוטן טאג, געניסן גלייך מיט אונדז פונעם גן־עדן! נאר איטלעכער פון זיי
שטעלט זיך פאר זיין גן־עדן נאך זיין פארשטאנד. למשל, מיין עלטערער
טאכטערס גן־עדן איז א דאקטער, און דווקא פון יעהופעץ, די אנדערע
טאכטער וויל א יוריסט, און דווקא פון אדעס, און די דריטע ― א אינזשעניער מיט א קנעפל (ער מעג זיך זיין פון וואסער א שטאט ער וויל).
דער גן־עדן פון מיינע דריי יינגלעך איז שוין ווידער גאר אן אנדער גן־עדן,
דהיינו: איינער גייט מיט דעם גאנג, אז קיין בעסערע זאך, ווי פארן רייטנדיק אף א פערדל, קאן שוין, דאכט זיך, גאר ניט זיין אף דער וועלט. דער
אנדערער האט שטארק חשק צו האבן א וועלאסיפעד. „ווען דער פאפאשא,
זאגט ער, קויפט מיר א וועלאסיפעד אף דער דאטשע, בין איך איינער
א גליקלעכער!״... און דער דריטער באגנוגנט זיך מיט א רויט העמדל,
מיט גלאנצנדיקע שטיוול, די הויזן אריינגעלאזט אין די כאליעוועס, און
א הינטל זאל אים נאכלויפן פון הינטן. און מע מוז דאס אלצדינג קויפן,
ווארעם בא מיין ווייב, זאל לעבן, איז איטלעכס קינד אזוי טייער, אזוי
ציטעריק, אז זיי פירן אויס בא איר וואס זיי ווילן; ובפרט איצט, אז
גאט האט געהאלפן, מע קאן אויספירן, ― פאר וואס זאל מען זשאלעווען? דאס איז אבער אלץ גערעדט געווארן פון די זאכן, וואס מע קאן
קויפן פאר געלט. אבער שידוכים פאר די טעכטער? וואס טוט מען מיט
שידוכים? א דאקטער, און דווקא פון יעהופעץ? א יוריסט, און דווקא
פון אדעס? און א אינזשעניער מיט א קנעפל? דאס הייסט אפילו, אז מע
זאל שמועסן דאס אייגענע ווידער צוריק, איז פאר געלט קריגט מען דאקטוירים מיט יוריסטן מיט אינזשעניערן וויפל איר ווילט! זינט מען איז
געוואר געווארן, אז איך האב געכאפט די גראבע עטלעכע טויזנטער,
האבן מיר שדכנים באווארפן מיט בריוולעך פון דער גארער וועלט;
דער סמארגאנער שדכן האט מיר שוין אפגעשלאגן די טירן; ער האט
מיר אויפגעגעבן אפשר זיבן און צוואנציק שידוכים און האט מיך שוין
אפגעזידלט אויך.
    
― וואס בין איך שולדיק, ― טענה איך צו אים ― אז מיינע
טעכטער ווילן נישט חתונה האבן דורך קיין שדכן בשום ענין ואופן?
    
― וואס דען ― זאגט ער ― ווילן זיי?
    
― זיי ווילן, ― זאג איך, ― עס זאל זיך מאכן עפעס דורך א...
א... באגעגעניש... א... א... ליבע.
    
― אזוי? ― זאגט ער, ― זיי זיינען בא אייך אנדערש נישט געוויינט געווארן? ליבעס גלוסט זיך זיי? וועל איך אייך געבן אן עצה,
זיי זאלן בא אייך שלאפן אף די פענצטער, וועט מען זיך אף אייך
דערבארעמען, מע וועט זיי ארויסגנבענען און מע וועט מיט זיי
אנטלויפן...
    
אין אן אנדער צייט וואלט בא מיר רער סמארגאנער שדכן געעפנט מיטן קאפ די טיר; נאר אז מע האט אונטערגעוואקסענע טעכטער,
און נאך דריי שטיק מיט א מאל, מוז מען אראפשלינגען און מאכן א
שווייג.
    
בסוד־סודות מוז איך אייך זאגן, אז ניין און ניינציק פראצענט
זיינען מיר ארויסגעפארן קיין בויבעריק אף א דאטשע נאר צוליב די
טעכטער: אפשר וועט גאט רחמנות האבן, עס וועט זיך צושלאגן א
גלייכע זאך. מחמת דא אין בויבעריק ווערן געשלאסן אלע זומער די
פיינסטע שידוכים פון יעהופעץ. דער שכל איז מחייב, ווייל אף א דאטשע איז די וועלט אפן. דער וואלד איז גענוג גרויס. דער וואקזאל איז
תמיד פול מיט מענטשן. פאראן אויך א גארטן, א טעאטער. בחורים און
מיידלעך באגעגענען זיך צען מאל אין טאג, קוקן מיט אויגן, שמייכלען
איינס צום אנדערן, ווארפן זיך דורך מיט א פאר ווערטער. נאכדעם
ווערט מען באקענט, מע גייט אביסל שפאצירן אין וואלד, אביסל שיפט
מען זיך אף א שיפל און מע זינגט לידלעך... און באנאכט זיצט מען
אקעגן דער לבנה, מע ציילט די שטערן און מע זיפצט ― און טעלער
ברעכט מען אין יעהופעץ.
  
ח.
  
(דער בויבעריקער וואלד מיט אלע זיינע באשעפענישן. ― פארשיידענע פארלעך. ―
די ביימער האלטן סוד.)
    
אויב איר מיינט, אז דער בויבעריקער וואלד איז א וואלד, ווי אלע
וועלדער ― האט איר א טעות. איר קאנט דא שפאצירן איינער אליין
וויפל איר ווילט ― איר האט נישט וואס איבערצוטראכטן: עס וועלן
אף אייך ניט אנפאלן חלילה קיין גזלנים; איר וועט נישט באגעגענען
נישט קיין וואלף, נישט קיין ווילדע ציג און נישט קיין חיה־רעה. איר
קאנט דא באגעגענען אנדערע מינים באשעפענישן: א יאדעשלעוון
יידן, וואס גייט ארום פראנק און פריי איבערן וואלד און כראקעט און
שפייט; א קראנקע יידענע נעבעך, וואס האלט זיך אן א בוים און הוסט
און הוסט געשמאק, אדער זי ליגט אף דער ערד און פאכט מיט דער
נשמה; וכדומה נאך אזעלכע מינים באשעפענישן, וואס מוטשען זיך
און ווילן נישט שטארבן, וואס גלויבן אין כשוף, דאקטוירים, רעצעפטן,
וועלדער, לופט, וכדומה אזעלכע חלומות... אנדערע קראנקע, די וואס
האבן געלט, ליגן אויסגעצויגן אין „האמאקן״, אזעלכע וויגלעך, וואס
זיינען צוגעבונדן צו די ביימער און זעען אויס ווי הענגענדיקע קברים.
    
יידן האבן ליב אחדות; זיי מעגן זיין ווי אזוי קראנק, האבן זיי
פיינט זיצן איטלעכער באזונדער, נאר אלע צוזאמען ― „וואס גאט
גיט, אבי אינאיינעם״. פאראן ערטער אינעם בויבעריקער וואלד, וואס
דינען פאר א קלוב, אדער, להבדיל, א בית־המדרש, ווו די שלאפע
נעבעך קאנען זיך צונויפקומען אביסל זיצן. אביסל זיצן הייסט ―
אביסל ריידן, און אביסל ריידן הייסט ― אביסל באריידן...
    
דורכגעגאגען זיך מיט מיינע אין וואלד אביסל שפאצירן, דערזעען
מיר פון דער ווייטן א גאנץ רעדל יידן און ווייבער זיצן אין פארשיידענע פאזעס און זעען אויס ווי די מתים.
    
― משה, דו ווייסט ניט, ווער דאס איז? ― רופט זיך אן איינער
און ווייזט־אן אף אונדז מיט די אויגן.
    
― פון וואנען זאל איך וויסן? לאמיך אזוי וויסן בייז! ― ענטפערט משה און פארהוסט זיך.
    
― שא! ― רופט זיך אן א דריטער, ― עס געהער זיין די נייע
דאטשניקעס, וואס זיינען היינט אין דער פרי אריבערגעפארן קיין בויבעריק אף דער גרויסער דאטשע.
    
― אויב אזוי, ― רופט זיך אן נאך איינער און זעצט זיך אויף
פון דער ערד אף די אויסגעדארטע הענט, וואס זעען אויס ווי צוויי
שטעקלעך, ― אויב ס׳איז די דאזיקע, וואס איר מיינט, וועל איך אייך
עפעס דערציילן א שיינס...
    
דערהערט, אז מע וויל עפעס דערציילן א „שיינס״, ווערן אלע
מתים לעבעדיק, און יענער, וואס האט זיך אויפגעזעצט אף די דארע
הענט, הוסט זיך גוט אויס און דערציילט עפעס שטילערהייט דער גאנצער קאמפאניע, און אלע הערן זיך צו מיט גרויס פארגעניגן, קוקן
בשעת מעשה אף מיר און אף מיינע טעכטער.
    
― בריינע ― רופט זיך אן איין יידענע צו דער אנדערער גאנץ
הויך אף א קול ― וואסער מיידל געפעלט אייך בעסער פון די דריי?
    
― די מיטלסטע! ― ענטפערט איר בריינע אויך אף א קול.
    
― איא, די מיטלסטע, שרה־זיסל?
    
― ניין, ― זאגט שרה־זיסל ― די מיטלסטע האט נאר שיינע האר,
און ווייטער גארניט. מיר געפעלט די קלענערע. די קלענערע זאל נישט
האבן די נאז, וואלט זי גאר געווען א „קראסאוויצע״!
    
― שששא! ― שרייט־אן אף די ווייבער איינער פון די מאנצבילן. ― האסטו געזען אביסל, ווי די גענדז האבן זיך צעגאנערט?!...
    
מיר לאזן זיך גיין ווייטער און באגעגענען אין וואלד אנדערע מיני
ברואים; זיי זיצן ארום גרינע טישלעך, האקן אין „אקע״ און אין
„זעקס־און־זעכציק״ און שמייסן מיט די קארטן:
    
― א דרייערל אף דריי?
    
― נו?
    
― און א דרייערל אף דריי?
    
― נו?
    
― און נאך א דרייערל אף דריי, ווי אף אלע?
    
― געענטפערט! וואס האט איר?
    
― דריי שקצים.
    
― בלאטע! און איר וואס האט?
    
― דריי שיקסעס!
    
― שפייט זיי אן אין פנים! מלכים זיינען בילכער!...
― ― ― ― ― ― ― ― ― ― ― ― ― ― ― ― ―
    
― הונדערט דרייסיק?
    
― מיינע!
    
― הונדערט פינף און דרייסיק!
    
― פאס! לאז אייך גאט העלפן! וואס איז קאזיר?
    
― קאזיר איז טרעף. (גיך, אין איין אטעם): פערציק און פון די
פערציק און בא די פערציק און אריבער די פערציק און פון יענער
זייט פערציק.
    
― און דער קעניג פיק אין א הונט? א קנאק איבער דער מארדע!
    
― רעמיז!
    
― פארניצט געזונט!
― ― ― ― ― ― ― ― ― ― ― ― ― ― ― ― ―
    
אט די נפשות, ווי עס ווייזט אויס, טראכטן אפילו נישט פונעם
טויט. צווישן זיי איז פאראן אזעלכע, וואס קומען פון יעהופעץ קיין
בויבעריק נישט צוליב דעם שיינעם וואלד, און נישט צוליב דער געזונטער לופט, נאר לכתחילה לשם „אקע״, אדער לשם „זעקס־און־זעכציק״.
    
נאך ווייטער הייבן מיר אן באגעגענען פארלעך, בחורים און מיידלעך, וואס גייען שפאצירן אף אלערליי אופנים. איין פארל גייט אונטער
די הענט, האלט זיך גאר פריינטלעך; זי קוקט אף אים, און ער קוקט
אף איר, און ביידע זינגען זיי צו עפעס א מאדנע לידל און טאנצן
צום טאקט:
    
 ליובליו קאפוסטו, ריעדקו, קוואס ―
    
 נא באלשע ווסיעך ליובליו יא וואס!
    
 וואס אבאזשאיו!
    
 וואס אבאזשאיו!...*
―――――
    
*) איך האב ליב קרויט און רעטער און קוואס ― נאר מער פון אלץ ליב איך
אייך! איך האב אייך ליב, איך האב אייך ליב!
    
דאס אנדערע פארל לערנט זיך, אפנים, לויפן, אדער מע שפילט
זיך אין „כאפערלעך״: זי לויפט, און ער לויפט איר נאך; ער וויל זי
כאפן, אנטלויפט זי. דאס דריטע פארל האט זיך פארביטן מיט די
יוצרות: ער האט אנגעטאן איר מאנטעלע, און זי האט אנגעטאן זיין
קאפעלוש ― און גיי טו זיי עפעס!... אנדערע גייען ווידער משוגענערווייז און שרייען אף קולי־קולות: „א ― או! א ― או״! און זיי ענטפערט דאס ווידערקול פונעם ווייטן וואלד: „א ― או!״...
    
שטיל, פארשטארבן שטייט דער וואלד. ס׳איז ניט זיין עסק. שטיל,
אויסגעצויגן, מיט גדלות, שטייען די הויכע סאסנעס מיט די גרינע
שמעקנדיקע נאדלען און קוקן ארויף אין לויטערן בלויען הימל אריין
― זייט זיכער, איר וועט בא זיי נישט געוואר ווערן גארנישט.
    
ווייסט איר, וואס איך וועל אייך זאגן? איך האב מורא, אז דער
בויבעריקער וואלד איז מער שדכן פונעם סמארגאנער שדכן און פון
אלע שדכנים אף דער וועלט.
  
ט.
  
(דאס עסן אף דער פרייער לופט. ― ארעמע לייט שפעקולירן. ― דעם רעסטאפאליערס
ווייבלס מאן. ― די דאמען מיט זייער שפראך.)
    
געקומען אהיים פונעם וואלד, האבן מיר געטראפן א גרייטן טיש
אף דער וועראנדע, וואס איז באוואקסן פון אלע זייטן מיט גרינע בלעטער, און מיר האבן זיך געזעצט עסן דאס ערשטע מאל אף דער פרייער
לופט. א גאנצער כאר פון פייגעלעך, אומזיסטיקע כלי־זמר, האבן אונדז
צוגעזונגען צום עסן, געפישטשעט, געטשעריקעט און געטערעלייקעט אף
טויזנטערליי אופנים, און צוגעשפרונגען אלע מאל איינציקווייז צום טיש:
ציץ־ציץ, פיק־פיק! געכאפט א ברעקל ― און אוועקגעפלויגן ווייטער.
    
― חיה־עטל! ― רוף איך מיך אן צו מיין ווייב. ― וואס זאגסטו
דערויף? נאך אזא שפאצירגאנג אין וואלד עסן אף דער פרייער לופט איז,
אפנים, נישט שלעכט?
    
― וואס זאל איך זאגן? ― ענטפערט מיר מיין ווייב, ווי איר שטייגער איז, ― איך האב דאך דיר שוין לאנג געזאגט: א רוח אין געלטס
טאטן אריין! איין שטיקל חסרון נאר, וואס ס׳איז שוין דא צו פריי, צו
אפן, מע ווייס איינס באם אנדערן וואס סע קאכט זיך. דאס גריידיקער
ווייבל, וואס מאנדעלשטאם דער דאקטער ברענט איר די אויגן מיט ליאפעס, איז שוין געווען בא אונדז אין קיך אין אלע טעפלעך, און דאס
רעסטאפאליער ווייבל האט אויסגעפרעגט בא די דינסטן אלצדינג, וואס
בא אונדז טוט זיך פון דער ערשטער שעה נאך אונדזער חתונה...
    
― יידן, גיט עפעס א נדבה! ― רופן זיך אן עטלעכע ארעמע לייט
מיט א מאל, וואס ציען זיך איינס נאכן אנדערן א גאנצע שורה.
    
― פון וואנען זייט איר? ― טו איך א פרעג איינעם פון זיי.
    
― פון יעהופעץ, ― ענטפערט ער מיר.
    
― זיצט איר, הייסט דאס, הי?
    
― חלילה! ― מאכט ער, ― מיר קומען צו פארן אלע מאל אהער
מיט דער באן.
    
― קאסט דאך אייך הוצאות ― זאג איך, ― מאכט איר כאטש
אפ וואס עס קאסט אייך?
    
― ווי אמאל, ― זאגט ער: ― אמאל שלאגט מען אויס די הוצאות,
און אמאל דערלייגט מען. איטלעכס געשעפט איז אזוי. ס׳איז א „שפעגעלאציע״; מיר „שפעגעלירן״...
― ― ― ― ― ― ― ― ― ― ― ― ― ― ― ― ―
    
― שלום עליכם אייך, ברוכים היושבים! ― רופט זיך אן א געלער
יונגערמאן מיט א זיידן קאשקעטל און מיט א ברייטן טלית־קטן, און
שטעלט זיך אוועק אקעגן אונדז און קוקט, ווי מיר עסן, און רייכערט א
פאפיראס.
    
― עליכם שלום, ― זאג איך צו אים ― קומט עסן.
    
― עסט געזונט, ― מאכט ער צו מיר און רייכערט דעם פאפיראס.
    
― פון וואנען איז א ייד? ― פרעג איך אים.
    
― איך בין, ― זאגט ער ― פון רעסטאפאליע, איך בין געקומען
אהער, הייסט דאס, צו מיין ווייב מבקר־חולה זיין. זי זיצט טאקע דא
מיט אייך אף איין דאטשע.
    
― זייט איר, הייסט דאס, דעם רעסטאפאליערס ווייבלס מאן? מה
שמכם?
    
― חיים־וואלף.
    
― איר האט מיר עפעס געוואלט זאגן, רב חיים־וואלף?
    
― ניין, ― מאכט ער צו מיר גאנץ ערנסט, ― איך האב דערזען
פון דער ווייטן, אז איר עסט, בין איך צוגעגאנגען אומיסטן זען, ווי אזוי
עסט א ייד אן א היטל?...
    
― פונקט, ― זאג איך צו אים ― די אייגענע מעשה, וואס האט
זיך געטראפן אין קאנאטאפ. קיין קאנאטאפ איז ניט לאנג געקומען צו
פארן דער רעסטאפאליער רבי אייערער. איז אריינגעקומען צו אים איינער
א געוויסער מתנגד, רב משה קאנאטאפער, וואס האלט נישט פון קיין
רבין. און לייגט אים אנידער א קערבל און שווייגט. פרעגט אים דער
רבי: ,,וואס וועסטו זאגן?״ ענטפערט ער ניט דאס אנדערע ווארט, נעמט־ארויס און לעגט אנידער דעם רבין נאך א קערבל. פרעגט אים דער רבי
נאך א מאל: ,,וואס איז דיין באגער?״ רופט זיך אן דער משה: „גארניט.
איך האב נאר געוואלט זען, ווי אזוי נעמט א ייד אומזיסט געלט״...
    
דער רעסטאפאליערס ווייבלס מאן דרייט זיך אויס מיטן פנים אהין,
טוט א שפיי און טרעט אפ.
    
― וואס זאגסטו, חיה־עטל, אף דיין רעסטאפאליערס ווייבלס מאן?
    
― וואס זאל איך זאגן? ― מאכט זי, ― דיינע יעהופעצער אריסטאקראטקעס מיט די בריליאנטענע אוירינגלעך, וואס זיצן דא אף דער
דאטשע, זיינען נישט בעסער. א גאנצן טאג הערט מען פון זיי נאר „כא־כא־כא״! און „כא־כא־כא!״ פאראן דא בא אונדז איינע א דאמע מיט
בריליאנטן, דווקא אזעלכע, וואס זיצט כסדר איבער א בוך, ― זאלסטו
זען, וואס זי האט דערארבעט איבער א הינדל! עס האט זיך איר אויסגעדאכט, אז איר שכנה, אויך א דאמע מיט בריליאנטן, האט בא איר
אוועקגעג...
    
― כא־כא־כא! כא־כא־כא! ― הערט זיך א קוויטשיק געלעכטער פון
א דאמע, און מע פילט, אז זי לאכט מיט יאשטשערקעס.
    
און די אנדערע דאמע שרייט און שילט, און עס ווארפן זיך דורך
בא איר מאדנע ווערטער: פיסקאטע, מארדאטע, קארפאטע, הארבאטע,
פארכאטע, סמארקאטע...
    
― אהא! ― רוף איך מיך אן, ― זי באזיצט גוט די שפראך!
    
― זאלסטו אבער זען, ― זאגט צו מיר מיין ווייב ― ווי צו מיר וויל
  
זי נישט ריידן קיין יידיש; נאר אף רוסיש, און נאר אף דייטש, כאטש
גיב איר א קרענק!...
  
י.
  
(א הייסע וואנט אף דער דאטשע. ― דאס ליד פון א סאלאווייטשיק און די
מחשבות פון א סוחר.)
    
איינגעמידט, אויסגעמוטשעט פונעם טאג, זיינען מיר אנידערגעפאלן
אלע, ווי די סנאפעס, און האבן זיך געלייגט שלאפן. אפגעשלאפן אקעגן א
פאר שעה, חלומט זיך מיר, אז איך בין אין א שוויץ־באד, העט־העט
אף דער אייבערשטער באנק, און מע שמייסט מיך מיט א ווייך בעזעמל,
מחיה נפשות!
    
― דאוואי פארע! ― שריי איך פונעם שלאף מיט אלע כחות. ―
פארע! פארע! פארע!*
    
― גאט איז מיט דיר! וואס שרייסטו? וואס איז דיר? ― זאגט מיין
ווייב און וועקט מיך פונעם שלאף.
    
― עפעס א מאדנע היץ, ― זאג איך ― בא אונדז אף דער דאטשע! איך בין אפגעגאסן מיט שווייס! טו נאר א טאפ, חיה־עטל, די
וואנט ― סע פארעט פון איר, ווי פון אן אויוון.
    
― אוי, א דונער איז מיר! ― שרייט אויס מיין חיה־עטל און טוט
א כאפ די האנט צוריק. ― די וואנט איז הייס, ווי פייער!
    
― אפנים, ― זאג איך ― בא זיי זיינען די דאטשעס מיט הרובעס?
    
― א חכם א ייד! ― זאגט מיין ווייב, ― האסט געהערט אמאל
א דאטשע זאל גאר זיין מיט הרובעס? משוגע מיינע שונאים? עס געהער
מסתמא אריינגיין צו אונדז די וואנט פונעם אויוון, וואס פארשטייסטו
דא ניט?
    
― וואס קומט ארויס פון דעם, וואס איך פארשטיי? ס׳איז אזוי
הייס, אז מע קאן צעגאנגען ווערן, ווי פוטער!...
    
איך בין זיך מטריח און עפן־אויף דאס פענצטער, רייסט זיך אריין
 ―――――
    
*) גיב היץ, היץ! היץ! היץ!
צו אונדז אין שטוב א קיל ווינטל און טראגט אונדז אונטער גלייך אין
נאז אריין א געשמאקן ריח פון בלומען און מיני בשמים אזעלכע, וואס
מיר זיינען צו זיי גאר נישט געוווינט געווארן. איך שטעק־ארויס דעם
קאפ דורכן אפענעם פענצטער און בלייב שטיין א פארכשופטער פון דער
זעלטענער שיינער שמעקנדיקער זומער־נאכט.
    
דער טונקל־בלויער הימל איז אויסגעשטערנט, באזעצט מיט בריליאנטן, וואס שעמערירן אין די אויגן. דורך די גרינע בלעטער פון די
ביימער קוקט־דורך די זילבער־ווייסע לבנה, וואס טוקט זיך אין שטיקער
גרויע כמארע; די שטיקער גרויע כמארע ווערן אלע מאל שיטערער און
שיטערער, ביז זיי צעגייען זיך, ווי רויך, און די זילבער־ווייסע לבנה
בלייבט ווידער ריין און גאנץ, אן א שום פגם. און פון דארטן ערגעץ,
פונעם וואלד, לאזט זיך הערן א מאדנע געזאנג: „טשרי ― טשהערי ―
קטי ― טיו ― טיו ― טיוך ― טיוך״... איך הער זיך צו, איך וויל דעם
אטעם ניט כאפן, איך ווער פארשטארבן: איך האב שוין לאנג, לאנג נישט
געהערט אזא מין זינגען! דאס איז ער, דער זיסער סאלאווייטשיק, דער
נאכט־משורר, וואס לאזט זיך הערן איבערן גאנצן וואלד, וואס שלאפט
אליין ניט און לאזט ניט יענעם שלאפן, וואס וועקט אין אייך טיף־פארבארגענע, לאנג־געשטארבענע געפילן, וואס רופט ארויס משונה־מאדנע מחשבות, אזעלכע מחשבות, וואס געהערן זיך כלל וכלל נישט אן
מיט קיין געשעפטל, מיט קיין פארדינסטל און מיט קיין קערבל.
    
איך טראג מיך איבער מיט מיינע מחשבות אין אן אנדער וועלט,
אהין ווייט־ווייט, אין מיינע קינדערשע, יינגלשע, נארישע, נאר גליקלעכע,
גליקלעכע יארן, וואס וועלן זיך שוין קיינמאל, קיינמאל ניט אומקערן, ―
און איך ווער אף א וויילע אן אנדערער מענטש, עס גלוסט זיך מיר ניט
אפטרעטן פון דאנען. איך וואלט אזוי געשטאנען דא א גאנצע נאכט. נאר
פלוצעם קערן זיך אום צו מיר צוריק די פריעריקע, די שטענדיקע, וואכעדיקע מחשבות: ווייב און קינדער, דערוואקסענע טעכטער, קאפדרייעניש, א געשעפטל, א קערבל...
    
„מע קאן ניט לייקענען, ― קלער איך מיר ― ער זינגט ניט שלעכט,
דער חברה־מאן; נאר א פארנומענער מענטש, וואס האט אין זינען א געשעפטל און א קערבל, זאל זיך אוועקזעצן אף א גאנצער נאכט קוקן אף
  
דער לבנה, ציילן1די שטערן און הארכן דעם סאלאווייטשיק, ווי ער זינגט,
― פע!״...
    
איך מאך־צו דאס פענצטער און לייג מיך שלאפן.
  
יא.
  
(ראזניך גאלאנטערייניך טאוואראוו*. ― א קאלטע באד. ― דעם רעסטאפאליערס
ווייבלס מאן מאכט א פשרה.)
    
― ראזניך גאלאנטערייניך טאוואראוו! ― הער איך עמעצער שרייט
מיר גלייך אין אויער אריין. ― מילא ווערע־וויאלעט! זייף גוטע! אפשר
דארפט איר גוטע זייף?
    
― זייף? וואסערע זייף? ― רוף איך מיך אן דערשראקן, זעץ מיך
אויף אפן געלעגער און רייב דורך די אויגן און דערזע פאר זיך א
שווארץ הינטיש פנימל מיט א פארריסן נעזל.
    
― וואסערע איר ווילט, ― מאכט צו מיר דאס שווארצע פנימל: ―
ווערע־וויאלעט, בראקאר, פולס, אדער גאר ― פאטשולי? גוטע, שמעקנדיקע? קלייבט אייך אויס, קויפט, וואלוול!
    
― ווער איז דא? וואס איז דא? גוואלד! גוואלד! גוואלד! ― כאפט
זיך אויף מיין ווייב מיט א געשריי און דערזעט דאס שווארצע פנימל אין
פענצטער, פאלט זי חלשות.
    
― גאט איז מיט דיר! ― זאג איך צו איר און מינטער זי. ― ס׳איז
גארניט, ס׳איז גארניט! ס׳איז א גאלאנטעריישטשיק!
    
― מאדאם! ― רופט זיך אן דער גאלאנטעריישטשיק צו מיין ווייב
מיט א געלעכטערל. ― וואס האט איר זיך אזוי דערשראקן פאר מיר?
איך בין דען מיט הערנער?
    
― ווי אזוי קריכט דאס א ייד ― זאג איך צו אים ― אין א
פרעמדן פענצטער בשעת יענער שלאפט?
―――――
    
*) כל מיני גאלאנטעריי־סחורה.
    
― אז מע זיצט אף א דאטשע, ― מאכט ער ― באדארף מען
אויפשטיין פרי.
    
― אפשר, ― זאג איך ― זיינען מיר ניט געשלאפן א גאנצע נאכט?
    
― וואס דען האט איר געטאן?
    
― ס׳איז נישט אייער טאטנס עסק! ― זאג איך, ― גייט אייך
געזונטערהייט!
    
― אז איך וועל דארפן גיין, ― מאכט ער ― וועל איך מיך בא
אייך ניט אנפרעגן. גאנצע פריצים! קומען צו פארן קיין בויבעריק, צעלייגן זיך ווי באם טאטן אין וויינגארטן! ניט גענוג, וואס מע ברענגט
זיי צו טראגן אין שטוב אריין אלדאס בייז, זיינען זיי נאך ניט צופרידן!
    
― איר זייט, ― זאג איך ― א גרויסער נאכאל!
    
― נאכאל? ― מאכט ער מיט א שמייכעלע ― וואס הייסט דאס
נאכאל? וואס איז דער טייטש נאכאל? איך זע, איר זייט א בייזער ייד.
מאדאם, גיט עפעס צו לייזן! קויפט אייך, מאדאם, א שפילקע אן אנטיק,
מע טראגט היינט פון הינטן.
    
איך קאן שוין מער נישט איבערטראגן. איך כאפ דעם קרוג מיט
וואסער און גיס אים אויס אפן קאפ. מאכט ער א גוואלד, א געשריי.
לויפן זיך צונויף אלע שכנים מיט אלע שכנות מיט אלע דינסטן, און עס
ווערט א יריד מיט א געפילדער. דער עולם גיט מיר אנצוהערעניש, אז
ניט אזוי באדארף מען זיך באגיין מיט א יידן אן ארעמאן.
    
― ממה נפשך, ― זאגן זיי ― איר ווילט ניט קויפן, קויפט ניט;
אבער נעמען באליידיקן אן ארעמען גאלאנטעריישטשיק אומזיסט־אומנישט, אפגיסן אים מיט א פאמויניצע ― פע, דאס טוט ניט קיין לייטישער מענטש!...
    
דערהערט אזעלכע דבורים, רופט זיך אן דער גאלאנטעריישטשיק, אז
ער גייט גלייך צום אוריאדניק ― און גענוג; לאז דער אוריאדניק טאן,
וואס ער וויל זיך...
    
מישט זיך אריין דעם רעסטאפאליערס ווייבלס מאן און מאכט
צווישן אונדז א פשרה, אז איך זאל באם גאלאנטעריישטשיק בעטן
מחילה און טאקע עפעס קויפן אויך בא אים, געבן צו לייזן.
    
― ,ס׳איז א יושר, ― זאגט דעם רעסטאפאליערס ווייבלס מאן ―
  
ס׳איז א גרויסער יושר! געבן צו לייזן א יידן, ,הערט איר, איז א סך
מער מצווה, ווי עסן אן א היטל...
    
― א יושר! א יושר! ― העלפט אונטער דער גאנצער עולם.
    
― טאמער וועסטו זיך דערוועגן ― זאגט צו מיר מיין ווייב ―
עפעס קויפן בא דעם יידן אף צוויי גראשן, וועט זיך טאן חושך!
    
נו, זאגט שוין איר, וועמען זאל איך פאלגן?...
  
יב.
  
(דער בויבעריקער וואלד אין דער פרי ― יידן און ווייבער פון דער „סענאטאריע״. ―
מע לאזט נישט שפייען און מע גייט־אויס נאך א ביסל בארשטש.)
    
דער בויבעריקער וואלד אין דער פרי, ווען די וועלט שלאפט נאך,
איז באמת א פארגעניגן. ער זעט אויס, ווי א חתן, א שיינער, א ריינער,
אן אויסגעצוואגענער און אן אויסגעפוצטער. מע זעט נישט די ברואים
מיט די נפשות, וואס דרייען זיך דא ארום דעם גאנצן טאג. מע הערט נאר
א פישטשען און פייפן פון טויזנטער קליינע באשעפענישלעך, וואס זינגען, זשומען און טערעלייקען, שפרינגען פון איין צווייגל אפן אנדערן,
פליען פון איין בוים אפן אנדערן, טוקען זיך און באדן זיך אין די
טראפנס טוי, וואס הענגען נאך אף די בלעטער און בלישטשען אף דער
ליכטיקער ווארעמער זון, ווי בריליאנטן. פלוצעם ווערט א געשריי צווישן
א גאנצער טיטשקע פייגעלעך, א געשלעגעריי מיט א קוויטשעריי ―
סכנת־נפשות! וואס איז די מעשה? מע האט זיך צעאמפערט איבער א
ווערעמל. איין פייגעלע האט געפונען א ווערעמל און האט זיך פארקליבן
אין דער זייט אף א צווייגעלע, געדרייט דאס קעפעלע אף אלע זייטן, זיך
געוואלט מאכן אן אנבייסן. האט דערזען דאס אנדערע פייגעלע און איז
צוגעשפרונגען.
    
― ציף־ציף! ווו האסטו דערטאפט אזוי פרי א ווערעמל?
    
― ציף־ציף! ווו איך האב דערטאפט, אבי איך האב שוין דערטאפט.
    
― ציף־ציף! גיב מיר אויך א פיצעלע!
    
― ציף־ציף־ציף! גיי, זוך, נישטער, געפין, כאפ, וועסטו האבן!...
    
― ציף־ציף, ציף־ציף! קומט אהער, וועט איר עפעס זעען! ― צעשרייט זיך דאס אנדערע פייגעלע צו די איבעריקע פייגעלעך און ציט־אויס דאס קעפעלע.
    
― ציף־ציף־ציף! וואס טוט זיך דא? ― פרעגן די איבעריקע פייגעלעך, וואס פליען זיך צונויף אף דעם געשריי.
    
― ציף־ציף־ציף! א ווערעמל! ― שרייט דאס אנדערע פייגעלע.
    
― ציף־ציף־ציף! ציף־ציף־ציף! א ווערעמל, א ווערעמל, ווערעמל!
― שרייען אלע מיטאמאל.
    
און עטלעכע מיטאמאל באפאלן דאס פייגעלע, וואס מיטן ווערעמל,
און אנדערע שטעלן זיך איין פארן פייגעלע, וואס מיטן ווערעמל, און
דאס פייגעלע לאזט ארויס דאס ווערעמל, פליט אונטער א ווילד פרעמד
פייגעלע און כאפט דאס אונטער און פליט אוועק, און דאס ארעמע פייגעלע בלייבט נעבעך שטיין באטריבט, לאזט אראפ די פליגעלעך, בלאזט
זיך אן, ציטערט און פלאטערט. קע־קע־קע! ― שארפט זיך אויס דאס
פיסקעלע בא א צווייגעלע הין און צוריק עטלעכע מאל, הייבט־אויף די
פליגעלעך און ― פרררר! ― לאזט זיך זוכן אן אנדער מין שפייז, אבי
איבערכאפן עפעס אפן ניכטערן הארצן.
    
אויך פון אונטן, אף דער ערד, איז ניט שטיל; עס שפרינגען, לויפן,
קריכן און פויזען ארום טויזנטערליי מינים באשעפענישן, פליגעלעך,
זשוקלעך, ווערעמלעך, שלענגעלעך און יאשטשערקעלעך פון אלערליי פארבן, שפינען און מערעשקעס אלפי־אלפים; דער טראגט א טויטע פליג צו
זיך אין נעסט אריין, די קליינע קינדער אף אנבייסן; דער ― א גרעזעלע,
דער ― א שטיקל סכך אף דער סוכה, און דער שלעפט א גאנצן שטרוי
צען מאל אזוי גרויס, ווי ער אליין ― אלע זיינען ארויסגעגאנגען אף
דער ארבעט, זיך באווארענען מיט וואס איבערצוקומען דעם טאג. און אויך
די לופט איז פול מיט קאמארעס, גרויסע עזות־פנימער, וואס שפרינגען
אין פנים אריין, און אלערליי פארביקע פארכעס און פערכלעך, וואס לעבן
פונעם ווינט. דרייען זיך ארום אהין און אהער, טוען גארנישט, נאר זיי
זשומען און ברומען, טאנצן־ארום אף פרעמדע חתונות, רוימען־איין א
סוד אין אויער און טוען א ביס פון הינטן זויגן אויס א ביסל בלוט און
פליען ווייטער... אלצדינג לעבט אין דער נאטור, אלצדינג איז באשעפטיקט, פארטארעראמט מיט זיך, מיט זיין אייגענעם מאגן...
    
נאר שפעטער־שפעטער הייבן־אן ביסלעכווייז באווייזן זיך אין וואלד
אויך מענטשן; ווידער די זעלבע ברואים, ווידער די אייגענע יידן מיט די
אייגענע פלעשלעך, מיט די אייגענע הענגענדיקע קברים (האמאקן), וואס
אלע מאל.
    
― איר זיצט דא אין בויבעריק אף א דאטשע? ― טו איך א פרעג
אף א ציקאוועסט א גאנצע קאמפאניע ארעמע, קראנקע, יאדישלעווע
יידן מיט ארעמע, קראנקע, אויסגעטריקנטע ווייבער, וואס האלטן זיך צו
בא א בוים און הוסטן.
    
― א משל! ― ענטפערן מיר עטלעכע מיט א מאל, ― ווי קומט צו
אונדז א דאטשע? מיר זיינען ארעמע בעלי־מלאכות פון יעהופעץ.
    
― וואס־זשע טוט איר הי, אין בויבעריק? ― פרעג איך זיי.
    
― אז אך און וויי איז אונדז! ― זאגן זיי ― מיר האלטן זיך אויף
דא אין דעם היגן בקור־חולים, וואס מע רופט דאס „סענאטאריע״.
    
― אומזיסט? ― פרעג איך.
    
― וואס־זשע, פאר געצאלט?
    
― ווער־זשע גיט דערויף געלט?
    
― ווער זאל געבן? ― זאגן זיי ― קראנק זיינען די יעהופעצער
נגידים געבן געלט? זיי האבן קארג? גאט זאל העלפן, זיי זאלן אריבער
אף אונדזער שטאנד, וואלטן מיר זיי בעסער אויסגעהאלטן, ווי זיי אונדז.
    
― וואס איז דען? ― פרעג איך ― ס׳איז אייך דא נישט גוט?
    
― א מאדנער ייד איר זייט! ― מאכן זיי צו מיר. ― וואס־זשע,
ס׳איז אונדז גוט?
    
― דהיינו, וואס פעלט אייך?
    
― ס׳זאל אונדז צוקומען וואס אונדז פעלט! ערשטנס, האט מען
אונדז אפגעריסן פון דער היים, פון ווייב און קינדער, און באזעצט אט
דא אף א דאטשע, און מע האדעוועט אונדז, ווי די גענדז, מע שטאפט
אונדז מיט רפואות און מיט מילך און מיט „קאפיר״, וואס דער טאטער
מאכט פאר אונדזערטוועגן, און מע הייסט אונדז ליגן א גאנצן טאג אין
וואלד, אף דער „לופט״, און נישט טראגן קיין שום דאגות אפן קאפ.
ס׳איז גרינג צו זאגן.
    
― אט דאס איז גאר? ― זאג איך.
    
― און דאס שפייען? ― רופט זיך אן צו מיר א ייד מיט שווארצע
ברילן און פארהוסט זיך ― און דאס שפייען איז בא אייך גארנישט?
    
― וואסער שפייען? ― פרעג איך אים.
    
― דאס שפייען, ― מאכט ער ― וואס מע טאר נישט שפייען! א
ייד הוסט און וויל א שפיי טאן, לאזט מען אים נישט! דער דאקטער
האט איינגעפירט אזעלכע שיסעלעך, און איטלעכער קראנקער מוז זיך
ארומטראגן מיט זיין שיסעלע, און זאל ער שפייען. נו, טוט דאס א
קלארער?...
    
― היינט די ליילעכער מיטן בעטגעוואנט, מיטן גרעט ― רופט זיך אן
א קראנקע יידענע מיט טויטע ליפן ― האט דער דאקטער אנגעזאגט,
מע זאל בייטן אלע מינוט. האט איר געהערט א משוגעת? איך פרעג א
קשיא: וואס געהער זיך אן, אשטייגער, א ווייסער ליילעך מיט מיין הוסטן,
וואס איך הוסט? אז איך וועל בייטן צען מאל אין טאג דאס העמד, וועל
איך אויפהערן הוסטן?
    
― היינט דאס עסן, וואס מע גיט אונדז! ― רופט זיך אן א
יידל מיט ברענענדיקע אויגן.
    
― מע גיט אייך נישט קיין עסן? ― פרעג איך אים.
    
― וואס האט איר געוואלט? מע זאל אונדז שוין גאר נישט געבן
קיין עסן? ― מאכט צו מיר דאס יידל מיט די ברענענדיקע אויגן. ―
עסן גיט מען, נאר אלץ הייסט בא אייך עסן? מיר געפינען זיך דא אינעם
היגן בקור־חולים שוין, ברוך־השם, אזוי גרויס ווי דריי זומערן, און
מיר גייען־אויס פאר א ביסל בארשטש. דריי זומערן כסדר האדעוועט
מען אונדז מיט יאיכלעך, מיט הינדלעך געבראטענע, מיט מילך און מיט
לייזע אייער. אלע טאג ווידער א מאל א הינדל און ווידער א מאל א
יאיכל, און אבער א מאל מילך און אבער א מאל לייזע אייער! קרעפלעך עסן, זאגט מען, קאן אויך נמאס ווערן! מיר בעטן, מע זאל אונדז
אפקאכן א מאל א ראסל־פליישל מיט קנאבל, מאכן א ציבעלקע מיט
שמאלץ, א שטיקל רעטעך פאר א נאווינע, געבן א מאל אביסל בארשטש
צו דערקוויקן די נשמה, ― זאגן זיי: דער דאקטער הייסט נישט. איר
זייט ניט קראנק, זאגן זיי, עסן „קאטלעטן״ גוטע, א „בעשטעק״ א פרישן,
א געבראטן הינדל, א בוליאן מיט פענעצלעך, און פארטרינקען מיט
מילך, אדער מיט „קאפיר״, וואס דער טאטער מאכט! ― וואס טויגן
  
אונדז די דאזיקע מאכלים? ― טענהן מיר. ― איר גיט אונדז דאס, וואס
מיר האבן ליב! ממה־נפשך, האט איר זיך אונטערגענומען אונדז אויסהאלטן מיט א דירה און מיט דינסטן און מיט רפואות און מיט אלדאס־דינג, באדארפט איר אונדז פרעגן, וואס מיר האבן ליב, ניט דאס, וואס
דער קלוגער דאקטער וועט אויסטראכטן! ווי באלד ס׳איז בא אייך א
בקור־חלים, ― טענהן מיר, ― איז דאך עס א בקור־חולים פון אונדזערט־וועגן! אנו, לאז פרווון זיין א בקור־חולים אן ארעמע־לייט, ארעמע קראנקע, מיט נאר דאקטוירים אליין! וואס, אפשר ניט אזוי?...
    
― פאפאשא, יאוורעאי!* ― שרייען צו מיר די קלענערע קינדער
און רופן מיך פון וואלד ארויס.
    
פון זינט איך האב „געכאפט״ די גראבע עטלעכע טויזנט און עס
האבן אנגעהויבן אריינקומען צו מיר אין שטוב אריין סטודענטן, האט
מען בא מיר אויפגעהערט צו ריידן יידיש. כאטש די סטודענטן (זיי
הייסן כאצקילעוויטש, קנאבעלמאן און פייטעלזאן) קומען ארויס פון יידן,
און ס׳איז גאר א סברא, אז זיי זיינען אליין אויך יידן... אף זיי קוקנדיק,
ריידן שוין אונדזערע קינדער מיט אונדז אויך ניט קיין יידיש. זיי זאגן,
אז מע רעדט שוין היינט אין ערגעץ נישט „פא־יעוורייסקאמו״ ― און
גיי טו זיי עפעס!
  
יג.
  
(בויבעריקער בעלי־בתים. ― ותלמוד תורה כנגד כולם!)
    
געקומען פונעם וואלד, טרעף איך צוויי יידן, איינער איז א נידעריטשקער, א גראבלעכער, דער אנדערער א הויכער, א דינלעכער.
    
― ווער זייט איר? ― פרעג איך זיי.
    
― מיר זיינען טאקע היגע, הייסט דאס, בעלי־בתים זיינען מיר.
    
― וואס וועט איר זאגן גוטס?
    
― גארנישט, מיר האבן אייך נאר געוואלט א פרעג טאן, צי איז
נישט געווען בא אייך אונדזער שוחטס זון?
―――――
    
*) טאטע, יידן!
    
― א יונגערמאנטשיק, ― זאג איך ― מיט א לאנגן פידזשאק,
מיט א גרינעם זשילעט און מיט א ווייסער מאנישקע?
    
― יא, יא, יא! ― זאגן זיי. ― האט ער אייך געבעטן, איר זאלט
זיך פארשרייבן אף דער תלמוד־תורה?
    
― געבעטן ― זאג איך.
    
― נו, איר האט זיך פארשריבן?
    
― פאר וואס נישט? ― זאג איך.
    
― נו, מהיכא־תיתי, פארשריבן איז פארשריבן! ― מאכן זיי און
קוקן איינס אף דאס אנדערע. ― א קאמעדיע ,מיט די דאטשניקעס, א
ריינע קאמעדיע! ווער עס זאל נישט קומען צו זיי נאך געלט, גיבן זיי.
נישטא ווער ס׳זאל לאכן!
    
― וואס איז דען? ― זאג איך ― איר האלט דען נישט פון דער
היגער תלמוד־תורה?
    
― וואסער תלמוד־תורה? ― זאגן זיי ― וואסערע לאקשן? עס
הייבט זיך גאר נישט אן! פאראן דען בא אונדז ארעמע קינדער אין
בויבעריק, וואס מיר זאלן דארפן האבן א תלמוד־תורה? טוט א פרעג
אף ציקאוועסט דעם יעהופעצער מלמד, וואס שרייבט אף די בלעטער,
וועט איר הערן...
    
― געפינט איר, הייסט דאס, אז איך דארף, ― זאג איך ―
אף דער תלמוד־תורה גארנישט געבן?
    
― וואס איז שייך, ― זאגן זיי ― מיר געפינען? מיר קאנען
אייך דען זאגן א דעה אף אייער קעשענע? און אז איר וועט וועלן
אייער געלט ארויסווארפן אין דער בלאטע, קאנען מיר אייך פארווערן? מיר זיינען חלילה נישט אזעלכע מענטשן, וואס מיר זאלן יענעם באריידן. נאר איר זאלט וויסן, ווער אונדזער שוחטס זון איז און
וואס ער איז, וואלט איר ארויס פון די כלים... האט קיין פאראיבל
ניט, וואס מיר האבן אייך אפשר דעקוטשעט. א גוטן טאג!
    
זיי לאזן זיך גיין און קערן זיך אום צוריק:
    
― וואס האבן מיר אייך געוואלט בעטן? איך זאלט נישט זאגן
קיינעם, אז מיר האבן אייך דערציילט מכח דער תלמוד־תורה, דעם
שוחטס זון, דאס, יענץ... דאס האבן מיר נאר אייך געזאגט גלאט
אזוי, איר זאלט וויסן... איר פארשטייט?... א גוטן!
    
― א גוטן!
    
תיכף נאך די צוויי יידן קומען צו גיין אנדערע צוויי יידן: איינער
מיט א קאפעלוש, דער אנדערער מיט א קאשקעט.
    
― ווער זייט איר? ― פרעג איך זיי.
    
― מיר זיינען טאקע היגע, הייסט דאס, בעלי־בתים זיינען מיר.
    
― וואס וועט איר זאגן גוטס?
    
― גארנישט! מיר האבן אייך נאר געוואלט א פרעג טאן, צי זיינען נישט געווען בא אייך נאר־וואס צוויי יידן?
    
― איינער א נידעריקער, ― זאג איך ― און א גראבלעכער, דער
אנדערער א הויכער און א דינלעכער?
    
― יא, יא, יא! ― זאגן זיי. ― האבן זיי אייך נישט דערציילט
פונעם שוחטס זון און פון דער היגער תלמוד־תורה?
    
― וואסער תלמוד־תורה? ― זאג איך ― ס׳איז דען בא אייך
פאראן א תלמוד־תורה אין בויבעריק?
    
― נאך א מין תלמוד־תורה! ― זאגן זיי ― אזא שטיק גאלד
זאלן מיר האבן! די יידן האבן אייך אפשר געזאגט, אז ניין?
    
― ס׳איז דען פאראן בא אייך ארעמע קינדער? ― זאג איך זיי.
    
― נאך א מין ארעמע קינדער! ― זאגן זיי ― אזוי פיל טויזנטער
זאלן מיר פארמאגן מיט אייך אינאיינעם, וויפל ארעמע קינדער עס
גייען ארום בא אונדז נאקעט און בארוועס! יענע צוויי יידן האבן
אייך אפשר געזאגט, אז ניין? ס׳איז דיר אן אקציע מיט א יידן! הערט
איר, ס׳איז ניט שייך צו ריידן, איר זייט דאך נישט מער ווי א
פרעמדער מענטש, נאר מיר זאלן אייך דערציילן א צענט־חלק פון דעם,
וואס בא אונדז אין שטעטל טוט זיך אפ, וואלט איר געשפרונגען אין
דער לופטן! איר מעגט אונדז זיכער גלייבן, אז מיר קערן זיך אן מיטן
שוחטס זון גאר ווינציק מחותנים, און מיר דארפן אים אף ניין און
ניינציק כפרות... נאר וואס דען? דער דאזיקער יונגערמאן, הערט איר,
איז דווקא א לייטישער יונגערמאן; איר קאנט פארשטיין פון דעם
אליין, אז ער גיט זיך אפ מיט אזא זאך. כלעבן, אזא גרויסע, אזא
הייליקע זאך, ווי תלמוד־תורה! א קלייניקייט ― תלמוד־תורה! עס
שטייט בא אונדז געשריבן, מסתמא ווייסט איר דאך, ו ת ל מ ו ד
ת ו ר ה  כ נ ג ד  כ ו ל ם ― וואס קאן שוין זיין גרעסער דערפון?
קומען צוגיין צוויי יידן און זיינען מבטל, גארנישט! די גאל קאן דאך
נאך צעזעצט ווערן! באשר וואס? באשר בא אונדז זיינען דא צוויי
שוחטים, צוויי בתי־מדרשים, צוויי פארטיעס, ― איז וואס איינער
טוט, טוט דער אנדערער קאפויר! און דערצו האט זיך נאך אריינגעמישט דער מלמד פון יעהופעץ, וואס שרייבט אף די בלעטער, למאי מע
האט געעפנט א תלמוד־תורה אן אים...
    
― געפינט איר, הייסט דאס, אז איך דארף ניט שטעלן אף זייערע רייד, ― זאג איך ― און איך זאל דווקא יא געבן אף דער תלמוד־תורה?
    
― וואס איז שייך? ― זאגן זיי ― מיר קאנען אייך דען זאגן א
דעה? אוודאי איז דאס א גרויסע מצווה אונטערהאלטן ארעמע קינדער,
וואס גייען ארום בטל, נאקעט און בארוועס. און שטעלן דערויף, וואס
יענע וועלן אייך דערציילן לשון־הרע, זייט איר נישט מחויב, ווארעם
אונדזער שטעטל איז, ווי איר קוקט דאס אן, א קליין שטעטל און אן
ארעמס, נאר פול מיט אינטריגעס, רכילות, קנאה, שנאה, און וואס
איר ווילט! מיר ווילן דא חלילה קיינעם ניט באריידן; נאר גארנישט,
ס׳איז געקומען צו רייד ― רעדט מען. האט קיין פאראיבל ניט, וואס
מיר האבן אייך אפשר דעקוטשעט. א גוטן טאג!
    
זיי לאזן זיך גיין און קערן זיך אום צוריק.
    
― מיר האבן צו אייך א קליינע בקשה, איר זאלט נישט זאגן
קיינעם, אז מיר האבן אייך דא דערציילט מכח צוויי שוחטים, צוויי
בתי־מדרשים, אינטריגעס, דאס, יענץ, לאקש, בוידעם... דאס האבן מיר
נאר אייך געזאגט גלאט אזוי, איר זאלט וויסן. איר פארשטייט?...
גוטן!
    
― א גוטן!
    
נאך די צוויי יידן קומען אן אנדערע צוויי יידן, איינער מיט א
פארעסאל, דער אנדערער מיט א שטעקל, און ווידער אייגענע געשיכטע פון ,,מה טובו״:
    
― ווער זייט איר? וואס וועט איר זאגן גוטס?
    
― מיר זיינען טאקע היגע, הייסט דאס, בעלי־בתים זיינען מיר,
און אריינגעגאנגען זיינען מיר צו אייך גארנישט, גלאט אזוי, א פרעג
טאן, צי זיינען נישט געווען דא נאר־וואס צוויי יידן, איינער מיט א קאפעלוש, דער אנדערער מיט א קאשקעט? זיי האבן מסתמא דערציילט
גוזמאות פון דער היגער תלמוד־תורה מיט די זיבן און זיבעציק תלמידים, און האבן פארענטפערט דעם שוחטס זון, אז ס׳איז בא אונדז
פאראן צוויי שוחטים, צוויי בתי־מדרשים, צוויי פארטיעס, און האבן
מסתמא בארעדט דעם מלמד פון יעהופעץ, וואס שרייבט אף די בלעטער, געזאגט אף אים, אז ער האט ליב כבוד, מאכן אינטריגעס? איא,
גלייך ווי מיר זיינען געווען דערביי? עך־עך־עך! וואס ווייסט איר,
וואס בא אונדז טוט זיך אפ! מיר זאלן אייך וועלן דערציילן מכח אונדזערע „מעות־חטין״, מכח אונדזער חברה „גמילות־חסדים״, וואס מיר
האבן געוואלט איינפירן, און מכח דער היגער באד, וואס מיר האבן געוואלט מאכן, וואלט איר משוגע געווארן...
    
איך האק זיי אפ און זאג זיי, אז איך בין זיי מוחל דאס „מעות־חטין״ מיטן „גמילות־חסדים״ מיט דער באד, און אפילו מיטן מלמד
פון יעהופעץ, וואס שרייבט אף די בלעטער, ― און איך וויל נישט
משוגע ווערן... געזעגענען זיי זיך אפ מיט מיר און גייען אוועק, נאר
עס קומען באלד אן אנדערע צוויי יידן, ביידע נידעריקע און ביידע
מיט קאשקעטלעך און ביידע מיט שטעקלעך.
    
דערזען ווידער א מאל צוויי יידן, לאז איך מיך שוין גיין אקעגן
זיי און ווארט שוין ניט אף קיין כבוד און רוף מיך אן צו זיי:
    
― זייט־זשע מוחל, מיינע ליבע יידן, איר זייט דאך מסתמא היגע
בעלי־בתים און דארפן דארפט איר גארנישט, נאר גלאט אזוי, איר
ווילט וויסן, צי זיינען דא ניט געווען בא מיר נאר־וואס קיין צוויי יידן,
איינער מיט א פארעסאל, דער אנדערער מיט א שטעקל? זאג איך
אייך, אז ס׳איז נישט געווען בא מיר קיינער, און איך ווייס ניט גארנישט, ניט פון קיין שוחטים, ניט פון קיין יעהופעצער מלמדים, וואס
שרייבן אף די בלעטער, ניט פון קיין אינטריגעס, ניט פון קיין תלמוד־תורה, ניט פון קיין מעות־חטין, ניט פון קיין באד, און האט אייך
א גוטן תמיד!... חיה־עטל, הייס געבן דעם סאמאוואר!
  
יד.
  
(אפגערעדט די מויד. ― ניטא קיין טראפן וואסער. ― מיר צעקריגן זיך מיט אלע
שכנים. ― איך לויף אין שטאט אריין.)
    
― דעם סאמאוואר ,ווילסטו, זאל מען דיר געבן? ― זאגט צו מיר
מיין ווייב ― נו־נו, וועסט שוין מעגן ווארטן אף א סאמאוואר! מיר
זיינען געבליבן אן א מענטשן, אן א טראפן וואסער, אן לייב און אן
לעבן! דיינע יעהופעצער אריסטאקראטקעס, ברענען זאלן זיי דיר אפן
פייער האבן היינטיקע נאכט אפגערעדט אונדזער מויד!
    
― וואס הייסט, ― זאג איך ― זיי האבן אפגערעדט די מויד?
    
― וואס זאגט איר אף דעם תם? ער ווייס ניט, ווי אזוי מע רעדט
אפ א מויד? נעבעך, א רחמנות אף אים! ― מאכט חיה־עטל. ―
לאמיר גיין כאטש אפשפילן זיי א בייזן, א וויסטן, א פינצטערן...
    
― שא! ― זאג איך צו איר ― חיה־עטל, פאלג מיך, לאז זיין
שטיל! מיר זיינען דאך נישט בא זיך אין דער היים! מיר זיצן דאך
עפעס אין בויבעריק, אף א דאטשע!
    
― א דאטשע? ― זאגט מיין ווייב. ― א גליק האט מיך געטראפן! זי וואלט דיר געמעגט פארברענט ווערן מיט גאנץ בויבעריק,
איידער מיר האבן זי געדונגען! איך האב אים אבער געזאגט, מע
דארף ניט קיין דאטשעס! האט זיך אים אבער פארגלוסט נאכשטופן
די קארעטע! אלע יידן ,פארן קיין בויבעריק, דעריבער דארפן מיר
אויך פארן! וואס וואלסטו געטאן, אשטייגער, ווען אלע יידן זאלן זיך
אפשניידן די נעז?...
    
מיין ווייב זאל לעבן איז געגליכן, להבדיל, צו א מאשינע: אז זי
הייבט־אן ריידן, זאלט איר זיך ניט פרווון זי איבערשלאגן; זי וועט
אזוי לאנג ריידן, ביז זי וועט זיך אליין אפשטעלן... בשעת זי האט
זיך דא אויסגעטענהט מיט די אריסטאקראטקעס פאר דער מויד, בין
איך מיך דערווייל דורכגעגאנגען צו דער קעכן, טאמער וועל איך בא
איר פועלן, אז זי זאל שטעלן דעם סאמאוואר; האט זי מיר געגעבן א
רעכטן פעטשאטעק: „איך וועל מעגן ווארטן, זאגט זי, ביז זי וועט
אויפשטעלן דעם סאמאוואר! דער סאמאוואר איז ניט איר ארבעט.
ס׳איז אזוי אויך גענוג, זאגט זי, אז זי באדארף זיך וואלגערן, ווי א
הונט, אין דרויסן, אף דער שיינער דאטשע זייערער! דאטשעס האט זיך
זיי פארוואלט! זיי ווייסן שוין גארנישט וואס אויסצוטראכטן פאר
גרויס ראסקאש!״
    
― דאס איז איינמאל אוועק, ― זאגט די קעכן ― און דאס אנדערע, פאר וואס פרעגט איר מיך ניט, ווו וועל איך אייך נעמען וואסער?
    
― וואס הייסט, ― זאג איך ― ווו? מיר האבן דען ניט קיין
ברונען אף דער דאטשע?
    
― זאל איך אייך ― זאגט זי ― גיין, הייסט דאס, ציען וואסער?
א ניט דערלעבן וועלן דאס מיינע שונאים, אז בתיה־ביילע די שמשטע
זאל ווערן א וואסער־טרעגערן! גענוג, אז איך באדארף דינען אף דער
עלטער! אז אך און וויי איז מיר, אף וואס איך בין איבערגעקומען!
מיין רפאל, עליו־השלום, זאל איצטער אויפשטיין און א קוק טאן אף
זיין בתיה־ביילען, וואלט ער נאך א מאל געשטארבן!...
    
בתיה־ביילע צעוויינט זיך, ווי א קליין קינד. עס פארקלעמט מיר
באם הארצן, און איך רוף מיך אן צו איר:
    
― ווייסט איר וואס? ― גיט מיר דעם עמער מיטן שטריק, וועל
איך מיך פרווון אליין אנציען אן עמער וואסער.
    
איך נעם דעם עמער, גיי צום ברונען, דריי מיטן שטריק אהער און
אהין אף אלע זייטן ― עס גייט נישט! „אפנים, ס׳איז גרינגער דורכשלאגן צען געשעפטן אין יעהופעץ, ווי אנשעפן איין עמער וואסער
אין בויבעריק״... ― אזוי טראכט איך מיר און טו א ווארף דעם
עמער. גליטשט זיך ארויס די שטריק און פוץ אין ברונען ― ניטא
ניט קיין עמער, ניט קיין שטריק, ניט קיין וואסער!
    
― וואס עס האט זיך מיר געחלומט יענע נאכט און היינטיקע
נאכט! ― זאגט בתיה־ביילע ― ס׳איז א פרעמדער עמער מיט א
פרעמדער שטריק! ווער האט אייך געבעטן, איר זאלט אליין ציען וואסער? זינט איך לעב, זינט איך שטיי אף מיינע פיס! א בעל־הבית
זאל זיך ליב האבן מישן אומעטום, אין אלע טעפלעך! ווו וועל איך
איצטער נעמען אן עמער? מיט וואס וועל איך זיך שטעלן קאכן?
    
איך אנטלויף פון קיך, באגעגנט מיך מיין ווייב מיט א געוויין.
    
― גאט איז מיט דיר, חיה־עטל, וואס וויינסטו?
    
― א דאטשע האט זיך אים, ― זאגט זי ― פארגלוסט! „לופט״
האט זיך אים געוואלט אין בויבעריק! זאלסט געווען הערן, וואס פאר
א „לופט״ איך האב דא געהאט פון דיינע שיינע אריסטאקראטקעס!
זיי האבן מיך אפגעזידלט, ווי מע זידלט א דינסט! טאקע כדאי געווען,
כלעבן, ארויספארן צוליב דעם קיין בויבעריק אף א דאטשע! איך האב
געמיינט, אז די הקדש־ווייבער וועלן זיך פאר מיר איינשטעלן, צום
סוף האט מיר די רעסטאפאליער אויסגעווארפן, אז ס׳איז בא אונדז
א טרפה קיך, מילכיקס מיט פליישיקס איז בא אונדז, זאגט זי,
יחדיו... נאר מער פון אלעמען פארדריסט מיך אף דער בלינדער, וואס
מאנדעלשטאם דער דאקטער ברענט איר מיט ליאפעס, עס זאלן איר
נאר ארויס די אויגן, ליבער גאט!
    
― אז איר וועט נישט אנשטומט ווערן, ― לאזט זיך הערן א קול
פון יענער זייט וואנט ― וועט מען אייך צעפאטשען די פיסקעס! מע
וועט ניט קוקן אף אייערע איבערגעוואקסענע טעכטער, וואס איר זייט
געקומען מיט זיי אהער כאפן חתנים, און אף אייער מאן, וואס האט
געמאכט אן אפערעלע און „געכאפט״ עטלעכע טויזנטער! מאלט
אייך, זיי וועלן געדויערן בא אייך, ניט מער זאל דער יידישער גלות
געדויערן, פון אסתר־תענית ביז פורים! מע האט שוין געזען אזעלכע
נגידים אין יעהופעץ, וואס היינט פארן זיי אף גומעלאסטיקענע רעדלעך און מארגן גייען זיי אן שטיוול צו פוס!...
    
„יא, ― קלער איך מיר ― דער פרימארגן אף דער דאטשע האט
זיך אנגעהויבן ניט אין בעסטן. א שלעכטער סימן!״
    
איך זוך־אויס פאר מיין ווייב א תירוץ, אז איך באדארף האבן
נייטיק אין שטאט אריין, און לויף צו דער באן.
    
 טו.
  
(דאס אפקומעניש. ― חידושים פון „זעקס־און־זעכציק״ און פון „סטוקלקע״. ― ווי
אזוי עס ווערט געמאכט אן „אפיס״ פון א „אימעניע״. ― דער יעהופעצער טראמוואי.)
    
די בויבעריקער דאטשניקעס, וואס פארן אלע טאג אין שטאט
אריין, האבן, אפנים, שטארק פארזינדיקט פארן רבונו־של־עולם, מחמת
זיי זיינען פארמשפט געווארן, זיי זאלן פאר זייערע גרויסע זינד אפקומען אף דער וועלט, לעבעדיקערהייט זיך פרעגלען אין גיהנום, זיך
בראטן און ברענען א גאנצן טאג אין שטאט אף דער היץ, ארומלויפן,
ווי די פארסמטע מייז, הין און צוריק, אנגעלאדן מיט פעקלעך, בינטלעך
און פאפירענע פודעלעך, עסן מכות, ניט שלאפן, שטענדיק קוקן אפן זייגער, לעבן אין פחדים, ציטערן, מע זאל חלילה נישט פארשפעטיקן די
באן...
    
נאר אז מע קומט זיך צענויף צווישן מענטשן, באדארף מען זיך
בארימען מיט דער דאטשע, אז ס׳איז גאר אן אנטיק אין דער וועלט;
דער עיקר איז די „לופט״: די „לופט״ איז מחיה נפשות, אן אמתער
גן־עדן!
    
און זיי זיינען אזוי געוווינט געווארן מיטן דאזיקן „גן־עדן״, אז זיי
מיינען שוין, אז סע קומט זיי טאקע... זיי באקלאגן זיך שוין גאר
ניט, זיי זיינען ווי די פארמשפטע ארעסטאנטן, וואס ווייסן, אז זיי מוזן
אפזיין זייער שטיקל צייט, איבערקומען דעם זומער, ― וואס זאל מען
טאן? זיי זיינען דעריבער זייער צופרידן, אז גאט העלפט זיי, זיי פארכאפן כאטש אן ארט אין וואגאן ― דאס איז אזא גליק, וואס ניט איטלעכער קאן דערצו גרייכן. מע באדארף זיך שלאגן איבער אן ארט און
מע באדארף טאקע האבן א שטיקל הצלחה אויך; ווארעם א מאל מאכט
זיך, איר האט שוין גוט מלחמה געהאלטן, קוים מיט צרות איינגענומען
דעם ארט, קומט צו גיין איינער א גלוח מיט לאנגע וואנצעס, איר
ווייסט ניט, צי ס׳איז א ייד, צי א קריסט, און בעט אייך, איר זאלט זיך
מטריח זיין ― „פאזוואלטי וואס בעזפאקאאיט!״...*
    
דער וואגאן, וווהין איך האב מיך אריינגעכאפט, איז געווען אנגעשטויסן מיט בויבעריקער דאטשניקעס; א סך זיינען געזעסן, און נאך
מער זיינען געשטאנען מחילה אף די פיס. דער עולם האט זיך צעשלאגן
אף רעדלעך און מע האט געשמועסט פון געשעפט: דער פון די בענק ―
די בענק זעצן־אן; דער פון וועקסעלעך ― ער האט א גוט וועקסעלע.
    
― וואס ווערט אנגערופן בא אייך א גוט וועקסעלע? ― פרעגט
איינער.
―――――
    
*) זייט־זשע מוחל.
    
― א גוט וועקסעלע ― ענטפערט אים דער אנדערער ― הייסט
אזא וועקסעלע, וואס האט געחתמעט א „בטוח״, נאר אזא „בטוח״,
וואס האלט בא אנזעצן, איר פארשטייט?... בא אזא וועקסעלע קאן מען
גוט פארדינען!... אט האב איך ערשט נעכטן געהאט צוויי וועקסעלעך
אזעלכע, און דווקא אין וואלד, ליגנדיק אין האמאק!
    
― ס׳איז בלאטע! ― ענטפערט אים יענער ― וואס פארדינט
מען בא וועקסעלעך? פארדינען פארדינט מען בא צוקער! אט האט
נעכטן יענקעלע „געמאכט״ הונדערט טויזנט פוד צוקער? ―
    
― יענקעלע האט „געמאכט״ הונדערט טויזנט פוד צוקער? ― טוען
א פרעג עטלעכע מיטאמאל, ווי דערשראקן. ― ווי טייער? ווער האט געקויפט? ווער האט פארקויפט?...
    
און עס גייט אוועק א לאנגער שמועס פון צוקער, און מע רעכנט
אויס, וויפל יענקעלע מיט דער כאליאסטרע האבן היינטיקן חודש „געמאכט״ צוקער.
    
― איך האב מורא, אויב ניט זעקס מאל הונדערט טויזנט פוד, דער
רוח זאל זיי נעמען!.― זאגט איינער.
    
― איך האב מורא, אויב ניט מער! ― זאגט דער אנדערער מיט א
זיפץ. ― זיי זאלן דאס נאר אויסקרענקען, רבונו של עולם!...
    
און דארט, א ביסל העכער, זיצן די ,„מאכערס״ אליין, און שמועסן
פון צוקער, צי ס׳וועט זיין טייער, צי ס׳וועט זיין וואלוול. איטלעכער
זאגט זיין מיינונג, געוויינטלעך, פונקט דעם היפוך, וואס יענער זאגט,
און מע הייבט אן קריטיקירן דעם מיניסטער, וואס ער לאזט ארויס אזוי
ווינציק צוקער אפן מארק. איטלעכער באווייזט זיין חשבון, און איטלעכער זאגט, אז ווען ער זאל זיין מיניסטער, וואלט ער בעסער געמאכט...
  
* * *
    
נאר נישט אלע, וואס זיצן אין וואגאן, אינטערעסירן זיך מיט
וועקסעלעך, מיט בענק און מיט צוקער; פאראן אזעלכע, וואס ריידן
גאר פון עפעס אנדערש.
    
― אט וועל איך אייך דערציילן א שיינע זאך ― זאגט איינער.
― מיר האבן נעכטן געשפילט אין „זעקס־און־זעכציק״ פון גאנץ פרי
ביז זייגער צוויי באנאכט; ס׳איז מיר נישט געגאנגען די קארט, זאל
גאט שומר ומרחם זיין! קויף איך, ווער איך באגראבן! קויף איך ניט,
ליגט גאלד! דערווייל טרעפט זיך, עס קומט מיר אן דאס קערטל, דינג
איך מיך אין טאג אריין! הקיצור, מע האט מיך אריינגעטריבן אין אלף
הששי אריין, אזוי גרויס ווי הונדערט פינף און פערציק! וואס האב
איך געהאט? איך האב געהאט, הערט־זשע, מלך, אויבער, מלכה, ניינטל
― פיק, און טויז, אויבער, מלכה ― טרעף. איז זיך מיישב די „ערשטע האנט״, דער רוח זאל זי נעמען, און גייט ארויס מיטן קעניג טרעף.
לייג איך דאס צענטל, שלאגט מען איבער מיין וואלעט קאזיר, און איך
בלייב אן איינס, און שטעל א רעמיז! ווי געפעלט אייך אזא שלאק? איך
האב געמיינט, איך וועל זיך א מעשה אנטאן! פונקט הונדערט פיר און
פערציק, ווי אין אפטייק!
    
― שאט! איך וועל אייך בעסער דערציילן, וואס איך האב געהאט!
― רופט זיך אן נאך איינער. ― מיר זיצן אמאל בקאמפאניע און מיר
שפילן אין „סטוקלקע״. ווינטער איז דאס געווען, אום חנוכה, פונקט
צום פינפטן ליכטל. פארגלוסט זיך מיר גיין „בלינד״, „א־לא לייב״, און
קויף מסתמא „שרגא״, און ווער באגראבן. איז, דאכט זיך, גוט? ווער
איך אין כעס און גיי נאך א מאל „א־לא לייב״, און קויף ווידער א מאל
„שרגא״ אף א רעמיז! בקיצור, איך האב זיך צעהיצט און האב געפטרט
א קערבל זעכציק, און האב דעמאלט אנגעשאלטן רב לייבלען, ס׳זאל נאר
פאלן אין ים אריין!...
    
― זייט זשע מוחל, וואס איך וועל אייך פרעגן ― רופט זיך אן
א יידל מן הצד: ― איך בין אליין א זוועניראדקער; מע שפילט בא
אונדז אין זוועניראדקע אויך אפטלעך אין „סטוקלקע״; דאס הייסט,
מיר שפילן אין אלע שפילן, נאר מערסטנטייל שפילן מיר אין „סטוקלקע״; איך בעט אייך, מאכט מיך קלאר, וואס הייסט דאס געגאנגען
„א־לא לייב״?
    
― „א־לא לייב״ ווייסט איר ניט וואס הייסט? ― גיט אים צו
פארשטיין איינער פון דער קאמפאניע. ― אט וועל איך אייך קלאר
מאכן: בא אונדז אין יעהופעץ איז פאראן איינער א געוויסער לייב,
„א גוטער ברודער״, א קאכלעפל אין שטאט; האט ער געמאכט א
תקנה, אז מע שפילט אין „סטוקלקע״, און איינער, למשל, גייט „בלינד״.
און דער אנדערער ― „געזען״, גייט די לעצטע האנט אויך „בלינד״,
ווערט דאס אנגערופן „א־לא לייב״. היינט פארשטייט איר שוין דעם
שכל?
    
― נו? ― פרעגט דער זוועניראדקער און ציט אויס דעם האלדז.
― איז דאס טאקע עפעס א סגולה?
    
― אזא יאר אף לייבן! ― ענטפערט אים יענער, און דער גאנצער
עולם לאכט.
  
* * *
    
שטיל אין א ווינקל האבן זיך פארקליבן צוויי יידן, איינער א
רויטער, דער אנדערער א שווארצער. דער רויטער האט פארריסן דאס
היטעלע ארויף, די ארבל פארקאטשעט, קוקט אף א בריל, שוויצט און
רעדט. דער שווארצער האלט א שטיפטל מיט א ביכעלע און שרייבט
    
ד ע ר  ר ו י ט ע ר: פארשרייבט, זייט מוחל, אן אימעניע אין
כערסאנער גובערניע...
    
ד ע ר ש וו א ר צ ע ר: איך באדארף האבן אין פאדאליער גובערניע.
    
ד ע ר  ר ו י ט ע ר: שרייבט אין פאדאליער גובערניע אזוי
גרויס ווי דרייצנהונדערט דעסיאטין ערד.
    
ד ע ר ש וו א ר צ ע ר: דרייצנהונדערט דעסיאטין איז
ווינציק.
    
ד ע ר  ר ו י ט ע ר: שרייבט־זשע אכצנהונדערט דעסיאטין.
    
ד ע ר ש וו א ר צ ע ר: אכצנהונדערט איז אויך ווינציק.
איך באדארף האבן, ס׳זאל זיין כאטש דריי טויזנט.
    
ד ע ר  ר ו י ט ע ר: שרייבט־זשע דריי טויזנט פיר הונדערט
דעסיאטין ערד „טשערנאזיאם״...
    
ד ע ר ש וו א ר צ ע ר: הוילע ערד טויג מיר נישט. איך
באדארף האבן אביסל וואלד אויך.
    
ד ע ר  ר ו י ט ע ר: בתוכם איז פאראן זעקס הונדערט דע־סיאטין וואלד.
    
ד ע ר ש וו א ר צ ע ר: זעקס הונדערט איז ווינציק. איך
באדארף, לכל הפחות, טויזנט דעסיאטין וואלד. מיין פריץ, פארשטייט
איר, האט ליב וואלד.
    
ד ע ר  ר ו י ט ע ר: מיין איך ― טויזנט צוויי הונדערט דע־סיאטין וואלד...
    
ד ע ר ש וו א ר צ ע ר: וואסער וואלד זאל איך שרייבן?
    
ד ע ר  ר ו י ט ע ר: וואסער וואלד? סאסנע־וואלד, דער
אמתער סאסנע־וואלד, וואס מע פרעגט אף אים! סאסנעס גרויסע,
גלייכע, איינס און איינס! איר האט נאך אזעלכע סאסנעס, גלייבט מיר,
ניט געזען!
    
ד ע ר ש וו א ר צ ע ר: סאסנעס טויג מיר ניט; איך באדארף
האבן דעמב.
    
ד ע ר  ר ו י ט ע ר: טפו! איך מיין טאקע דעמב! די בעסטע,
די גרעסטע דעמבעס! ארזי לבנון! יעדער דעמב איז אזוי גרויס, אז
ס׳איז אומעגלעך אים צו האקן.
    
ד ע ר ש וו א ר צ ע ר: און א הויף איז פאראן אין דער
אימעניע? מיין פריץ באדארף א הויף, און א שיינעם הויף.
    
ד ע ר  ר ו י ט ע ר: נאך א מין הויף! א הויף צו א הויף איז
נישט גלייך. פארשרייבט, זייט מוחל, א פאלאץ פון עטלעכע און צוואנציק חדרים ― וואס זאג איך? פון עטלעכע און דרייסיק! איר מעגט
שרייבן אלע פערציק ― עלי זעל צוארי.
    
ד ע ד ש וו א ר צ ע ר: און א טייך? מיין פריץ האט ליב,
ס׳זאל זיין בא דער אימעניע א טייך.
    
ד ע ר  ר ו י ט ע ר: נאך א מין טייך! א גרויסער, א טיפער,
מיט פיש א סך! אט איז די אימעניע, אט איז דער טייך! (ער באווייזט אים אף דער האנט, ווו איז די אימעניע און ווו איז דער טייך).
    
ד ע ר ש וו א ר צ ע ר: ווי אזוי פארט מען אהין? מיין פריץ
וויל, עס זאל זיין נאענט צו א באן.
    
ד ע ר  ר ו י ט ע ר: נאך א מין נאענט! שרייבט א האלב
ווערסט ― וואס זאג איך א האלב ווערסט? א פערטל ווערסט, עטלעכע
טריט פון דער סטאנציע; אט איז די סטאנציע, אט איז די אימעניע
(ער באווייזט אים אף דער דלאניע ווו די אימעניע איז און ווו איז די
סטאנציע)...
    
― שאט, מיר זיינען שוין באלד אין יעהופעץ! ― רופט זיך אן
איינער פון דער „חברה״ און כאפט זיך אויף פונעם ארט און איז אנגע־
  
ברייט לויפן פארכאפן אן ארט אינעם טראמוויי. און נאך אים ― דער
גאנצער עולם.
    
פארכאפן אן ארט אינעם טראמוויי איז נאך מער בריהשאפט, ווי
פארכאפן אן ארט אף דער באן. דא ווערט א געלויפעריי מיט א גע־שפרינגעריי איבער קעפ ― ערדציטערניש! דא קוקט מען שוין ניט אף
קיין כבוד. א ייד, א קריסט, מיט וואנצעס, אן וואנצעס, עס מעג זיין
אפילו א דאמע ― שטיקט מען זי און מע קוועטשט זי אזוי צענויף,
אז עס גייט איר שיער ניט ארויס די נשמה; אדער אויב זי זיצט, זעצט
מען זיך איר אפן שויס, און לאז זי פרווון זאגן, אז זי וויל ניט...
באדארף מען היטן די קעשענעס, און דעם זייגער איז גלייכער לאזן אין
דער היים. אז איר וועט פארן אין יעהופעץ אפן טראמוויי מיט א גאלדענעם זייגער (ער מעג זיין א זילבערנער, איז אויך נישקשה), וועט איר
האבן, איך בעט איבער אייער כבוד, א פייג, ניט קיין זייגער...
  
טז.
  
(געסט. ― א לייבלעכער פעטער. ― יענטל דער מומע זלאטעס. ― אומזיסטע טרערן.)
    
געקומען צו פארן פון שטאט א פארברענטער, א פארשרפהטער,
אן אויסגעמוטשעטער, א הונגעריקער, לויפן מיר אקעגן די קלענערע
קינדער מיט א גדולה:
    
― פאפאשא! גאסטי! או נאס גאסטי!*
    
― גאט ליב דיר מיט דיינע געסט, סקאצל קומט! ― זאגט צו מיר
מיין ווייב. ― די משפחה דיינע! געווארע געווארן, אז דו האסט פארדינט געלט, האבן זיי זיך צעלאזט פון דער גארער וועלט! ווו זיינען
זיי געווען פריער, ניט היינט געדאכט, אז דער דלות האט געפייפט אין
אלע ווינקעלעך?...
    
„שוין לאנג שטיל געווען!״ ― טראכט איך מיר און לאז מיך גיין
אף דער דאטשע, קומט מיר אקעגן אן אלטער ייד מיט א טויט פנים,
―――――
*) טאטע, געסט!
מיט איינגעפאלענע באקן און מיט א גרויסער בארד, און נעבן אים
שטייט א נידעריק ווייבל מיט א רויטער נאז און מיט א געלער זיידענער פאטשיילע, פארלייגט ארונטער די אויערן, און מיט א ווארעמער
שאל אף די פלייצעס, כאטש אין דרויסן איז ניט אזוי קאלט. דאס
ווייבל טוט זיך מיר א מאדנעם בייג, א וויש די נאז מיט צוויי פינגער
און א זאג מיט א זיס שמייכעלע:
    
― האסט מיך נישט דערקענט? גיי שוין, גיי! איך בין דאך יענטל
דער מומע זלאטעס! און דאס איז דער טאטע מיינער, דיין פעטער
זלמן. ער איז שטארק פארעלטערט געווארן, איא? איך האב זיך שוין
באקענט דא מיט אלע דיינע קינדערלעך, איינס שענער פונעם אנדערן,
קיין עין־הרע ניט!
    
― שלום־עליכם, פעטער! ― זאג איך צום פעטער זלמן. ― פון
וואנען קומט איר אן?
    
― מחיה נפשות! ― ענטפערט מיר דער פעטער זלמן אף א הויך
קול און מאכט מיט די ליפן, ווי א מענטש בשעת ער עסט און האט
הנאה. ― בעסער, הערסטו, קאן שוין גארנישט זיין! וואס־זשע
מאכסטו גוטס? הא? שוין לאנג, הערסטו, ניט געזען זיך? אוודאי א
יאר צוויי און צוואנציק, הא? און אפשר מער? שא, שא, איך וועל
דיר באלד זאגן! וויפל האבן מיר פון יענטלס חתונה? הא? פונקט
פון איר חתונה אן האבן מיר זיך ניט געזען! וואס־זשע מאכסטו עפעס
אין געזונט, הא? ווי גייט דאס דיר אין די געשעפטן, הא?
    
― דאנקען גאט, ― זאג איך, ― נו, און איר וואס מאכט?
    
― גלייך פון אווריטש, פון דער היים, הייסט דאס! ― מאכט ער
צו מיר אף א קול. ― געווען בא דיר אין שטאט, געקלאפט אין דער
טיר, מע עפנט ניט! הקיצור, מע זאגט, דו ביסט אין בויבעריק. וואס
טוסטו אין בויבעריק, הא? אף זומער, הייסט דאס, הא? זאגסט עפעס?
    
― ער דערהערט ניט, ― מאכט צו מיר יענטל, ― זינט די מאמע,
מיר צו לענגערע יאר, איז געשטארבן, איז ער, ניט פאר דיר געדאכט,
געווארן טויב, אבער ווי אזוי מיינסטו טויב? ווי די וואנט!
    
― ס׳איז דא, הערסטו, אויסגעצייכנט גוט! הא? ― שרייט צו מיר
דער פעטער זלמן אף א קול, גלייך ווי איך וואלט דא געווען דער טויבער, ניט ער. ― איך זאג דיר, הערסטו, ס׳איז דא אן אנטיק! ממש
א גן־עדן! הא? איך רעכן דא, אם־ירצה־השם, פארברענגען א וואך
צוויי אדער דריי, הא?
    
― מיר האבן געוואלט פארפארן אף א סטאנציע, ― זאגט יענטל
און פארענטפערט זיך ― האט זיך דער טאטע איינגעשפארט ― נאר
אהער; דו וועסט זיך באליידיקן, זאגט ער, טאמער שטייען מיר בא א
פרעמדן; איך בין דאך אים, זאגט ער, א לייבלעכער פעטער, עס פאסט
נישט!
    
― און ווער איז יענץ פארפאלק? ― זאג איך און ווייז אן אף
א יידן מיט א יידענע, וואס זיצן אף דער וועראנדע און טרינקען טיי פון
די שאלן, בלאזן און קוויקן זיך.
    
― לאמיר אזוי וויסן בייז! ― זאגט צו מיר יענטל שטילערהייט
און ווישט זיך די ליפן און קוקט אפן פארפאלק. ― ס׳איז, ווייזט
אויס, מאן און ווייב; זיי זיינען געפארן מיט אונדז פון כוואסטעוו אין
איין וואגאן, האבן מיר זיך צערעדט, ווי געוויינטלעך, אונטערוועגנס:
וווהין פארט איר? וווהין פארט איר? אהין־אהער ― בקיצור, זיי זיינען
געוואר געווארן, אז מיר פארן צו דיר, און אז דיר איז איצטער, קיין
עין־הרע, די צייט גוט, דו פארשטייסט?... זיי זיינען, זאגן זיי, מיט דיר
קרובים, און נאענטע קרובים. פרעג איך: ווי אזוי? זאגן זיי: „ס׳איז
געקניפט און געבונדן״. נאך ווי ארום און ווי אזוי ― קאן מען בא זיי
ניט וויסן; הייבט ער אן דערציילן, שלאגט זי אים איבער; הייבט זי אן
דערציילן, שלאגט ער זי איבער ― א מעשה אן אן עק! דו הער בעסער
אויס מיך; מיר זיינען דאך יא אייגענע געשוועסטערקינדער!
    
און יענטל דערציילט מיר אויס איר ביטער הארץ, ווי אזוי ס׳איז
איר נעבעך איצט זייער ניט גוט די צייט, דאס הייסט, גוט איז איר
קיינמאל ניט געווען, פון דער ערשטער מינוט אן נאך איר חופה האט
זי נאך, זאגט זי, קיין גוטן טאג ניט פארזוכט; נאר גארנישט, ווי זאגט
מען ,ס׳איז געווען „נומער ערגער״. נאר פון א צייט, זאגט זי, אז סע
גייט איר אלע מאל ערגער און ערגער, און איצט איז איר אזוי שלעכט,
אזוי שלעכט! אז פארדינען, זאגט זי, פארדינט זי גארנישט, און דארפן
דארף מען א סך! און דערצו איז פאראן, זאגט זי, זייטיקע צרות און
ווייטיקן: דאס איז א פריזיוו, און דאס איז א קינד אף חתונה מאכן,
און דאס פאלט א בהמה, און דאס ברענט־אפ די קלייט. מע ראטעוועט
ניט ארויס, זאלסט זאגן ― א פאדעם! איז שוין, דאכט זיך, גוט ארום
און ארום, איא? לייגט זיך אוועק א מויד פון קרוב דרייצן יאר, א
שיינע, א ריינע, א גלאטע, א מחיהדיקע, און שטארבט אוועק! סאסל
האט זי געהייסן, טאקע נאך דער מומע סאסיע, געווען תמיד געזונט און
שטארק, קיינמאל ניט געוווסט א פינגער זאל וויי טאן, און פלוצעם
קומט זי צו גיין פונעם מארק, שטעלט אוועק דעם קאשיק, דאס פנים
טויט, ווי די וואנט. „וויי איז מיר, טאכטער, וואס איז דיר?״ ― „גארנישט ― זאגט זי ― דער קאפ טוט מיר עפעס וויי״. איך טו זי א טאפ
באם קאפ ― א העליש פייער! „לייג זיך צו, טאכטער, אף א וויילע,
איך וועל א לויף טאן צום דאקטער״. ― „וואס טויג דיר, זאגט זי,
מאמע, דער דאקטער? אן עבירה א צווייער, ס׳וועט מיר איבערגיין!
לאמיך בעסער, זאגט זי, אויסזאלצן דאס פלייש און אנשיילן קארטאפליעס״... איך זע אבער, אז דאס קינד עקט זיך, הער איך זי ניט
און לייג זי אריין מיט גוואלד אין בעט אריין, וויי איז מיר, און לויף
אוועק צום דאקטער; ווו איז דער דאקטער? דאקטער ― דאקטער!
דאקטער ― דאקטער! דער דאקטער איז ערגעץ אין אלדי שווארצע יאר,
הינטערן שטעטל! נאר ס׳איז עפעס א תירוץ? דער דאקטער זאל מיר
זיין! איך האב אים אראפגעבראכט, דעם שיינעם דאקטער, און אז איך
בין געקומען מיטן דאקטער, האב איך זי שוין געטראפן ― ווו איך
האב ערגעץ א שונא ― אן לשון, די אויגן ארויף. „טאכטערל, האסט
מיך דערקענט?״ ― ווער? וואס? וועמען? רייד צו דער וואנט! און ביז
טאג איז זי ניט געווארן! אן אויסכאפעניש, משטיינס געזאגט, געקומען אף איר! א שיינע, א געזונטע, א ליכטיקע, ווי אזוי לייגט מען
אזעלכעס אין דער ערד אריין?!...
    
און יענטל דער מומע זלאטעס צעוויינט זיך, ווי א קליין קינד,
און איך, אף איר קוקנדיק, פיל, אז עס שטיקן מיר די טרערן.
    
― וואס איז? וואס איז דער געוויין? ― רופט זיך אן צו מיר מיין
חיה־עטל און גייט־צו צו מיר.
    
איך וויל איר ענטפערן, קאן איך ניט אויסריידן קיין ווארט. איך
שלינג די טרערן. איך נעם זיך אן מיט כח און זאג:
    
― נעבעך א קינד בא איר געשטא... א מיידל פון דרייצן יאר...
    
― שוין לאנג? ― פרעגט חיה־עטל ווי דערשראקן.
    
― שוין א יאר ניין, אדער צען, ― זאגט יענטל און רופט זיך
אן צום פעטער זלמן: ― טאטע, וויפל איז שוין, אז סאסל איז געשטארבן? דו באדארפסט וויסן אקוראט.
    
― פון אווריטש? ― זאגט דער פעטער זלמן, ― פון אווריטש
אהער מיט דער אקס רעכנט זיך א ווערסט דריטהאלבן הונדערט, און
אפשר טאקע אלע דריי הונדערט, הא?...
    
בכדי איך זאל ניט אויסשיסן קיין געלעכטער, פארליר איך די
בריל, בייג זיך אן און לאז מיך גיין אף דער וועראנדע מקבל־פנים זיין
די איבעריקע געסט, וואס זיצן און טרינקען טיי פון די שאלן, בלאזן
און קוויקן זיך.
  
יז.
  
(דאס פארפאלק. ― „געקניפט און געבונדן״. ― א מעשה אן אן עק.)
    
איך גיי־צו צום פארפאלק און טרעף זיי זיצן שטארק פארשוויצט
פון דעם טיי. ער טראגט א סאמעטענעם קאשקעט מיט א גאנץ ברייטן
דעניק, און זי ― א פאריק מיט א ווייסן שרונט. ביידע זיינען זיי גוט
געפאקט, וועגן אינאיינעם בלא־גוזמא א פוד פופצן אדער זעכצן. איך
זעץ מיך צו צו זיי, איך פארבינד מיט זיי א שמועס: דאס, יענץ, פון
וואנען פארט איר און ווער זייט איר?
    
― ווער מיר זיינען? ― מאכט צו מיר דער מאן און ווישט זיך
דעם שווייס מיט דער קאפאטע, ― אט וועט איר באלד הארכן. נאר
קודם־כל זאגט מיר, וואס איך וועל אייך פרעגן: ווי אזוי האט געהייסן
דער זיידע אייערער פון דער מאמעס צד, ניט רב מרדכילע?
    
― רב מרדכילע, ― זאג איך.
    
― שוין געשטארבן? ― פרעגט ער.
    
― אהא! ― זאג איך, ― שוין לאנג געשטארבן!
    
― ברוך דיין אמת! ― מאכט ער און שאקלט מיטן קאפ. ―
טפו־פו־פו! אן ערלעכער ייד, אייך צו לענגערע יאר, און א מופלג בתורה!
אף אים מעג מען טאקע זאגן: זכר צדיק לברכה! נו, און די באבע חנהלע
וואס מאכט?
    
― אויך געשטארבן.
    
― לאז זי האבן א ליכטיקן גן־עדן, אויך געווען א כשרע יידענע!
― זאגט ער און דרייט זיך אויס מיטן פנים צום ווייב: ― דו האסט
זיי נישט געקענט, ווייסטו ניט, וואס דאס איז געווען פאר א רב מרדכילע
און פאר א חנהלע! הערט איר (ער דרייט זיך אויס מיטן פנים צו מיר),
איר האט געהאט א זיידן מיט א באבע, וואס ווייסט איר? וואס ווייסט
איר, וואס פאר א זיידן מיט א באבע איר האט געהאט!
    
― איך ווייס, ― זאג איך ― אז איך האב געהאט א זיידן מיט א
באבע. זאגט, ווער זייט איר?
    
― אט וועט איר באלד הארכן, ― מאכט ער און פארקאטשעט
די ארבל כמעט ביז די עלנבויגנס און נעמט זיך אן בא דער בארד און
שאקלט זיך און רעדט מיט א ניגון און מיט א שמייכעלע: ― אייער
זיידע רב מרדכילע איז אליין געווען א קארסישעווער, פון קארסישעוו, און
האט געהאט אין קארסישעוו צוויי שוועסטער האט ער געהאט: נחמהלע
און זיסעלע; האט די נחמהלע געהאט צוויי מאנען, צוויי מאל, הייסט
דאס, חתונה געהאט; דאס ערשטע מאל טאקע פון קארסישעוו פאר לייבעלע קארסישעווער, אזוי האט מען אים גערופן; און דאס אנדערע מאל
האט זי חתונה געהאט פאר רב שמחהלען, טאקע ווידער פון קארסישעוו;
און דער רב שמחהלע קארסישעווער, אז ער האט חתונה געהאט, הייסט
דאס, פאר דער מומע נחמהלע, איז ער געווען אן אלמן איז ער געווען, ―
הערט זיך נאר צו מיט קאפ! דאס ערשטע ווייב זיינס איז אויך געווען א
קארסישעווער, זי האט געהייסן דבורהלע, און זי איז געווען, דבורהלע
הייסט דאס, טאקע דעם זיידנס אן אייגענע, איר פארשטייט? האט זי דער
זיידע אייערער חתונה געמאכט, איר הערט צי ניין, פאר זיינעם א שוואגער, טאקע רב שמחהלע, בשעת ער איז ניט געווען זיינער א שוואגער;
און ערשט נאכדעם, אז די דבורהלע איז געשטארבן, האט דער שמחהלע
גענומען אייער זיידנס שוועסטער, די מומע נחמהלע, און האט געהאט א
טאכטער, האט ער איר א נאמען געגעבן רייזעלע, נאך זיין מאמע רייזע,
וואס זי איז געווען טאקע אייער זיידנס א מומע; האט די רייזעלע רב
שמחהלעס נאכדעם חתונה געהאט פון מאנעסטרישטש, טאקע פאר אן
אייגענעם פון דער באבעס צד, מאירל האט ער געהייסן, ― איר פארשטייט, ווי דאס גייט? ס׳איז געקניפט און געבונדן!
    
― ס׳איז געקניפט און געבונדן! ― שלאגט אים איבער דאס ווייב.
― ער האט אבער פארגעסן זאגן, ווי אזוי געהער זיך אן רייזעלע מיט
איר מאן א קרוב? אט וועל איך אייך דערציילן! אייער באבע חנהלע פון
קארסישעוו האט געהאט א פעטער אין מעזשביזש, האט ער געהייסן נח...
    
― סקאצל קומט! ― שלאגט זי איבער דער מאן, ― זי איז פארפארן אזש קיין מעזשביזש צום פעטער נח! לאז מיך, וועל איך זיי קלאר
מאכן די משפחה אקוראט. הקיצור, אייער זיידנס אנדערע שוועסטער זי־סעלע האט געהאט א מאן פון הוליי־פאלי, רב לויניו האט מען אים גערופן; האט זי ניט געהאט קיין קינדער, האט זי זיך מיט אים געגט, און
האט חתונה געהאט דאס אנדערע מאל, פון מאנעסטרישטש, פאר איינעם
א געוויסן רב נפתלי מאנעסטרישטשער, און האט געהאט מיט אים אזוי
גרויס ווי פינף זין מיט זיבן טעכטער...
    
― פונקט קאפויר! ― שלאגט אים איבער דאס ווייב. ― זיבן זין
מיט פינף טעכטער.
    
― מיין איך זיבן זין מיט פינף טעכטער (ער ציילט אף די פינגער):
ברוכל, חיימל, יענקעלע, הערצעלע, בערישל, פישעלע, יוסעלע, און עטע־לע, רבקהלע, האדעלע, פייגעלע, קריינדעלע, ― אזוי דאכט זיך? איז
ברוכל געשטארבן, און יענקעלע האט חתונה געהאט קיין קארסישעוו, גענומען רייזעלע דער מומע נחמהלעס, וואס געהער זיך אן אייער זיידן רב
מרדכילע אן אייגענע פלימעניצע; האבן זיך, הייסט דאס, דער זיידע מיט
דער באבע משדך געווען, ― איר פארשטייט, ווי עס קייטלט זיך? ס׳איז
געקניפט און געבונדן! זאגט אפשר, אז ניין?
    
― יא, ― זאג איך ― ס׳איז געקניפט און געבונדן. וואס געהער
עס זיך אבער אן מיט אייך? ווער זייט איר?
    
― הערט־זשע ווייטער! ― מאכט ער צו מיר. ― אט דער נפתלי
מאנעסטרישטשער, וואס איך האב אייך געזאגט, האט דאך געהאט די עלטערע צוויי טעכטער: עטעלע און רבקהלע. האט עטעלע חתונה געהאט
פון ראדאמישל פאר רב משה לייב ראדאמישלערס א זון, וואס געהער זיך
אן מיט נפתלי מאנעסטרישטשער טאקע אן אייגענער, מחמת נפתליס א
שוועסטער האט חתונה געהאט פאר משה לייבס א ברודער, ― איר פארשטייט, וואס דא טוט זיך?
    
― און ווו האסטו אהינגעטאן רבקהלען? ― רופט זיך אן דאס
ווייב און וויל אנהייבן דערציילן פון רבקהלען, דערלאזט זי ניט דער
מאן; ער פארשטעלט איר דאס מויל מיט דער האנט און שרייט:
    
― האב צייט מיט רבקהלען! וואס האסטו קיין צייט ניט? זי וועט
זיין גאנץ! איך וועל זי אין קעשענע ניט באהאלטן! יא, ווו זשע האלט
איך? ― בא עטעלען, אפנים. האט עטעלע פון מאנעסטרישטש, הייסט
דאס, חתונה געהאט פון ראדאמישל, ווי איר ווייסט שוין, טאקע פאר אן
אייגענעם, און רבקהלע האט גענומען א מאן א פליאסק פון מאנעס־טרישטש, האט ער געהייסן הענעך, און האט געהאט מיט אים א טאכטער
גנענדל.
    
― גוט יום־טוב דיר! ― זאגט דאס ווייב. ― פון וואנען האט זיך
צו דיר גענומען גנענדל? גנענדל איז דאך גאר עטעלעס טאכטער פון
ראדאמישל!
    
― און איך וואס האב געזאגט?
    
― דו האסט געזאגט ― דער מומע רבקהלעס טאכטער.
    
― עס האט זיך דיר געחלומט! איך האלט נאך גאר אפילו נישט
בא רבקהלען.
    
― אוי! ― מאכט דאס ווייב און טוט א טאנץ־אונטער. ― מע קאן
דאך פון אים דעם שלאג באקומען! דו האסט דאך נארוואס אויסגערעכנט
דעם יחוס פון דער מומע רבקהלע, אז זי האט חתונה געהאט פון מאנעס־טרישטש, אפילו א סימן, זי האט גענומען א מאן א פליאסק, הענעך האט
ער געהייסן...
    
― זי פארדולט מיר דעם קאפ! ― מאכט דער מאן. ― ווו־זשע
האלט איך? יא, האט רבקהלע פון מאנעסטרישטש, הייסט דאס, געהאט
א טאכטער, מיין איך א זון, האט ער געהייסן מענדל, און עטעלע פון
ראדאמישל האט געהאט א זון, מיין איך א טאכטער, גנענדל, האבן זיי
צווישן זיך א שידוך געטאן, דאס הייסט, רבקהלעס טאכטער מענדל פון
ראדאמישל האט חתונה געהאט פאר עטעלעס זון גנענדל פון מאנעס־טרישטש, מיין איך פארקערט, רבקהלעס זון גנענדל פון מאנעסטרישטש
האט גענומען עטעלעס טאכטער מענדל פון ראדאמישל פאר א ווייב...
    
― טפו זאלסטו ווערן פאר אלע יידן! ― רופט זיך אן דאס ווייב
צום מאן, כאפט זיך אויף, טוט א פלעסק מיט די הענט. ― איר האט
  
אמאל געהערט, אז א זון זאל הייסן גנענדל און א טאכטער מענדל, אז
גנענדל זאל נעמען מענדלען פאר א ווייב?
    
― אז דו פארדולסט מיר דעם קאפ! ― זאגט צו איר דער מאן און
וויל דערציילן ווייטער, קומט אן מיין חיה־עטל:
    
― שוין געגרייט צום טיש, קומט עסן! רוף, ליובעניו, די געסט צום
טיש, זיי גערן אוודאי הונגעריק!
    
באם טיש קערט זיך איבער דער קרוב מיינער צו דער באבע נחמה־לעס פעטער פון מעזשביזש, וואס האט געהייסן נח, און דער נח האט געהאט, ווי יענער נח פונעם חומש, דריי זין; נאר יענעם נחס דריי זין האבן
געהייסן שם, חם און יפת, און דעם נחס דריי זין האבן געהייסן שימעלע,
כעמעלע און יאקל ― און ערשט דא ציט זיך אוועק א לאנגער פאדעם
פון קרובים און שידוכים צווישן זיך, געדרייט און געקייטלט, געקניפט
און געבונדן ― א מעשה אן אן עק! א שטיקל גליק, וואס דער פעטער
זלמן (מאריך ימים זאל ער זיין!) מישט זיך אריין אין מיטן:
    
― ווי טייער איז בא אייך פלייש אין בויבעריק, הא? בא אונדז אין
אווריטש איז פלייש ביוקר גדול. ווייסטו פארוואס? איבער דער טאקסע.
מיר האבן אונדזער אייגנס א בעל־טאקסע, איז ער א גרויסער הולטיי!
און אייער בעל־טאקסע איז אויך אזא הולטיי, הא? אלע בעלי־טאקסעס
זיינען גרויסע הולטייעס, ממזרים, ימח שמם! אפשר ניין! הא?...
    
מיין קרוב מיטן סאמעטענעם קאשקעט הערט אויף צו עסן, האלט
דעם גאפל אין דער לופטן און קוקט אפן פעטער זלמן, ווי א גזלן, למאי
ער האט אים איבערגעשלאגן סאמע אין מיטן. נאר דער פעטער זלמן
הערט אים, ווי דעם קאטער; ער טוט זיך זיינס: ער דערציילט מעשיות פונעם אווריטשער בעל־טאקסע און פון אווריטשער קהל און עסט בשעת
מעשה גאנץ געשמאק.
  
יח.
  
(מע באלייגט די משפחה. ― מיר פארן קיין אויסלאנד אין די בעדער אריין.)
    
― ווו באלייגט מען די „משפחה״? ― רופט זיך אן צו מיר נאכן
עסן מיין חיה־עטל פארזארגט. ― זיי זיינען טאקע זייער אנגעלייגטע
געסט, נאר פונדעסטוועגן אין דרויסן קאן מען זיי ניט לייגן.
    
― פרעג מיך עפעס גרינגערס! ― זאג איך. ― דעם פעטער זלמן
רעכן איך אויסבעטן אט־דא, אף דער וועראנדע; יענטל וועט שלאפן מיט
די קינדער; און דאס פארפאלק, וואס ס׳איז „געקניפט און געבונדן״, מעג
ליגן בא דער הייסער וואנט; לאזן זיי כאטש הנאה האבן פון דער דאטשע... ווי געפעלט דיר, חיה־עטל, דאס ווינטעלע, וואס האט א בלאז
געטאן? עס כמארעט זיך. מיר דאכט, עס וועט גיין א רעגן.
    
― אמן הלוואי! ― זאגט חיה־עטל ― די זון האט אזוי אנגעבראטן
דורכן טאג, אז עס וואלט שוין געמעגט, כלעבן, אונטערפרישן א ביסל אף
דער שיינער דאטשע! נא דיר א דאטשע! נא דיר „לופט״! גאט זאל
העלפן, עס זאל א גאס טאן א רעגן און פארטרינקען די דאטשעס מיט די
דאטשניקעס מיט גאנץ בויבעריק, רבונו של עולם!
    
עס געדויערט נישט לאנג, און דער הימל ציט זיך איבער מיט געדיכטע וואלקנס. עס ווערט מיטאמאל פינצטער־חושך, גלייך ווי עמעצער
האט פארלאשן די זון. די פייגעלעך האבן זיך באהאלטן אין די נעסטן.
די לופט ווערט אלע מינוט געדיכטער און שווערער. מיטאמאל שניידט־דורך א בליץ און פארבלענדט די אויגן, און באלד טוט א זעץ א דונער,
וואס קנאלט, הילכט און קאטשעט זיך פון איין עק וואלד ביזן אנדערן.
    
― איך האב מורא, עס וועט גיין א רעגן! ― רופט זיך אן דער
פעטער זלמן און קוקט אין הימל אריין. ― און גלייך ווי ער האט געטראפן; ער האט נאר אויסגערעדט, האט אנגעהויבן צו גיסן א שלאקסרעגן, אלעמאל געשמאקער, געדיכטער און שטארקער, און אלע מאל טוט
א בלישטש א נייער בליץ, וואס באלייכט דאס געדיכטע בלויע פינצטערניש, און א זעץ א דונער, א פאר איבערן גאנצן וואלד ― ט־ר־ר־ר־ר־ר!
    
― מיר דאכט, אז דער רעגן האט זיך פארקאטשעט נישט אף א
וויילע ― זאגט דער פעטער זלמן ― ער וועט, אם־ירצה־השם, גיין און
גיין און גיין.
    
― איר זאלט דערלעבן אנזאגן בעסערע בשורות! ― מאכט חיה־עטל דערשראקן און כאפט א קוק אלע מאל אין שטוב אריין.
    
― וואס קוקסטו זיך ארום אלע מינוט? ― רוף איך מיך אן צו
איר.
    
― איך קוק, ― זאגט זי ― צי סע קאפעט נישט פון דער סטעליע.
יא, סע קאפעט גלייך אין בעט אריין! מע דארף אונטערשטעלן א שיסל.
    
― בא אונדז אין אווריטש ― זאגט דער פעטער זלמן ― איז אויך
געווען אזא מבול, שוין דרינען א יאר עטלעכע און צוואנציק, און אפשר,
הא? אלע דרייסיק! עס האט פארטרונקען דעמאלט די גאנצע שטאט האט
דאס פארטרונקען! מע האט זיך געשיפט אף שיפלעך האט מען זיך געשיפט! ס׳איז געווען חושך איז געווען!
    
― ווו זייט איר ערגעץ? ― הער איך א קול פון שטוב. ― קומט
אהער! העלפט טראגן! ראטעוועט!...
    
איך טו זיך א ווארף אין שטוב אריין ― א צרה! אן אומגליק! דער
רעגן שמייסט דורך די פענצטער, און סע גיסט פון דער סטעליע, און
מיין חיה־עטל פארקאטשעט דאס קליידל אין וואסער. אין איין האנט
האלט זי א קאפן־קישעלע, אין דער אנדערער ― א פאן, וואס מע פרעגלט
איינגעמאכטס, און שרייט אין איין קול:
    
― גוואלד! העלפט טראגן! ראטעוועט! ראטעוועט!
    
― וואס טוסטו? ― זאג איך צו איר, ― וואס שלעפסטו פון
שטוב? לאמיר אנטלויפן, זיך ארויסראטעווען מיט די נפשות! ווו זיינען
ערגעץ די קלענערע קינדער?
    
― פאפאשא! אידי־קא סיודא! (טאטע, קום נאר אהער!) ― שרייען
צו מיר די קליינע חברה־לייט פונעם אנדערן חדר, שטייען מלא־שמחה
כמעט ביז די קנעכלעך אין וואסער און טאנצן און פאליאסקען זיך, מאכן
בולבעלעך און זינגען:
    
 דאזשדיק, דאזשדיק, פערעסטאן!
    
 מי פאיעדיעם נא יארדאן!...*
    
― גוואלד! גוואלד! גוואלד! ראטעוועט! מיר זיינען פארביי! ―
שרייט מיין חיה־עטל און צעלאזט די הענט און בלייבט שטיין אין וואסער, ווי פארגליווערט.
    
― די קינדער, די קינדער ראטעוועט ארויס! ― שרייט יענטל אף
א קוויטש און שטייט אף איין ארט.
    
― פאר וואס ראטעוועט מען ניט די קינדער? ― שרייט דאס פארפאלק און רירט זיך ניט פונעם ארט.
    
― ווייסט איר, וואס איך וועל אייך זאגן? ― שרייט דער פעטער
―――――
    
*) רעגן, רעגן, הער שוין אויף! מירן פארן אפן ירדן!
זלמן, ― עס וואלט גלייכער געווען, איר זאלט די קלענערע קינדער ערגעץ
אריבערטראגן, ווארעם עס וועט, שיינט מיר, זיין א מבול...
  
* * *
    
איך אייל מיך און פארשליס מיין באשרייבונג פון גלות דאטשע,
מחמת מיר האלטן, איך און מיין חיה־עטל, הייסט דאס, בא אוועקפארן
קיין אויסלאנד, אין די „ווארעמע בעדער״ אריין. די דאקטוירים געפינען, אז מיר באדארפן ביידע טרינקען אזעלכע מינים וואסערן און באדן
זיך אין די ווארעמע בעדער. און אגב ווילט זיך אונדז טאקע אביסל אנקוקן א וועלט; מהיכי־תיתי, אז גאט העלפט, מע קאן, פאר וואס ניט?...
די קינדער לאזן מיר איבער אין בויבעריק אף דער דאטשע, חלילה ניט
אליין; יענטל דעם פעטער זלמנס האבן מיר געמאכט פאר בעל־הביתטע
אין שטוב, און צוליב איר איז שוין פארבליבן דער פעטער זלמן אויך.
דאס פארפאלק, וואס איז „געקניפט און געבונדן״, האט אפילו אויך
שטארק חשק געהאט איבערצובלייבן בא אונדז איבערן זומער, האט זיי
מיין ווייב געגעבן אנצוהערעניש, אז עס וועט אין בויבעריק אן זיי, אם
ירצה השם, אויך זיין פריילעך, און זיי האבן גענומען דעם וועג. וווהין
פארן מיר ― ווייס איך נאך אליין נישט; מסתמא וועט אונדז שוין דער
דאקטער אפשיקן אהין, ווו מע באדארף. און מחמת מיר האלטן בא אפפארן אין אזא לאנד, ווו מע רעדט דייטש, באדארף מען זיך אנהייבן
געוויינען מיט זייער שפראך און געזעגענען זיך מיט אייך אף דייטש און
זאגן: „אדיע! צום ווידערזעעניש!״...
  
געשריבן אין יאר 1901
 
 