 די וואך ווערט 30 יאר זינט דער גרויסער יידישער שרייבער יצחק באשעוויס־זינגער איז אוועק אין דער אייביקייט. 
 איז כדאי צו הערן א רעדע וואס ער האט געהאלטן אויף יידיש אין שטאקהאלם אין דעצעמבער 1978 אין צוזאמענהאנג מיט זיין באקומען די „נאבל‟־פרעמיע. כאטש באשעוויס איז היינט באקאנט פאר זיינע ליטערארישע ווערק, איז ער אויך געווען א טאלאנטירטער רעדנער, וואס האט פארוויילט מענטשן מיט זיינע רעפעראטן, וויצן און אנעקדאטן (און זייער אפט א געמיש פון אלע דריי) אויף יידיש און ענגליש. 
 אין דער רעדע, וואס די ישראלדיקע מלוכישע ראדיא־נעץ „קול־ישראל‟ האט דערנאך טראנסמיטירט מיט א קורצן אריינפיר פון אפרים שעדלעצקי, דערקלערט באשעוויס פאר וואס ער שרייבט אויף יידיש. ער מאכט אויך א ביסל חוזק פון די, וואס האלטן, אז יידיש דארף א ווארט אויף אלץ, און דערקלערט מיט וואס יידיש שיידט זיך אונטער פון אנדערע שפראכן. ס׳איז שיין צו הערן זיין ווארשעווער לשון, עפעס וואס מע הערט היינט זעלטן. 
 מע קען אויך געפינען א צאל אנדערע רעקארדירונגען פון באשעוויסן אנליין. אט קען מען , למשל, הערן ווי ער לייענט פאר דריי פון זיינע דערציילונגען אויף מאמע־לשון. 
