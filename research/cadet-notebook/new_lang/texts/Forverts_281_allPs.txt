 דער פאליטישער מצב אין פוילן ערב דעם אויסבראך פון דער צווייטער וועלט־מלחמה איז געווען געשפאנט. דער דיקטאטאר יוזעף פילסודסקי, וועלכער האט פארכאפט די מאכט אין 1926, איז געשטארבן אין 1935. זיינע פאליטישע יורשים פון דער פוילישער סאציאליסטישער פארטיי זיינען געווען שוואך, בעת זייערע קעגנער פונעם רעכט־נאציאנאליסטישן לאגער זיינען געווארן אלץ מער פאפולער. זיי האבן געוואלט נאכמאכן די דערפאלגרייכע פאשיסטישע רעזשימען אין דייטשלאנד און איטאליע און אנגעהעצט אנטיסעמיטישע שטימונגען ביי דער קריסטלעכער באפעלקערונג. 
 אזא איז דער היסטארישער הינטערגרונט פונעם ראמאן, „דער קעניג פון ווארשע‟ , פונעם פוילישן מחבר, שטשעפאן טווארדאך, וואס איז לעצטנס ארויס אין אן ענגלישער איבערזעצונג. דער ראמאן הייבט זיך אן מיט א באקס־געשלעג צווישן דעם יידישן באקסער יעקב שאפירא און דעם קריסט, אנדזשיי זעמבינסקי. „צוויי ווארשעס האבן זיך אנגעזאמלט ארום דעם רינג, פרעמד איינע דער צווייטער‟. די דאזיקע צוויי ווארשעס האבן „גערעדט פארשיידענע שפראכן, געלעבט אין פארשיידענע וועלטן, געלייענט פארשיידענע צייטונגען און ארויסגעוויזן איינע לגבי דער צווייטער גלייכגילט אין בעסטן פאל אדער שינאה אין ערגסטן.‟ יידן און קריסטן האבן געוווינט אויף שכנישע גאסן אבער זיינען געווען צעטיילט ממש ווי דורך א ים. אזוי באשרייבט טווארדאך די פוילישע הויפטשטאט סוף–1930ער יארן. 
 אין דער פאליטישער אטמאספער פון יענער תקופה איז א באקס־געשלעג צווישן א יידישן און א קריסטלעכן באקסער געווען ניט סתם א טשיקאווע פארוויילונג. — דער ייד איז געווען א מיטגליד פון א קרימינעלער חברה, וואס האט אויסגעפרעסט שיצגעלט פון קליינהענדלער און בעל־מלאכות אין דער יידישער געגנט, בעת דער צווייטער איז געווען דער זון פונעם הויפט־פראקוראר פון פוילן און א פארביסענער שונא־ישראל. צווישן די צוקוקער פון דעם געשלעג איז געווען א בחור מיטן נאמען משה בערנשטיין, דער דערציילער פונעם ראמאן. ער האט באקומען א בילעט אויף דעם געשלעג פון שאפירא גופא, כאטש דעמאלט האט ער נאך נישט געוווסט, אז אט דער שאפירא האט מיט א טאג פריער ברוטאל דערמארדעט זיין טאטן, א קרעמער, דערפאר, וואס יענער האט ניט געהאט קיין אויסלייזגעלט פאר שאפיראס באנדיטן. 
 דער ראמאן איז פול געפאקט מיט רציחות, הריגות, זנות, שווינדל און אנדערע שרעקלעכע זאכן. טווארדאך האט ניט קיין רחמנות אויף זיין לייענער און שילדערט דאס מיט די סאמע מיאוסטע פרטים. פארשיידענע באנדעס האבן פארשיידענע פאליטישע פארבינדונגען. בראש פון שאפיראס חברה שטייט א פוילישער סאציאליסט, אן אמאליקער חבר פון פילסודסקין, וועלכע האט נאך אלץ גוטע פריינד אין די הויכע פענצטער פון דער מאכט. די דאזיקע באנדע באהאנדלט זייערע יידישע „קליענטן‟ אן רחמנות, אבער מען פארטיידיקט זיי קעגן די רעכטע נאציאנאליסטן. די טעג פון אט די לינקע באנדיטן זיינען אבער געציילטע, ווייל די נאציאנאליסטן גרייטן זיך צו פארכאפן די מאכט. 
 שאפירא איז א באנדיט, אבער ער האט כלומרשט א יידישע נשמה. נאך דעם, ווי ער דערהרגעט משהס טאטן, האט ער גענומען דעם זון צו זיך אין דער משפחה, כדי אים צוצוגרייטן פאר דער גזלנישער מלאכה. אבער אנשטאט צו ווערן א ווארשעווער באנדיט איז משה געווארן דווקא א גענעראל אין צה‟ל. ער זיצט אין זיין תל־אביבער דירה און שרייבט אט דעם ראמאן ווי א מין דין־וחשבון פון זיין לעבן. אויף דער עלטער איז ער געווארן אין גאנצן פארטאן אין זיינע זכרונות און האט אפילו פארגעסן אלע שפראכן אחוץ פויליש. 
 טווארדאך האט גוט דורכגעפארשט די תקופה, וואס ער באשרייבט, בפרט דאס יידישע לעבן אין ווארשע. ווען זיינע העלדן רעדן יידיש, איז דאס דער זאפטיקער ווארשעווער דיאלעקט, מיט אן איבערזעצונג אין די העורות. כדי איבערצוגעבן דעם פינצטערן קאלאריט פון דער ווארשעווער אונטערוועלט האט טווארדאך גענוצט קרימינעלע באריכטן פון די צייטונגען פון יענער צייט. א סברה, ער האט געשעפט מאטעריאל אויך פון עדי פארטנויס בוך, „דער שלעכטער רב און אנדערע מאדנע אבער אמתדיקע מעשיות פון דער יידישער פרעסע‟ , וואס נעמט אריין א היפשע צאל ביישפילן פון אזא מין. ס׳איז ניט קלאר, צי יעקב שאפירא האט א רעאלן היסטארישן פראטאטיפ, אבער ער האט יא א ליטערארישן פראטאטיפ. דאס איז דער יידישער „קעניג פון אדעס‟, בעניע קריק, דער העלד פון יצחק באבעלס „אדעסער דערציילונגען‟. באבעל האט געשריבן זיינע דערציילונגען אין די 1920ער יארן, ווען די אלטע אדעס איז שוין נישט געווען. בעניע קריק איז געווען א ראמאנטישע פיגור פונעם עבר, א טייל פון דער אדעסער נאסטאלגיע. 
 טווארדאך שאפט א נייע מיטאלאגיע פון דער אלטער ווארשע. ער ציט ווייטער די טראדיציע פון דער יידישער ליטעראטור. אין די ווערק פון שלום אש, יצחק באשעוויס, עוזר ווארשאווסקי און אנדערע מחברים פארנעמט די ווארשעווער אונטערוועלט א חשוב ארט. די דאזיקע טעמע איז ניט אזוי בולט אין די ווערק פון ניט־יידישע מחברים. ביז לעצטנס איז די יידישע ווארשע געווען אין גאנצן פארשאטן דורכן חורבן. מען האט אנגעשריבן א סך ליטערארישע ווערק וועגן דער ווארשעווער געטא און דעם אויפשטאנד, אבער ווייניק וועגן דעם יידישן לעבן אין ווארשע פארן חורבן. „דער קעניג פון ווארשע‟ איז א דרייסטער ליטערארישער עקספערימענט, וואס באהאנדלט ביידע טעמעס אויף אן אייגנארטיקן אופן. פונקט ווען דער לייענער מיינט, אז מען האט שוין גוט פארשטאנען, וואס עס קומט פאר מיט די העלדן, מאכט דער סיפור־המעשה א פלוצעמדיקן קער, און מען דארף פון דאס ניי באטראכטן דעם גאנצן ראמאן. 
