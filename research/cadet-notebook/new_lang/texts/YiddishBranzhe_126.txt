

אין דער צייט פון קאראנא־ווירוס (טאגבוך) 



 by באריס סאנדלער 
September 1, 2020March 28, 2021 Filed under:
איבערזעצונגען 

יעווגעני קיסין
מערץ 12
היינט האב איך שפאצירט מער ווי 5 שעה און דורכגעשפאנט 23\. 5 קילאמעטער. צוריק וועגס, שוין דערנענטערנדיק זיך צו אונדזער גאס, איז מיר פלוצעם איינגעפאלן די אידעע צו פירן א טאגבוך: היינט האבן האנס–דיטער און לינדע [1] מיך אינפארמירט, אז אונדזערע קאנצערטן מיט רענע פלעמינג [2] אין מינכן, דרעזדען און קאלאמאזו, וואס זיינען געווען פארפלאנירט אויפן 22סטן און 25סטן מערץ, און אויפן 15טן אפריל, זיינען אפגעשאפן געווארן (לינדע האט אנגעשריבן, אז עס וועט מעגלעך זיין ניט די לעצטע אפשאפונג). טשעכיע האט היינט פארמאכט די גרענעצן מיט 13 לענדער, אמעריקע האט פארבאטן דעם אריינפאר פון אייראפע (א חוץ בריטאניע) אויף א חודש — דעריבער וועל איך איצט פארברענגען פיל טעג אין דער היים און האבן מער פרייע צייט, ווי ביז אהער. אבי אט די מיטלען זאלן טאקע באמת העלפן די מענטשן אויסמיידן דעם ווירוס… האפנטלעך, וועט זיך מיר סוף–כל–סוף איינגעבן ברענגען צו אן ארדענונג מיין שלאף.
טראמפ איז, אוודאי, א פולשטענדיקער טיפש: פון אייראפע האט ער פארבאטן אריינפארן קיין אמעריקע, און פון כינע — ניט! און וואס איז דער זינען צו מאכן אן אויסנאם פאר בריטאניע? מע וועט דאך קאנען טרעפן קיין אמעריקע פון אלע אייראפעישע לענדער דורך בריטאניע! פון פראג, למשל, זיינען ניטא קיין דירעקטע פלוגן קיין ניו–יארק, דעריבער פליען מיר אהין שטענדיק דורך לאנדאן! נו, דאס, וואס טראמפ איז ניט קיין גרויסער חכם, ווייסט מען שוין לאנג, נאר אונדזערע רוסיש–יידישע „טראמפיסטן‟ הערן ניט אויף מיך איבערראשן און אריינברענגען אין כעס. ערשט נעכטן האט איינער פון זיי צעשיקט זיינע באקאנטע, איינשליסנדיק מיך, זיין אינטערוויו, ווי אויך ארויסזאגונגען פון א פאר אנדערע חסידים פון טראמפ… ווי זשע קאן מען מיט אזא אייזלשער פארעקשנטקייט צומאכן די אויגן אויף אלץ?! באמת, „החלות לנפל‟ — אויב מע האט פון אנהייב אן אונטערגעהאלטן אזא פירער, וועט מען ווערן פארזונקען אלץ טיפער און טיפער אין אט דער בלאטע.
דער פארק אין לעטנא פאר נאכט
מערץ 13
נעכטן האב איך זיך געלייגט שלאפן ארום 1 א זייגער ביי נאכט, גיך איינגעשלאפן און זיך אויפגעכאפט א פערטל צו 12 ביי טאג. געגאנגען שפאצירן אויף 3 שעה, דורכגעשפאנט 14\. 6 קילאמעטער, זיך אומגעקערט אהיים, איינגעשלאפן און נאך דעם געפילט זיך שלעפעריק דעם גאנצן אוונט. אפשר גראד אזעלכע שפאצירן אויף צענדליקער קילאמעטער וועלן ברענגען מיין שלאף אין ארדענונג?
מאריע [3] איז געקומען אויף א שעה. בשעתן שפאצירן און נאך דער סעסיע מיט מאריען האב איך געהערט די רעקארדירונגען פון בעטהאווענס קווארטעטן, געשפילט פונעם קווארטעט אויף אלבאן בערגס נאמען. זיי זיינען פארט געווען די בעסטע אין זייער דור! נאך דעם האב איך איבערגעלייענט ביזן סוף אלפרעדס [4] עסיי וועגן סטאלינען. ווי גוט, וואס איך האב זיך פארבונדן און זיך באקענט מיט אים! אבי נאר די גאנצע מעשה מיטן ווירוס זאל זיך וואס גיכער פארענדיקן, אזוי אז איך וואלט געקאנט פארן קיין בודאפעשט (מיט קארינאטשקען!) און ווידער זיך טרעפן מיט אלפרעדן און מארשען [5]!
דורכגעלייענט די ערשטע העלפט פון זיין עסיי וועגן אלעקסאנדר דעם 2טן.
מערץ 14
היינט איז באבע רחלס יארצייט. מיר האבן אויסגעטרונקען א ביסעלע וויין אין איר אנדענק. שוין 32 יאר… אויף די אלטע פאטאגראפיעס זעט זי אויס ווי א שטארקע פרוי, נאר איך געדענק זי שוין א שטילע און א ווייכע: א פנים, איבער דעם שווערן לעבן און דעם שלעכטן געזונט.
לאנג ניט געקאנט איינשלאפן, כאטש זייער געוואלט שלאפן, ווען כ׳האב זיך געלייגט אין בעט. אויפגעכאפט זיך זייער פרי און ווידער ניט געקאנט איינשלאפן. אויפגעוואכט זיך כמעט מיטאג.
קארינאטשקע האט מיר געוויזן אויפן פייסבוק א פאטאגראפיע, ווו דער פלאץ פון הייליקן מארק אין ווענעציע זעט אויס אבסאלוט ליידיק, ווי אויך ווידעא־רעקארדירונגען פון איטאליענער זינגען אויף זייערע באלקאנען\. קארינאטשקע, זשענעטשקע און איך האבן באזוכט זאראטשקען. צוריק וועגס זיינען מיר אריין אין א רוסישן מאגאזין נאך שפייז. איך האב דארטן אויסגעקוקט עטלעכע גוטע ביכער, מירן זיי קויפן מארגן.
היינט האב איך דורכגעשפאנט קנאפע 13 קילאמעטער. אין מיטן שפאציר בין איך לאנג געזעסן אויף א בענקעלע אינעם אלשאנסקי־צווינטער (אייערנעכטן האב איך שפאצירט אויפן נייעם יידישן בית–עולם, דורכגעגאנגען דארטן דורך די אלע אלייען); ס׳איז געווען גוט צו זיצן אונטער דער מילדער זון. די מאמע קאן עס ניט פארשטיין, ווייל אין איר עלטער רופן ארויס בית–עולמס און צווינטערס גאר אנדערע אסאציאציעס… אבי נאר זי זאל לעבן נאך כאטש א פאר צענדליק יאר!
ניקע איז געקומען צו פליען פון אקספארד. לויטן געזעץ מוז ער צוויי וואכן בלייבן אין קאראנטין.
ווייניק מענטשן אויף די גאסן. אייניקע רעסטאראנען גיבן ארויס שפייז דורך די פענצטער אויף takeaway. [נעם מיט זיך]
איבערגעלייענט (צום ערשטן מאל נאך פיל יארן) פושקינס „מאלצייט בשעת דער פעסט‟, דורכגעקוקט די נאטן פון קיויס [6] מוזיק און געזען פראגמענטן פון זאכאראווס [7] פילם.
ניקע האט דערציילט וועגן די שטרייטן מיט זיינע לינקע אוניווערסיטעט–חברים; זיי ווילן זיך דערשלאגן, מע זאל פארווערן די רעכטע פאליטיקערס ארויסטרעטן אין דעם Oxford Union. א מאלאדיעץ! ער האט אונדז דערקלערט דעם אונטערשייד צווישן gender און sex און דערציילט, אז ביי זיי אין אקספארד שטרייט מען וועגן דעם, צי קאן סעקסיזם זיין בלויז קעגן פרויען צי אויך קעגן מענער.
איבערגעלייענט אלפרעדס ארטיקל וועגן אלעקסאנדר דעם צווייטן.
קארינאטשקע האט מיר געוויזן אויפן פייסבוק א מערקווירדיק ליד וועגן קרוינווירוס, געשאפן און געזונגען פון גרוזינישע סטודענטן, וואס זיינען געבליבן שטעקן אין איטאליע. בראווא! אזא אויסגעצייכנט ליד אינעם גרוזינישן נאציאנאלן סטיל, און זיי זינגען אזוי ווונדערשיין!
מ׳האט געמאלדן, אז מארגן וועט אין איטאליע דורכגעפירט ווערן אן אלגעמיינע תפילה פון די גאניקעס, אפצושטעלן די מגפה: „פאטער נאסטער‟ און „אווע מאריא‟.
דער דענקמאל פון יאן זשיזשקא און דער מעמאריאל אין אנדענק פון די געפאלענע העלדן
מערץ 15
היינט בין איך געשלאפן גוט.
א מאדנע געפיל: געוויינטלעך, ווילט זיך זיין נענטער צו אנדערע מענטשן, כדי צו העלפן איינער דעם אנדערן, און איצט דארף מען טאן דווקא פונקט פארקערט, כדי צו העלפן זיך אליין און אויך די אנדערע…
ס׳האט זיך ארויסגעוויזן, אז אינעם רוסישן מאגאזין גיט מען ביכער אומזיסט. כ׳האב גענומען פיל ביכער, מ׳האט מיר געגעבן א קארטאן–פושקע פאר זיי. כל–זמן איך האב געווארט ביים מאגאזין אויף קארינאטשקען, וואס זי איז געקומען מיטן אויטא, איז צוגעפארן א גרעסערער אויטא, און א יונג פארפאלק האט אויסגעלאדן פון דארטן גאנצע קעסטעלעך מיט שפייז–פראדוקטן און אריינגעטראגן זיי אין א הויז.
ראנאלדא האט געמאלדן, אז ער וועט איבערמאכן זיינע צוויי פירשטערנדיקע האטעלן אין שפיטאלן. בראווא, ראנאלדא!
קארינאטשקע און איך זיינען אריין צו מומע מארינע. זאראטשקע איז אויך געקומען; מיר האבן געהאט מיט איר א וויכוח וועגן דעם, צי אלץ אין דער נאטור איז פולקום (אין צוזאמענהאנג מיט ברית אאז״וו). דערנאך בין איך געגאנגען שפאצירן און געשפאנט בסך–הכל 19\. 5 קילאמעטער. געזען א מאן ביי א פאסאזשיר–אויטא מיטן אפענעם באגאזשניק, און דארטן — מילי–מיליאסן טואלעט–פאפיר. כאטש באביש האט אויפגערופן דעם עולם ניט איינקויפן צו פיל סחורות אין מאגאזינען, טוט מען עס פארט… כ׳האב געפונען א גרין בערגל, וואס מע קען עס ניט זען אויף דער מאפע אינעם אייפאן, און שפאצירט איבער דעם. שפעטער, ווען ס׳איז שוין געווארן פינצטער, האב איך צום ערשטן מאל אין לעבן שפאצירט אינעם וויטקאוו פארק, ווו עס שטייט א דענקמאל יאן זשיזשקען און א מעמאריאל אין אנדענק פון די געפאלענע העלדן.
פארן שלאפן בין איך אריינגעגאנגען צו מייניקע, פארגעלייגט אויסצוקלייבן ביכער דער מאמען און אלאטשקען; זיי האבן גענומען א סך. געלייענט דער מאמען און אנע פאוולאוונען אויף א קול שוקשינס [8] „מיל פארדאן, מאדאם!‟ (זיי האבן פריער ניט געוווסט די דאזיקע דערציילונג).
דעם גאנצן טאג האט מען געווארט אויף דער מיטטיילונג פון דער רעגירונג, וואס האט אפגעהאלטן א זיצונג פון 4 א זייגער ביי טאג ביז ארום 11\. 30 אין אוונט, מכוח דעם, צי מע זאל איינפירן א פולן קאראנטין צי ניט. דער באשלוס איז געווען, אז מע וועט איינפירן א קאראנטין אויף 8 טעג: מע וועט מעגן ארויסגיין פון שטוב בלויז אויף ארבעט, נאך שפייז–פראדוקטן, אין אפטייק, צוליב דרינגלעכע פאמיליע–ענינים, פאר זארג וועגן קרובים. ס׳וועט דערלויבט זיין צו שפאצירן אין פארקן און וועלדער, נאר ס׳ווערט רעקאמענדירט זיך האלטן אויף א דיסטאנץ פון צוויי מעטער פון אנדערע מענטשן.
פארן שלאפן האב איך געלייענט דאס פארווארט צו דער צווייטער אויסגאבע פון ע. ה. קארס [9] „וואס איז געשיכטע?‟. כ׳האב ניט געוווסט, אז אין יענער צייט זיינען געווען אזעלכע אפאקאליפטישע שטימונגען צווישן די בריטאנישע אינטעלעקטואלן.
מערץ 16
געשלאפן גוט. אינעם לעצטן חלום האב איך פאנטאזירט וועגן דעם, וואס איך וואלט געזאגט טראמפן, ווען איך וואלט אים באגעגנט. דער לעצטער וואריאנט, גלייך פארן אויפכאפן זיך, איז געווען אזא: „עך, מיסטער פרעזידענט, א שאד, וואס איך בין ניט קיין האמאסעקסואליסט, אניט וואלט איך אייך אנגעכאפט ביי די בצים!‟.
מע דארף אים טאקע אנכאפן, ווי געהעריק, ביי די בצים, ווי אויך זיין פריינדל דזשאנסאנען: אין אמעריקע און בריטאניע איז מיטן קאראנע־ווירוס א תוהו–ובוהו.
נייעס פון איטאליע: „לויט די פארלויפיקע פלענער אויף דער קומענדיקער פאזע פונעם קריזיס, וועלן די קרבנות פון קאראנע־ווירוס קאנען געלאזט ווערן צו שטארבן, אויב זיי זיינען אלט 80+ אדער שלאפע‟. ס׳ארא קאשמאר…
כ׳האב אונטערגעחתמעט א ווענדונג קעגן דער „קאנסטיטוציאנעלער איבערקערעניש‟ און איבערגעשיקט זי מיינע מיטדענקערס אין מאסקווע.
געגאנגען מיט קארינאטשקען נאך שפייז–פראדוקטן, דערנאך — אויף א שפאציר אין ריגעראווי סאדי. צוריק וועגס, לויט קארינאטשקעס בקשה, בין איך אריין אינעם רוסישן מאגאזין צו קויפן הרעטשקע, נאר דארטן האט מען זיך בלויז צעלאכט: ניטא קיין הרעטשקע, און אלע ווילן זי. אפשר וועט מען זי ברענגען מארגן, אפשר דאנערשטיק. דערפאר אבער האט מען אוועקגעשטעלט אויף א פאליצע דעם צווייטן באנד פון וו. דאלס [10] זאמלונג „רוסישע שפריכווערטער‟ (נעכטן איז געווען בלויז דער ערשטער באנד), וואס כ׳האב אים גענומען בחינם. אין אלגעמיינעם סך–הכל האב איך שפאצירט אריבער 10 קילאמעטער.
אויף די גאסן און אינעם פארק זיינען ניט ווייניקער מענטשן, ווי נעכטן, נאר היינט איז דאך א וואכעדיקער טאג, אזוי אז דער קאראנטין, אוודאי, האלט מענטשן אין דער היים. פיל אויטאס. צום באדויערן, ווייט ניט אלע מענטשן סטארען זיך האלטן די צוויי–מעטער דיסטאנץ.
געלייענט קארס בוך.
המשך קומט

[1] האנס–דיטער און לינדע — דייטשישער און אמעריקאנער אימפרעסאריאס[2] פלעמינג, רענע — בארימטע אמעריקאנער זינגערין[3] מאריע — קיסינס פיזיאטעראפעווטין[4] ריבער, אלפרעד — א היסטאריקער, פראפעסאר פונעם צענטראלן אייראפעישן אוניווערסיטעט אין בודאפעשט[5] זייפערט, מארשע — זיין פרוי, אויך א היסטאריקער און א פראפעסאר פונעם צענטראלן אייראפעישן אוניווערסיטעט[6] קיוי, צעזאר (1835־1918) — רוסישער קאמפאזיטאר און מיליטערישער אינזשעניר[7] זאכאראוו, מארק (1933־2019) — סאוועטישער טעאטער־ און קינא־רעזשיסאר[8] שוקשין, וואסילי (1929־1974) — סאוועטישער אקטיאר, רעזשיסאר, שרייבער[9] קארר, עדוארד האללעט (1892־1982) — בריטישער היסטאריקער, פאליטאלאג, דיפלאמאט[10] דאל, וולאדימיר (1801־1872) — רוסישער שרייבער, עטנאגראף, לעקסיקאגראף



Share this:TwitterFacebookPrintLike this:Like Loading...

Related
 


Tagged: fasad 
Post navigation


Previous Post
מעשיות פון הינטער… דער ביבליאטעק 

Next Post
עס שעפטשעט מיר דאס הארץ 



