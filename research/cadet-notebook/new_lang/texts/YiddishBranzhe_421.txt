

אהרן ווערגעליס: צום 100סטן געבוירן־טאג 



 by באריס סאנדלער 
June 1, 2018June 6, 2018 Filed under:
עסייען
פערזענלעכקייטן 

עלנטקייט פון א יידישן רעדאקטאר
גענאדי עסטרייך
אין יאר 1961 האט זיך אין מאסקווע אויף דער קיראווא־גאס (היינט מיאסניצקאיא) באוויזן אויפן פאסאד פונעם הויז נומ׳ 17 א רויט שילדל אויף צוויי שפראכן, רוסיש און יידיש. דאס שילדל — דאס איינציקע פון אזא מין אין גאנץ סאוועטן־פארבאנד, אויסער דער יידישער אויטאנאמער געגנט (ביראבידזשאן) — האט אפגעשפיגלט דעם באשלוס, אנגענומען מיט בויך־גרימעניש ערגעץ ארום דעם קרעמל, וואס האט געמיינט: זיך ארויסרייסן פונעם תחום פון דער אזוי גערופענער „ביראבידזשאנער מאדעל‟ מכוח דעם יידישן לעבן אין לאנד.
דער ערשטער נומער פונעם זשורנאל ״סאוועטיש היימלאנד״, מאסקווע, 1961
במשך פון דער צווייטער העלפט 1950ער יארן האבן די שליחים פון אויסלאנד, באזונדערס די קאמוניסטישע, קיין רו נישט געגעבן דער סאוועטישער רעגירונג, פאדערנדיק אויפצושטעלן די יידישע קולטור־אינסטיטוציעס, וועלכע זיינען פארניכטעט געווארן, אפטלעך, צוזאמען מיט זייערע מיטארבעטער, אין סטאלינס צייטן. אויף די טענות פון די אויסלענדישע פארטיי־חברים האט די מאכט געהאט איין ענטפער: מיר האבן ביראבידזשאן. דארט גייט ארויס א צייטונג אויף יידיש — און ס׳איז גאנץ גענוג, ווייל די יידן דארפן שוין מער נישט האבן זייער אייגענע שפראך. אבער די שליחים האבן זיך איינגעשפארט, דערצו האבן זיך געהערט אויך קולות אינעם לאנד גופא, בפרט פונעם פאראיין פון סאוועטישע שרייבערס, מיט פאדערונגען אויפצושטעלן די יידישע פעריאדישע פרעסע, ביכער־פארלאג, יידישן טעאטער. אז מע לעבט דערלעבט מען — אזוי האט זיך אין א טאג באוויזן דאס רויטע שילדל מיטן אויפשריפט: „רעדאקציע פונעם זשורנאל ׳סאוועטיש היימלאנד׳‟.
פון איין זייט, האט דער נאמען פון דער אויסגאבע געקלונגען פאטריאטיש, און פון דער צווייטער זייט, געגעבן צו פארשטיין, אז אין דעם שטעקט אויך א געוויסע המשכדיקייט פון טראדיציעס: צוויי ליטערארישע אלמאנאכן, וועלכע פלעגן א מאל דערשיינען אין מאסקווע, האבן געהייסן „סאוועטיש‟ (1934־1941) און „היימלאנד‟ (1947־1948).
פון דעסטוועגן, איז די טעמע ״ביראבידזשאן״ סיי־ווי נישט פארשווונדן געווארן פונעם סדר־היום כמעט ביזן סוף פון דער סאוועטישער מאכט. אמת, דער פראפאגאנדע־אנדייט האט זיך געביטן. אין כרושטשאווס צייט האט מען דעם ביראבידזשאנער דורכפאל דערקלערט דערמיט, אז די יידן ווילן זיך נישט באגרענעצן מיט די נאציאנאלע דלת אמות פון זייער שפראך און קולטור; אבער שפעטער, אין ברעזשנעווס ממשלה האט די יידישע אויטאנאמע געגנט געדינט (קודם־כל, פאר די געטרייע אנהענגער פון קאמוניסטישן רעזשים) ווי א מוסטער פון דעם, ווי ס׳איז דערפאלגרייך געלייזט געווארן אינעם לאנד פון סאציאליזם „די יידישע פראגע‟. אזוי אז ס׳איז גאר נישט צופעליק, וואס דווקא דער ביראבידזשאנער תושב אדאלף שאיעוויטש איז אין דער סטאגנאציע־צייט געשטעלט געווארן אין שפיץ ווי דער הויפט־רב פון מאסקווער קהילה; און דער באקאנטער יידישער קאמער־טעאטער, אנגעפירט פונעם מאסקווער ייד יורי שערלינג, איז פארמעל צוגעשריבן געווארן צו דער ביראבידזשאנער פילהארמאניע. ס׳איז אבער קלאר, אז געטאן איז עס געווארן ווי א קעגן־פראפאגאנדע קלאפ דער אמענדירונג פון דזשעקסאן־וועניק.

אין ביראבידזשאן האט זיך אנטפלעקט דער פאעטישער טאלאנט פונעם קומענדיקן הויפט־רעדאקטאר…

אוודאי, איז נישט צופעליק פארגעלייגט און באשטעטיקט געווארן די קאנדידאטור פונעם דיכטער אהרן ווערגעליס צו פארנעמען דעם רעדאקטארישן פאסטן פונעם זשורנאל „סאוועטיש היימלאנד‟. אהרן ווערגעליס (1918־1999) איז טאקע געבוירן געווארן אין אוקראינע, אינעם שטעטל לובאר, וואלינער גובערניע, אבער אין יאר 1932 האט די משפחה ווערגעליס אריבערגעוואנדערט אין בירא־בידזשאנער נאציאנאלן ראיאן אויפן ווייטן־מיזרח, וואס האט אין גיכן באקומען דעם סטאטוס פון אן אויטאנאמער געגנט. דארט האט זיך אנטפלעקט דער פאעטישער טאלאנט פונעם קומענדיקן הויפט־רעדאקטאר.
צומאל פלעגט מען אים האלטן פארן „ערשטן ביראבידזשאנער דיכטער‟, נאר ס׳איז נישט ריכטיק. די ערשטע פאעטישע שורות אין דער יידישער אויטאנאמיע זיינען פובליקירט געווארן פונעם יונגן עמנואל קאזאקעוויטש (1913־1962). נאך דער מלחמה איז ער אין גאנצן אריבער צו שאפן אויף רוסיש. אין 1940 זיינען דריי ביראבידזשאנער שרייבער אנגענומען געווארן אינעם אלפארבאנדישן פאראיין פון סאוועטישע שרייבער: ווערגעליס, קאזאקעוויטש און בוזי מילער (1913־1988). שוין אין יענער צייט האט אין ביראבידזשאן געוווינט נאר בוזי מילער. מיט א געוויסן איבעררייס פון יארן, אפגעשמאכט אין „גולאג‟, האט בוזי מילער אפגעלעבט דארטן ביז זיינע לעצטע טעג.
אין יענעם 1940סטן יאר האט ווערגעליס באקומען אויך דעם דיפלאם פונעם מאסקווער פעדאגאגישן אינסטיטוט, ווי אויך ארויסגעלאזט זיין ערשטע לידער־זאנלונג. אין דעם אינסטיטוט איז ער אנגענומען געווארן אויפן יידישן אפטייל, אבער צו דער צייט פונעם פארענדיקן אים האט שוין קיין יידישער אפטייל ביים אינסטיטוט נישט עקזיסטירט. אין 1938 זיינען געשלאסן געווארן כמעט אלע יידישע לערן־אנטשטאלטן, אויסער די גרענעצן פון דער יידישער אויטאנאמער געגנט. זעט אויס, אז ווערגעליס איז אין די יארן פון אננעמען אים אין שרייבער־פאראיין געווען צווישן די יינגסטע. צווישן די ערשטע איז ער אויך אוועק אויפן פראנט. א צייט האט מען אים געהאלטן פאר אן אומגעקומענעם; די צייטונג „אייניקייט‟ האט אפילו וועגן דעם מיטגעטיילט. נאכן דעמאביליזירן זיך האט ווערגעליס זיך אומגעקערט קיין מאסקווע, ווו ער איז געשטעלט געווארן אנצופירן מיט דער יידישער רעדאקציע ביים ראדיא, געווארן דער סעקרעטאר פון דער יידישער סעקציע ביים שרייבער־פאראיין, ווי אויך א מיטגליד פון דער רעדאקציע־קאלעגיע ביים אלמאנאך „היימלאנד‟.
אין יאר 1948 זיינען אלע ערטער, ווו ווערגעליס האט געארבעט, ארונטעגעפאלן אונטער סטאלינס רעפרעסיע־מאשין. ווערגעליס איז געבליבן צווישן די געציילטע ניט־ארעסטירטע. זיינע שונאים וועלן עס פארטייטשן אויף זייער אייגענעם אופן: ער האט זיכער מיטגעארבעט מיט די זיכערהייט־ארגאנען. די צוטריטלעכע ארכיוו־מאטעריאלן באשטעטיקן עס נישט, שוין אפגערעדט, אז צווישן די רעפרעסירטע פלעגן זיך טרעפן אזעלכע, וואס האבן מיט די דאזיקע „ארגאנען‟ אקטיוו מיטגעארבעט, למשל, איציק פעפער. די לאגיק פון די קאגעבע־לייט איז שווער צו באנעמען. ס׳איז קלאר נאר איין זאך: פאר די געבליבענע אויף דער פריי איז עס געווען גאר נישט קיין לייכטע צייט. סטאלינס טויט אין מארץ 1953 האט מבטל געווען די סכנה פון ווערן ארעסטירט; צוריק גערעדט, איז פאר די יידיש־טוער געבליבן די פראבלעם פון געפינען זיך אן ארבעטן אין געביט פון יידיש.

זינט דעמאלט ווערט דער נאמען ווערגעליס אפט דערמאנט אין דער מערבדיקער פרעסע…

דאס מזל האט ווערגעליסן צוגעשפילט; אין 1955 הייבט ער אן ארבעטן אינעם אפאראט פון שרייבער־פאראיין, אונטער דער פירערשאפט פונעם באוווסטן סאוועטישן שרייבער באריס פאליעוואי. אין יענער צייט איז פאליעוואי געשטאנען אין שפיץ פון דער אזוי גערופענער אויסלענדישער קאמיסיע ביים שרייבער־פאראיין. זינט דעמאלט ווערט דער נאמען ווערגעליס אפט דערמאנט אין דער מערבדיקער פרעסע (אין די סאוועטישע אויסגאבעס האט קיין יידישע כראניק בכלל נישט עקזיסטירט).
ווערגעליס באטייליקט זיך אין די שמועסן מיט יידישע און ניט־יידישע טוערס, וועלכע פלעגן באזוכן מאסקווע. זיינע לידער, איבערגעזעצט אויף רוסיש, דרוקן זיך אין ליטערארישע זשורנאלן, אינעם פארלאג „סאוועטסקי פיסאטעל‟ (סאוועטישער שרייבער) דערשיינט זיין זאמלונג „זשאזשדא‟ (דורשט). וואס שייך זיך דרוקן אין יידיש, איז נאך אלץ ניטא ווו. די סאוועטישע יידן „נייטיקן זיך נאך אלץ נישט‟ אין זייער מאמע־לשון. אבער אין מארץ 1959 ווייזט זיך פלוצעם ארויס, אז זיי דארפן אים פארט האבן. דעמאלט האט, סוף־כל־סוף, דערזען די ליכטיקע שיין דאס ערשטע אין סאוועטן־פארבאנד (נאך אן איבעררייס פון איבער צען יאר) יידיש בוך — א באנד געקליבענע דערציילונגען פון שלום־עליכמען, לכבוד זיין 100־יאריקן יוביליי. אז מע בלייבט לעבן, דערלעבט מען…
א פארזאמלונג פון דער יידישער אינטעליגענץ, ארגאניזירט דורכן ״אנטי־ציאניסטישן קאמיטעט פון יידן״. אין דער ערשטער ריי זיצן באקאנטע טוער פון סאוועטישער קולטור, קינא, מיליטער פון א יידישן אפשטאם. אהרן ווערגעליס — דער ערשטער פון לינקס
גראד ווערגעליסן האט עמעצער אונטערגעזאגט אנצושרייבן דעם גורלדיקן בריוו צו ניקיטא כרושטשאוון, און אין דעם בריוו צו באגרינדן די וויכטיקייט פון שאפן אונטערן דאך פונעם שרייבער־פאראיין א זשורנאל אויף יידיש. און אין יאר 1961 האט דער סעקרעטאריאט פונעם שרייבער־פאראיין באשטעטיקט ווערגעליסן פארן הויפט־רעדאקטאר פונעם זשורנאל „סאוועטיש היימלאנד‟. נישט ווייניק יידישע שרייבער פון עלטערן דור זיינען געווען קאטעגאריש קעגן. פאר זיי איז ער געווען סתם א קאריעריסט, דערצו נאך מיט א שווערן כאראקטער. נישט יעדער האט אים דערלאנגט די האנט. די אנדערע האבן שטיל געווארטשעט הינטער זיין פלייצע, און דאך אריינגעשיקט אינעם זשורנאל זייערע ווערק צו פובליקירן. א ברירה האבן זיי געהאט: קיין אנדערע פעריאדישע פובליקאציע אין יידיש איז אין סאוועטן־פארבאנד נישט געווען, סיידן די פראווינציעלע צייטונג „ביראבידזשאנער שטערן‟. ווי עס זאל נישט זיין, האט זיין רעדאקטארישער פאסטן געלייזט דעם ווייטערדיקן גורל פון אהרן ווערגעליסן.
דער רעדאקטארישער פאסטן פון א סאוועטישן יידישן זשורנאל האט זיך תיכף־ומיד פארוואנדלט אין א סכנהדיקן וואפן אויף דער פראנט־ליניע פון דער קאלטער מלחמה קעגן מערב. שוין דער ערשטער ארויספאר פון ווערגעליסן אין די פאראייניקטע שטאטן אין נאוועמבער 1963 איז גלייך געווארן א געשעעניש, וואס איז ברייט באהאנדלט געווארן אין דער אמעריקאנער פרעסע און אפילו אין קאנגרעס. יעדער קעמפער פון דער קאלטער מלחמה האט געמוזט (און מוז נאך היינט אויך) קענען כסדר ליגנערן, וועגן וואס עס זאל נישט געווען גיין די רייד. דערביי האט מען געדארפט האבן א טאלאנט אויפריכטיק ארויסווייזן דעם כעס, אויב דער אידעאלאגישער קעגנער אדער פשוט א נארמאלער מענטש האט נישט געגלייבט דיינע רייד. מיט איין ווארט, עס האט זיך געפאדערט נאטירלעך אויסצופירן די ראלע פון א מענטש, וואס טראגט דער וועלט „דעם אבסאלוטן אמת‟. ווערגעליס האט געשפילט זיין ראלע גלענצנדיק. ער האט זיך געקאנט האלטן פאר א זיגער. אמת, זיינע זיגן האבן זיך אויסגעדרייט קעגן אים אליין — ער האט פארלוירן די שטיצע אפילו פון די מערבדיקע טוער, וועלכע האבן ביים אנהייב געוואלט זיך מיט אים חברן.
ס׳איז שווער צו זאגן, צי ווערגעליס האט א מאל געהאט פריינד צווישן די יידישע שרייבער. איך דערמאן זיך אין זיין 70־יאריקן יוביליי, וואס איז אפגעמערקט געווארן מיט א באנקעט אינעם מאסקווער לוקסוס־רעסטאראן „פראגא‟. ביים טיש זיינען געזעסן די מיטארבעטער פון דער רעדאקציע, מיטגלידער פון זיין משפחה און צוויי הויכגעשטעלטע געסט פונעם קאמוניסטישן צענטראל־קאמיטעט. איך קען זיך נישט דערמאנען קיין איינעם נישט, וואס ס׳וואלט געקאנט אריין אין דער רשימה פון זיינע „פריינד‟.

ס׳רוב יידישע שרייבער האט ער נישט ליב געהאט, און אייניקע — פשוט נישט געקאנט פארטראגן…

במשך פון דריי מיט עפעס יאר איז מיר, ווי דעם פאראנטווארטלעכן סעקרעטאר פונעם זשורנאל, אויסגעקומען כמעט יעדן טאג קאנטאקטירן מיטן רעדאקטאר. פון אט די טרעפונגען האט זיך ביי מיר געשאפן א געפיל, אז ס׳רוב יידישע שרייבער האט ער נישט ליב געהאט, און אייניקע — פשוט נישט געקאנט פארטראגן. ווערגעליסן איז פרעמד געווען דער זשאנער פון פירן א נשמה־געשפרעך. וואס שייך דעם חוש פאר הומאר, האט ער אים פאקטיש בכלל נישט געהאט. עס האט זיך געדאכט, אז אין דעם מענטשן איז געווען צו פיל גאל — סיי זיין אייגענער און סיי יענער, וואס מע פלעגט אויף אים אויסגיסן (צו מאל אומזיסט) אין די פארגאנגענע צענדליקער יארן.
די סביבה פון זיין עקזיסטענץ איז געווען א בייזע, א גיפטיקע. וועגן ווערגעליסן פלעגט מען זאגן, אז „ער האט ליב קינדער און הינט, נאר נישט מענטשן‟. ווען ער האט זיך צעבראכן א היפט, אבער גאר אין גיכן זיך געשטעלט אויף די פיס, האט איינער פון די כסדרדיקע מחברים (כ׳ווייס ווער, כ׳וועל עס אבער נישט זאגן!) זיך אנגערופן: „דאס שווארץ יאר נעמט אים נישט!‟ ס׳האט מיך דעמאלט ממש א שנייד געטאן. נאך מער: א וועלט מיט פארדראסן, צו מאל טייטלעכע, האבן זיך אנגעזאמלט אין דער אנגעפלאגטער ליטערארישער סביבה. מעגלעך דערפאר איז אים גרינגער געווען קאמוניקירן מיט מענטשן פון אנדערע פראפעסיאנעלע סביבות — אקטיארן, מוזיקער, מאלער. פשוטער און היימישער האט ער זיך געפילט מיטן יינגערן דור שרייבער.
אהרן ווערגעליס מיטן קאסמאנאווט ניקאלאי בערעגאוווי אין דער רעדאקציע פון ״סאוועטיש היימלאנד״
לידער האט ווערגעליס געשריבן פארשיידענע, בתוכם גוטע. ער איז געווען א גלענצנדיקער איבערזעצער פון דער רוסישער פאעזיע. ליב געהאט די רעדאקטארישע ארבעט. דערמיט האט ער געלעבט. זיין פובליציסטיק און פראזע איז מערסטנס ליטעראריש מיסט פון דער תקופה. א סך פון זיינע לייענער האבן געלייענט אויף רוסיש זיין בוך „זעכצן לענדער, איינגעשלאסן מאנאקא‟ (אויף יידיש האט עס געהייסן „רייזעס‟), אנטדעקנדיק פאר זיך נייע לענדער. דער זשאנער פון קינא־ און ליטעראטור־רייזעס איז געווען אין סאוועטן־פארבאנד פאפולער, קודם־כל, צוליב דעם, וואס זעלטן ווער האט געקאנט זיך ארויסרייסן קיין אויסלאנד. אין 1991 האב איך מיטגעטיילט ווערגעליסן, אז איך קלייב זיך פארן קיין אקספארד זיך לערנען. דעמאלט האט ער מיר געזאגט: „איך בין אייך מקנא‟. ווען כ׳האב אים דערמאנט אין זיינע „16 לענדער‟, האט ער א מאך געטאן מיט דער האנט: „דאס איז געווען גאר עפעס אנדערש‟.
א דאנק אים, איז דערמעגלעכט געווארן, אז אין יאר 1962 זאל אין מאסקווע געשאפן ווערן א יידישער דראמאטישער אנסאמבל, וואס איז שפעטער געווארן דער טעאטער „שלום‟. און אין 1981 — די „גרופע פון יידישע רעדאקטארן‟ ביי די העכסטע קורסן פונעם מאסקווער ליטעראטור־אינסטיטוט. מיט זיין הילף איז אין 1984 דערשינען דער גרויסער רוסיש־יידישער ווערטערבוך. פארשטייט זיך, אז אויך נישט ווייניק גוטע זאכן זיינען נישט מקוים געווארן, אבער דאס איז שוין נישט זיין שולד.
צי עס לוינט אונדז יא, צי נישט, פארנעמט אהרן ווערגעליס א בכבודיק ארט אין דער געשיכטע פון סאוועטישן יידנטום אין דער צווייטער העלפט פון 20סטן יארהונדערט.

Share this:TwitterFacebookPrintLike this:Like Loading...

Related
 


Tagged: fasadjewspoetryresearchYiddish 
Post navigation


Previous Post
א יידישער פילם, געמאכט אין א צייט פון זיצן אויף טשעמאדאנען (6) 

Next Post
על נהרות בבֿל 



