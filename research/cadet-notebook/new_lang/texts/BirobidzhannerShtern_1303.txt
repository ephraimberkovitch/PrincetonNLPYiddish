
 &nbsp; מיט 125 יאר צוריק איז געבוירן געווארן וולאדימיר מאיאקאווסקי (7 יולי 1893 – 14 אפריל 1930) –&nbsp; רוסישער סאוועטישער פאעט, איינער פון די גרעסטע פאעטן פונעם צוואנציקסטן יארהונדערט. 
 חוץ פאעזיע, האט מאיאקאווסקי ארויסגעוויזן זיך ווי א דראמאטורג, קינארעזשיסאר, סצענאריסט, אקטיאר, קינסטלער, רעדאקטאר פון די זשורנאלן ״לעפ״ (לינקער פראנט) און ״נייער לעפ״. 
 דאס ערשטע ליד האט וולאדימיר מאיאקאווסקי אפגעדרוקט אונעם אומלעגאלן זשורנאל ״פראריוו״ (דורכרייס), וואס האט זיך ארויסגעגעבן אין דער דריטער גימנאזיע, ווו ער האט זיך געלערנט. וועגן אט דעם ליד האט מאיאקאווסקי שפעטער געזאגט: ״ס׳האט זיך באקומען זייער א רעוואליוציאנערע ליד און אין דער זעלבער מאס א גרויליקע״. 
 אין מאסקווע האט מאיאקאווסקי זיך באקענט מיט די רעוואליוציאנער געשטימטע סטודענטן, מע האט אים דריי מאל ארעסטירט, אין תפיסה האט ער 11 חדשים פארבראכט אין איינצל־קאמער, האט ווייטער געשריבן לידער. נישט געקוקט אויף דער קריטישער באציונג צו דער אייגענער פאעזיע, האט מאיאקאווסקי טאקע די תפיסה־העפט גערעכנט פארן אנהייב פון זיין שאפונג. 
 
 אין 1925 יאר האט מאיאקאווסקי באזוכט אמעריקע. מע האט אים דארטן ווארעם אויפגענומען, דער פאעט האט דורכגעפירט א סך באגעגענישן, לעקציעס, שאפערישע אוונטן. אט וואס האט וועגן אים געשריבן שכנא עפשטיין אין דער צייטונג ״פרייהייט״ (9 אויגוסט 1925 יאר): 
 ״וולאדימיר מאיאקאווסקי איז דא כמעט אומבאוווסט. אין סאוועטן־פארבאנד איז אבער ניטא קיין איין אינטעליגענט, קיין איין ארבעטער, וואס זאל ניט וויסן פון אים: ער איז פאפולער צווישן די פויערים, באליבט ביי די קינדער, זיינע ווערק ווערן פארשפרייט אין מיליאנען עקזעמפליארן. אויך אין אייראפע איז ער בארימט. ער איז איבערזעצט אויף פארשיידענע שפראכן. ס׳איז שוין דא וועגן אים א גאנצע ליטעראטור. אפילו זיינע קעגנער גיבן צו, אז ער איז איינער פון די גרעסטע טאלאנטן אין דער וועלט… 
 וולאדימיר מאיאקאווסקי איז דער גלענצנדיקער פארשטייער פון דער פוטוריסטישער שול. פאקטיש האט ער, מאיאקאווסקי, אריינגעהויכט אין דעם פוטוריזם א נייעם גייסט, פארוואנדלט דעם פוטוריזם אין א רעוואליוציאנערער ריכטונג. דעריבער איז ניטא קיין געמיינזאמס צווישן אים נישט בלויז מיט די פוטוריסטן פון אנדערע לענדער, נאר אפילו מיט א סך רוסישע. 
 דער פוטוריזם איז אויפגעקומען אויפן גרענעץ פון צוויי תפוקות. דאס איז די קונסט פון רעוואליוציאנערן איבערברוך. דער פוטוריזם צייכנט זיך אויס מיט בונט קעגן דעם אלטן אינהאלט און קעגן די אלטע פארמען, מיט דער צושטערונג פון דער אלטער עסטעטיק. זיין פאטער איז דער איטאליענישער דיכטער מארינעטי. אין זיין ערשטן מאניפעסט, ווו ס׳איז באגרינדעט געווארן דער פוטוריזם, האט מארינעטי באזונדערס אונטערגעשטראכן זיין&nbsp; האס צום ״נעכטן׳ און ״היינט״, אז די נייע פאעזיע דארף זיין דער אויסדרוק, די אפשפיגלונג פון דער צוקונפט. אט ווי מארינעטי האט כאראקטעריזירט די אייגנארטיקע פאעזיע פון די פוטוריסטן: 
 ״מיר באזינגען ריזיקע המונים, וואס ווערן באוועגט פון ארבעט, פון פארגעניגן אדער בונט; מיר באזינגען דעם פילפארביקן און פילקלאנגענדיקן אויפברויז פון רעוואליוציעס אין די היינטיקע הויפטשטעט. 
 מיר ווילן באזינגען די ליבע צו געפאר, די געוווינהייט צו ענערגיע און געוואגטקייט. די הויפט־עלעמענטן פון אונדזער פאעזיע זיינען : דרייסטקייט, חעזח, בונט. מיר וועלן לויבן און רימען די אנגרייפנדיקע באוועגונג, די פיבערהאפטע שלאפלאזיקייט, דעם גימנאסטישן טריט, דעם געפערלעכן שפרונג, דעם פאטש אין פנים אריין און דעם קלאפ פון קולאק״… 
 וולאדימיר מאיאקאווסקי איז געווען דער ערשטער, ווער האט איבערגעקאכט דעם פוטוריזם אויף נאר אן אנדערן אופן. ער האט אים פארוואנדלט אין א רעוואליוציאנערער קונסט־שול״. 
 
 אין זיינע ווערק איז מאיאקאווסקי&nbsp; געווען קאמפראמיסלאז און דעריבער אומבאקוועם. אין די ווערק, וועלכע ער האט געשאפן סוף צוואנציקער יארן, זיינען אויפגעקומען די טראגישע מאטיוון. די קריטיקער האבן אים אנגערופן א ״מיטגייער״, אבער נישט קיין ״פראלעטארישער שרייבער״, פאר וועמען ער האט זיך אליין גערעכנט. אין 1930 יאר האט ער ארגאניזירט אן אויסשטעלונג, געווידמעט דעם 20יאריקן יוביליי פון זיין שאפונג, אבער קיינער פון די שרייבערס אדער מלוכה־טוערס&nbsp; האט נישט באזוכט אט די אויסשטעלונג. 
 פרילינג 1930 האט מען אין צירק אויף צוועטנאי בולוואר געגרייט די גראנדיעזע פארשטעלונג ״מאסקווע ברענט״ לויט מאיאקאווסקיס פיעסע, די גענעראלע רעפעטיציע איז געווען באשטימט אויף 21 אפריל, אבער דער פאעט האט ניט דערלעבט ביז אט דעם טאג. 
 אין מארט איז אן קיין דערפאלג דורכגעגאנגען די פרעמיערע פון זיין פיעסע ״באניא״ (באד), ס׳איז דורכגעפאלן דער ספעקטאקל ״קלאפ״ (וואנץ). אין אנהייב אפריל האט מען נישט דערלויבט צו פובליקירן אינעם זשורנאל ״דרוקוועזן און רעוואליוציע״ די באגריסונג ״דעם גרויסן פראלעטארישן פאעט אין צוזאמענהאנג מיט דער 20יאריקן יוביליי פון זיין ארבעט און שאפערישער טעטיקייט״. מע האט דעם פאעט אפגעזאגט אין דער אויסלענדישער וויזע. פאר צוויי טעג פארן זעלבסטמארד, דעם 12 אפריל, איז ביי מאיאקאווסקין אדורך די באגעגעניש מיט די לייענערס אינעם פאליטעכנישן אינסטיטוט, ס׳האבן געקלונגען א סך אומגינסטיקע ארויסזאגונגען. דער פסיכישער צושטאנד פונעם פאעט איז געווארן מער און מער אומסטאבילע. דעם 14 אפריל איז וולאדימיר מאיאקאווסקי באגאנגען זעלבסטמארד. אינעם בריוועלע, וואס ער האט אנגעשריבן פארן טויט, זיינען געווען אזעלכע ווערטער: ״איך בין, אפשר, דער לעצטער פאעט…״ 
 
 
 וולאדימיר מאיאקאווסקי. אויפן גאנצן קול 
 