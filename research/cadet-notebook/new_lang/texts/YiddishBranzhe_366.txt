

א פארשטעלונג אין פוילן וועגן ברונא שולץ 



 by באריס סאנדלער 
November 1, 2018November 29, 2018 Filed under:
טעאטער
פון דא און דארט 

א סצענע פון דער פארשטעלונג אין ווראצלאוו, 2018
לאה שלאנגער
אונטער דער רעזשי און מיט לידער פון יאן שורמיי, באגלייט פון א גרויסן מוזיקאלישן אנסאמבל, אקטיארן, טענצער, זינגער איז היייאר אינעם ווראצלאווער פוילישן טעאטער פארגעקומען די פרעמיערע פון דער פארשטעלונג לויט ברונא שולצס שאפונגען Xięgi Schulza.
די פארשטעלונג איז געשפילט געווארן אויף פויליש, באגלייט מיטן „קדיש‟:
אלי , אלי, למה עזבתני…
אין פייער און פלאמען האט מען אונדז געברענט,
געמאכט האט מען אונדז צו שאנד און צו שפאט,
אפצוווענדן האט אונדז קיינער נישט געקאנט
פון דיר, מיין גאט,
פון דיין הייליקער תורה, פון דיין געבאט
אלי אלי, למה עזבתני…
טאג און נאכט נאר איך טראכט און בעט
און קוק מיט מורא אויף דיין תורה און דיין געבאט
ראטעוועט, אוי, ראטעוועט אונדז פון געפאר,
ווי אמאל די אבות פון בייזן גזר.
הער מיין געבעט און מיין געוויין,
העלפן קענסטו, נאר דו אליין
שמע ישראל ה׳ אלהינו, ה׳ אחד!
ברונא שולץ אין דראהאביטש פאר דער צווייטער וועלט־מלחמה
ברונא שולץ (1892־1942) פראזאיקער און מאלער איז געבוירן געווארן אין דער פראווינץ־שטאט דראהאביטש, עסטרייך־אונגערן, היינט מערב־אוקראינע, אין אן אסימילירטער משפחה פון א יידישן סוחר יעקב און הענדל־הענריעטע, פון דער היים קוכמארקער.
דריי יאר האט ער שטודירט ארכיטעקטור אינעם לעמבערגער פאליטעכנישן אינסטיטוט. בעת דער ערשטער וועלט־מלחמה זיך געלערנט מאלעריי אין דער ווינער קונסט־אקאדעמיע. אהיים האט ברונא זיך אומגעקערט א קראנקער אויף הארץ און נירן. די ווייטערדיקע עטלעכע יאר האט ער זיך אפגעגעבן מיט פלאסטישער קונסט. באהערשנדיק גוט דייטש, האט ער געשעפט זיין ליטעראטור־וויסן פון דער אונגעריש־פראגער סביבה, פון דייטשישן עקספרעסיאניזם און פון די קלאסיקער פון פסיכאאנאליז.
ברונא שולץ. זעלבסטפארטרעט
צוליב דעם שווערן מאטעריעלן מצב איז ברונא געצווונגען געווען צו גיין ארבעטן אין דראהאביטשער גימנאזיע ווי א לערער פון צייכענונג און שפעטער — פון מאטעמאטיק. לערעריי איז נישט געווען זיין בארוף; נאך מער: ער האט געפילט, אז די ארבעט אין שול נעמט ביי אים אוועק די צייט און כוח צו שאפן.
שרייבן פראזע האט ברונא שולץ אנגעהויבן אין די מיט־1920ער יארן. זאפיא נאלקאווסקא האט אים ארויפגעפירט אויף דעם ליטערארישן וועג, און זיך באמיט, אז אין 1933 זאל דערשינען זיין זאמלונג דערציילונגען אויף פויליש „צינאמאן־קלייטלעך‟. דער דערפאלג פון דעם בוך האט אים דערמעגלעכט אנבינדן א קאנטאקט און פריינדשאפט מיט אזעלכע באקאנטע שרייבערס ווי יוליאן טוווים, טאדעוש ברעזא, וויטאלד גאמבראוויטש און אנדערע. ער האט באקומען דעם טיטול פון פראפעסאר און א האלב־יאריקע פענסיע, כדי אין גאנצן אפגעבן זיך מיט ליטעראטור.
  ברונא שולץ. „צינאמאן־קלייטלעך‟
אין 1937 האט שולץ ארויסגעגעבן א נייעם באנד פראזע, „סאנאטאריום אונטער דער קלעפסידרע‟; אבער מער צום הארצן איז אים געווען די דערציילונג „משיח‟, וועלכע איז שפעטער פארפאלן געווארן. אין 1938 איז שולצן צוגעטיילט געווארן די גאלדענע אויסצייכענונג פון דער פוילישער ליטעראטור־אקאדעמיע.
ווען אין 1939 האט די רויטע ארמיי איינגעשלאסן מערב־אוקראינע, בתוכם דראהאביטש אין ראטן־פארבאנד, האט שולץ נאך אלץ געארבעט אין דער שול, ווי א לערער. ווען די דייטשן האבן צעבונדן די מלחמה מיט רוסלאנד אין 1941, האבן זיי אויף די אקופירטע טעריטאריעס באלד פארשפארט די יידישע באפעלקערונג אין די געטאס. א קורצע צייט האט שולצן באשיצט די פראטעקציע פונעם געסטאפא־אפיציר פעליקס לאנדאו, וועלכער האט „זיין ייד‟ אויסגענוצט ווי א מאלער און ביים קאטאלאגירן ביכער, צוגעראבעוועט דורך די היטלעריסטן.
א טאג פאר דעם, וואס ער האט געזאלט אנטלויפן פון דער געטא, ארגאניזירט פאר אים פון די ווארשעווער פריינד, איז שולץ דערשאסן געווארן אויף דער גאס פון דעם געסטאפאוויעץ קארל גיונטער, לאנדאוס קעגנער. ברונאס קערפער איז באגראבן געווארן אויפן יידישן בית־עולם, וואס עקזיסטירט שוין היינט מער נישט. אלע זיינע פאפירן, ליטערארישע מאנוסקריפטן, קארעספאנדענצן, גראפישע ארבעטן און צייכענונגען, וואס שולץ האט געגעבן אויסצובאהאלטן אויסער דער געטא, זיינען פארפאלן געווארן.
איצט לאמיר זיך אומקערן צו דער פארשטעלונג פון יאן שורמיי.
יאן שורמיי
יאן שורמיי גופא איז געבוירן געווארן אין יאוואר, פוילן, אין א משפחה מיט טעאטראלע טראדיציעס. זיין מוטער, יאידע איז געווען א טענצערין און א כארעאגראפין, דער פאטער, שמעון — אן אקטיאר, רעזשיסאר און דער דירעקטאר פונעם ווארשעווער מלוכישן יידישן טעאטער אויף אסתר־רחל קאמינסקיס נאמען. יאן האט רעזשיסירט ביי די 100 פארשטעלונגען און געשפילט, ווי אן אקטיאר, אין א סך פילמען און טעאטער־פארשטעלונגען סיי אין פוילן און סיי אין אויסלאנד.
צווישן זיינע אויפפירונגען זיינען: „דער קונצן־מאכער פון לובלין‟, „דער פידלער אויפן דאך‟, „קאבארעט‟, „פיאף‟, און אנדערע. יאן שורמיי איז א קענער פון דער יידישער ליטעראטור און א סך פון זיינע פארשטעלונגען זיינען אינספירירט געווארן פון יידישע ווערק. יאן איז פארבונדן מיט די טעאטערס אין גאנץ פוילן. אין די יארן 1994־1991 איז ער געווען דער ארטיסטישער דירעקטאר פון דער ווראצלאווער אפערעטע, וועלכע ער האט פארוואנדלט אין א מוזיקאלישן טעאטער. ער איז אנערקענט פון דער פוילישער רעגירונג און באצייכנט געווארן מיט בכבודיקע טיטולן און אויסצייכענונגען.
This slideshow requires JavaScript.
ווי מיר קאנען זיך איבערצייגן אויך אין זיין נייער פארשטעלונג, געווידמעט ברונא שולץ, קלאפט שורמייס הארץ אין א געוויסער נאענטקייט צו יידיש און יידישער ליטעראטור. מיר דארפן באצייכענען, אז די פארשטעלונג האט זייער אויסגענומען ביים פובליקום און די טעאטער־קריטיקער.

Share this:TwitterFacebookPrintLike this:Like Loading...

Related
 


Tagged: jewstheatre 
Post navigation


Previous Post
די אפגעשטויסענע 

Next Post
די מתנה פונעם ליטווישן מלוכה־ארכיוו 



