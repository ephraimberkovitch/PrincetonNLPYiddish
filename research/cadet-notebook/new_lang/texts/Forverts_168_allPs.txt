 זונטיק, דעם 26סטן סעפטעמבער, וועט פארקומען אן אינטערוויו אנליין מיט ד״ר גאלדע מארגענטאלער, דער טאכטער פון דער יידישער פאעטעסע און ראמאניסטקע, חוה ראזענפארב. 
 דער אינטערוויו, וואס וועט זיין אויף ענגליש מיט א ביסל יידיש, וועט דורכגעפירט ווערן דורך דער דירעקטארין פונעם קאליפארניער אינסטיטוט פון דער יידישער קולטור און שפראך, מירי קאראל, און ווערט געשטיצט פונעם אינסטיטוט, בשותפות מיטן „יו־דזשיי־איי קאמיטעט פאר יידיש‟ און דעם יידישן קולטור־קאנגרעס. 
 נאך דעם ווי די דייטשן האבן פארשיקט אלע לאדזשער יידן אין געטא האט זי אנגעהויבן שרייבן פאעזיע. די אנדערע שרייבער אין געטא האבן גלייך דערזען דעם טאלאנט פונעם 17־יאריקן מיידל און זי אריינגענומען צו זיך אין קרייז. שפעטער האט מען זי, אין איינעם מיט איר מאמען און שוועסטער, העניע, געשיקט קיין אוישוויץ און שפעטער קיין בערגען בעלזען ווו זיי זענען באפרייט געווארן אין 1945. דער טאטע איז געשטארבן אינעם לעצטן טראנספארט ארויס פון דאכאו. 
 אין א די־פי לאגער אין בעלגיע האט זי זיך באקענט און חתונה געהאט מיט הענרי מארגענטאלער, אויך פון דער שארית הפליטה, און זיי האבן זיך באזעצט אין מאנטרעאל אין 1950, ווו זי האט אנגעשריבן ס׳רוב פון אירע ראמאנען, דערציילונגען, פיעסעס און לידער. 
 חוה ראזענפארב האט געווונען א צאל פריזן, אריינגערעכנט דער ישראלדיקער „מאנגער־פרעמיע פאר יידישער ליטעראטור‟, און איז געשילדערט געווארן אין א פראגראם אויפן קאנאדער ראדיא, Ideas. 
 די פראגראם איז פריי פון אפצאל אבער מע דארף זיך פארשרייבן פון פריער. כדי זיך צו רעגיסטרירן, גיט א קוועטשט דא. 
