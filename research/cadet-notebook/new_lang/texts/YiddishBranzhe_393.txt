

לאפסוס־קאקטוס — 12 



 by באריס סאנדלער 
September 1, 2018September 1, 2018 Filed under:
ליטעראטור
שפראך 

דאכט זיך, דער איינציקער יידישער שרייבער, וואס האט במשך פון זיין גאנץ שאפעריש לעבן אזוי אפט און גענוי געשריבן וועגן דער „שאפערישער לאבאראטאריע‟ פון א שרייבער, איז געווען יחיאל שרייבמאן. ער האט אפילו צוגעטראכט פאר דעם א באזונדערן זשאנער — „ליטערארישע מיניאטורן‟. מיט א שפאקטיוו פון א זייגערמאכער האט ער אריינגעקוקט און זיך געגריבלט אין די געדערעם סיי פון זיינע אייגענע שאפונגען און סיי פון פרעמדע; געזוכט און באטראכט דעם סוד און די קונץ פון ווארט און ווערטער, וועלכע פלעכטן זיך צונויף אויף א מיסטעריעזן אופן, שאפנדיק א שורה, א מיניאטור, א דערציילונג, א נאוועלע און ראמאן.
ווי אזוי זשע קומט עס פאר?
לאמיר אריינקוקן אין א צאל ליטערארישע מיניאטורן, ווו יחיאל שרייבמאן זוכט תשובות פאר זיך און גיט עצות פאר יענע, וועלכע וועלן א מאל קומען נאך אים.
אחריות, כאטש פון א דראטנגייער
מע דארף זיין, טראכט איך, א שרייבער — אדער כאטש געדענקען, אז מע איז א שרייבער, — אלע פיר און צוואנציק שעה אין מעת־לעת. אפילו ביי נאכט, אין שלאף?
א פנים, אז יא: אפילו ביי נאכט, אין שלאף. (מעגלעך דערפאר שרייבט זיך אפט ביי טאג גרינגער. עס לייגט זיך ארויס אויף פאפיר דאס, וואס דער „קליינער מוח‟, דער „באהעלפער‟ דיינער, האט ביי נאכט אין שלאף, האלב אויף דער וואר, האלב אין חלום, „אויסווייניק‟ אויסגעהארעוועט.)
איין רגע פארגעסן, וואס דו ביסט און וואס דו טוטסט, קאן דיך אראפשליידערן אין תהום פון באלעבעסלדיקייט, שונד, ליידיקגייערישן גליק, זעלבסטצופרידנקייט, פון וועלן זיין אויף דער וועלט דער באדינטער און ניט דאס, וואס א שרייבער דארף זיין, — דער באדינער.
נו, און פושקינס און לערמאנטאווס דועלן? נו, און שלום־עליכמס דרייען זיך אויף דער בערזע? און העמיגוועיס רייניקן די יאגד־ביקס?
ווען זיי טוען, אפשר, טראכט איך, די אלע זאכן, ניט בלייבנדיק אין יענע רגעס פושקין, לערמאנטאן, שלום־עליכם, העמינגוועי, וואלטן זיי אפשר, ווי טויזנטער אנדער, די דועלן געווונען, אויף דער בערזע רייך געווארן, מיט דער ביקס געכאפט פייגל און ניט אריינגעשאסן זיך אין אייגענעם הארץ אריין.
אפילו ווען א פשוטער קונצנמאכער, א דראטנגייער, פארגעסט איין רגע, אויף וואס ער שפאנט, פארלירט אויף איין האר די אחריות־גלייכגעוויכט, באקומט ער דערפאר אין תהום צעבראכענע רוק־און־לענד.
צום ביסל טאלאנט מיינעם, מיט וועלכן דו האסט מיך געבענטשט, לאז מיר איבער די ריינקייט און די פראסטקייט פון מיין ערשטער קינדערשער ליבשאפט און גיב מיר תמיד די אחריות, לכל־הפחות, פון א דראטנגייער.
דאס איבעריקע וועל איך מיר נעמען אליין.
שורות־גזלנים
מוטשען מוטשע איך זיך ניט ביי די שורות, וואס איך שרייב יא אן, לאז אריין אין מיין הייכל, נאר ביי די, וואס איך שרייב ניט אן, וואס דארפן בלייבן אין דרויסן.
זיי באפאלן מיך שטיל, הינטארומער, שטופן מיך קונציק־פאוואליע אוועק פונעם אריינגאנג און רייסן זיך אריין אינעוויניק, ווי גזלנים מיט מאסקעס אויף די פנימער. וואלטן זיי כאטש א געשריי געטאן: „הענט אין דער הייך!‟. ריידן זיי אבער לייטישע רייד, שטעלן זיך „פויר‟, ווי יום־טובדיקע, היימיש־פארשטעלטע, פורים־שפילער, קינסטלער. איך לאז מיך ניט. כ׳ראנגל זיך, כאפ איינעם און א צווייטן אן ביים גארגל, צעטרייב זיי, ווי דער זיידע מענדעלע האט געלערנט, ווי מע צעטרייבט זלידנע פליגן, און פארהאק די טיר הינטער זיי אויף זיבן שלעסער. דרייען זיי זיך אום ביי די פענצטער, פלעטשן די נעז אין די שויבן, בעטן זיך ביי מיר רחמים. טאנצן דערנאך אריין דורכן קוימען, שטעקן ארויס זייערע לעקערס, מאכן מאדנע קאזשלקעס, פאכן מיר פאר די אויגן מיט א האקוס־פאקוס־שטעקל, מוטשען מיך, באגיסן מיך מיט זיבן שווייסן.
ניט תמיד בין איך זיי גובר. נאר בלויז דאן, ווען איך גיי יא ארויס דער זיגער פיל איך זיך ראוי אויך צו פארנעמען א מינדסטס שטיקל ווינקל אין דעם דאזיקן גרויסן הייכל, וואס הייסט קונסט.
א קאפעלע מליצהדיקייט
מיר קערן זיך א מאל אום צו א קאפעלע מליצהדיקייט. אויב דאס איז נאר דעמאלט, ווען די נשמה אונדזערע פילט און צאפלט א ביסל מערער, — וועט מען אונדז דעם דאזיקן חטא מוחל זיין.
אויב ניט נאך העכער איז נאך א שטיקל זאך אויף אונדזער בידנער וועלט…
הומאר
די קאץ, דאס פערד, דער פויגל, אפילו דאס וועווריקל אין וואלד שרייען, וויינען, ברומקען אויס הנאה, פחד, געטריישאפט.
געלעכטער — דאס איז דער מענטש. קונסט איז א צווייטער „חסרון‟ נאר דעם מענטשס — זיין טראכטן. ניין, קונסט איז דער מענטש אין גאנצן. זיין גאנצער זיין. זיין שפיל און זיין שאפן. זיין וווינען און זיין לאכן.
יענץ קונסט־ווערק, וואס האט אין זיך קיין טראפן הומאר ניט, איז א שלעכט קונסט־ווערק. וואס מע זאל ניט זאגן. פונקט ווי יענער מענטש, וואס טוט קיין מאל קיין שמייכל ניט, איז א שלעכטער מענטש. ווי אזוי מע זאל אים ניט פארענטפערן.
הומאר פארמאגט אין זיך דעם כוח צו מאכן דעם שלעכטסטן מענטש לאכנדיק. פונקט ווי דאס שלעכטסטע ווערק פארמאגט אין זיך א קאפעטשקע הומאר אויך: קרומקייט, לעכערדיקייט, קאמישקייט.
דידאקטיק
אלע, אלע, אן אויסנאם, זיינען מיר לערער, מלמדים. לאמיר זיך ניט שרעקן פארן דאזיקן פארשריגענעם ווארט „דידאקטיק‟. לאמיר ניט מורא האבן פארן אמת.
דער חילוק צווישן א שלעכטן שרייבער און א גוטן שרייבער איז ניט דאס, וואס איינער לערנט דיך יא, און א צווייטער לערנט דיך ניט.
דער חילוק איז דער: א שלעכטער שרייבער לערנט מיט א טייטל, מיט א קאנטשיק, מיט א קניפ אין דער פאלקע, צי גאר מיט א גלעט איבערן קעפל.
דער גוטער שרייבער לערנט מיט א ווונק, מיט א בליק, מיט דער נשמה אין די אויגן.
אפילו דער בעסטער צווישן די בעסטע, דער גרעסטער צווישן די גרעסטע, געטע, האט אין די לעצטע מינוטן זיינע פארן טויט אנגעזאגט:
— ליכט. מער ליכט!..
א שורה פראזע
פראזע, זאגט די וועלט, איז אויך פאעזיע. איך מיין, אז פראזע איז עפעס מערער. אויב ניט מערער, איז על־כל־פנים, הויך־פאעזיע.
אין פראזע איז פאראן פונקט אזוי פיל געמאסטנקייט, ווי אין ליד. פונקט אזוי פיל ריטם, ניגון, אפילו גראם. גראם — אינעווייניקסטער, פארהוילענער. נאטירלעכקייט זאל ניט ווערן אומנאטירלעך. עס זאל חלילה אויף קיין האר ניט קאליע ווערן דער אמת. דער פראזע־אמת.
אין פאעזיע איז ניט פאראן די מילדע באריידעוודיקייט און ברייט־הארציקע מאלערישקייט, ווי אין א בלעטל פראזע. באריידעוודיקייט און אין דער זעלבער צייט איינגעהאלטענע קארגשאפט אויף איין איבעריק־העכערן טאן. דאס שיינע הויכע ווארט זאל ניט אנהייבן קלינגען מליצהדיק צו שיין, צו הויך. דאס ווארט זאל חלילה ניט אנהייבן פעלשעווען.
נעמט, למשל, אט אזא פראזע־שורה:
„מורא קעגן מורא — ווי איינס קעגן אנדערן צוויי צעבוצקעטע צאפיקלעך אויף א שמאל בריקל איבער א רעשיקער ריטשקע‟.
ניט נאר יעדעס ווארט — יעדער אות זינגט, רעדט, זאגט עפעס, שטייט ניט גלייכגילטיק שטיל אן טועכץ, צופעליק, דארט ווו עס שטייט.
די רישן אין „מורא קעגן מורא‟ שטשירען איינער אויפן אנדערן מיט די ציין. אין די „צוויי צעבוצקעטע צאפיקלעך‟ זיינען די צדיקן די שארפע הערנערלעך זייערע. די למדן אין „א שמאל בריקל‟ מאכן דאס בריקל שמעלער, אפגעהאקטער, אט־אט וועלן די צאפיקלעך אריינפאלן אין וואסער אריין. אין דער „רעשיקער ריטשקע‟ אונטער זיי רעשן די רישן, און די שינען, שיפען, שוימען, שטראמען.
ווו די דאזיקע שורה שטייט, זאג איך ניט. זאל דער לייענער אליין קומען איבער איר.
 

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
נאטיצן פונעם רעדאקטאר — 11 

Next Post
פון אונדזער עזבון: משה טייף (1904־1966) 



