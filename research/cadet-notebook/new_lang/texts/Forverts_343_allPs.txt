 זונטיק, דעם 30סטן מיי, ווערט 120 יאר זינט דער גרויסער פאעט איציק מאנגער איז געבוירן געווארן אין טשערנאוויץ. כאטש מאנגערס ווערק, „די מגילה־לידער‟ איז געווען דער גרעסטער שלאגער אין דער געשיכטע פונעם יידישן טעאטער און זיינע לידער פארן יידישן קינא ווי ״יידל מיטן פידל״ ווערן עד־היום געזונגען, איז דאס ליד זיינס וואס איז געבליבן אינעם פאלקס מויל מער פון אלע — ״אויפן וועג שטייט א בוים״. 
 אנגעשריבן דאס ליד האט ער אין די אנהייב 1930ער יארן, גלייך נאך דעם ווי די מאמע איז ביי אים אוועק. כאטש ער האט עס געשאפן ווייניקער ווי אכט יאר פארן אויסבראך פון דער צווייטער וועלט־מלחמה, האט דאס ליד במשך פון דער קורצער צייט אזוי אויסגענומען ביים פאלק, אז מע האט אים געזונגען אין אלע עקן פון מיזרח־אייראפע. 
 אזוי ווי מארק ווארשאווסקיס „אויפן פריפעטשיק״, האבן א סך יידן אין דער אלטער היים געמיינט, און צומאל אפילו שטארק געטענהט, אז „אויפן וועג שטייט א בוים״ איז א פאלקסליד וואס יידן האבן געירשנט פון דורות פריער. דער זשורנאליסט, יצחק לודען ז״ל, האט מיר א מאל דערציילט, אז ווען ער איז געווען א קינד אין ווארשע, האבן עטלעכע עלטערע שכנים אים דערקלערט, אז זיי האבן דאס ליד געזונגען אין זייערע קינדעריארן, צענדליקער יארן איידער מאנגער האט עס געשאפן. דאס רופט מען היינט א „מאנדעלא־עפעקט״ : ווען א סך מענטשן „געדענקען‟ עפעס וואס איז קיינמאל ניט געשען. אזא זאך טרעפט מען ניט זעלטן ביי לידער וואס רופן ארויס שטארקע עמאציעס. דערפאר איז טאקע ניט קיין חידוש, וואס אזוי פיל יידן באציען זיך אזוי צו „אויפן וועג שטייט א בוים״. 
 איינער פון די גרויסע ליבהאבער פון דעם ליד איז געווען דער אמעריקאנער אקטיאר, לענארד נימוי. לאנג איידער ער האט געשפילט „מיסטער ספאק״ אין דעם טעלעוויזיע־סעריע „סטאר־טרעק״, האט נימוי אויפגעטראטן אויף דער בינע אין יידישן טעאטער — אפילו מיטן גרויסן אקטיאר, מאריס שווארץ . ווייניק מענטשן ווייסן אז נימוי איז דערצויגן געווארן ביי יידיש־רעדנדיקע עלטערן. בעת אן אינטערוויו אין 2013 מיט קריסטי וויטני, דער דירעקטארין פונעם פראיעקט פון געשיכטע בעל־פה ביים „יידישן ביכער־צענטער״, האט דער אטקיאר דערציילט, וואס פאר א טיפן איינדרוק מאנגערס ליד האט קינדווייז געמאכט אויף אים. 
 ווען מאנגער האט באזוכט פוילן באלד נאך דער מלחמה, האט ער איבערגעלעבט צוויי אומדערווארטע אינצידענטן אין שייכות מיטן ליד. ביידע עפיזאדן באשרייבט ער אין זיינע זכרונות. וועגן איינער פון די פאסירונגען דערציילט אויך דער יידישער אקטיאר אבי האפמאן אין זיין פיעסע, Too Jewish (צו יידישלעך). ווי האפמאן דערציילט, האט איציק מאנגער א מאל, פארנדיק אין דער באן, אנגעהויבן אונטערזינגען „אויפן וועג שטייט א בוים״, ווען א מיידעלע האט פליצלינג גענומען עס מיטזינגען מיט אים — א זאך וואס האט מאנגערן אין גאנצן פריטשמעליעט. 
 דאס צווייטע באגעגעניש איז געווען מיט מארעק עלדמאן, דעם געוועזענעם פארטיזאנער וואס האט נאך דער מלחמה זיך ווידער באזעצט אין פוילן. מאנגער באשרייבט עס אזוי: 
