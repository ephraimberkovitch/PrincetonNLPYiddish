

יידישע פראג 



 by באריס סאנדלער 
July 30, 2018July 30, 2018 Filed under:
געשיכטע
פון דא און דארט 

This slideshow requires JavaScript.
מיכאל דונאיעווסקי
געוועזענער ראבינאט־פארוואלטער פון ק״ק פראג
פראג איז טאקע א שיינע, חנעוודיקע און מעשהדיקע שטאט. איך וווין דא.
איך וויל אבער ניט ריידן פון פראג גופא, איך וויל ריידן פון דער יידישער שטאט, דער געוועזענער געטא, פון דער יידישער קהילה, וואס עקזיסטירט שוין אין דער שטאט מסתמא א 1000 יאר.
מ׳זאגט, אז אין פארגלייך מיט אנדערע פאפולערע טוריסטישע יידישע ערטער, איז מען אין פראג באזונדערס פעיק ארויסצוציען געלט פון די טוריסטן. טאקע אזוי? וויל איך אייך ווייזן די אנדערע זייט פון מטבע…
ווען מע דערציילט וועגן דער יידישער שטאט, פלאנטערט מען איבער „דעם גאלדענעם זאווולעק‟ מיט דער יידישער פראג. די איין־און-איינציקע זאך, וואס פארבינדט דעם „זאווולעק‟ מיט יידן, איז געווען דאס ארט, ווו ס׳האט געוווינט דער אסימילירטער ייד, וואס האט אין יאר 1918 אנגעשריבן דארט א נאוועלע. זיין נאמען איז פראנץ קאפקא. דאס איז אלץ, אויב מע נעמט ניט אין באטראכט כלערליי משוגענע מעשיות פון די טוריסטן־פירער, וועלכע דערציילן מיט אומגלייבלעכע פרטי־פרטים וועגן אלכימיסטן, מהר״ל, רודאלף דעם צווייטן און אפילו דעם גולם אליין! אלצדינג געהערט צו דעם זשאנער נישט געשטויגן, נישט געפלויגן!
פאר וואס זשע מוז מען באצאלן אזוי פיל געלט, כדי דורכצוגיין דעם זאווולעק היינט? לאמיר ניט פארגעסן, ווי לאנג איז די טשעכישע מדינה אנגעפירט געווארן דורך די קאמוניסטן. זיי האבן אין אזעלכע פלעצער ניט אינוועסטירט. איר מיינט, אז געלט שאפט זיך אליין? ווו נעמט מען געלט רעסטאוורירן די אלע פרעכטיקע היסטארישע בנינים, דערצו נאך לויט שטרענגע כללים פון דעם קולטור־מיניסטעריום. אומעטום, ווו מע מאכט א רעמאנט, רעסטאווראציע, מוז מען אלץ מאכן אויף דעם זעלבן אופן, מיט די מעטאדעס און טעכנאלאגיעס פון דער צייט, ווען דער בנין איז אויסגעבויט געווארן?! כ׳מיין, אז קיינער וועט דא ניט טענהן, אז די מיטל־עלטערישע טעכנאלאגיעס זענען ביליקער אין 21סטן יארהונדערט.
This slideshow requires JavaScript.
האט מען געמוזט בארגן געלט, מאכן א שיינע רעסטאוורירונג, אז די טוריסטן זאלן קענען האבן פארגעניגן, אבער, ליידער, שוין ניט אומזיסט. די חובות מוז מען אומקערן! די טשעכן האבן 40 יאר געלעבט אונטערן קאמוניסטישן רעזשים און קיין איבעריק געלט צו אינוועסטירן ניט געהאט אפילו פאר די אייגענע הייזער, שוין אפגערעדט פון טוריסטישע „גאלדענע געסלעך‟.
פון וואס רעד איך אבער? יא! פון דער יידישער שטאט, דער ק״ק פראג!
אין טשעכיע (בעמען און מערן) פאר דער צווייטער וועלט־מלחמה האט געלעבט א פרעכטיקע יידישע קהילה — ארום 177 טויזנט נפשות. צווישן זיי זענען געווען בארימטע פילאסאפן, וויסנשאפטלערס, דאקטוירים, ארכיטעקטן, קינסטלערס, שרייבערס, פאעטן, אדוואקאטן, פילאנטראפן, גרויסע פאבריקאנטן, געשעפטס־לייט און אזוי ווייטער. הונדערטער און הונדערטער בליענדיקע יידישע קהילות! יא, א סך פון די יידן זענען געווען אמתע באנקירן מיט אייגענע בענק!
די יידן האבן געבויט אויף אייגענע געלטער גאנצע קווארטאלן און צווישן זיי אויך שפיטאלן, שולן פאר טויזנטער יידישע קינדער, שילן (אפילו מיט 5 און 10 טויזנט ערטער אין איין שיל!), קהילה־בנינים, הקדשים, מושב־זקנים אין יעדן קהל, געזארגט זיך וועגן הונדערטער בית־הקברותן! ביז היינט צו טאג קען מען זען די שפורן פון די אמאליקע בלי־צייטן…
וואס זשע איז געשען? איך שרייב אויף יידיש און די, וואס לייענען יידיש, ווייסן זיכער, אז ס׳הייסט, דער דריטער חורבן…
This slideshow requires JavaScript.
אבער דאס, וואס די נאציס האבן ניט אויסגעראטן, האבן די קאמוניסטן דערגאנצט. דאס גאנצע יידישע האב־און-גוטס איז נאך דער אריזאציע אומגעקומען, אויסער א פאר קהלישע בנינים און שילן.
נאך דער רעוואלוציע פון 1989 האבן די שארית־הפליטה און זייערע קינדער און קינדס קינדער געפרוווט אויפלעבן די יידישע קהילות בכלל און די פראגער יידישע קהילה בפרט. די יידישע קהילה האט געפאדערט אומצוקערן סיי דאס קהלישע און סיי דאס פריוואטע פארמעגן אין די הענט פון זייערע יידישע בעלי־בתים. מ׳האט צוריקגעגעבן דער קהילה בלויז ארום 1 (!) פראצענט פון דעם גאנצן פארמעגן, אויף וועלכן די יידישע קהילה האט געהאט פולע רעכט עס צו קריגן. זי האט באקומען א סך שילן, בית־עלמינס און א קליינע צאל בנינים און דירה־הייזער.
נאר די יידישע קהילה אין פראג האט מער ווי צוויי הונדערט בית־עלמינס, וועלכע זי מוז אין זיי אינוועסטירן א סך געלט, זיי זאלן זיך ניט פאנאדערפאלן! וויפל מוז מען פארדינען, כדי אויסצוהאלטן דאס אלץ?! ווו זענען זיי, די יידישע באנקירן, געשעפטס־לייט, פילאנטראפן?! פשוט ניטא… און די טשעכישע מדינה האט כמעט קיין מאל ניט געהאלפן.
די יידישע קהילה אין פראג ציילט ארום 1500 יידן, ס׳רוב — די שארית־הפליטה.
די יידישע קהילה האט געמוזט אויסגעפינען אומגלייבלעכע סומעס צו רעסטאוורירן אלע היסטארישע אביעקטן, כדי זיי מציל צו זיין און זיי זאלן אונדז העלפן צו דעקן די אויסגאבן אויף רעמאנטן און רעסטאווריר־ארבעטן פון אנדערע אביעקטן, וואס צעפאלן זיך שוין, ווי אויך פאר דער עקזיסטענץ און פונקציאנירונג פון דער קהילה גופא!
This slideshow requires JavaScript.
די קהילה האט אויף ס׳ניי אויפגעבויט און האלט אויס די פאלגנדיקע אביעקטן: דער מושב־זקנים פאר די איבערגעבליבענע נאכן חורבן, וואס זענען שוין ניט מסוגל צו באזארגן זייערע באדערפענישן; נאך א מושב־זקנים פאר זעלבשטענדיקע, א גימנאזיע, א מיטלשול, עטלעכע קינדער־גערטנער און אז״וו.
די פראגער יידישע קהילה האלט אויף און רעסטאוורירט הונדערטער אנדערע יידישע אביעקטן, וואס זענען צעשפרייט איבער גאנץ טשעכיע. די טוריסטן זעען עס ניט. אן דעם געלט פון יידישן טוריזם וואלט געווען א סך שווערער צו פארריכטן דאס צעבראכענע. מיר אלע לעבן פשוט אויף שארבלעך פון דער אונטערגעגאנגענער יידישער וועלט.
די היגע יידן זענען ניט שולדיק, אז היטלער, ימח־שמו, האט אויסגעקליבן דווקא פראג אויפצושטעלן דא א מוזיי פאר דער אויסגעראטענער ראסע…
דער יידישער מוזיי פירט אריבער ס׳רוב געלט, וואס ווערט פארדינט, צו די אלע אנדערע יידישע קהילות אין טשעכיע, און א דאנק דעם, קענען די קהילות עקזיסטירן…

מיכאל דונאיעווסקי איז געבוירן געווארן אין סאוועטן־פארבאנד אין יאר 1973. געארבעט ווי א לערער פון יידיש אין טורא־קאלעדזש אין מאסקווע. אין 1993
איז ער עולה געווען קיין ישראל, ווו ביים אנהייב האט ער זיך געלערנט אין דער ישיבה אין אלון־שבות. געדינט אין צה״ל און דערנאך שטודירט יידיש אינעם העברעישן אוניווערסיטעט (1997־2000). אין די זעלבע יארן האט ער אנטייל גענומען אין דער ארבעט פונעם פעריאדיק־פראיעקט ביים יידיש־אפטייל.
פון יאר 2000 וווינט דונאיעווסקי אין פראג, טשעכיע, ווו ער פארנעמט פארשידענע פאזיציעס סיי ווי א יידיש־לערער און סיי ווי א געלערנטער־העבראיסט. פון 2007 ביז 2014 האט ער געארבעט אין דער פראגער יידישער קהילה און אין דער טשעכישער פעדעראציע פון יידישע קהילות, ווי דער הויפט־ראבינאט-פארוואלטער.
אן איבערזעצער פון און אויף רוסיש, העברעיש, טשעכיש, יידיש. 


Share this:TwitterFacebookPrintLike this:Like Loading...

Related
 


Tagged: fasadhistoryjewsYiddish 
Post navigation


Previous Post
ווען מענדעלע האט געפייערט זיין 80סטן יוביליי 

Next Post
נאטיצן פונעם רעדאקטאר — 11 



