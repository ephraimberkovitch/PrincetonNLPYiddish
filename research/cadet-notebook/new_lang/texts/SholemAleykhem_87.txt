 
 אלט־ניי כתרילעווקע: דאס נייע כתרילעווקע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס נייע כתרילעווקע
    
 (באשרייבונגען)
  
ה ק ד מ ה
    
אין דער לעצטער צייט האבן אנגעהויבן ארויסגיין אף דער וועלט
אלערליי באשרייבונגען פון שטעט און פון לענדער, וכדומה אזעלכע
נוצלעכע ביכער. האב איך מיך מיישב געווען אזוי: אומעטום טאנצן
מיר זיי נאך: בא זיי זיינען פאראן גאזעטן ― בא אונדז זיינען פאראן
גאזעטן; בא זיי איז פאראן „נאווי־גאד״; בא אונדז איז פאראן „נאווי־גאד״; בא זיי איז פאראן „יאלקעס״, ― בא אונדז איז פאראן „יאלקעס״... בא זיי איז פאראן א בוך „גאנץ מאסקווע״, „גאנץ פעטערבורג״, „גאנץ בערלין״, „גאנץ פאריז״, ― פארוואס זאל בא אונדז נישט
זיין א בוך „גאנץ כתרילעווקע״?
    
ואני ― און איך ,שלום־עליכם, וואס איך בין אליין א דארטיקער
פון געבוירן און בין נישט לאנג געווען דארטן צו־גאסט אף קבר־אבות,
האב איך מיך מיישב געווען: מיט וואס קאן איך אפדאנקען מיינע
כתרילעווקער ברידער און שוועסטער פאר זייער גאסטפריינטלעכקייט,
ווען נישט מיט דעם, וואס איך וועל זיי מאכן א שטיקל נאמען אף דער
וועלט? דערביי האב איך אין זינען געהאט, געוויינלעך, מער טובת־הכלל ווי מיין אייגענע טובה: לאזן פרעמדע מענטשן וויסן, אז זיי וועלן
קומען קיין כתרילעווקע, ווו מען דארף זיך אפשטעלן, ווי אזוי
מע דארף פארן, ווו מע זאל עסן א גוטן מיטאג, פארטרינקען
מיט א גלעזל וויין, זיך דורכגיין אביסל אמוזירן אין טעאטער, וכדומה
אזעלכע פארגעניגנס, וואס זיינען דארטן פאראן לרוב, ווארעם ס׳איז
  
שוין נישט דאס כתרילעווקע, וואס אמאל. דער גרויסער וועלט־פראגרעס
האט זיך אהין אריינגעכאפט און האט איבערגעקערט די שטאט מיטן
קאפ אראפ, מיט די פיס ארויף. און דערפאר האב איך עס א נאמען
געגעבן: „דאס נייע כתרילעווקע״.
  
א.
  
כתרילעווקער טראמוואי
    
אנגעקומען בין איך קיין כתרילעווקע מיט דער באן ― עס גייט
שוין, דאנקען גאט, אהין א באן! ― אסיען־צייט, אין דער פרי, פארן
דאוונען, אין דרויסן האט געמראקעט א קליין רעגנדל, און סע האט זיך
געבילדעט פון דעם א גרויס שיטער בלאטקעלע. אפן וואקזאל האבן זיך
א לאז געטאן אקעגן מיר א גאנצע קאמאנדע הויז־משרתים מיט געלע
בערד, מיט געלע קאפאטעס און מיט געלע בלעכלעך אף די געלע אפגעבארעטע קאשקעטן.
    
― פעטער! גראנד־האטעל!
    
― האטעל פראנציע, פעטער!
    
― פעטער! פארטוגאליע!
    
― פעטער! טערקאליע!...
    
דורכגעלאפן מיט גאטס הילף דורך דער דאזיקער קאמאנדע הויז־משרתים בשלום, האב איך מיך אריינגעכאפט צווישן אן אנדער חברה,
חברה בעלי־עגלות מיט גרויסע שטיוול און מיט לאנגע בייטשן. די
דאזיקע חברה־לייט האבן מיך ממש שיער נישט צעריסן אף שטיקלעך.
איינער א יונגאטש מיט ביינער האט בא מיר בעל־כרחי ארויסגעריסן מיין
טשעמאדאנטשיק, האב איך געמאכט זייער א גרויסן גוואלד: „מיינע
כתבים! מיינע פאפירן!״ ― האבן זיך צוויי אנדערע בעלי־עגלות אנגענומען מיין קריוודע, מיך געוואלט נעמען צו זיך, און ס׳איז געווארן
צווישן זיי א געשלעג. בתוך כך האב איך געכאפט מיין טשעמאדאנטשיק,
ארויסגעגליטשט זיך פון זייערע הענט און האב זיך געלאזט גלייך צום
טראמוואי.
    
― אהער, ברידערלעך, אהער! א פיטאקל א פאר! א פיטאקל א
ייד! פון דאנען ביזן עק בעלעפיליר גאס סך־הכל איין פיטאקל! פינף
קאפיקעס א ייד!
    
דאס שרייט דער קאנדוקטאר אליין, א יונגערמאנטשיק מיט א
געל בערדל, אף א כארכלדיקער שטימע, מיט א רייזעטאש אפן האלדז
און מיט א קנעפל אפן קאשקעטל. לעבן אים שטייט נאך איינער, א ייד
מיט א צעריסענער קאפאטע און מיט א בייטש ― דער קוטשער פונעם
טראמוואי. ביידע ווייזן מיר מיט די הענט אף א מין ביידל, וואס שטייט
אנגעבויגן אביסל אף א זייט, מיט אויסגעזעצטע שויבן, וואס מע רופט
דאס „וואגאן״; בא א לאנגן דישל שטייט צוגעשפאנט א ווייס אויסגעדארט פערדל, האלט אראפגעלאזט די מארדע און דרעמלט.
    
― פאוואלי נאר, ― זאגט צו מיר דער קאנדוקטאר ― איר זאלט
זיך נישט פארטשעפען דארט; עס פעלט א ברעטל אין דער פאדלאגע.
מע רעמאנטירט דעם טראמוואי.
    
איך זעץ מיך אריין פאמעלעך אין וואגאן, לייג אנידער לעבן זיך
דעם טשעמאדאנטשיק און ווארט. ס׳איז קילבלעך. איך קלאפ א פוס
אן א פוס.
    
― קאנדוקטאר! ― זאג איך צום יונגנמאן. ― מיר וועלן אמאל
פארן, צי ניין?
    
― אם ירצה השם, מיט גאטס הילף! ― ענטפערט מיר דער
קאנדוקטאר.
    
― גיב נאר אהער אביסל טיטון, דו יאסל! ― מאכט צו אים דער
קוטשער, וואס מיט דער בייטש און מיט דער צעריסענער קאפאטע.
    
― איר זייט נישט קראנק צו רייכערן קארענצעס, רב כתריאל!
― האקט אים אפ יאסל דער קאנדוקטאר. ― פון גוטן טיטון קאן אייך
חלילה וויי טאן דער קאפ!
    
― מאך נישט קיין אנשטעלן, דו סמארק איינער, און גיב אהער
א ציגאר טיטון! ― זאגט צו אים כתריאל דער קוטשער.
    
און דער קאנדוקטאר מיטן קוטשער פארדרייען צו פאפיראסן.
    
― ווען וועלן מיר פארן? ― פרעג איך ווידער באם קאנדוקטאר.
    
― היינט. ― ענטפערט ער מיר גאנץ קאלטבלוטיק און גיט דעם
קוטשער פאררייכערן.
    
איך ווארט און ווארט, ביז עס הייבן אן ביסלעכווייז צונויפקלייבן
זיך פארשוינען. פריער קריכט אריין א ייד מיט א צעריסן טולופל פון א
מין רויכווארג, וואס ס׳איז שווער צו טרעפן, וואס פאר א חיה האט
געטראגן די דאזיקע פעל: זאל איך זאגן א פוקס ― איז דאס צו ווייס;
זאל איך זאגן א קאץ ― איז דאס צו רויט. נאך דעם יידן מיט דעם צעריסענעם טולופל קריכט אריין נאך א ייד אן א טולופ, א געפרוירענער נעבעך,
קוקט זיך ארום אף אלע זייטן, זיפצט און זוכט אן ארט און זעצט זיך
אנידער בא דער טיר אין א ווינקעלע. נאך דעם געפרוירענעם יידן קריכט
אריין א קאשעק מיט עפל, און תיכף נאכן קאשעק ― א יידענע, איינגעוויקלט אין דריי שאלן, און אלע דריי זיינען צעפלאכטן, און מע זעט, אז
ס׳איז איר נעבעך קאלט.
    
― פיא־אויט! רב כתריאל, פאשאל! ― רופט זיך אן יאסל דער
קאנדוקטאר צו כתריאל דעם קוטשער, טוט א פייף, און דער טראמוואי
רירט פונעם ארט. ער גייט־אפ עטלעכע טריט און שטעלט זיך באלד
אנידער. עס עפנט זיך אויף דאס טירל פונעם וואגאן און עס באווייזט
זיך א קאפ.
    
― נישט פאראן דא משה?
    
― וואסער משה? ― פרעגט יאסל קאנדוקטאר.
    
― א בחור מיט א קאשקעט! ― ענטפערט דער קאפ.
    
― ער דינט אין א זאליאזנע קראם? ― פרעגט אים יאסל.
    
― אין א זאליאזנע קראם. ― ענטפערט דער קאפ.
    
― איך קען אים! ― מאכט יאסל קאנדוקטאר, טוט א פייף צוס
קוטשער: ― פיא־אויט! רב כתריאל, פאשאל!
    
און מיר פארן ווייטער.
    
― א בילעט! ― רופט זיך אן צו מיר דער קאנדוקטאר. ― איר
זייט מיר עפעס נישט קענטלעך; אפנים, נישט קיין היגער?... איר
רעכנט דא שטיין לאנג? קאן איך אייך פארפירן אין א סטאנציע, דווקא
נישט קיין האטעל, נאר א ריינע, אן וואנצן... און עסן וועל איך
אייך אנווייזן אן ערטל, ווו עס וועט אייך קאסטן וואלוול און איר וועט
האבן הנאה.
    
איך דאנק אים זייער און זאג אים, אז איך האב דא באקאנטע. פרעגט
ער: ווער זיינען זיי, וואס זיינען זיי און וואס איז זייער טועכץ? איך
טראכט אים אויס א נאמען פון דער הגדה און טשעפע מיך אפ פון אים.
ער לאזט מיך צורו און גייט צו צום יידן מיטן טולופל און הייסט אים
נעמען א בילעט. דער ייד מיטן טולופל קנייטשט מיט די פלייצעס:
    
― ווייס איך! איך האב דען א גראשן אפילו בא דער
נשמה?...
    
― שוין דאס דריטע מאל היינטיקע וואך, אז איר פארט אן א
בילעט: ― זאגט צו אים יאסל קאנדוקטאר מיט פארדראס.
    
― נו, בכן, ― זאל איך גיין צופוס? צי זאל איך גיין ערגעץ
גנבענען פון דיינעטוועגן? ― ענטפערט אים דער ייד מיטן טולופל אויך
מיט פארדראס.
    
יאסל קאנדוקטאר גיט א מאך מיט דער האנט און גייט אוועק פון
אים צו יענעם געפרוירענעם יידן, וואס אן א טולופ. יענער מאכט זיך
ווי ער דרעמלט.
    
― הערט נאר, זייט־זשע מוחל, א בילעט!
    
דער ייד האט זיך כלומרשט אויפגעכאפט פונעם שלאף און רייבט
א האנט אן א האנט.
    
― א בילעט! ― מאכט צו אים נאך א מאל יאסל קאנדוקטאר.
    
― שמעתי! ― ענטפערט אים דער ייד און הוקעט זיך אין די
קולאקעס אריין.
    
― וואס טויג מיר אייער שמעתי? ― זאגט צו אים יאסל קאנדוקטאר מיטן הארבן ווארט. ― נעמט ארויס, זייט מוחל, א פיטאקל און
נאט אייך א בילעט.
    
― שא־שא! ― מאכט צו אים דער געפרוירענער. ― וואס איז
עפעס מיט אזא ירגזון. קוק אים אן, א גאנצער יחסן!
    
― מאכט נישט קיין אנשטעלן ― זאגט צו אים יאסל קאנדוקטאר
― און גיט אהער דאס פיטאקל!
    
― עט־נו! ― מאכט צו אים דער געפרוירענער. ― מיר וועסטו,
מאלט אייך, עפעס אפלאזן פון א פיטאקל!
    
― מיינע צרות וועל איך אייך אפלאזן! ― זאגט יאסל קאנדוקטאר.
    
― האלט זיך מיט זיי געזונטערהייט! ― ענטפערט אים דער
געפרוירענער. ― איך האב גענוג אייגענע צרות.
    
― וועל איך אייך בעטן מחילה, איר זאלט זיך מטריח זיין אראפ
פונעם וואגאן! (צום קוטשער:) רב כתריאל, סטאפ!
    
כתריאל דער קוטשער שטעלט אפ דעם טדאמוואי און איז זיך
ממש מחיה, און דאס פערדל ― אוודאי.
    
― זייט זשע מוחל, מיט דער רעכטער פוס! ― זאגט יאסל קאנדוקטאר צום געפרוירענעם. דער געפרוירענער זיצט, טאנצט מיט די
פיס און רייבט זיך די הענט און רירט זיך נישט פונעם ארט.
    
― איר ווארט אף כבוד? ― מאכט צו אים יאסל קאנדוקטאר. ―
איר ווילט, איך זאל אייך נעמען פארן קאלנער און ארויסווארפן אף
דריי שפענדלעך? לאז קומען וועלוול דער „קאנטראליר״, ער איז בא
אונדזער קאסירער אף א ברית, וועט איר האבן אייער פסק. רב כתריאל,
פאשאל! ― מאכט ער צום קוטשער, און דער טראמוואי פארט ווייטער.
    
― נישטא קיין אמת אף דער וועלט! ― רופט זיך אן פלוצעם די
יידענע פון די עפל. ― מיט וואס איז דער ייד ערגער פון יענעם יידן,
וואס יענער מעג פארן אן א בילעט און דער טאר נישט? באשר יענער
טראגט א טולופל, און דער גייט נאקעט! ער וועט דיר אפניצן א שטיקל
בענקל וועט ער דיר? צי דו מיינסט, מע וועט דיר שטעלן א גאלדענע
מצבה וועט מען דיר?
    
― ווער בעט אייך, איר זאלט זיך ארויסשטעלן פאר א מליץ־יושרטע? ― רופט זיך אן צו איר יאסל קאנדוקטאר. ― וואס גלייכט
איר זיי צו יענעם יידן? יענעם יידן קען איך: ער איז א טאטנס א
קינד, נעבעך א געפאלענער. און זיי (ער ווייזט אפן געפרוירענעם) ―
איך ווייס ווער זיי זיינען? עפעס אן ארעמאן, א שלעפער!
    
― נו, און אז אן ארעמאן, איז וואס? ― שטעלט זיך אויף די
יידענע פון די עפל. ― באדארף מען אים ווארפן? וואס איז פאר א
ווארפן וואס? זע נאר, וואס ער האט דא חוטא־בעגל געווען! דאס
פערדל גייט דאך במילא אין שטאט אריין, וועט זיצן נאך א ייד! עלעהיי,
לאז זיך דיר דאכטן, אז דו האסט שוין צוגענומען נאך א פיטאקל, נו?
וועסטו זיי שוין פעט מאכן דערמיט די יויך וועסטו?
    
― אז מע פרעגט אבער בא אייך קיין עצות נישט! ― מאכט צו
איר יאסל קאנדוקטאר. ― איר גיט בעסער אהער אייערס א פיטאקל
און נאט אייך א בילעט!
    
― אוי! יידן! ― כאפט זיך אויף די יידענע, טוט א פאטש איבער
די קליידער. ― איך האב אבער געוווסט, אז ער וועט זיך טשעפען צו
מיר אויך! איך זאל אזוי האבן אלדאס גוט, ווי איך האב געוווסט.
    
― וואס זשע דען האט איר געמיינט? ― זאגט יאסל קאנדוקטאר.
― איך וועל אייך פירן אומזיסט?
    
― וואס הייסט, דו וועסט מיך פירן? ― מאכט די יידענע. ―
דער וואגאן פירט מיך, נישט דו פירסט מיך! ― ער האט זיך אנגעהאנגען
א מעשן קנעפל און קאמאנדעוועט! איך געדענק דאך נאך, אז דו ביסט
געווען א באהעלפער בא לייזער־הערש דרדקי ביסטו געווען, געטראגן די
קינדער אף די פלייצעס אין חדר אריין מיט א טעפעלע אנבייסן, ―
היינט וואס דערציילסטו מעשיות: „בילעט ― שמילעט״?
    
― וואס זאגט איר צו מיינע גליקן? ― מאכט צו מיר יאסל און
זעצט זיך צו צו מיר. ― אט אזוי, ווי איר זעט, זיינען זיי דא אלע אזעלכע
פארשוינען. ווער עס האט געלט און קאן צאלן ― דער גייט צופוס, און
ווער עס האט נישט און קאן נישט צאלן ― דער פארט מיטן טראמוואי
און גיי לעב, האלט אויס אן אלטע מאמע מיט א שוועסטער אן אלמנה...
איר זעט א פאר שטיוול? (ער ווייזט מיר די שטיוול) זיי בעטן עסן...
    
פלוצעם הערט זיך א טראסק, א קלאפ פון צוויי דישעלס, א כראפען
און א סאפען פון צוויי פערד. דאס האבן זיך באגעגנט צוויי וואגאנעס
אף איין ליניע, דער אהער, דער אהין. און עס הערן זיך קולות:
    
― א כאלערע! א מיתה משונה! סע זאל א רוח אין דיין טאטנס
טאטנס טאטן אריין ביז אדם הראשון געפלויגן געווארן!...
    
― ווער דערווארגן מיטן דישעל, און לאז זיך דיר שטעלן דאס
מויל אף א זייט! א רוח אין דיין טאטנס טאטן! דו ביסט בילכער!
    
― ווו זיינען דיינע אויגן, דו ממזר? זעסט, אז איך פאר רעכטס
― נעמט מען זיך לינקס!
    
― ווו שטייט דאס געשריבן, דו פארך איינער, אז דו באדארפסט
פארן רעכטס און איך לינקס? טאמער איז גאר איבערגעקערט דעם
פעלץ אף דער אנדערער זייט: איך רעכטס און דו לינקס?
    
― בהמה, דערויף איז דאך פאראן צוויי ליניעס; איך אהער און
דו אהין!
    
― ביסט אליין א פערד! ווו שטייט דאס געשריבן, אז דו אהער
און איך אהין?
    
― ווייסטו וואס? כאפט זיי בעניע מיט זייערע ליניעס, מיט
זייערע וואגאנעס, מיט זייער גאנצן טראמוואי! גיב נאר אהער, כתריאל־סערדצע, א ציגאר־טיטון, טאמער האסטו? ברענען זאלן זיי מיטן טראמוואי אף איין פייער! וואס מאכט עפעס די אלטע דיינע? שטילער
געווארן אביסל?
    
― ווי לאנג שמייסט מען זי! שטיל איז זי נאר דעמאלט, ווען זי
שלאפט. וואס הערט זיך עפעס בא דיר?
    
― וואס זאל זיך הערן? מע מאכט מיר אויף די „פאסטאראנקעס״.
איך האב מורא, איך וועל מיט זיי שלאגן כפרות...
    
― ווייסטו נישט וואס מע טוט, בהמה? דו שלאג בעסער מיט
זיי בלאט; נעם זיי אפן „דראנזשיק״, אזוי ווי איך, וועלן זיי געבן
האבער.
    
― גיבן זאל זיי גאט קרענק מיט קדחת א גרויס מעסטל!... וואס
טוט עפעס דער „באולאנער״ דיינער? ער גייט שוין בא דיר אין פריס־טיאזש? צי נאך נישט?
    
― לאז ער דיר גיין אין גאטס ערד! ער האט מורא פאר א
בייטש און מאכט „לעמל״... א שוועבעלע האסטו? גיב פייער!
    
און אט לאזן זיך אריין ביידע קוטשערס אין א לאנגן שמועס אף
בעלעגלה־לשון, ווי די גרעסטע גוטע ברידער. אויך ביידע קאנדוקטארס
פארבינדן צווישן זיך א שמועס גאר פריינטלעך, ביז עס קומט אן וועלוול
קאנטראליר, פריילעך פונעם קאסירערס ברית, און מאכט א געפילדער:
    
― א רוח אין אייער פארנט און מיטן אריין! איר האט זיך שוין
ווידער פארביטן מיט די יוצרות? אייער גליק, וואס איך בין היינט
אביסל אויפגעלייגט פונעם ברית, וואס אונדזער קאסיר מאטיע האט
געמאכט... הערט איר, קינדער, האט ער געמאכט א ברית ― זאל דער
רוח אין זיין טאטן אריין! נישט אומזיסט זיצט ער בא דער קאסע...
איך וואלט אויך א בעלן געווען! א סך בעסער ווי זיין א קאנטראליר,
נאכלויפן נאכן וואגאן, ווי א הונט!... יידן! וואס האט זיך דא בא
אייך געטראפן? ווידער א קאטאסטראפע? ווידער א צוזאמענפארע־ניש? ווו זיינען אייערע אויגן? די פארשוינען ― כאפט זיי דער
וואטנמאכער! א גליק, וואס די וואגאנעס נישט צעבראכן. בקיצור, איר
מוזט זיך, קינדער, צעפארן... רב כתריאל־סערדצע, נעמט, זייט מוחל,
שפאנט איבער דאס פערדל מיטן דישעל און פארט צוריק אפן וואקזאל,
און רב עזריאל וועט אייך נאכפארן הינטן...
    
― וואס איז עפעס געפאלן דער גורל אף מיר? ― זאגט כתריאל.
― לאז עזריאל איבערשפאנען דאס פערדל און לאז ער פארן צוריק אין
שטאט אריין, און איך וועל אים נאכפארן הינטן.
    
― רב עזריאל! ― רופט זיך אן דער קאנטראליר. ― נעמט, זייט
מוחל, שפאנט איבער דאס פערדל און פארט צוריק אין שטאט אריין.
    
― אבער גאר לא מיט א לאנגע־כף! ― זאגט עזריאל. ― איך
קאן באשטיין, אז כתריאל זאל איבערשפאנען דאס פערדל און פארן
צוריק צום באן. ער איז נישט חולה.
    
― איך זאל וויסן, דער טויט זאל מיר זיין ― זאגט כתריאל ―
פאר איך נישט צוריק!
    
― איך זאל וויסן, אז איך נעם דא איין א מיתה־משונה, ― זאגט
עזריאל ― ריר איך נישט פונעם ארט!
    
― אזא יאר! אזא מזל! ― מישט זיך אריין די יידענע, כאפט
דעם קאשעק מיט עפל און קריכט ארויס פונעם טראמוואי. ― א שיינער
פאר! פיטאקלעך הייסן זיי זיך נאך צאלן! ווען איך גיי צופוס, וואלט
איך שוין זעקס מאל געווען אין שטאט וואלט איך! א „טראמבעליק״
האבן זיי צוגעקלערט אין כתרילעווקע ― טפו זאלן זיי ווערן!...
    
„אפנים, ― טראכט איך מיר ― אז מע באדארף נעמען די פיס
אף די פלייצעס און עולה־רגל זיין אין שטאט אריין״...
    
איך נעם מיין טשעמאדאנטשיק אין די הענט אריין און לאז מיך
גיין מחילה צופוס; פארן אן פון הינטן חברה בעלי־עגלצעס מיט א
פייף מיט א הוק און מיט א געלעכטער.
    
― אהא? דער רבי האט נישט געוואלט עסן קיין טייגלעך מיט
פאסאלעס? איר האט נישט געוואלט פארן מיט קיין פראסטן בעל־עגלה?
מיטן „טראמבעליק״ האט זיך אייך געגלוסט? אייער גליק, וואס איר
זייט נאך ארויס גאנץ, נישט געמאכט פון אייך קיין פרעזשעניצע...
קריכט שוין אין בויד אריין, פעטער, מיטן טשעמאדאנטשיק, קריכט אין
וואס פאר א בויד איר ווילט, ― בא אונדז איז יד אחת, א מכה בחברותה,
וואס גאט גיט, אבי אינאיינעם... וויא, קינדער, וויא־וויא!...
    
איך קריך מיט מיין טשעמאדאנטשיק אין בויד אריין און פאר־אריין
קיין כתרילעווקע מיט גרויס פאראד.
  
ב.
  
כתרילעווקער האטעלן
    
― אויב איר ווילט, סע זאל זיין וואלוול און ס׳זאל לאפטשען,
וועל איך אייך פארפירן אף א רעכטע סטאנציע! ― מאכט צו מיר מיין
בעל־עגלה און פירט מיך צו א צווייגארנדיקער שטוב מיט אפגעקאלופעטע
ווענט, און איך לייען איבער אן אויפשריפט מיט גרויסע אותיות: „האטעל טערקאליא״. מיין בעל־עגלה קלאפט מיט דער בייטש אין טיר און
שרייט אף א קול:
    
― נוח! נוח! ווו ביסטו ערגעץ אין אלדי רוחות? עפן! איך
האב דיר געבראכט א העכט!...
    
אף דעם געשריי עפנט זיך די טיר און עס באווייזט זיך א יידל,
וואס מע רופט איר נוח, דער שווייצאר פונעם האטעל. ער כאפט מיין
טשעמאדאנטשיק, פרעגט מיך נישט, און טראגט דאס ארויף אף די
טרעפ, גלייך אפן אייבערשטן גארן, און טוט מיך א פרעג:
    
― וואס פאר א נומער, למשל, ווילט איר? מיט געזאנג, צי אן
געזאנג?
    
― וואס פאר א געזאנג? ― זאג איך.
    
― פון די אקטעיורן. בא אונדז שטייען די אקטעיורן פונעם יידישן
טרעיאטער, און אקעגן שטייט בא אונדז א חזן פון דער ליטא מיט צוועלף
זינגערלעך. געקומען צו פארן אף שבת. מע זאגט, אז ס׳איז נישט קיין
שלעכטער חזן. גאר אן אנטיק פון א חזן!
    
― עס קאן זיין, ― זאג איך ― אז ער איז אן אנטיק פון א חזן,
נאר איך בין אייך מוחל. איר גיט מיר בעסער אן געזאנג.
    
― ווי איר ווילט אייך! ― מאכט צו מיר נוח דער שווייצאר. ―
איך קאן אייך געבן אן אנדער נומער, די ברירה איז בא אייך; נאר אז
סע וועט אייך זיין דארט נישט אזוי דאסיק, זאלט איר צו מיר נאכדעם
קיין טענות נישט האבן.
    
― וואס הייסט ― זאג איך ― „נישט אזוי דאסיק״
    
― למשל, ― זאגט ער ― טאמער וועט מען אייך בייסן.
    
― ווער ― זאג איך ― וועט מיך בייסן?
    
― ווער וועט אייך בייסן? ― זאגט ער. ― איך וועל אייך נישט
בייסן; עס וועלן זיך שוין געפינען אזעלכע, וואס וועלן אייך בייסן. מע
האט נישט לאנג, ערב פסח, גערייניקט, נאר עס העלפט נישט, קיין
קעראסין אויך נישט...
    
― אויב אזוי, ― זאג איך ― לאז שוין זיין מיט געזאנג...
    
און נוח דער שווייצאר פירט מיך אריין אין א פינצטער חדר מיט
א משונה־מאדנע ריח פון פרישע פעל, נאר־וואס אויסגעמאכטע, און
פוילע אוגערקעס מיט מאכארקע. און איידער איך קוק מיך ארום, ווו
איך בין אין דער וועלט, כאפט נוח עפעס א זאך און הייבט דאס אן צו
פאטשן, ווי מע פאטשט א ווייכן קישן, בשעת מע וויל עמעצן מאכן א
גוט געלעגער, ער זאל הנאה האבן. בשעת פאטשן רעדט נוח צו זיך
אליין און שילט עמעצן מיט טויטע קללות:
    
― דו יאלד איינער! דו ים־קאטער! דו אקסנהארן! אט גיב
איך דיר א שמיר איבערן טשאלנט־ברעטל און מאך דיר קאליע די יאסלעס! די גאנצע וועלט פארט פונעם באן, און ער איז אריין מיט די
שטיוואלעס אין בעט, זיך צעלייגט, ווי באם טאטן אין וויינגארטן, און
כאליעט אין דער קרענק! א שיינער לאקיי! קראנק געווען ביז אהער
עפענען די לאדן! צי שטעלן דעם סאמאוואר? צי אפפוצן די אקטעיורן
די שטיוול? צי אויפראמען באם חזן מיט די זינגערלעך? משה־מרדכי
הלך, מיטן קאפ אין דער ערד!
    
ערשט דא האב איך דערזען א גרויסן בחורעץ, מיט גרויסע גוט־אנגעשמירטע שטיוול, און איך האב שוין פארשטאנען, פון וואנען דער
ריח גייט... די פעטש, וואס דער לאקיי האט געכאפט פונעם שווייצאר
(דאס האט ער זיי געכאפט), האט ער גאנץ פיין אראפגעלאזט אין קעשענע, אפגעווישט די ליפן, גלייך ווי נישט אים מיינט מען, אויפגעעפנט
די לאדן, א קוק געטאן אף מיר און צעלאכט זיך.
    
― זעט נאר זעט! ― מאכט צו מיר דער שווייצאר. ― טאמער
ווייסט איר, וואס איז מיט אים דער געלענדער? סע שטופט אים הנאה
די פעטש אפן ניכטערן הארצן! משה־מרדכי הלך, מיטן קאפ אין דער
ערד! דו פאסקודנער בחור! דו קארטאפל־פרעסער! דו לאקשן־שלינגער! דו בייגל־כאפער!...
    
און נוח דער שווייצאר דערלאנגט אים א טראסק אין האלדז־און־נאקן און ווארפט אים ארויס אף יענער זייט טיר.
    
― א גאנץ ערלעכער בחור! ― מאכט צו מיר נאכדעם דער שווייצאר. ― נאר אביסל א פוילער, האט א הארטן שלאף. אן פעטש וועט
איר אים נישט אויפוועקן בשום אופן! הארעוועט נעבעך, ווי אן אייזל!
וואס ער פארדינט ― גיט ער אפ דער שוועסטער. קוים געפועלט בא
אים, ער זאל זיך מאכן א פאר שטיוול... וואס וועט איר זיך עפעס
הייסן געבן צו דער טיי? פריש געבעקס, אייערבייגל, קארזשיקלעך מיט
מאן, אדער גאר כתרילעווקער פרענזעלן?
    
און נוח דער שווייצאר דרייט זיך אויס און ווערט פארשווונדן.
    
― פעטער! איר זייט שוין א געדאוונטער? ― מאכט צו מיר
עמעצער און שטעקט אריין א קאפ אין דער טיר.
    
― וואס גייט דאס אייך אן? ― פרעג איך אים.
    
― איך האב צו אייך א בקשה. ― מאכט ער.
    
― ווער זייט איר? ― פרעג איך אים.
    
― א ייד, ― מאכט ער ― א פרעמדער, נישט קיין היגער. איך
האב געוואלט בעטן אייך אף א מינוט אייער טלית־און־תפילין. מיינעם
האט מען אוועקגעגנבעט ערשט נעכטן אט־דא, אף דער סטאנציע.
    
עס עפנט זיך די טיר ,און עס שטעקט זיך אריין נאך א קאפ אן
א היטל און רעדט אף עטלעכע לשונות מיט א מאל:
    
― ראזניך טאוואראוו, פאני! זאקן גוטע! רענקאוויטשקי זיעמני,
בעסטע ווארע וואלוול! בחצי־חנם, יאק באגא קאכאם!... קויפט אייך
זאקן כאטש א האלב טוץ!... לאז אייך גאט געבן געזונט!... איך האב
נישט געוווסט ווער איר זייט, ווארעם סע מאכט זיך א מאל, מע טרעפט
אן אף א פריץ און מע רעדט צו אים אוועק א שעה כסדר אף אונדזער
יידיש לשון, כאפט מען א פסק. האב איך מיך מיישב געווען, איך וועל
מיך פרווון אף פויליש, אף רוסיש, אף דייטש; איך פארשטיי, דאנקען
גאט, עטלעכע שפראך... הענטשקעלעך א פאר גוטע, ווארעמע, ווילט
איר נישט?... איך בין, ווי איר זעט מיך, געווען אמאל א גרויסער
סוחר, געפארן אף די גרעסטע ירידים: קיין יארמעלינעץ, קיין פראס־קוראוו און קיין פאלטאווע... מער, הייסט דאס, ווילט איר גארנישט?
זייף א שטיקל? א קעמעלע א גוטס, פון די אנטיקן? ניין? א דאנק
אייך פארן פדיון. מיינע קינדער וועלן זיך מחיה זיין... אפשר וועט
איר פארט קויפן א בערשטל א גוטס? אדער א שניפס א שיינס? אדער
נאך א האלב טוץ זאקן, וועל איך אייך אפגעבן וועלוועלער. ניין? איר
ווילט נישט? האט זשע אייך א גוטן תמיד!...
    
דער ייד כאפט דאס היטל און גייט אוועק. עס קומט אריין אן
אנדער ייד, שוין מיט א היטל.
    
― קויפט בא מיר זאקן, פעטער, גוטע זאקן, וואלוול!
    
― איך דארף נישט קיין זאקן. ― זאג איך. ― א דאנק!
    
― וואס הייסט ― זאגט ער ― איר דארפט נישט קיין זאקן?
אט האט איר דאך נאר־וואס געקויפט א האלב טוץ זאקן בא יענעם!
איך בין אויך א ייד אן ארעמאן און א מטופל מיט קינדער, צוויי יינגלעך
אין דער „אוטשילישטשע״, איינער איז בא א בעל־מלאכה און די קלענערע אין חדר... א דאנק אייך. זייט געזונט. גאט זאל אייך באגליקן!...
    
נאך דעם יידן קומט אן אן אנדער ייד. א הויכער, א דארער, מיט
אן איבערגעשראקן פנים.
    
― אויב איר ווילט פארדינען א מצווה, איר זאלט פארשפארן
פאסטן תשעה־באב, נעמט צו בא מיר א רעשטל אין גלייכן געלט. פארבליבן בא מיר זאקן א פאר טוץ.
    
― איך דארף נישט קיין זאקן! ― זאג איך. ― איך האב שוין
גענוג זאקן.
    
― איך גיב זיי אייך אפ אונטערן קרן. ― זאגט ער. ― איך דינג
מיך מיט אייך נישט. וויפל איר וועט געבן, געבן זאל אייך גאט געזונט
און לאנגע יאר!... איך האב א זון אין גימנאזיע, ענדיקט ער היינטיקס
יאר, וויל שטודירן אף דאקטער. „דו וועסט שוין פארשפארן, ― זאגט
ער ― טאטע, אזוי הארעווען. דעמאלט הארעווען וועל  א י ך  שוין,
און ד ו וועסט שוין, זאגט ער, אביסל אפרוען״... אזוי זאגט ער
צו מיר, מיין זון. נאר דערווייל מוז מען אים אונטערהאלטן מיט א
דרייערל, כאטש ער פארדינט שוין, קיין עין הרע, אליין אזעלכע צען
קארבן א חודש... בלייבט געזונט און זייט מצליח!
    
נאך דעם יידן קומט אריין א יידענע מיט א טערקישער שאל און
רעדט מיט א ניגון:
    
― דאס זייט איר דער אורח פון יעהופעץ?
    
― יא, וואס איז דען?
    
― איך האב געהערט זאגן, אז איר זייט געקומען קיין כתרילעווקע
קויפן זאקן, האב איך אייך געבראכט עטלעכע טוץ זאקן אף א מוסטער.
בא מיר איז א פאבריקע פון זאקן. שוין צען יאר, אז איך ארבעט זאקן...
    
― ווער האט אייך געזאגט, ― זאג איך ― אז איך קויף זאקן?
איך בין נישט געקומען נאך קיין זאקן, איך דארף נישט קיין זאקן!
    
נאר די יידענע הערט נישט וואס איך רייד און טוט זיך אירס: זי
מאלט, ווי א מיל.
    
― מיינע זאקן האבן א שם אף גאנץ כתרילעווקע! קוקט אן א
זאק!... וואס זאגט איר אף דעם זאק?
    
― אבער אין גאטעס ווילן! ― שריי איך. ― איך קויף נישט
קיין זאקן! איך דארף נישט קיין זאקן!
    
― אט ליגן דא ― זאגט זי ― בא אייך זאקן!
    
― דאס האב איך געבראכט זאקן אף צו פארקויפן! ― זאג איך
און באגלייט ארויס די יידענע און פארשליס די טיר טאמער טראגט מען
מיר זאקן. ― ווער קלאפט דאס?
    
― ס׳איז איך! ― ענטפערט מען מיר פון יענער זייט טיר.
    
― ווער איז דער „איך״? ― פרעג איך און האב מורא עפענען די
טיר, טאמער טראגט מען מיר זאקן. ― ווער קלאפט דאס?
    
― דווד. ― ענטפערט מען מיר.
    
― וואסער דווד?
    
― דווד שפאן?
    
― וואסער דווד שפאן?
    
― דווד שפאן דער קאמיסיאנער!
    
― וואס דארפט איר? ― פרעג איך אים. ― אפשר זאקן?
    
― איר דארפט ― זאגט ער ― זאקן? אט טו איך א שפאן צווישן
די קלייטן און ברענג אייך זאקן!
    
― ניין! ניין! ― שריי איך. ― איך דארף נישט קיין זאקן!
    
איך עפן אויף די טיר, קומט מיר אקעגן נוח דער שווייצאר, אנגעלאדן מיט בולקעס און מיט בייגל, מיט קיכלעך, פלעצלעך, קארזשיקלעך
און פרענזלען.
    
― פון וועמענס וועגן איז דאס אזויפיל פראוויזיע? ― פרעג איך
אים.
    
― וואס האט איר יסורים? ― זאגט נוח. ― פאר די הינט וועט
מען דאס חלילה נישט ארויסווארפן. פאראן, קיין עין־הרע, ווער ס׳זאל
עסן. איך אליין האב זעקס פיקערס אייגענע, אחוץ צוויי פרעמדע יתומים
נעבעך... זאגט מיר בעסער. וואס זייט איר פאר א מאדנע בריאה
אזעלכע? איר דארפט האבן זאקן, האט איר נישט געקאנט זאגן מיר?
נישט דוודל שפאן, ער זאל אייך גיין ברענגען זאקן?
    
― ווער האט אים געהייסן ― זאג איך ברענגען זאקן?
    
― איך ווייס נישט, ― זאגט נוח ― ווער עס האט אים געהייסן;
איך האב אים געוויס נישט געהייסן! דוודל־גנב וועט אייך ברענגען זאקן,
וועט זיין וואס צו זען! כתרילעווקער זאקן!...
    
בא די ווערטער עפנט זיך אויף די טיר און ער קומט אריין א
געפאקט יידל מיט רויטע באקן, מיט א פארשוויצט פנים און מיט א
ליולקע־ציבעקל אין מויל. איך מאך נישט קיין לאנגע שהיות, נעם אים
אן בא דער האנט און ווייז אים די טיר.
    
― גייט אייך געזונטערהייט מיט אייערע זאקן צו אלדי גוטע יאר!
איך דארף נישט קיין זאקן!
    
― גאט איז מיט אייך! ― רופט זיך אן צו מיר נוח דער שווייצאר.
― וואס טרייבט איר זיי? דאס איז דאך אונדזער בעל־הבית פונעם
האטעל!...
    
― אזוי גאר? האט קיין פאריבל נישט. ― זאג איך צו אים און
גיב אים אפ שלום, און טראג אים אונטער א בענקל. ― איך האב געמיינט, דאס זייט איר יענער ייד, וואס איז אוועקגעלאפן מיר ברענגען
זאקן. אן אומגליק! מע האט מיך פארווארפן מיט זאקן! א מבול פון
זאקן! זיצט, איך בעט אייך.
    
― א דאנק! איך קאן באשטיין! ― מאכט צו מיר דער בעל־הבית
און זעצט זיך אנידער און פיפקעט פונעם ליולקע־ציבעקל. ― פון וואנען
קומט א ייד? פון יעהופעץ? איך האב דארטן א באקאנטן אין יעהופעץ.
דאס הייסט, ער זיצט שוין נישט אין יעהופעץ ― ער איז אריבערגעפארן
פון דארטן שוין לאנג, איך האב מורא, אויב נישט א יאר אכצן, און
אפשר טאקע אלע ניינצן... קיין אדעס, זאגט מען, איז ער אריבערגעפארן; ער האט דארטן קרובים אין אדעס, ס׳איז בא זיי א קאנטאר
פון ווייץ. צוויי קאנטארן, איינע אין אדעס, די אנדערע אין ניקאלאיעוו...
די אדעסער קאנטאר מאכט נישקשה, נאר די ניקאלאיעווער קאנטאר
מאכט נישט אזוי גוט, מחמת ניקאלאיעוו איז אצינד געשלאגן, שטארק
געשלאגן, איבער פעאדאסיע, זאגט מען, איבער דעם „פארט״, וואס מע
האט געמאכט אין פעאדאסיע. ס׳איז היינט א גאנצע שטאט געווארן
פעאדאסיע. איך האב אין פעאדאסיע אויך באקאנטע. א פיינע שטאט,
זאגט מען, פעאדאסיע!...
    
איך זע, אז ס׳איז א מעשה אן אן עק, פאל איך אים אריין אין
די רייד און טו אים א פרעג:
    
― וואס האב איך אייך אין זינען געהאט צו פרעגן? יא. פאר
וואס האט איר א נאמען געגעבן אייער אכסניא „האטעל טערקאליא״?
    
― איך געדענק נאך פעאדאסיע ― ענטפערט מיר דער בעל־הבית
― פאר א קליין שטעטל... איך בין אליין, פארשטייט איר מיך, א
דארטיקער, א בעסאראבער בין איך, פון בעסאראביע, פון א קליין שטעטל
דובאסארע. דאס הייסט, געבארן בין איך פון בעלץ... איר זייט געווען
א מאל אין בעלץ? א פיינע שטאט בעלץ. נאר ווי קומט זי צו קעשע־ניעוו?...
    
― גוט מארגן געלע, רעטאך טראג איך! ― מישט זיך אריין נוח
דער שווייצאר פון דער ווייטן. ― איר מעגט ריידן מיטן בעל־הבית
אביסל העכער, ס׳איז בא זיי קאליע די שמיעה, זיי הערן נישט די וועלט...
    
איך רוק זיך צו צום בעל־הבית גאנץ נאענט און שריי אים אף א
קול גלייך אין אויער אריין:
    
― איך פרעג, פאר וואס הייסט עס עפעס אייער האטעל מיט אזא
מאדנעם נאמען?
    
― וואס שרייט איר אזוי? ― מאכט ער צו מיר. ― איך בין
נישט טויב! א מאדנער נאמען, זאגט איר? מיט וואס איז ער אזוי
מאדנע? „אינטאליע״ איז גוט? „פארטוגאליע״ איז גוט? און „טער־קאליע״ טויג נישט?! יענע אלע נעמען האט מען פארכאפט פריער,
האב איך א נאמען געגעבן נאכן טערק... יא, איז ווו האלט איך?
קעשעניעוו! און די מענטשן?... בא אונדז אין בעסאראביע, הערט
איר, זיינען גאר אנדערע מענטשן! בא אונדז אין בעסאראביע עסט מען
גאר אנדערש... בא אונדז אין בעסעראביע, אז מע זעצט זיך עסן,
דערלאנגט מען, הערט איר, צו אלעם ערשטן די שיינע פיש פונעם
שיינעם טייך. נאכדעם ― „קאדע״, דאס גוט, דאס פעטע שטיקל „קאדע״.
נאכדעם גיט מען אף דעם גרויסן טעלער די שיינע די ריינע מאמעליגע,
וואס מע שניידט דאס מיטן גרויסן פאדעם אין דער ברייט. נאכדעם דערלאנגט מען די פרישע די הייסע פאמפושקעס, און מע פארטרינקט מיט
דעם אמתן ריינעם בעסעראבער וויין, און מע פארבייסט מיט דעם רעכטן,
דעם גוט נאהוט... אזא מין ארבעס...
    
און דער בעל־הבית בשעת מעשה באלעקט זיך און מאכט מיר אן
אפעטיט צום עסן, און בשעת דער בעל־הבית רעדט פון די בעסאראבער
מאכלים, לאזט זיך הערן פון איין זייט א געזאנג פון א ליטווישן חזן,
וואס ציקלט זיך, שרייט און מאכט מאדנע העוויות:
    
 ישמחו ב־
    
 מלכותך שו־
    
 מרי שבת ו־
    
 קוראי עונג!...
    
און דאס כאר צעטיילט זיך אף צווייען; איין האלב כאר זינגט:
    
 טורארירל! טורארירל!
    
 טורארירל! טורארירל!
    
און דאס אנדערע האלבע כאר האלט אונטער:
    
 פים־פאם!
    
 פים־פאם!
    
 פים־פאם!
    
און פון דער אנדערער זייט הערט זיך א געזאנג פון די „אקטעיורן״:
    
 פי ־ סע ־ לעך!
    
 און פי ־ סע ־ לעך!
    
 און לעבעדיקע!
    
 פי ־ סע ־ לעך!
    
 אף מיר אזא יאר!...
    
אויך דער משרת, וואס פוצט די שטיוול הינטער מיין טיר, טוט אלע
מאל א שפיי אפן בערשטל און זינגט א לידל:
    
 האב איך א שוויגער,
    
 האט זי אן איי־איי־איי־דעם!
    
 שלאגט ער איר טאכטער,
    
 ציטערט דער ביי־איי־איי־איידעם!
    
און נאך א געזאנג לאזט זיך הערן: א קול פון א יידענע, וואס זי
שילט דעם מאן. דאס זוכט די בעל־הביתטע דעם בעל־הבית אין אלע
נומערן, און הערט נישט אויף צו שילטן אים מיט משונה־מאדנע קללות,
וואס לאזן זיך אויס, מיינסטנס, מיט א גראם:
    
 א מכה, א צרה! א שלאק, א כפרה!
    
 אן אויסגוס, א קללה! א קלאג, א יללה!
    
 א פייער, א שרפה! א מהומה, א מגפה!...
    
― איר וועט עסן מיטן בעל־הבית און מיט דער בעל־הביתטע?
― מאכט צו מיר נוח דער שווייצאר אף דער טיר. ― צי איר וועט גיין
עסן אין א רעסטאראציע?
    
― אין א רעסטאראציע! ― זאג איך. ― אין א רעסטאראציע!...
  
ג.
  
כתרילעווקער רעסטאראנען
    
„כשר! בכאן עסט מען פריש און וואלוול! שרה אינדיק״.
    
איבערגעלייענט אזא מין אויפשריפט, קלעטער איך ארויף אף גליטשיקע טרעפ, אפן צווייטן שטאק פון א רויטן נאקעטן מויער, און כאטש
די ריחות, וואס לאזן זיך הערן אף די טרעפ, זיינען עפעס נישט אזוי
אנגענעם פאר דער נאז, נאר א הונגעריקער מאגן קלייבט נישט איבער.
    
― ווו איז דא ערגעץ שרה אינדיק? ― טו איך א פרעג בא אן
אלטן יידן מיט א געל פנים, וואס זיצט אף דער ערד און פארריכט אן
אלטן מאטראץ.
    
― ווייט! ― מאכט צו מיר דער אלטער און טוט א פאטש דעם
מאטראץ, און עס גייט פון אים א גרין רויכל.
    
― אוועקגעפארן? ― פרעג איך אים.
    
― אוועקגעפארן! ― מאכט צו מיר דער אלטער און שאקלט מיטן
קאפ. ― אוועקגעפארן אף אייביק!...
    
― געשטארבן? ברוך דיין אמת! ― זאג איך און וויל מיך ארויסכאפן צוריק.
    
― יא, ― מאכט ער ― געשטארבן. ערב פסח ווערט זעקס יאר,
אז זי איז געשטארבן. גלייבט מיר, איך האב זי נאך נישט פארגעסן
אף קיין מינוט אפילו! ווי קאן מען דען אזעלכעס פארגעסן? איר קאכן,
איר באקן, איר באגיין זיך מיט דער וועלט, איר ריידן מיט א מענטשן
און איר צוטרעפן מיר מיין שגעון! נאר איך פארשטיי נישט ― איך
באדארף אייך דערציילן? איר האט דאך זי מסתמא געקענט?
    
― פון וואנען ― זאג איך ― האב איך זי געזאלט קענען, אז איך
בין דאס ערשטע מאל אף מיין לעבן אין כתרילעווקע?
    
― הערסט! היינט וואס זשע ― זאגט ער ― פרעגט איר זיך
נאך אף שרהן?
    
― איך פרעג גאר נישט אף שרהן. ― זאג איך. ― איך פרעג,
צי דא איז דער רעסטאראן „שרה אינדיק״, וואס סע שטייט אויפגעשריבן
אף דער וואנט? איך וויל עפעס עסן.
    
― עפעס עסן? ― מאכט ער צו מיר. ― הערסט! היינט וואס
זשע שווייגט איר? רחל! רחל!
    
און עס באווייזט זיך א שווארצחנעוודיק ווייבל מיט שווארצע לאכנדיקע אייגעלעך, מיט פארקאטשעטע ארבל און מיט מעל אף די הענט,
אפן פארטעך און אפן פנים.
    
― וואס איז שוין ווייטער? ― רופט זיך אן דאס שווארצחנעוו־דיקע ווייבל, טוט זיך א וויש די נאז מיטן ארבל, וואס אף דער זייט
עלנבויגן. ― מע לאזט נישט איבערזיפן די מעל! אלע מינוט: רחל!
רחל!
    
― זיי ווילן עפעס עסן. ― מאכט צו איר דער אלטער און הערט
נישט אויף צו פאטשן דעם מאטראץ.
    
― עפעס עסן? ― רופט זיך אן דאס ווייבל מיט א מאדנע מין
געזאנג, ווי מען איז מעביר די סדרה, און טרייסלט אויס דעם פארטעך
און פארשיט מיר די אויגן מיט מעל. ― וואס ווילט איר עסן?
    
― וואס האט איר? ― זאג איך צו איר מיטן זעלבן ניגון, וואס זי.
    
― וואס ווילט איר? ― זאגט זי נאך א מאל מיטן אייגענעם ניגון.
    
― וואס איך וויל? ― זאג איך. ― המ... פיש איז דא בא
אייך געפילטע?
    
― נאכן מארק פיש? ― זאגט זי ― א שיינע מעשה!
    
― נו, לאז זיין בארשטש, ― זאג איך ― אז נישט קיין פיש.
    
― ווו האט איר געזען ― זאגט זי ― נאך האלבן טאג בארשטש?
א בארשטש דארף זיך קאכן ― דאס ווייסט איר, צי ניין?
    
― אלצדינג ― זאג איך ― באדארף זיך קאכן.
    
― אבי איר ווייסט, ― זאגט זי ― איז גוט!
    
― נו, ― זאג איך ― איז קיין ראסלפלייש אויך נישטא?
    
― פון וואנעט ― זאגט זי ― האט זיך גענומען א ראסלפלייש?
ס׳איז געווען א ראסלפלייש, האט מען אים אויפגעגעסן.
    
― נו, ― זאג איך ― לאז זיין א יויך!
    
― מיט וואס, ― זאגט זי ― ווילט איר, זאל זיין די יויך? מיט
מאנענגרייפעלעך, מיט א מצהלע, צי מיט מאנדלען (א פתח פארבייט זיך
בא איר אפט אף א קמץ).
    
― לאז זיין ― זאג איך ― מיט וואס איר ווילט, אבי א יויך!
    
― אף ווען, ― זאגט זי ― ווילט איר, זאל זיין די יויך?
    
― וואס הייסט, ― זאג איך ― אף ווען? אף באלד!
    
― וואס הייסט, ― זאגט זי ― אף באלד? איר ווילט דאך מסתמא
א יויך זאל זיין פון עוף? וואסער טעם האט א יויך אן עוף? און אן
עוף באדארף מען ערשט כאפן, שיקן צום שוחט, אפפליקן, מאכן, זאלצן,
אפגיסן, אויסווייקן און צושטעלן. עס קאן ארויסקומען הלוואי אף דער
נאכט.
    
― גיט זשע מיר אזוי ― זאג איך ― וואס נישט איז: א שטיקל
פלייש, אביסל זופ, א פרעזשעניצע פון עטלעכע אייער, אדער עפעס געזאלצנס, טאמער האט איר?...
    
― א מאדנער ייד! ― רופט זי זיך אן צום אלטן. ― אלצדינג
גלוסט זיך אים... א הערינג, אויב איר ווילט. קאן איך אייך מאכן.
    
― לאז זיין א הערינג, ― זאג איך ― אבי גיכער.
    
― וויאזוי ווילט איר? ― זאגט זי. ― מיט א ציבעלקע?
    
― מיט א ציבעלקע.
    
― און מיט עסיק אוי ־ עך?
    
― מיט עסיק אויך.
    
― און מיט בוימל אוי ־ עך?
    
― מיט בוימל אויך.
    
זי טוט ווידער א טרייסל דעם פארטעך, קאטשעט־אפ די ארבל, לאזט
זיך גיין נאך א הערינג און קערט זיך אום צוריק.
    
― וויאזוי האט איר ליב א הערינג זאל זיין ― מיט א מילעך?
צי מיט א רויג?
    
― לאז ער זיין ווי ער וויל זיך, ― זאג איך ― אבי לאז ער שוין
זיין.
    
― גערייכערטע פישלעך עסט איר?
    
― פאר וואס נישט? ― זאג איך.
    
― און אדעסער קעפאליען? ― זאגט זי.
    
― בכבוד גדול! ― זאג איך.
    
― איך ווייס אבער נישט, ― זאגט זי ― צי זיי זיינען שוין דא?
מיר דאכט, אז זיי זיינען נאך נישטא, און אפשר זיינען זיי שוין דא?...
ניין, ס׳איז נאך פרי!... פונדעסטוועגן וועל איך גיין זען, טאמער
זיינען זיי שוין דא...
    
רחל לאזט זיך גיין און קערט זיך אום צוריק.
    
― אף יידישן קאלבאס זייט איר א בעלן?
    
― אך! ― זאג איך. ― אדרבה, קויפט, קויפט קאלבאסן, איך
האב ליב קאלבאסן.
    
― איר מיינט דאך אוודאי ווארשעווער קאלבאסן?
    
― נו יא! ― זאג איך. ― געוויינלעך, ווארשעווער!
    
― אזוי! ― זאגט זי. ― וועט איר מוחל זיין זיך דורכפארן קיין
ווארשעוו, וועט איר דארט עסן ווארשעווער קאלבאסן. בא אונדז פארקויפט זיך כתרילעווקער קאלבאסן, פון אונדזער אייגענער כתרילעווקער
פאבריקע, באדארף מען האבן צו זיי אייזערנע ציין! שניידן מיט א
מעסער איז אוממעגלעך, סיידן האקן מיט א האק ― דער שווארצער
יאר ווייס זיי, וואס זיי שטופן אן אהינצן, וואס ס׳איז אזוי הארט? מע
האט אנומלטן צעהאקט א קאלבאס, האט מען געפונען א טשוואק. אפנים,
זיי לייגן אריין טשוועקעס, סע זאל גיין גוט אף דער וואג?...
    
― טאמער וואלט געווען גענוג ריידן? ― רופט זיך אן דער אלטער. ― גיי און ברענג צו טראגן, און אן עק זאל דאס האבן!
    
― וואס הייסט, גלאט ברענגען צו טראגן? מע באדארף דאך וויסן
וואס ברענגען! איטלעכער האט זיך זיין משוגעת. אט האסטו, אשטייגער, ליב געפרעגלטע פיש; און אנדערע האבן פיינט געפרעגלטע, האבן
ליב באק־פיש... צי, אשטייגער, פאראן אורחים בא אונדז אזעלכע,
וואס הייסן זיך אפקאכן געהירן און עסן דאס צעהאקטערהייט מיט א
ציבעלקע און מיט שמאלץ... און ווידער איז פאראן אזעלכע, וואס
האבן ליב אין מיטן דער וואך פעטשאי מיט צוגעטריקנטע פענעצלעך
מיט קנאבל... און פאראן אזעלכע פרעסער, וואס וועלן אייך אוועקגעבן
די נשמה פאר אן אנגעפילטע קישקע מיט פארפל... און פאראן ווידער
אזעלכע, וואס איר זאלט זיי גילטן, זיי זאלן אייך נעמען אין מויל אריין
אן עסיקפלייש!...
    
― איך בעט אייך, ― זאג איך ― ברענגט מיר וואס איר וועט
שוין ברענגען, ווארעם איך בין טויט־הונגעריק!
    
רחל גייט אוועק, און דער אלטער רופט זיך אן צו מיר:
    
― ניין מאס רייד!
    
― ס׳איז אייערע א טאכטער? ― פרעג איך אים.
    
― וואסער טאכטער? ― מאכט ער צו מיר. ס׳איז מיין ווייב, דאס
אנדערע ווייב בא מיר. עך־עך־עך! אוודאי איז דאס נישט יענע... יענע,
עליה השלום, איז געווען א יידענע, וואס מע קריגט זי נישט!... דאס
הייסט, איך האב צו דער אויך גארנישט; זי הארעוועט נעבעך זייער
געטריי. אז אך און וויי איז איר!... אט דאס שטיקל מאטראץ, וואס
איר זעט, איז אונדזער גאנץ בעטגעוואנט... און דערצו בין איך א
קראנקער און א קאפריזנער! אויסשטיין מיין שגעון ― באדארף מען
זיין שטארקער פון אייזן! דאס הייסט, בטבע בין איך דווקא א גוטער,
נאר מיך אז מע דעררגזנט מיט א ווארט, איז חיות נישט זיכער ― וואס
סע קומט מיר אין האנט פליט דאס אין קאפ אריין!... אט אזא ספילשליווער בין איך!... איר מיינט, איך האב דאס איר נישט געזאגט
פריער, איידער איך האב זי גענומען? איך האב איר געזאגט, אז קיין
האניק וועט זי בא מיר נישט לעקן! זי וועט זיין צופרידן, אז עס וועט
זיין א שטיקל ברויט אין שטוב. פון פלייש און פון מילך שמועסט מען
נישט. און הארעווען ― האב איך איר געזאגט פריער, אז זי וועט הארעווען פאר דריי...
    
― צוליב וואס זשע האט זי אייך גענומען? ― פרעג איך אים.
    
― וואס הייסט ― מאכט ער צו מיר פארווונדערט ― צוליב וואס?
און די ש ט ו ב איז בא אייך א הונט?
    
― וואסער שטוב? ― זאג איך. ― אט דער מויער איז דען
אייערער?
    
― ניין! ― מאכט ער צו מיר מיט א געלעכטער. ― איך מיין
די „רעסטאראציע״, וואס איך האב. ס׳איז שוין בא מיר אן איינגעפירט
געשעפט פון כמה וכמה יארן. אט ווי ס׳איז נישט געשלאגן איצטער די
פרנסה, פונדעסטוועגן איז פארט א שטוב! ווען איר טוט א קוק אף
מיין רחלען, אז זי טוט זיך אן און גייט ארויס אפן שפאציר, וואלט איר
געמיינט, ס׳איז א גראפיניע! זי איז טאקע, קיין עין־הרע, זייער א
שיינע. איצט איז זי שוין אביסל „אפגעבליאקעוועט״. איר זאלט זי געווען
זען פריער מיט עטלעכע יאר!...
    
― וויפל קינדער האט איר? ― מאך איך צו אים.
    
― טע־טע־טע! ― מאכט ער צו מיר. ― קינדער! אט דאס איז די
גאנצע צרה, וואס איך האב קיין קינדער נישט!... אביסל בראנפן וועט
איר נעמען? וועל איך אייך געבן א ביסל „שפירעט״.
    
― אך, ― זאג איך ― מיטן גרעסטן כבוד!
    
― איך וועל אייך געבן אין א פינצטערער כלי. ― מאכט צו מיר
דער אלטער און שלעפט ארויס פון בוזעם־קעשענע א פלעשל און א
קליין געגלייזט טעפעלע און גיסט מיר אן אביסל „שפירעט״. דאס ביסל
„שפירעט״ מאכט מיר נאך א גרעסערן אפעטיט, און איך פיל, אז עס
עקט זיך מיר דאס חיות.
    
עס קומט רחל מיטן הערינג און טוט זיך א פאטש מיט ביידע הענט
איבערן קליידל:
    
― אוי, א דונער איז מיר! איך האב גאר פארגעסן, אז אין שטוב
איז נישטא נישט קיין בולקע און נישט קיין ברויט! וואס פאר א געבעקס
האט איר ליב? יידישן קוילעטש, צי פראנזאליס, צי גאר קארן־ברויט?
    
― וואס איר וועט דערזען פריער ― זאג איך ― אט דאס זאלט
איר קויפן! איך בעט זייער, איר זאלט מיך מער נישט פרעגן וואס איך
האב ליב! איך האב אלצדינג ליב!
    
― א קאפריזנער אורח! ― זאגט רחל. ― פערעבענדעוועט נאך
מער ווי מיין מאן!... מיין מאן וואלט א בעלן געווען אלע טאג א
פרישן פידפאלעק... אלט־געבאקן ברויט נעמט ער נישט אין מויל
אריין... קאן דען זיין אלע טאג פריש געבעקס? דאס קאן אויספירן
סיידן קאביליאנסקי...
    
― נו, גיי שוין, גיי! ― זאגט צו איר דער אלטער. ― זעסט דאך,
אז זיי חלשן עסן!...
    
רחל גייט אוועק נאך געבעקס און עס קומט אריין א יידענע א
הויכע מיט איין אויג: איין האנט האלט זי אין בוזעם און מיט דער
אנדערער האנט קראצט זי זיך אין אויער.
    
― וואס טוט מען, רב משה־יאנקל, גיט מיר אן עצה? ― זאגט
די הויכע יידענע צום אלטן. ― בא מיין שמואלקן האט זיך שוין ווידער
צעשפילט אן אויערל...
    
עס קומט אן רחל מיטן געבעקס און מאכט מיר דעם הערינג, און די
הויכע יידענע הערט נישט אויף אויסצומאלן, ווי עס רינט בא איר
שמואלקן פון אן אויערל... זי האט מורא, זי וועט ווידער מוזן אנקומען צום רופא ― ווייס זי נישט, צו וואסער רופא זאל זי גיין? דען
צו וואסער רופא זי זאל נישט גיין, ווייס זי פריער, אז ס׳איז ארויסגעווארפן, מחמת די כתרילעווקער רופאים, דער רוח זאל זיי נעמען, זיינען
גוטע בלוטצאפערס! א כתרילעווקער דאקטער אז איר גיט חלילה ווינציקער ווי א גילן, טוט ער אייך א שמיץ אין פנים אריין! ס׳איז אים
קארג צו קרענקען, דעם פראפעסאר!...
    
― גיט עפעס א נדבה א קראנקן! ― מאכט א ייד מיט א בלוי
פנים און ציט אויס א קליין אויסגעטריקנט הענטל, וואס איז באשאפן
געווארן לכתחילה פאר א סגולה אף בעטן נדבות.
    
― גיט עפעס א נדבה א וויסטן קאליקע! ― רופט זיך אן א נפש,
וואס גייט אף די הענט, מחמת ביידע פיס זיינען בא אים צונויפגעפלאכטן
און אונטערגעבויגן אונטער זיך.
    
― גיט עפעס א נדבה א חולה־נופלדיקן!...
    
איך ווארף אוועק אין מיטן דער „סעודה״, איך צערעכן זיך פארן
עסן און אנטלויף פון דער „רעסטאראציע״ ווו דער שווארצער פעפער
וואקסט!
  
ד.
  
כתרילעווקער וויין און כתרילעווקער שכורים
    
„נאך אזא מיטאג וואלט געווען גוט פארטרינקען מיט א גלעזל
וויין״, ― אזוי טראכט איך מיר און דערזע אן אויפשריפט: „בכאן
מוכרים יי″ג, מעד וביער למקה השוה״.
    
איך לאז מיך אראפ אין א פינצטערן קעלער, צווישן פעסער און
פעסלעך, צעבערס און פלעשלעך, און דערזע, בא דער זייט זיצט א
היפשער בחור מיט אן אונטערגעבונדן געשוואלן פנים איבער א מולטער
און האקט ראזשינקעס מיט א האקמעסער.
    
― ווו איז ערגעץ דער בעל־הבית? ― פרעג איך דעם בחור.
    
― דער בעל־הבית? ― מאכט צו מיר דער בחור און נעמט אן א
פולע זשמעניע מיט ראזשינקעס, טוט א שמיר איבערן מויל און כראמקעט מיט די ציין גאנץ געשמאק. ― דער בעל־הבית איז אין קאמער, ער
מאכט „ווימאראזיג״.
    
― וואס הייסט ― זאג איך ― ער מאכט „ווימאראזיג״?
    
― איר ווילט וויסן, ― מאכט צו מיר דער בחור ― וויאזוי מע
מאכט „ווימאראזיג״ בא אונדז אין כתרילעווקע? מע נעמט ראזשינקעס
און מע האקט און מע האקט, און מע האקט זיי אריין אין א גרויס פאס
אריין, מע בויטעט אן דאס איבעריקע מיט וואסער פון דער גנילאפיאטקע
און מע מישט אריין האפן, הייבט דאס אן צו שפילן, און אז סע צעשפילט
זיך, ווערט א געשטאנק, אז מע קאן דערווארגן ווערן! נעמט מען א
פאר עמער „שפירעט״ און מע האקט־אריין עפעס א מין פראשעק אזעלכן,
וואס סע קאסט א גילן א פוד; נאכדעם זייט מען דורך דעם גאנצן
וויין דורך א גויישן העמד און מע שרייבט אן מיט קרייד אף דער פאס:
„וו י מ א ר א ז י ג  א ק ע ר מ א ן״. און אז איר ווילט, דער וויין
זאל זיין רויט, נעמט מען דעם אייגענעם ווימאראזיג און מע פארפארבט
אים מיט גאלעש־טינט און מע שרייבט אן מיט קרייד אף דער פאס:
„ז מ י ר ע ר  פ ע א ד א ס י ע״, אדער „א ו נ ג ע ר ש ע ר  מ אל א ג ע״... און כתרילעווקער מבינים זשליאקען די דאזיקע קאקא־פיציע און לעקן די פינגער... שא, אט גייט דער בעל־הבית, ארויסגיין
זאל פון אים די פארע!
    
דערזען דעם בעל־הבית גיין, הייבט דער בחור אן צו האקן די
ראזשינקעס מיט אלע כוחות.
    
― וואס האט איר געוואלט? ― מאכט צו מיר דער בעל־הבית,
א רויטער ייד, נישט קיין הויכער, מיט א הייזעריק קול און מיט איין
אויג אן אפענעם, וואס אפילו אז ער שלאפט, מוז ער דאס אויך, אפנים,
האלטן אפן.
    
― א גלעזל וויין. ― זאג איך.
    
― א לאחדים־גלעזל־וויין? ― מאכט ער צו מיר, דרילעוועט אן
אויער און קוקט אף דער סטעליע.
    
― א לאחדים־גלעזל־וויין. ― זאג איך.
    
― וואס זשע ― זאגט ער ― האט איר זיך אראפגעלאזט אין
קעלער? פאר וואס זייט איר נישט ארויפגעגאנגען אויבן? קריכט ארויף
און נעמט זיך, זייט מוחל, רעכטס!
    
איך קריך ארויף און נעם מיך רעכטס און קום אריין אין א פינצטערן
חדר, פול מיט רויך און מיט בלאטע. עס שטייען עטלעכע טשאכאטעטש־נע הינקענדיקע בענקלעך, און יידן זיצן, רייכערן פאפיראסן און טרינקען
„ווימאראזיג״. זיי זינגען נישט, שרייען נישט, שלאגן נישט מיט די הענט
אין טיש אריין און באווייזן נישט קיין שום מיאוסע שטיק; וואס דען
טוען זיי? זיי זיצן און זויפן דעם „ווימאראזיג״ פון די גלעזלעך, פאררייכערן א פאפיראס, זיפצן און קרעכצן און ריידן שטילערהייט. אט זיצן
צוויי יידן בא א טישל, אראפגעלאזט די קעפ. מע זעט, אז ס׳איז בא
זיי אויסגעגאנגען ווערטער. כאפט זיך אויף איינער:
    
― וואס זאגסטו, שמעון־דווד, אף דעם „ווימאראזיג״, הא?
    
― וואס זאל איך זאגן אף דעם „ווימאראזיג״? ― כאפט זיך אויף
דער אנדערער, ווי פונעם שלאף. ― ס׳איז א „ווימאראזיג״ פון גאט!
ס׳איז שוין איין מאל א „ווימאראזיג״!
    
― מע באדארף אים פרעגן, צי וועט ער האבן פון דעם אייגענעם
„ווימאראזיג״, אם־ירצה־השם, אף פסח?
    
― דו זארגסט זיך שוין פאר פסח? ביסט שוין, אפנים, א באווארנטער מענטש ארום און ארום, נאר פסחיקער „ווימאראזיג״ גייט
דיר אפ?
    
― וואס דען, איך בעט דיך, אז אך און וויי איז מיר!
    
― אז אך און וויי איז טאקע דיר, אז דו באדארפסט זיצן אט־א־דא
א גאנצן טאג, אויסבאהאלטן זיך פונעם ווייב, זי זאל נישט מאנען אף
שבת.
    
― דערמאן מיך נישט דאס ווייב, גיב מיר בעסער מיט א פיסטויל
אין הארצן! וואס קאן איך איר געבן? צרות קאן איך איר געבן, אז
אך און וויי איז מיר!
    
― דו מיינסט מיר איז בעסער? אז אך און וויי איז מיר אויך!
    
― איך ווייס, אז דיר איז אויך נישט בעסער, אז אך און וויי איז
אונדז ביידן! לחיים! לאמיר זיין געזונט...
    
נאך צוויי יידן זיצן בא איין טישל, איינער מיט א גאנצער קאפאטע,
און דער אנדערער מיט א צעריסענער קאפאטע. דער וואס מיט דער
גאנצער קאפאטע רעדט, און יענער וואס מיט דער צעריסענער קאפאטע
קוקט אים גלייך אין די אויגן אריין און שאקלט צו מיטן קאפ.
    
― פארשטייסטו שוין, וויאזוי לווי־יצהק דרייט אויס א געשעפט?... לווי־יצהק קאן זיך אריינדרייען און דרייען און פארדרייען
אי זיך, אי יענעם, און סוף־כל־סוף פארט אויסדרייען! ווארעם איך, אז
איך טרעט־צו צו א געשעפט, שמעק איך פריער, שא, פאוואלינקע, נישט
געכאפט... און אז איך שמעק גוט אן ווו עס האלט, טו איך מיר א
פארקע הינטן ארום ― דאס, יענץ, לאקש, בוידעם, ציבעלע, טאמער
אזוי, טאמער אזוי, וואס וועט אייך ארן, ממה־נפשך, ווי זאגט ער: גוט
איז א חיי־שעה!... אי, טאמער טוט מיר יענער א קוק־אוועק און
איך דערזע, אז ס׳איז אף צרות, אף קידער־ווידער? טרעט איך מיר
אפ אן א זייט און ― שא! לאז זיך עס טאן אן מיר!... אויב ס׳איז
באשערט, וועט דאס נישט אוועק, און אז מע וועט באדארפן פארקען,
וועט מען פארקען... פאראן א פייטערבארג איז פאראן!... מיר
ווייסן שוין, ווו א טיר עפנט זיך, מיר פארשטייען דאס מין... מיר
קענען די עברי וואס מע דארף... טאמער דארף מען שרייבן, געפינט
מען שוין דעם, וואס ער שרייבט... דער עיקר איז, ס׳זאל זיין שטיל
― ששש!!! (ער טוט זיך אליין א ביס דעם קולאק און ווערט שטיל).
    
נאך עטלעכע יידן מיט פארשיידענע קאפאטעס און אלערליי קאשקעטן זיצן בא איין טישל און ריידן אלע מיט א מאל, אזוי, אז זייערע
ווערטער ווערן צונויפגעגאסן אינאיינעם, און עס קומט אויס א מישמאש
פון מסחר, פון פאליטיק, פון „ווימאראזיג״, פון אמאליקע יארן, פון
היינטיקע קינדער, פון דאקטוירים, פונעם טראמוואי, פון דער טאקסע,
פון א רוח־אין־די־כתרילעווקער־נגידימס־טאטן־אריין ― ס׳איז שווער
ארויפצוכאפן אפן פאפיר דאס, וואס סע ווערט דא גערעדט. און בא דער
זייט שטייען ווילד־פרעמדע יידן, וואס טרינקען נישט קיין „ווימאראזיג״,
נאר זיי זיינען אריינגעגאנגען אהער גלאט אזוי, הערן וואס מע רעדט
טאקע, און אין איין וועג זיך אנווארעמען...
    
נאך א קאמפאניע יידן זיצן ארום טיש, טרינקען „ווימאראזיג״ און
זינגען א לידל, און דווקא אף גוייש; נאר שטיל, אן געפילדער, מיט
זייער א וויינענדיקן נוסח, ווי מע זאגט סליחות אדער תהילים:
    
 אברהמניו! אברהמניו!
    
 אבינו טי נאש!
    
 טשעמו טי נע פראסיש
    
 אלהינו נאש!
    
 אלבא נאס וויקאפיט,
    
 אלבא נאס וויפראסיט ―
    
 לארצנו נאשו,
    
 לזעמליו נאשו!?...
    
אז עס האלט באם „וויקאפיט״, מאכן זיי דאס מיט א שטורעם, מיט
א ירגזון, דאס הייסט, מיט שטארקייט; נאר אז עס קומט צום „וויפרא־סיט״, ווערן זיי מיט א מאל ווייך, בייגן־איין די קעפ און מאכן מיט
די הענט, ווי, להבדיל, א פרומער חזן ימים־נוראים פארן עמוד. און באם
„לארצנו נאשו, לזעמליו נאשו״ צעוויינען זיי זיך טאקע מיט טרערן, ווי
קליינע קינדער...
    
― עי־עי־עי־עי! ― רופט זיך אן איינער פון דער קאמפאניע, א
ייד, וואס דאס קאשקעטל ליגט אים שוין אף יענעם האלבן קאפ, די
אויגן זיינען בא אים ווי שלעפעריק און די צונג פלאנטעט זיך שוין אביסל
צווישן די ציין. ― וואס וואלט געווען אשטייגער, כדומה למשל, מע
זאל אונדז אפגעבן, הייסט דאס, ארץ־ישראל? הא, יאנקל? וואס
זאגסטו, יאנקל? דו ביסט דאך עפעס א יודע־נגן!
    
― ארץ־ישראל? ― זאגט יאנקל, ציט־אויס דעם האלדז און קראצט
זיך אונטערן קאלנער. ארץ־ישראל? ע. ס׳וואלט אוודאי געווען נישט
שלעכט... עפעס טוען זיי, זאגט מען, דאך אין דעם ― וויאזוי הייסן
זיי? די... די... די...
    
― די ציוניסטן? ― כאפט אים אונטער נאך איינער. ― בלאטע!
ס׳וועט גארנישט זיין פון דעם!
    
― פארוואס? עפעס באדארף דאך זיין אלצדינג מיט א טעם!
    
― אזוי. מסתמא ווייס איך, אז איך זאג. איך האב פיינט ריידן
גלאט אזוי. דו ווייסט דאך, אז איך זאג, איז געזאגט!
    
― איר זייט אלע בהמות! ― רופט זיך אן א ראקאוואטע יידל
מיט א ליוסטרינענער קאפאטע, רעדט פאוואליע, ציילט די ווערטער,
לייגט ארויף דעם פינגער אף דער נאז, האלט דאס מויל אין א זייט און
שמייכלט צו זיך אליין זייער געשמאק, און די בעקלעך פלאמען אים.
  
― איר זייט פערד, ווי איך בין א ייד, אוי, זייט איר פערד! איך קוק
און שווייג און הער זיך צו, וואס איר רעדט: ציוניסטן, שמיוניסטן,
קעבעבע מיט לאקרעץ!... איך זע־ארויס, אז איר ווייסט קיינער נישט
מה דקאמרי רביצין! אויב איר ווילט, וועל  א י ך  אייך זאגן וואס
דא ליגט! די מעשה דערפון איז אזוי... נאר הערן זאלט איר מיט
קאפ!...
    
ער נעמט דאס בערדל אין מויל אריין, פארמאכט די אויגן, טראכט
לאנג־לאנג און כאפט זיך אויף פונעם שלאף און טוט א מאך צום בעל־הבית, קנאקט־צו מיטן פינגער:
    
― רב זייט־זשע מוחל! הייסט געבן נאך א פלעשל „ווימארא־זיג״!...
    
 ה.
  
כתרילעווקער טעאטער
    
ארויסגעגאנגען פונעם וויין־קעלער, האב איך דערזען אן אפיש מיט
גרויסע אותיות, אף יידיש, אפגעדרוקט די דאזיקע ווערטער:
    
„דאס ערשטע מאל אין כתרילעווקע!
    
„דאס יידישע טעאטער!
    
„דער אמתער אדלער פון אמעריקא!
    
„דער גרעסטער קאמיקער פון דער וועלט!
    
„איר וועט צעגיין פאר געלעכטער!
    
„אזא באבע יאכנע איז נאך נישט געווען זינט די וועלט שטייט!
    
„אזא האצמאך, ווי בא אונדז, איז נאך גאר נישט געבוירן געווארן!
    
„היינט שפילט מען א שפאגל־נייע אפערא:
    
 ! ק א ל ד ו נ י א !
    
„יידן! פארזעצט וואס איר האט!
    
„יידן; גייט אין טעאטער!
    
„יידן! איר וועט זיך מחיה זיין!
    
„יידן! לויפט!
    
„בילעטן קויפט!
    
„גיכער! גיכער!
    
„ווי א וויכער!״...
    
אונטן גייט געחתמעט: דער רעזשיסער, דער דיריזשער און דער
אנטרעפרינער ― טאקע אדלער אליין, דער אמתער אדלער פון אמעריקא,
דער גרעסטער קאמיקער אין דער וועלט.
    
― איר ווייסט נישט, ווו איז דא ערגעץ דאס יידישע טעאטער?
― טו איך א פרעג א יידן, וואס לויפט פארביי מיר מיט א פעקל סחורה
אונטער דער האנט.
    
― דאס יידישע וואס? ― מאכט צו מיר דער ייד מיטן פעקל
סחורה און שטעלט זיך אפ און באטראכט מיך פון קאפ ביז די פיס.
    
― דאס יידישע טעאטער ― זאג איך.
    
― וואסער טעאטער? ― זאגט ער.
    
― דאס טעאטער, ― זאג איך ― וואס מע שפילט דארט.
    
― ווער שפילט דארטן? ― פרעגט ער מיך.
    
― אדלער ― זאג איך ― שפילט דארטן.
    
― וואסער אדלער? ― מאכט ער צו מיר.
    
― אדלער, ― זאג איך ― דער אמתער אדלער.
    
― פון וואנען איז ער? ― מאכט ער צו מיר.
    
― פון אמעריקע ― זאג איך ― איז ער.
    
― פון אמעריקע? ― מאכט ער צו מיר. ― וואס זשע טוט ער הי?
    
― ער שפילט דא ― זאג איך ― אינעם יידישן טעאטער.
    
― וואס זשע שפילט ער? ― זאגט ער.
    
― „קאלדוניא״ ― זאג איך ― שפילט ער.
    
― וואס זשע הייסט דאס „גאלדוניע״? ― מאכט ער צו מיר. איך
וויל אוועקגיין, לאזט ער מיך נישט; ער וויל, איך זאל אים נאר דערציילן, וואס דאס איז אזעלכעס „טרעיאטער״, און וואס הייסט „גאל־דוניע״, און ווער איז דער אדלער, וואס ער איז געקומען פון אמעריקע?... איך דערצייל אים, און ווי ווייט מעגלעך מאך איך אים
קלאר, וואס איז אזעלכעס טעאטער, און וואס איז „קאלדוניא״, און ווער
איז אדלער. מיין ייד הערט אויס אלצדינג מיט קאפ, בייגט זיך אן,
טוט א שפיי־אויס און גייט אוועק אן א זייט־געזונט.
    
― חנה־ביילע! וווהין לויפסטו אזוי? ― שרייט א ווייבל צו דער
אנדערער איבער דער גאנצער גאס און כארכלט, קאן נישט אויסריידן קיין
„ריש״.
    
― אין טכעיאטעך אכאן! ― ענטפערט איר דאס אנדערע ווייבל
אויך מיט א כארכלען און מיט קמץ דארט, ווו מע דארף א פתח. ―
נו, און דו גייסט גאך נישט אין טכעיאטעך אכאן?
    
― אכויסגיין זאל איך די נשמה! ― מאכט דאס ערשטע ווייבל.
― וואס זאגסטו צו מיין כתרילעווקעך נגידית? זי וויל, איך זאל איך
היינט מאכן די גענדז, מאכן זאל זיך איך א מכה! און פכעגלען שמאלץ,
פכעגלען זאל מען שוין זי חבונו־של־עולם! די גאנצע וועלט גייט אין
טכעיאטעך, און איך דאכף זיין געבונדן, בינדן זאל מען זי שוין אף אלע
פיך, ליבעך גאט!
    
― וואס העכסטו זי? ― זאגט דאס אנדערע ווייבל. ― פאך דיין
געלט מעגסטו גיין ווו דו ווילסט.
    
― איך העך זי ווי המן דעם גכייגעך!... ― מאכט דאס ערשטע
ווייבל. ― איך לויף אהיים, איך טו זיך איבעך און גיי אין טכעיאטעך
אכאן, זי זאל אפילו אויפלויפן ווי א באכג!
    
ביידע ווייבלעך צעגייען זיך, און איך האב דערווייל מיט וועמען צו
גיין אין טעאטער. דאס ווייבל קוקט זיך אלע וויילע ארום און זעט, ווי
איך גיי איר נאך, בלייבט זי שטיין א וויילע און נעמט זיך רעכטס ―
איך גיי רעכטס; זי נעמט זיך לינקס ― איך גיי לינקס; זי גייט
פאוואליע ― איך איר נאך. הייבט אן דאס ווייבל לויפן; אזוי ווי מע
לויפט אף א שרפה.
    
― וואס איז? ― פרעגט מען זי. ווו לויפסטו? גאט איז מיט דיר!
    
― עפעס א שלימזל! ― זאגט דאס ווייבל און ווייזט אן אף מיר.
― עך גייט מיך נאך שוין פון א שעה. איך ווייס נישט וועך עך איז!...
    
גיך ווערט באשאפן ארום אונדז א גאנץ רעדל פון יידן, ווייבער
און קינדער. מע הייבט אן טייטן אף מיר מיט די פינגער... עס פארט
דורך פארביי א בעל־עגלה, כאפ איך מיר אריין אין ביידל און הייס מיך
פירן אין טעאטער אריין.
    
צוגעפארן צום טעאטער, טרעף איך א גאנצע כאליאסטרע מיידלעך
מיט בחורים שטייען אין דרויסן, ריידן און לאכן און שיטן מיט ווערטלעך.
    
― לאזט דורך דעם פריץ! ― שרייט איינער צום אנדערן.
    
― פאוואליע, איר וועט אים חלילה צעקנייטשן דעם קאפעלוש! ―
שרייט נאר איינער.
    
קוים מיט צרות, מיט לייד, זיך דורכגעשטופט דורך דער כאליאסטרע צו דער קאסע, א קליין פענצטערל, טו איך א פרעג, צי קאן
איך באקומען א בילעט, און די כאליאסטרע פון הינטן שטופט מיך און
קוועטשט מיך פון אלע זייטן.
    
― וואסער א בילעט ווילט איר? ― פרעגט מיך דער קאסיר, א
דארער בחור מיט א לאנגן גארגל.
    
― וואסערע בילעטן האט איר? ― פרעג איך דעם קאסיר.
    
― פאראן ― זאגט דער קאסיר ― אף א גילן און אף צוויי גילן
און אף דריי גילן.
    
― און טייערער איז נישטא בא אייך? ― פרעג איך אים, און די
כאליאסטרע בשעת מעשה הערט נישט אויף צו פילדערן.
    
דערהערט פון מיר אזעלכע דבורים, כאפט זיך אויף דער קאסיר
פונעם בענקל, שטעקט ארויס דעם קאפ פונעם פענצטערל און שרייט
אויס אף דער כאליאסטרע מיר גלייך אין פנים אריין:
    
― א רוח אין אייער טאטנס טאטן אריין! איר וועט זיך נישט
צעגיין? אט שיק איך אייך ארויס רב לאזער דעם גאראדאוואי מיט א
קישקע וואסער! קומט ― מאכט ער צו מיר ― אהערצו אין טויער
אריין.
    
די כאליאסטרע טרעט־אפ אביסל אף א זייט, און איך שלאג מיך
דורך דורכן טויער אין הויף אריין. אין הויף שטייט א גרויסע שטאל,
אדער שאלאש, וואס פון די ברעטער לייכט זיך דורך א פייערל און עס
לאזט זיך הערן א געשריי פון מענטשן. א האלבע טיר פון דעם שאלאש
שטייט אפן, און צוויי געזונטע יונגען שטייען און גיבן אכטונג, מע זאל
זיך נישט אריינכאפן אין טעאטער אן א בילעט.
    
― יידן! איינציקווייז גייט! איינציקווייז! ― שרייט א ייד
מיט אן אויסגעפליקטער בארד און מיט א שווערד אף דער זייט ―
אפנים, דאס מוז זיין רב לאזער גאראדאוואי. נאר דער עולם הערט
אים, ווי דער קאטער: מע וויל נישט גיין איינציקווייז; איטלעכער וויל
פריער און אלע שפארן זיך מיט א מאל.
    
― לאז דורך, דו יון מיט דער שפאנע! דו זעסט נישט ווער סע
גייט? ― אזוי שרייט איינער און שטופט זיך דורך מיט גוואלד, שיט
מיט ווערטער אף די אקטיארן: „פייפער״, „האלעדראנעץ״, „גרינער
אגרעס״, „ליידיקע קישקע״!
    
איך קוק מיך ארום: ווער רעדט דאס? עפעס זייער א קענטלעכע
שפראך. איך קוק מיך צו ― איך האב אים דערקענט: ס׳איז נוח דער
שווייצאר פון מייז סטאנציע „האטעל טערקאליא״. נאך אים שלעפט זיך
א גאנץ געזינדל ווייבער, בחורים און מיידלעך.
    
― ווער איז דאס ווייבל? ― פרעגט אים איינער פון די אקטיארן.
    
― דאס איז מיין ווייבל. ― ענטפערט נוח. ― דו קענסט נישט
מיין שרה־פערל? און דאס זיינען מיינע קינדער.
    
― און דאס?
    
― דאס איז מיין שוויגער.
    
― און די דאזיקע?
    
― דאס איז מיין ווייבס א שוועסטערל.
    
― און ווער איז דער יונגערמאן?
    
― דאס איז איר חתן.
    
― און ווער איז דאס מיידל?
    
― דאס איז דעם חתנס א שוועסטער.
    
― און ווער איז דער בחור?
    
― דאס איז דעם חתנס שוועסטערס א חתן.
    
― און ווער איז אט דאס מיידל?
    
― דאס איז זיין שוועסטער, דאס הייסט, דעם חתנס שוועסטערס
חתנס א שוועסטער.
    
― א היפשע משפחה בא אייך, רב נוה!...
    
― זאלץ דיר אין די אויגן, שטיינער דיר אין הארצן!! ― מאכט
צו אים נוח. ― זאג כאטש „קיין עין־הרע״, דו אקטיארטשיק! דו קאמעדיאנטשיק! דו בערן־טרייבער! דו גארגל־רייסער! דו בולקע־שלינגער!...
    
תיכף נאך נוח דעם שווייצאר שפארט זיך דורך דער משרת פונעם
האטעל מיט די גרויסע שטיוול. איינער פון די צוויי אקטיארן, וואס
שטייען בא דער טיר, דערלאנגט אים א זעץ פון הינטן און שטופט אים
אריין אין טעאטער אריין.
    
נאך אים זע איך פארשיידענע פארשוינען שפארן זיך דורך, מערסט־טייל אן בילעטן. צווישן די פארשוינען דערקען איך מיין בעל־הבית פון
דעם „האטעל טערקאליע״ מיט עפעס א יידענע זייער א גראבע, וואס
גייט, ווי אף רעדלעך, און קאטשעט זיך, ווי א קאטשקעלע.
    
― א? איר זייט אויך דא? ― מאך איך צום בעל־הבית און
פארגעס, אז ער איז טויב ווי די וואנט.
    
― נישקשה! ― ענטפערט ער מיר און שרייט אף א קול, גלייך ווי
איך וואלט דא געווען דער טויבער. ― זיי זינגען קיין מעשה נישט!
    
― איר זייט דא דאס ערשטע מאל? ― פרעג איך אים.
    
― ס׳איז רב ליפעס שטאל. ― מאכט ער צו מיר. ― א גאנץ יאר
האלט מען דא בהמות אדער פערד.
    
― קום שוין, קום ־ ― רופט זיך אן צו אים די גראבע יידענע און
טוט אים א שלעפ בא רער פאלע, און זיי גייען אוועק ביידע און באזעצן
זיך גאנץ אויבן־אן.
    
― הערט נאר, איר אקטיארן! ווו זייט איר ערגעץ? ― אזוי רופט
זיך אן איינע א דאמע מיט א הוט, מיט א ווייסער פעדער און מיט בריליאנטן, און לעבן איר שטייט א קאוואליער מיט א קאפעליוש און מיט
א געשוירן בערדל.
    
עס שפרינגט אונטער איינער פון די אקטיארן, א בחור מיט א קורץ
רעקל, מיט א קויטיק העמד און מיט א הונגעריק פנים.
    
― וואס וועט איר עפעס זאגן, מאדאם?
    
― וואס הייסט, וואס וועל איך זאגן? ― מאכט צו אים די מאדאם.
― מיר האבן דאך געקויפט בילעטן. פאר וואס ווייזט מען אונדז נישט
אונדזערע ערטער?
    
דער לאנגער אקטיאר מיטן הונגעריקן פנים נעמט בא זיי די בילעטן
און פירט זיי צו גאנץ אויבן־אן און וויל זיי באזעצן ― זיינען פארנומען
אלע בענקלעך.
    
― זייט זשע מוחל, איר האט זיך געזעצט נישט אף אייערע ערטער!
― מאכט דער אקטיאר צו א בחור מיט א מיידל, וואס זיצן און קנאקן
ניסלעך פון א שקארמוצל.
    
― ווער האט אייך געזאגט, אז מיר זיצן נישט אף אונדזערע ערטער? ― זאגט דער בחור און טוט זיך זיין ארבעט.
    
― ווייזט אייערע בילעטן! ― זאגט צו זיי דער אקטיאר און נעמט
בא זיי די בילעטן, און ווייזט זיי ווו זיי דארפן זיך זעצן, א סך נידעריקער.
    
― וואס הייסט ― מאכט דער בחור ― איר וועט אונדז זאגן
דעות, ווו מיר זאלן זיך זעצן? וואס איז דא, להבדיל, א מקום קדוש,
א שול, צי וואס?
    
דער אקטיאר לאזט זיך אריין מיט אים אין א לאנגן שמועס. דער
בחור מיטן מיידל רירן זיך נישט פון די ערטער און קנאקן ניסלעך.
דער לאנגער אקטיאר מיטן הונגעריקן פנים פרוווט זיך בא אלע איבעריקע
פארשוינען וואס אין טעאטער, נאר דאס גאנצע פובליקום זיצט אף די
ערטער גאנץ פעסט, קיינער וויל נישט אפטרעטן, כאטש נעם פיר ארויס
דאס גאנצע טעאטער מיט גוואלד.
    
די דאמע מיט דער ווייסער פעדער און מיט די בריליאנטן בייזערט
זיך: „וואס איז דאס פאר פאריאדקעס אין כתרילעווקער טרעיאטער?״
זי שרייט, מע זאל איר אומקערן דאס געלט, וואס זי האט באצאלט פאר
די בילעטן! ווו איז ערגעץ לאזער גאראדאוואי?!...
    
עם בלייבט, אז מע זאל ברענגען עקסטרא פון אירעטוועגן צוויי
שטולן, און עס ווערט אביסל שטילער.
    
ביסלעכווייז ווערן אנגעצונדן די לעמפלעך, וואס רייכערן און לאזן
זיך הערן מיט א שארפן ריח פון גאז. איינציקווייז באווייזן זיך די כלי־זמר
בא דער סצענע, וואס איז איבערגעצויגן מיט א ליילעך. פריער פון אלע
קומט צו גיין דער באס, א גרויסער ייד מיט גראבע פאות און מיט בייזע
אויגן, ווי בא א גזלן. באלד נאך אים באווייזט זיך דער קעסלפויק, א
הארבאטער בחור מיט אויסגעקראכענע האר. נאכדעם קומט דער טרא־מייטער, א נידעריקער ייד מיט גראבע ליפן, דער פלייטיסט מיט א
טשאכאטקע־פנים און א טרובאטש מיט גנבהשע אייגעלעך, וואס לויפן
אהער און אהין, און צוויי דריי יונגע לייט מיט פידלען; און ערשט
אפן סוף ― דער ערשטער פידלער, דער עלטסטער פון אלע כלי־זמר,
דער דיריזשער, ― א רויטער בחור מיט א ווייסער פאפירענער מאנישקע,
מיט א קורצן פידזשאק, מיט שטארק־אנגעפאמאדעטע האר און מיט
א גרויסן בלויען שניפס. ער שטעלט זיך מיטן פנים צום פובליקום,
קנאקט אויס אלע פינגער און שמייכלט פון דער ווייטן צו עפעס א מיידל
מיט ווייסע הענטשקעלעך. די גאנצע קאפעליע זעצט זיך אויס, און מע
נעמט זיך אנשטעלן די אינסטרומענטן. קודם כל טוט דער דיריזשער
א קלאפ מיטן סמיטשיק איבערן פידעלע, און דער טראמייטער מיט די
גראבע ליפן גיט א טאן, און תיכף נאך אים שטעלן אלע איבעריקע א
טאן, און הייבן אן זיך דורכריידן אף זייערע אינסטרומענטן: דאס פידעלע פארגייט זיך, וויינט און כליפעט, דער טראמייט מאכט „האלדיר!
האלדיר!״ ווי אן אינדיק, וואס מע האט אים שטארק צערייצט, דער באס
בורטשעט־אונטער, ווי א בער, און די פלייט פייפט זיי אן אלעמען.
אינאיינעם קומט דאס אויס א מישמאש, ווי פון עטלעכע מאות ווייבער
אף א יריד, און א געפילדער פון א סך גענדז און קאטשקעס.
    
עס באווייזט זיך עפעס איינער א יונגערמאן מיט א גרינער קאפאטע,
טראגט אין איין האנט א פאק מיט פאפירן, אין דער אנדערער האנט
― א האלבע בולקע מיט א שטיקל הערינג, און זעצט זיך אנידער גאנץ
אויבן־אן אף א קליין בענקעלע, אקעגן דער סצענע, און בייסט־איבער.
    
― ווער איז דאס? ― הער איך, ווי די דאמע מיט דער ווייסער
פעדער פרעגט באם קאוואליער.
    
― דאס איז זייער סופלירער. ― ענטפערט איר דער קאוואליער.
    
― וואס הייסט סופלירער? ― פרעגט אים ווידער די דאמע.
    
― דאס הייסט: זייער פירזאגער. ― זאגט דער קאוואליער.
    
און פון יענער זייט ליילעך ריידן זיך איבער די אקטיארן צווישן זיך
פון פארשיידענע זאכן:
    
― ווו איז ערגעץ פראדל די פרימאדאנע, צו אלדי שווארצע יאר?
    
― זי איז געגאנגען צום שוסטער. זי האט נישט אין וואס ארויסצוגיין אף דער סצענע. אפגעשפרונגען אן אפצאס.
    
― קראנק געווען גיין באטאג? א שיינע פרימאדאנע!...
    
― אברהמל, טו אויס די הויזן!
    
― וואס מאכן דיר קאליע מיינע הויזן?
    
― א שיינע באבע־יאכנע ― מיט הויזן!...
    
― איך גיי דאך אויבן א קליידל! וואס מאכט דאס אויס?
    
― איך ווייס, אז דו טראגסט אויבן א קליידל. וואס וועט אבער
זיין, אז מע וועט דיך ווארפן אין פייער? דעמאלט פליסטו מיטן קאפ
אראפ און מיט די פיס ארויף, ― וועט מען ארויסזען די הויזן!...
    
― גיב מיר בעסער א צי טאן פון דיין פאפיראס, דו פארכוץ!...
    
― האצמאך! ווו איז דיין בארד? פארוואס קלעפסטו שוין נישט
אן די בארד?... רבקה! שמיר דיר אן דאס פנים מיט קרייד!...
מנשהקע! מאך דיר א הארב פון הינטן, בכדי דו זאלסט האבן מער פנים
פון א יידן!... ווו זיינען ערגעץ די פיס?
    
― וואסערע פיס?
    
― ווער האט געבראכט די פיס פון יאטקע?... טויזנט מאל האב
איך אייך געזאגט, אז מע שפילט „קאלדוניא״, באדארף זיין א פוס!...
דער רוח זאל אייך נעמען! וועלוול! וואס ביסטו פאר א רעזשיסער,
דו יאלד איינער?!...
    
פלוצעם ווערט א קלאפעריי אין טעאטער, אז מע קאן טויב ווערן.
עס פליט דורך איינער מיט א גלעקל און קלינגט. עס גייט־אוועק עטלעכע
מינוט, דער עולם הייבט אן ווידער צו שרייען און צו קלאפן. יענער
לויפט ווידער דורך מיטן גלעקל, און אזוי עטלעכע מאל, ביז דער
רויטער פידלער כאפט זיך אויף, טוט א מאך עטלעכע מאל מיטן קאפ
ארויף און אראפ, מאכט צורעכט דעם קאלנער מיטן בלויען שניפס, טוט
א זעץ מיטן שטעקעלע, און די כלי־זמר שפילן־אפ א „שטיקל״. הייבט
דער עולם ווידער אן צו שרייען און צו קלאפן ― שפילן די כלי־זמר
נאך „א זאך״. עס ווערט נישט שטיל, ביז עס הייבט זיך אויף דער
ליילעך, און דאס שפיל הייבט זיך אן.
    
צום אלעם ערשטן גייט ארויס א מיידל מיט אן אונטערשט קליידל
און מיט צעפלאכטענע האר, גלייך ווי עמעצער וואלט זי נאר־וואס אויסגעפאטשט, און הייבט אן זינגען א טרויעריק לידל פון אן ארעמער יתומה
מיטן נוסח פון „סטאאיט גארא וויסאקאיא! וויסאקאיא!״ ― „א
יתומהלע! א יתומהלע!״ ― און דאס גאנצע פובליקום האלט זי אונטער: „א יתומהלע! א יתומהלע!״ ― פריער שטיל, וואס ווייטער
אלץ העכער און העכער, אזוי אז מע הערט שוין מער נישט דאס מיידל
זינגען, נאר דאס פובליקום. שפרינגט ארויס איינער פון די אקטיארן
אף דער סצענע און בעט דעם עולם, „עס זאל זיין שטיל״! דער עולם
ווערט שטיל, אבער נישט אף לאנג; דאס מיידל הייבט אן צו זינגען,
אזוי זינגט מיט איר גאנץ קהל: „א יתומהלע! א יתומהלע!״...
    
עס שפרינגט ארויס ווידער א מאל דער אייגענער אקטיאר, נאך א
מאל און נאך א מאל, ביז ער גייט ארויס פון די כלים און זאגט זיי
מיטן הארבן ווארט:
    
― איר וועט נישט אנטשטומט ווערן? אט רוף איך ארויס רב
לאזער גאראדאוואי מיט דער קישקע, וועט א רוח אין אייער טאטנס
טאטן אריין!...
    
דער עולם הערט אויף צו זינגען, נאר מע זאגט מבינות, איטלעכער
נאך זיין פארשטאנד. דער זאגט, אז זי האט א קול פון א „ריקבעט״, און
דער זאגט, אז עמעצער זאל איר אונטערטראגן א בולקע, וואלט ער
פארדינט א מצווה... די הינטערשטע בענק שרייען, ס׳זאל זיין שטילער! נאר עס העלפט נישט. ביז עס פליט־ארויס אף דער סצענע האצמאך, א ייד מיט א מאדנע שטריימל, מיט איין האלבע בארד, מיט
לאנגע פאות כמעט ביזן גארטל, מיט שיך און זאקן, מיט איבערגעקערטע
אויגן און מיט א הארב אף די פלייצעס. האצמאך טראגט מיט זיך א
קאשעק מיט סחורה, לויפט ארום איבער דער סצענע, ווי א משוגענער,
און רעכנט אויס וואס ער האט צו פארקויפן: „בייטשעלעך, שטעקעלעך,
שוועבעלעך, מעסערלעך! זאקן פאפירענע! קליידלעך קרישטאלענע!
שפילקעלעך, בייוועלעך! קויפט עפעס, ווייבלעך!״... און טוט זיך
אלע מאל א כאפ בא די פאות, א שפרונג און א געשריי:
    
― האצמאך! דער רוח זאל מיך נעמען!...
    
דער עולם ווערט אזוי נתפעל פון האצמאכן, אז עס ווערט אן איינלייגעניש אף א האלבע שעה. מע פאטשט בראווא, מע שרייט: „האצמאך,
הוררא!״ מע קלאפט מיט די שטעקנס איבער די בענק, מע וויל גארנישט
אויפהערן. האצמאך פרוווט זיך איינשטילן דעם עולם. ער שטעלט זיך
אוועק און מאכט מיט די הענט ― הייבט מען אן נאך מער צו שרייען:
„האצמאך! א טענצל, האצמאך! האצמאך!״ פלוצעם...
    
פלוצעם האט עפעס געגעבן א פאטש מיט די פליגל, א פלי פון
אויבן אראפ און א פאל גלייך אפן הוט מיט דער ווייסער פעדער פון
דער דאמע מיט די בריליאנטן. די דאמע הייבט אן פאר שרעק חלשן,
און אין טעאטער ווערט מיט א מאל א בהלה מיט א געשריי: „גוואלד,
יידן, ראטעוועט! ראטעוועט!״... איינער האט א געשריי געטאן: „עס
ברענט!״ ― און מער האט מען נישט באדארפט. ס׳איז געווארן א
שפרינגעניש איבער קעפ צו דער טיר מיט א געשריי: „כאסיע, ווו
ביסטו?״... „יאנקל, אהער!״... „רבקה, האלט זיך!״... „מאטל, איך
שטארב!״... „ברכה, שריי נישט!״... „בעניע, ווו איז יענטל?״...
„מאמע! אט בין איך, מאמע!״...
    
נאך איין מינוט וואלט פון אונדז אלעמען געווארן א תל. א גליק
וואס נוח דער שווייצאר פון מיין האטעל איז געפאלן אף א שכל און
האט אונדז אלע אויסגעלייזט פונעם טויט. ער איז ארויפגעשפרונגען
אף א בענקל און האט זיך אנגערופן צום פובליקום אף א געמבע:
    
― שוטים! נאראנים! ליימענע גולמס! גלאטע בהמות! צי־גענע בערד! נארישע גארגלען! ווייבערשע נשמות! וואס פילדערט
איר? וואס שרייט איר? וווהין לויפט איר? אט ווערט פון אייך באלד
א פרעזשעניצע! טפשים! פאר וועמען האט איר אייך דא איבערגעשראקן? פאר א נאריש עוף? איר זעט דען נישט, אז אן עוף איז
אראפגעשפרונגען פון דער „סידעלע״? רב לאזער, וואס שווייגט איר?
שטעלט אן די קישקע!... כלי־זמרים! א רוח אין אייער טאטן אריין,
א פריילעכס ― טאדערידעריראדערידעראדערידע!...
    
די כלי־זמר כאפן א פריילעכס, און דער עולם הייבט זיך אן אויסצוזעצן צוריק אף די ערטער... איך גנבע מיך ארויס פאוואלינקע פונעם
טעאטער, כאפ א ביידל און הייס, מע זאל מיך פירן אף דער סטאנציע,
אין „האטעל טערקאליא״. דאס ביידל העצקעט מיך איבער די שטיינער
און שטעלט זיך אפ אלע וויילע און העצקעט ווייטער.
    
― וואס שטעלט איר זיך אפ אלע מינוט? ― פרעג איך דעם
בעל־עגלה.
    
― דער רוח ווייס זיי. ― ענטפערט ער מיר. ― וויא!... עס
האט זיך זיי געגלוסט באלייכטן אונדזער כתרילעווקער בלאטע, האבן
זיי אויסגעקלערט עפעס א מין באלייכטונג ― „לאמטעדערידעמס״
אזעלכע, וואס איבער זיי קאן מען נישט פארן, מחמת די פערדלעך שרעקן
זיך פאר די סטאיפעס. זיי זיינען נישט געוווינט געווארן בא אונדז, מע
זאל זיי באלייכטן. וויא!... אלע מאל, אלע מאל, קלערט מען צו א
נייע צרה: פריער א טראמבעליק, איינגעזונקען זאל ער ווערן! וויא!...
נאכדעם לאמטעדערידעמס אף צו שרעקן די פערד. און איצטער, זאגט
מען, וועלן זיי שוין פארווערן דאס וואסער פון דער גנילאפיאטקע.
וויא!... עס וועט זיי, מאלט אייך, העלפן, ווי א טויטן באנקעס, מחמת
די וואסערפירערס זאגן, אז זיי זאלן וויסן דער טויט זאל זיי זיין, וועלן
זיי נישט דערלאזן, אז כתרילעווקע זאל טרינקען ברונען־וואסער!
וויא!... זיי ווייסן שוין גאר נישט וואס אויסצוטראכטן, די נגידים,
ברענען זאלן זיי! מע זאגט, אז עס וואקסט יאקבי פון יעהופעץ. די
יעהופעצער נגידים פעלט, אפנים, נאר קאפווייטיק? וויא!... זיי זיצן
און ברעכן זיך די מוחות, וויאזוי נעמט מען צו בא יידן פרנסה, אויסרייסן
באם ארעמאן דעם לעצטן ביסן ברויט פונעם מויל... א מיתה מהומה
זאל אף זיי קומען דארטן אין יעהופעץ! וויא, קינדער, וויא!...
  
ו.
  
כתרילעווקער שרפות
    
געלעגן אף דער סטאנציע אין „האטעל טערקאליא״, האב איך א
גאנצע נאכט געהאט מלחמה מיט בייזע חיות, וואס האבן מיך באפאלן,
זיך נוקם געווען אין מיר, דערפאר וואס איך האב נישט געוואלט זיך
לייגן מיט זיי אין איין בעט און האב זיך אויסגעבעט אף דער קאנאפע.
    
― וואס האסטו געפועלט? ― האבן זיי זיך מיט מיר גערייצט.
― אי מיר וועלן דיך בייסן, אי עס וועט דיר זיין הארט צוקאפנס, וועסט
אויפשטיין פון דער קאנאפע אן א האלדז־און־נאקן...
    
פלוצעם דערהער איך א משונה־מאדנע קלונג: „באם! באם!
באם!!! און תיכף נאך דעם לאזט זיך הערן א לויפעריי פון מענטשן
מיט א קול: „עס נעצט! עס נעצט!״ איך שטיי אויף. איך גיי־צו צום
פענצטער. איין האלבער הימל איז רויט, ווי א פייער, די אנדערע האלבע
איז חושך! איין האלבע שטאט איז משונה־מאדנע באלייכט, די אנדערע
האלבע שטאט איז פארזונקען אין א מוראדיק פינצטערניש. איך כאפ אף
זיך דאס אנטאן און לויף ארויס אין דרויסן. עס לאזט זיך הערן פון דער
ווייטן א מאדנע געשריי, א הילך אן ווערטער, און מענטשן ציען זיך
אהינצו שלעפעריק, גייען און גענעצן און ציטערן פאר קעלט און דערציילן
איינער דעם אנדערן נסים ונפלאות: ווער עס האט פריער דערהערט, און
וויאזוי ער האט דערהערט. און זיי זיינען זיך משער איטלעכער באזונדער,
ווער דאס ברענט. דער זאגט: „ס׳איז יאסל!״ דער זאגט: „ס׳איז
מנשה!״ דער זאגט: „ס׳איז נישט יאסל און נישט מנשה ― ס׳איז
שרה־זיסל!״
    
― ווי קומט אהער שרה־זיסל? ― שפארט אים איבער נאך איינער.
אז שרה־זיסלס שטוב איז אף דער יארדיגע, און דאס איז גאר אף דער
אלטער שטאט?
    
― ס׳איז אזוי אף דער אלטער שטאט, ווי איך בין א רביצין!
― ענטפערט אים נאך איינער. ― זעסט נישט, אז ס׳איז לעבן דער באד?
    
― שא, וואס דארפט איר זיך שפארן? ― גלייכט זיי אויס נאך
איינער. ― אמער קומט אהין, וועלן מיר וויסן אקוראט.
    
זיי גייען, און איך גיי זיי נאך און הער מיך צו וואס מע רעדט.
    
― עמעצער האט שוין דא געמאכט „בורא־מאורי־האש״.
    
― וואס איז די ראיה?
    
― מחמת ס׳איז געווען געסטראכירט.
    
― פון וואנען ווייסטו?
    
― וואס דען? ס׳זאל נישט זיין געסטראכירט, וואלט נישט געברענט. א שטוב ברענט נישט פון זיך אליין.
    
― וואס זאגסטו, יאנקל, ווי שיין עס ברענט? מחיה נפשות!
    
ווי א הבדלה ברענט א שטיבל, ווארפט ארויס עטלעכע שטארק־רויטע צונגען. דער דאך איז שוין נישטא. עס קנאקן די קראקוועס, עס
טרישטשען די פענצטער, און א געדיכטער רויך מיט שווארצע קנוילן
קייקלט זיך און ציט זיך ווייט, ווייט, איבער הייזער און הייזלעך. עס
הערט זיך א קול פון ווייבער, וואס באקלאגן זיך אף דעם שלאק, וואס
האט געטראפן אין מיטן האלבע נאכט, און א געוויין פון קליינע נאקעטע
קינדער, וואס ציטערן און ווארעמען זיך באם פייער. דארט זיצט א גאנץ
געזינדל אף איין איבערבעט מיט עטלעכע קישנס, וואס זיי האבן קוים
ארויסגעראטעוועט פון דער שרפה, און דא שטייט א יידענע, א מעוברתע,
מיט א טעפל אין האנט און מיט א פלעדערוויש און דערציילט דער
אנדערער יידענע, וויאזוי עס האט זיך אנגעהויבן.
    
― אנגעהויבן האט זיך עס אנגעהויבן, וויי איז מיר, פון שמעון
דעם סטאלער. מען איז געגאנגען, אפנים, מיט א לעמפל, וויסט איז מיר,
באנאכט. סטרוזשקעס איז פאראן א סך, פינצטער איז מיר, און אפשר
א שוועבעלע, אדער א פאפיראס, און אפשר האט דער בעל־הבית אליין,
גדליה מיין איך, דאס געטאן ― ווייס איך נישט; איך בין דערביי נישט
געווען... נאר דערווייל זיינען נעבעך, אוי איז מיר, ארעמעלייט בדיל־הדל געווארן, ארויס אזוי ווי די מאמע האט זיי געהאט, וויי איז מיר!
פרעגט מיך בחרם, וואס טראג איך עפעס א טעפל מיט א פלעדערוויש
― ווייס איך אליין נישט...
    
― אוי אן אומגליק!? אוי א שלאק!? ― וויינט א ווייבל מיט
א ניגון פון „אקדמות״ און ברעכט די הענט. ― וואס וועל איך איצטער
טאן? נישט ארויסגעראטעוועט אפילו קיין פאדע־עם, ווו וועל איך נעמען
א טאג איבערצוקומע־ען? ווו וועל איך מיך אהינטאן מיט מיינע קליינע
קינדע־ער?...
    
ווי שדים, ווי רוחות, לויפן ארויס און אריין יונגע לייט פונעם געברענטן שטיבל, שפרינגען אין פייער אריין, ראטעווען וואס זיי קאנען,
כאפן־ארויס פון דארטן דער א פיסל פון א בענקל, דער אן אומרו פון
א זייגער, דער א בעזעם.
    
― ווו איז ערגעץ עליע מיט דער קישקע? ― שרייט איינער פון
דער הברה לעשערס און קוקט זיך ארום אף אלע זייטן.
    
― איך בין דא, איך בין דא! ― רופט זיך אן עליע, א קליין יידל,
און באברעט זיך בא דער קישקע.
    
― וואס טוסטו דארטן? וואס באברעסטו זיך אזוי לאנג?
    
― איך פארניי די קישקע, זי האט זיך צעטרענט! ― זאגט עליע.
    
― ווו איז ערגעץ פישל מיט די עמערס? ― שרייט איינער א
שווארצער ייד מיט א צעפליקטן טלית־קטן, מיט א פאררויכערט פנים
און מיט א הייזעריק קול.
    
― פישל! פישל!!! ― העלפן אים שרייען אלע איבעריקע.
    
― וואס פישלט איר? ― רופט זיך אן איינער, אפנים, פישל אליין
טאקע. ― זע נאר, ווי זיי האבן זיך דאס אביסל צעפישלט! פישל־פישל!
פישל־פישל!
    
― ווו זיינען די עמערס דיינע? ― פרעגט מען אים.
    
― די עמערס זיינען דא, ― זאגט פישל, ― נאר וואס וועט איר
מאכן מיט זיי, אז ס׳איז נישטא גרונם מיטן פעסל?
    
― טאמער וואלסטו זיך מטריח געווען, פישל, דערוויילע כאפן ערגעץ
א פאר עמער וואסער צווישן די שכנים?
    
― וואס איז עפעס איך? ― זאגט פישל. ― לאז גיין עליע!
    
― עליע! כאפ אן עמער און טו א שפרונג נאך וואסער!
    
― ווי קאן איך? זעסט דאך, אז איך בין פארנומען מיט דער
קישקע! לאז גיין מאטל.
    
― מאטל! גיי קריג ערגעץ אן עמער וואסער.
    
― וווהין זאל איך גיין, אז איך קען דא קיינעם נישט? לאז גיין
אנשל!
    
― אנשל! אנו, טו־נאר א לויף נאך וואסער!
    
― איך? איך ווייס נישט ווו א טיר עפנט זיך אפילו! לאז גיין
דווד!
    
― שא, שא! אן פארט גרונם מיטן פעסל! ער פארט! ער פארט!
― און אלע טוען זיך א ווארף צו גרונמען נאך וואסער, און פריער פון
אלעמען ― עליע מיט דער קישקע. גרונם, א ייד מיט א גלאנצנדיק פנים,
וואס סע שיילט זיך, גייט זיך גאנץ רויק, נישט געכאפט, די פאלעס
ארונטערגעשטעקט ארונטער, און נאך אים שלעפט זיך נאך אן איינגעדארט פערדל, קוים וואס סע שלעפט די פיס פון דער בלאטע. ביידע,
אי גרונם, אי דאס פערדל להבדיל, זיינען שטארק פארשלאפן.
    
― ברוך־הבא א ייד! און מיר האבן געמיינט, אז איר וועט שוין
היינט נישט זיין חלילה.
    
― א שיינע מעשה נאר א קורצע! ― זאגט גרונם. ― ווער דען
וועט זיין, אז נישט איך? וואס בין איך, עפעס א יינגעלע? איך האב
דערהערט דעם ערשטן קלונג, בין איך שוין געווען באם פערדל. מיין
אלטע האט מיך אפילו געוואלט אפהאלטן: וואס וועסטו זיך שלעפן,
זאגט זי, אין אזא בלאטע? א רחמנות נעבעך, זאגט זי, אפן פערדל,
ס׳איז אויסגעמוטשעט פונעם טאג... נאר ווער הארכט זי ווער? איך
האב ליב א מצווה, ובפרט נאך דארט, ווו עס גייט אין דעם נפש ―
ארעמע לייט נעבעך ברענען! א קלייניקייט?
    
― לאנג לעבן זאלט איר, רב גרונם! מיר גייען דא אויס פאר
אביסל וואסער ― בא אלע שכנים נישטא א לעק!
    
און די חברה לעשערס טוען זיך א לאז מיט די ליידיקע עמערס צום
פעסל, און פריער פון אלע ― עליע מיט דער קישקע. חברה נעמען זיך
אנפאמפען וואסער, צאפן אין די עמערס אריין ― עס צאפ זיך נישט.
    
― וואס איז דאס, רב גרונם? איר זייט משוגע, צי חסר־דעה איר
זייט געקומען מיט א ליידיק פעסל.
    
― וואס הייסט מיט א ליידיק פעסל? ― זאגט גרונם. ― א פול
פעסל, ווי אן אויג, ― זאגט איר גאר דאס!
    
― גייט זעט! ― רופט זיך אן איינער. דאס פעסל איז ליידיק,
ווי א באראבאן!
    
― וואס הייסט ס׳איז ליידיק? ― זאגט גרונם און באטראכט דאס
פעסל. ― עפעס רעדט איר מיר פדרוך, תרגום־לשון, נא דיר גאר ליידיק!
לאז מיין שונאים זיין ליידיק אין בויך און אין די קישקעס!
    
און גרונם קלינגט מיטן פינגער אין פעסל אריין, דרייט זיך ארום
פון אלע זייטן און דערזעט, אז ס׳איז אן א צאפן.
    
― יא, ווי איך בין א ייד א ליידיק פעסל! ― און ער כאפט זיך
באם קאפ און הייבט אן צו שילטן ― מע ווייס נישט וועמען:
    
― א כאלערע! א מיתה־משונה! אן אויסלויפעניש! אן איינטרי־קעניש! אן איינשרומפעניש! ווען האט געקאנט ארויס דער צאפן, איינגעזונקען זאל ער ווערן? און ווו איז ער אהינגעקומען? א, ברענען
זאלסטו, שלימזל, אפן פייער!
    
און גרונם לאזט־אויס זיין גאנץ ביטער הארץ צום פערדל נעבעך,
דערלאנגט דעם א רוק מיטן בייטש־שטעקל אין זייט אריין. דאס פערדל
טוט א פינטל מיט די אויגן, לאזט־אראפ די מארדע, קוקט אן א זייט
און טראכט זיך: „פאר וואס קומט מיר, אשטייגער, אט דער זעץ? גלאט
גענומען און געבוכעט זיך! ס׳איז נישט קיין קונץ נעמען א פערד, א
שטומע צונג, און שלאגן אים אומזיסט און אומנישט!״...
    
― האב דיר אכציק שווארצע פינצטערע יאר! ― זאגט גרונם צו
זיך אליין. ― איך זע וואס דאס איז: איך גיס און גיס, און גיס און
גיס! אצינד פארשטיי איך שוין: דאס פעסל איז, אפנים, פון דער
לכתחילה געווען אן א צאפן? קומען זאל אף דיר א פאהיבעל היינטיקע
נאכט! זאלסט צעפאלן ווערן אף שטיקלעך, רבונו־של־עולם!
    
וואסער! וואסער! ― שרייען די וואס ראטעווען פון דער
שרפה. ― גיכער! גיכער! טראגט אהער די עמערס! דאס וואסער!
    
― וואסערע עמערס? וואסער וואסער? ― ענטפערן זיי די לעשערס. ― איר זעט דאך, אז ס׳איז נישטא קיין טראפן וואסער!
    
― וואס הייסט, עס איז נישטא קיין וואסער?
    
― נישטא קיין וואסער הייסט, אז ס׳איז נישטא קיין וואסער!
    
― ווו איז אהינגעקומען דאס וואסער?
    
― אויסגעלאפן בא גרונמען דאס גאנצע פעסל וואסער ― און גיי
שריי חי וקים!...
    
פלוצעם לאזט זיך הערן ווידער א מאל יענער מאדנער קלונג:
באם! באם!! באם!!! ― און עס ווערט באלייכט די אנדערע האלבע
שטאט.
    
― נאך א שרפה! אף דער נייער שטאט!! ― שרייען עטלעכע
קולות מיט א מאל, און דער גאנצער עולם מיט דער חברה לעשערס לאזן
זיך לויפן אף דער נייער שטאט.
    
― צוויי שרפות אין איין נאכט ― זאגט גרונם צו זיך אליין ―
בין איך שוין נישט מחויב! איך האב אליין א ווייב און קינדער! קיין
געצאלט דערפאר נעם איך דאך נישט! און דאס פערדל איז אויך נישט
    
.
  
פון אייזן! א צער בעלי־חיים, עס הארעוועט זיך נעבעך אן גענוג דורכן
טאג, באדארף עס נאך ארומשלעפן זיך גאנצע נעכט! עס האט מער
נישט וואס צו טאן!... מע וועט מיך נישט נייטן פון קהל!... לאזן
זיי זיך שלאגן קאפ אן וואנט!... קום, ברודער, ― זאגט ער צום פערדל
― לאמיר פארן אהיים.
  
ז.
  
כתרילעווקער באנדיטן
    
געקומען אהיים פון די שרפות שוין פארטאגלעך און אויפגעעפנט
די טיר פון מיין חדר, בין איך נבהל ונשתומם געווארן: איך האב דערזען דריי מאדנע פארשוינען, נישט קיין באקאנטע פנימער, דרייען זיך
ארום מיט ליכט. דאס בעט איז צעווארפן, די שאפע איז אפן, מיין טשע־מאדאנטשיק ליגט אין מיטן שטוב, און מיינע פאפירן, מיינע כתבים,
וואלגערן זיך אף דער ערד.
    
― וואס איז דאס? ווער זייט איר? וואס טוט איר דא? ― טו
איך א פרעג בא איינעם, א יידן מיט א רויטער בארד און מיט א בלויער
בראדעווקע אף דער נאז.
    
― זייוו אים א סעמער, לאז אים סארוי די נמשה! ― רופט זיך אן
איינער אף א משונה־מאדנע לשון צום רויטן מיט דער בלויער בראדעווקע.
    
דער רויטער ענטפערט נישט דאס אנדערע ווארט; ער פארשליסט
די טיר, בייגט זיך אן און שלעפט ארויס פונעם שטיוול א גרויסן, א
שארפן, א קאלאדאטש־מעסער און טוט א מאך מיטן מעסער מיר איבערן
פנים הין און צוריק, ארויף און אראפ, ווי א כישופמאכער.
    
― ווער מיר זיינען? מיר זיינען היגע באנדיטן! ― רופט זיך
אן צו מיר איינער פון דער חברה, א שווארצער ייד מיט א בעלמע אף
איין אויג, און בשעת ער רעדט אויס דאס ווארט „באנדיטן״, טוט ער
מיטן געזונטן אויג א מוראדיקן גלאנץ און א קריץ מיט די ציין, ווי א
רוצח.
    
― טו אים א לייסטער בא די שעקעניס! ― רופט זיך אן יענער
אף זייער איבערגעקערטער שפראך.
    
― דענגי! דאוואי דענגי!! ― שרייט אויס דער דריטער פון דער
חברה, א הויכער ייד מיט א הייזעריק קול, און כאפט מיך אן בא דער
לאץ פון דער קאפאטע און טרייסלט מיך, ווי א לולב.
    
― געלט ― זאג איך ― ווילט איר? בא מיר ווילט איר נעמען
געלט? ווי קום איך צו געלט? גאט האט מיך אויסגעהיט פון געלט.
    
― גאז אים, אז ער גיילט! ― רופט זיך אן יענער אלץ אף זייער
לשון.
    
― דו לייגסט! ― מאכט צו מיר דער וואס מיט דער בעלמע. ―
די מינוט זאלסטו אפגעבן דאס גאנצע געלט, וואס דו האסט, אנישט
― געזעגן זיך אפ מיטן לעבן. מיר שענקען דיר צוויי מינוט אף צו באטראכטן זיך און איין מינוט אף זאגן וודוי...
    
און בכדי איך זאל נישט מיינען, אז מע טרייבט מיט מיר קאטאוועס, גייט צו מיר צו דער רויטער, וואס מיט דער בראדעווקע, און
באווייזט מיר מיטן מעסער ארויף און אראפ, אהין און אהער, עטלעכע
מאל, ווי מע מאכט מיטן לולב סוכות צו הלל.
    
― וואס טיישט איר, ווי די מיילענע לוגמס? לאז מען אים ניבדן
די טהען מיט די סיף! ― רופט זיך אן דער הייזעריקער אף זייער פארשטעלטער שפראך און לאזט אויס אף אונדזער לשון:
    
― ווו זיינען ערגעץ די שטריק? לאמיר אים בינדן!
    
― למאי זאלט איר זיך מטריח זיין? ― זאג איך. ― אמער, נאט
אייך אפ מיין גאנץ פארמעגן, דאס בייטעלע מיט די עטלעכע קערבלעך,
און לאזט מיך אפ. וואס האט איר צו מיר? איך בין א טאטע פון
קינדער, קיין עין־הרע, פיר מיידלעך מיט צוויי יינגלעך, דאס קלענסטע
איז נאך נישט אלט קיין חודש...
    
אלע דריי באנדיטן ריידן זיך איבער איינער מיטן אנדערן אף זייער
גנבהשער שפראך, ציילן איבער די עטלעכע קערבלעך, וואס בא מיר אין
בייטעלע, און נעמט מיך אפן צימבל. זיי פרעגן מיך און איך ענטפער זיי.
    
― פון וואנען איז א ייד?
    
― פון יעהופעץ.
    
― מה שמכם?
    
― שלום־עליכם.
    
― עליכם שלום. וויאזוי איז אייער נאמען?
    
― שלום־עליכם.
    
― עליכם שלום. מיר פרעגן אייך, וויאזוי רופט מען אייך?
    
― שלום־עליכם ― אזוי רופט מען מיך טאקע.
    
― א טשודנער נאמען! וואס איז אייער טועכץ?
    
― איך בין א שרייבער.
    
― מע שמועסט, וואס איז אייער טועכץ, אייער פרנסה?
    
― איך בין א שרייבער.
    
― וואס זשע שרייבט איר? פראשעניעס? פאפירן? מסירות?
    
― פעליעטאנען, מעשה־ביכלעך פאר יידישע קינדער.
    
― זייט איר, הייסט דאס, א מוכר־ספרימניק, א בעל־מחבר?
    
― א מחבר.
    
― וואס זשע טוט איר הי?
    
― געקומען אנקוקן כתרילעווקע.
    
― און מער גארנישט?
    
― מער גארנישט.
    
― קיין שום געשעפט?
    
― קיין שום געשעפט.
    
― און לייגט הוצאות?
    
― און לייג הוצאות.
    
― צו וואס נוצט דאס אייך?
    
― בכדי איך זאל האבן וואס צו באשרייבן.
    
― וווהין שרייבן?
    
― אין די גאזעטן.
    
― וואסערע גאזעטן?
    
― יידישע גאזעטן.
    
― פאראן יידישע גאזעטן?
    
― ווי דען?
    
― וואס טוען זיי?
    
― זיי דרוקן זיך.
    
― ווו דרוקן זיי זיך?
    
― אין ווארשע.
    
― אף וואס דארף מען זיי?
    
― אף צו לייענען.
    
― ווער לייענט זיי?
    
― יידן.
    
― עמעצער צאלט אייך עפעס דערפאר, וואס איר שרייבט?
    
― געוויינלעך.
    
― אט אזוי זשע רעדט! וואס, אשטייגער, האט איר דערפון?
וויפל פארדינט איר א וואך?... איר רייכערט? ווו זיינען אייערע
פאפיראסן?
    
איך נעם ארויס מיין פאפיראס־קאסטן און טראג זיי אונטער
אלעמען, זיי זאלן זיך נעמען צו פאפיראסן.
    
― גרעף אים, צי ס׳איז פון ביזלער... ― רופט זיך אן איינער אף
זייער שפראך.
    
― א זילבערנער? ― מאכט צו מיר דער, וואס מיט דער בעלמע,
און וועגט דעם פאפיראס־קאסטן אף דער האנט. ― א זילבערנער, צי
א פראסטער חי־וקים?
    
― א פראסטער שלש־סעודות פון צוויי גילן! ― זאג איך, און
מיר פאררייכערן אלע צו פאפיראסן.
    
― טו אים א פאט באם גייזער! ― רופט זיך אן איינעם אף
גנבהש לשון.
    
― ווו איז אייער זייגער? ― מאכט צו מיר דער, וואס מיט דער
בעלמע, און באזוכט מיר אלע קעשענעס. ― איר האט גאר נישט קיין
זייגער?
    
― איך האב ― זאג איך ― א זייגער, און דווקא א גוטן זייגער,
א גילדענעם, איז ער פארזעצט אין לאמבארד אין יעהופעץ...
    
― אן עבירה! ― זאגט דער הייזעריקער. ― ער וואלט אונדז
שטארק צונוץ געקומען אצינד!... מיר דארפן טאקע איצט א גילדענעם
זייגער, ווי אין לעבן אריין!
    
― אף וואס דארפט איר דאס אזוי ― זאג איך ― א גילדענעם
זייגער?
    
― א גילדענעם זייגער ― זאגט ער ― קאן מען פארקויפן און
אפלייזן גוטע געלט!
    
― פאכט אים דער טאווענכאמער! ― רופט זיך אן איינער אף
זייער לשון. ער איז א מארענאם גלייך מיט אונדז!...
    
― א גוטע נאכט! ― מאכן צו מיר די באנדיטן און לאזן זיך
גיין. ― דאס אנדערע מאל, אז איר גייט אוועק, זאלט איר פארשליסן
די טיר, נישט פארלאזן זיך אפן אייבערשטנס נסים און אפן יושר פון
  
כתרילעווקער גנבים... האט קיין פאריבל נישט, וואס מיר האבן אייך
אפשר דעקוטשעט.
    
― אדרבה! ― זאג איך. ― האט איר קיין פאריבל נישט, וואס
אזוי ווינציק... ― און איך וויל זיי ארויסבאגלייטן אף יענער זייט
טיר, רופט זיך אן צו מיר דער הייזעריקער, לייגט־צו א פינגער צום
מויל און ציט־אויס מיטן ניגון פון „קאלדוניא״:
    
― פתח שין ― שששא־א־א־א־א־א!...
    
און דער רויטער, וואס מיט דער בראדעווקע, נעמט ארויס דאס
מעסער און טוט א מאך מיט דעם איבערן קאפ עטלעכע מאל, ווי איינער
רעדט: „טאמער טוסטו חלילה א פיפס, איז דיין לעבן קיין לעבן
נישט!״...
  
. . . . . . . . . . . . . . . . . .
  
. . . . . . . . . . . . . . . . . .
    
― גוואלד! גוואלד! גוואלד! יידן, ראטעוועט! האב איך מיך
צעשריגן נישט מיט מיין קול, וויבאלד די באנדיטן זיינען אוועק, און
איך האב אויפגעוועקט די גאנצע שטוב. מען איז זיך צונויפגעלאפן פונעם
גאנצן האטעל; ווייבער זיינען אראפגעשפרונגען פון די בעטן אין אונטערשטע קליידער, און מאנצבילן ― מחילה, אין איינע תחתונים. מע
האט געמיינט, אז עס ברענט.
    
― ווידער א שרפה?
    
― ווידער געברענט?
    
― ווו ברענט?
    
― ווער ברענט?
    
― שא, שא, קיינער ברענט נישט! ― איז ארויס נוח דער שווייצאר
מיט זיין שפראך און רופט זיך אן צו מיר:
    
― וואס האט איר זיך, למשל, צעשריגן, ווי א משוגן קעלבל?
וואס גוואלדעוועט איר, ווי אין א מאנהויז? איר וועט חלילה אויפוועקן
אלע אקטעיורן!...
    
― גזלנים! ― זאג איך. ― רוצחים! באנדיטן זיינען מיך באפאלן נאר־וואס און מיך באנומען!
    
דערהערט „גזלנים״, פאלט־אן אפן גאנצן עולם א פחד, און עס ווערט
א ליארעם, א געריידעריי פון אלע מיט א מאל:
    
― גזלנים?
    
― וויפל גזלנים?
    
― דריי גזלנים!
    
― וואס פאר א פנים האבן זיי?
    
― צוויי יונגע, איינער אן אלטער!
    
― געגאנגען מיט מעסערס?
    
― למאי האט איר געשוויגן?
    
― איר האט מורא געהאט שרייען?
    
― נאט אייך גזלנים! גאט זאל שומר ומציל זיין!...
    
― נעכטן געווען אינעם אנדערן הויף אויך גזלנים... געשטיקט
א יידענע, ארויסגעטראגן די בריקלעך, געפונען אן אייזן...
    
― מסוכן איבערבלייבן איינער אליין אין שטוב...
    
― מע וועט שוין באלד דארפן אנטלויפן פון כתרילעווקע!
    
― נא דיר גאר גזלנים, טאמער איז קארג!...
    
― כאפט זיי! כאפט זיי! כאפט זיי! ― הערט זיך פלוצעם פון
דרויסן א קול פון א נקבה און א געלויף מיט א קלאפעריי פון א סך
מענטשן. ― כאפט זיי! כאפט זיי!
    
― געכאפט!
    
― איינעם געכאפט! צוויי געכאפט!...
    
― בינדט זיי! האסט שוין דעם דריטן אויך? בינדט אים! בינדט
אים!...
    
― פאוואלי בינדט, נישט פארן קאפ, פאר די פיס, פאר די פיס!...
    
― זעלדע! גיב מיר דיין פאטשיילע, זעלדע!
    
― אה, איר הארכט? מע האט זיי געכאפט! ― רופט זיך אן צו
אונדז נוח דער שווייצאר און לאזט זיך לויפן מיט א לאנטערנע אין
דרויסן ארויס, און מיר אלע ― נאך אים.
    
― נו, וואס הערט זיך? ― שרייט נוח אין דער פינצטער אהין,
פון וואנען עס גייען די קולות. ― שוין געכאפט?
    
― געכאפט, געכאפט! ― ענטפערט אים א קול פון א נקבה אין
דער פינצטער.
    
― און געבונדן?
    
― געבונדן, געבונדן!
    
― אלע דריי?
    
― אלע דריי, אלע דריי!
    
― אנו, לאמיר זיי כאטש אנקוקן, וואס פאר א פנים זיי האבן!
― מאכט נוח דער שווייצאר און רופט מיט זיך דעם גאנצן עולם, און
מיר גייען צו נאענט מיט דער לאנטערנע צו די געכאפטע גזלנים, און
מיר דערזען אף דער ערד ליגן דריי געפענטעטע... אינדיקעס!
    
די אינדיקעס האבן אראפגעלאזט די בלויע שנאבלען, בלאזן מיט
די נעזער און בליצן מיט די אייגלעך אף דער שיין פון אונדזער לאנטערנע,
און די ווייבער, האלב־נאקעטע, דערציילן אונדז נסים ונפלאות, וויאזוי
די אינדיקעס זיינען ארויס פון שטייג, מע ווייס נישט וויאזוי: צי
גנבים, צי א טכויר איז דורכגעלאפן און האט זיי איבערגעשראקן, ―
נאר דאנקען גאט, וואס מע האט זיי געכאפט, אנישט ― וואלט געווען
חלילה א היזק פון מי יודע וויפל!...
    
― טפו זאלט איר ווערן, כתרילעווקער קורעלאפניצעס! ― זאגט
נוח און בטלט אויס אף זיי אלע בייזע וויסטע חלומות. ― א רוח אין
אייער אינדיטשקעס־גענדז־קאטשקעס־פלעדערווישן אריין!...
    
און נוח דער שווייצאר הערט נישט אויף צו שיטן מיט זיינע געקליבענע, שארפע, פארשפיצלטע ווערטער, און דער עולם הייבט אן ביסלעכווייז זיך צעגיין, מיט א גענעץ, איטלעכער אין זיין רו אריין.
    
איך בלייב שטיין איינער אליין, אין מיטן דער בלאטע, פארטומלט
פון דער נאכט מיט אירע פחדים, מיט אירע בהלות. א נאסע קעלט נעמט
דורך מיין לייב, דורך און דורך. ערטערווייז באווייזט זיך א פייערל אין
די פענצטער. פון א פאר קוימענס ציט זיך א בלוי רויכל. פון א זייט
הימל באווייזט זיך א העלער פאס. פון עטלעכע ערטער הערט זיך א
קרייען פון הענער, וואס שטעלן־אן זייערע העלדזער און שרייען אף
אלערליי קולות און פארשיידענע נוסחאות: קו־קו־רי־קו־או!...
    
עס שאריעט אף טאג.
    
געשריבן אין יאר 1901
  
כתרילעווקער מושב־זקנים
    
אלצדינג פראגרעסירט אף דער וועלט, גייט פארווערטס. עס פראגרעסירט אויך אונדזער כתרילעווקע.
    
כתרילעווקע האט זיך א שטארקן רוק געטאן די לעצטע צייט. אזוי
אז איר וועט קומען צו פארן אהין אצינד, וועט איר זיין דערשטוינט.
איר וועט דערזען אין מיטן שטאט, סאמע אין דער רעכטער בלאטע,
א גרויסן, א ברייטן, א הויכן מויער פון געלע ציגל, מיט אייזן געדעקט
און מיט א סך, א סך פענצטער, מיט א שיינער הויכער געשניצטער טיר,
און אויבן, איבער דער טיר, צוגעשלאגן א ווייסער מארמאר־שטיין, אויסגעקריצט מיט גרויסע גאלדענע יידישע בוכשטאבן:
  
מ ו ש ב ־ ז ק נ י ם.
    
איר שטייט און קוקט אף דאס דאזיקע בילד, און עס דאכט זיך
אייך אויס, אז עס האט דעם אנבליק פון א טייערער סאמעטענער לאטע
אף אן אלטער פארגרינטער ליוסטרינענער צעריסענער קאפאטע. וואס
איז דאס פאר א מין פרעכטיקער „מושב־זקנים״ אינמיטן דרינען אין
דעם ארעמען־ארעמען כתרילעווקע? וואס איז דאס ― עמעצן אף צו־להכעיס? אדער א ליצנות? אדער גאר עמעצנס א טעות? אט וואס
מע האט מיר דערציילט דאס לעצטע מאל, אז איך בין געווען דארט אף
קבר־אבות.
    
דאס איז געווען אין דער צייט, וואס מע האט געזאלט דורכפירן
דורך כתרילעווקע א באן. עס זיינען אראפגעקומען פון מאסקווע מיני
מאדנע באשעפענישן: אינזשעניערן, גאסנמעסטערס, ערדשניידערס וכדומה אזעלכע פארשוינען, און ועל כולם ― איינער א פאדראטשיק,
א יונג מיט ביינער, און דווקא א „אונדזעריקער״. דעם נאמען זיינען
 
 