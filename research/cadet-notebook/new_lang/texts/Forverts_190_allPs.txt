 קוועטשט דא צו הערן ווי שרה־רחל שעכטער לייענט פאר די דערציילונג 
 אויף אנדערע פרויען איז קענטיק יום־טוב אין די פוטערנע קראגנס, סאמעטענע קליידער, בראשקעס באזעצט מיט קליינע פערעלעך און גילדענע האנט־קייטלעך — ירושות פון באבעס. אויך די מאמע האט א שווארצע שאל און א יאקל אויף פערלמוטערנע קנעפ, נאר דער עיקר איז איר יום־טוב קענטיק אין איר ווייס טיכל. זי פארוויקלט אין דעם איר רעדלהיימער מחזור מיט די גלאנציקע ברוינע טאוולען. דאס בלאנקע טיכל איז ביי איר ווי דער ווייסער פרוכת, וואס מען הענגט אויף אויפן ארון־קודש, כדי צו דערמאנען אין יום־הדין, אז גאט איז מוחל די עוונות. 
 דער מאמעס יום־טוב איז איר ווייס טיכל, און מיין שימחת החג איז א צווייגל וויינטרויבן, ווי א הענגל געפרויענע טוי־טראפנס, און א רויטע שטיק אויפגעשניטענע זאפטיקע קאווענע, פול מיט שווארצע יאדרעס. די מאמע קויפט עס לכבוד ראש־השנה, איך זאל מאכן אויף דעם שהחינו. זי אליין איז אויך טועם פון די טייערע פירות, און חוץ דעם עסט זי אויף דורך די ביידע טעג יום־טוב א פלוים מיט א בארנע. יינגלווייז האב איך זיך ניט געקענט אפווונדערן: פון וואנען נעמט עס די מאמע אזא כוח אין זיך און אזוי פיל געדולד א גאנצן זומער ניט צו פארזוכן פון אויפס אין אירע קאשיקעס, אז זי זאל קענען מאכן שהחינו אויף די פרוכט צום נייעם יאר? 
 ראש־השנה אין ווייבער־שיל שיינט זי ארויס ליכטיקער פון אלע גבירטעס מיט די פוטערנע קראגנס. קיין זאגערקע איז זי ניט, קיינער האט זי ניט געדונגען אויסצובעטן א גוט יאר פארן כלל־ישראל, נאר די ארעמע ווייבער שטופן זיך ארום איר און הארכן ווי זי זאגט די מעשה פון חומש, וואס מע לייענט היינט אין דער תורה: 
 שרה די הארענטע האט פארטריבן איר דינסטמויד הגר מיט איר קינד אין מדבר. און הגר האט געבלאנדזשעט ביז דאס וואסער איז אויסגעגאנגען פון איר לאגל. און זי האט אוועקגעווארפן דאס קינד אונטער איינעם פון די ביימלעך. און זי אליין האט זיך אוועקגעזעצט ווייט פאר א בויגן־שאס, זי זאל ניט דארפן צוזען ווי דאס קינד שטארבט. און זי האט אויפגעהויבן איר קול און געוויינט. און א מלאך פון הימל האט גערופן צו הגרן און איר געזאגט, אז פון איר זון וועט ארויסקומען א גרויס פאלק. און גאט האט געעפנט הגרס אויגן און זי האט דערזען א קוואל וואסער. און זי האט אנגעטרונקען איר יינגל. 
 אפילו די ווייבער וואס קענען ניט קיין עברי ווייסן פון דער מעשה און זיי זיפצן: ס׳איז אלע מאל ביטער דעם געמיינעם. אין הארצן האבן זיי טענות צו שרהן פאר וואס זי איז אזוי שלעכט געווען צו איר דינסטמויד הגר. די ארעמע יידענעס זעען טאקע איין, אז גאט איז א דערבארעמדיקער פאטער און ער קען אויך זיי העלפן, ווי ער האט געהאלפן דער דינסטמויד הגר. דער מוסר־השכל פון דעם איז זי, ווי חלה מיט האניק, וואס מען עסט ראש־השנה ביינאכט. אבער לאנג אריינטראכטן אין דעם האבן זיי קיין צייט ניט, ווארום זיי ווילן הערן וואס די מאמע לייענט ווייטער. 
 זי לייענט ווי אזוי די מלאכי השרת זיינען געקומען צו גאט און גערעדט צו אים: רבונו של עולם, האב ניט קיין רחמנות אויף הגרס זון, אויף ישמעאלן. ווען מען וועט פארטרייבן פון זייער לאנד די קינדער פון ישראל, וועלן די קינדער פון ישמעאל אנטקעגן קומען אין מדבר די פארשמאכטע יידן מיט געזאלצענע פיש, און אנשטאט וואסער, וועלן זיי די פארטריבענע געבן צו טרינקען לאגלען אנגעפילט מיט ווינט. איז גלייכער ישמעאלקע זאל שטארבן קליינערהייט פון דארשט, איידער עס זאלן פון אים ארויסקומען אזעלכע רשעים, די ערביים, די איינוווינער פון מדבר. האט גאט ברוך הוא געענטפערט די מלאכי השרת, אז מע משפט א מענטשן פאר דעם, וואס ער האט אפגעטאן און ניט פאר דעם, וואס ער, אדער זיינע קינדער, וועלן טאן שפעטער. 
 פון דער מעשה האבן די מארק־זיצערקעס און סחורה־אויסטראגערקעס אינגאנצן ניט געוווסט, און זיי זיינען זייער גערירט און געטרייסט. ווער קען קאווירן פאר היינטיקע קינדער, בפרט נאך אז מען איז אן ארעם מענטש? דארף מען טאקע דאנקען און לויבן אים, וואס מען טאר זיין נאמען ניט דערמאנען אומגעוואשן, וואס ער חשבונט ניט פארויס אויף שפעטער. 
 די רייכע באלעבאסטעס האבן מחזורים מיט זילבערנע ווינקלען אויף די טאוולען, נאר ווו דער חזן האלט ווייסן זיי ניט. פון צייט צו צייט קומט ארונטער פון מיזרח א ברייטע באלעבאסטע צו דער אויפס־פארקויפערקע, וואס זיצט אין מערבדיקן ווינקל, סאמע ביי דער טיר: 
 די מאמע טוט פלינק און געניט א מיש די גאלד־געליישטע בלעטער פון גבירישן מחזור און טראכט דערביי: זאל איך אזוי וויסן ווו איך האלט מיטן רבונו של עולם, ווי איך ווייס ווו מען האלט אין די תפילות. 
 ליזע די גענדזלערקע שטייט אויף איר „שטאט‟, קוקט אריין אין סידור א צעטומלטע, זי ווייס ניט ווו מע האלט. אבער ארונטערגיין פרעגן ביי מיין מאמען וועט זי ניט. די גענדזלערקע האט מורא, אז די אויפס־פארקויפערקע זאל אין איר ניט דערלעבן קיין נקמה. ליזע האט דאך געצוואגן און געקעמט אירע האר אום שבת, און די מאמע, זי זאל עס ניט דארפן צוזען, איז אנטלאפן מיט איר טייטש־חומש פון הויף אין שטוב אריין. 
 קומט צו ונתנה־תוקף, ווערט ארום דער מאמען אזא באפאל פון גבירטעס מיט מחזורים, אז ווען אזוי פיל קונדן וואלטן זיך געשטופט ארום אירע קאשיקעס, וואלט זי אליין געווארן א גבירטע. אירע איינגעבויגענע באקן בליען פון איינגעהאלטענער זיסער אויפרעגונג. פריער האט זי זיך געשעמט הויך צו וויינען, עס זאל ניט אויסקוקן, אז זי קלאגט מער ווי אנדערע אויף איר ביטערן מזל פון אן אלמנה. נאר ביי דעם „מי יחיה ומי ימות‟ וועט דער קוואל פון אירע טרערן זיך קענען פריי א גאס טאן פון אירע אויגן. מיטאמאל נעמט זי זיך אומרויק ארומקוקן, און די ווייבער ארום איר, וואס האבן איר היינט אנגעטאן א קרוין אויפן קאפ, פרעגן ביי איר מיט גרויס גינציקייט: 
 די מאמע וואס גרייט זיך וויינען האט זיך ארומגעזען, אז עס איז איר פארלארן געגאנגען איר ווייס טיכל, און עס גיט איר א טיאכע אין הארצן: אן אבידה אויפן נייעם יאר. עס זאל נאר אויספאלן צום גוטן. ליזע דערזעט ווי די מאמע קוקט צו איר אריבער, נעמט זי זיך אויך ארומקוקן און געפינט אויף איר פענצטער א ווייס טיכל. א דערפרייטע טוט זי עס א כאפ און איילט דערמיט צו דער מאמען, ווי מיט א שלום־פאן: 
 ליזע מיינט עס אנטקעגן דעם וואס זי קען רוסיש. 
 די מאמע טוט האסטיק א מיש אין ליזעס סידור און טראכט דערביי, אז אפהיטן שבת איז א גרויסער עיקר ביי טאן תשובה. מען קען ניט אויסקויפן ראש־השנה מיט פרומער פרעפלעניש די זינד פון א גאנץ יאר. 
 אין ווייבער־שיל ווערט שטיל ווי אין א ווארקנדיקער טויבן־נעסט ערב שטורעם. אין חלל הענגט א וואלקן פון אנגעזאמלטער ביטערניש. פון פארדריקטע הערצער דערהערט זיך א שלוכצעניש. עס הילכט אפ א דונער. דער חזן פאנגט אן ונתנה תוקף קדושת היום, און איידער דער שליח־ציבור דערגייט צום „מי יחיה ומי ימות‟, טרינקט זיך שוין די ווייבער־שיל אין א מבול פון געוויין. 
