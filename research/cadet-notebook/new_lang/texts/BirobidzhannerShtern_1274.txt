
 נח בארערא איז מיין טייערער מיטארבעטער, וואס קאארדינירט די יידישע אונטערנעמונגען ביים ארבעטער־רינג. ער איז א יונגער, באמת פארברענטער און זייער א שאפערישער יידישיסט, וואס האט במשך פון עטלעכע יארן אויפגעטאן אזוי פיל לטובת יידיש, אז עס איז ממש ניט צו גלויבן. ער איז אזוי פארנומען מיט זיין ארבעט, אז עס האט מיר גענומען א פאר גוטע חדשים, איידער איך האב געקענט נעמען ביי אים אן אינטערוויו. 
 נ\. ב.: טייערער נח, מיין טראדיציאנעלע פראגע – ווי אזוי דו ביסט געקומען צו יידיש? 
 נח ב.: עס האט זיך אנגעהויבן מיט פינף יארן צוריק אין אוניווערסיטעט אין קאליפארניע, ווו איך האב גענומען צוויי יידיש־קלאסן. דער ערשטער קלאס איז באשטאנען פון מער ווי דרייסיק סטודענטן, דעם צווייטן האב איך געפועלט פונעם אוניווערסיטעט, ווייל נאר דריי – פיר מענטשן האבן זיך פארשריבן אינעם קורס. דערנאך האב איך זיך געלערנט ביים ייווא־זומער־פראגראם. 
 נ\. ב.: וואס האט דיך צוגעצויגן צו יידיש? 
 נח ב.: איך בין אלע מאל געווען פאראינטערעסירט אין די שפראכן און איך האב קודם זיך געלערנט העברעיש און דייטש. אבער ווען איך בין געפארן קיין ניו־יארק און זיך געלערנט דאס לשון ביים ייווא־זומער־פראגראם, דעמאלט האב איך זיך פארליבט אין די קלאנגען און אידיאמען פון יידיש. איך געדענק, ווען איך בין געווען אין דער זומער־פראגראם צום ערשטן מאל און האב געדארפט א סך לייענען, בין איך געזעסן שעהען לאנג איבערגעבויגן איבער א בוך, לייענעדיק ביז כ׳האב אנגעהויבן הערן די יידישע קלאנגען, וועטרטער, זאצן. ס׳איז געווארן אזוי לעבעדיק און ליבלעך. דאס האט געמאכט אויף מיר אזא גרויסן איינדרוק. 
 נ\. ב.: דאס איז טאקע א ווונדער! אין וועלכע יידישע אנשטאלטן און ארגאניזאציעס האסטו געארבעט במשך פון די לעצטע פינף יאר? 
 נח ב.: איך האב זיך אריבערגעקליבן קיין ניו־יארק צוליב יידיש, ווייל ווען מען לערנט זיך א שפראך זייער ערנסט, פארט מען אין א לאנד, ווו מען רעדט אט דאס לשון. ווו פארט מען צו רעדן יידיש ווי א טאג־טעגלעכע שפראך? ניו־יארק! אין ניו־יארק בין איך גלייך געגאנגען אין ״פארווערטס״, האב&nbsp; זיך געטראפן מיטן דעמאלטיקן רעדאקטאר פון דער צייטונג באריס סאנדלערן און ער האט מיך צוגענומען אויף ארבעט אין דער רעדאקציע. &nbsp; נאך דעם האב איך געארבעט א שטיקל צייט אין ביידע יידישע טעאטערס פון ניו־יארק, סיי אין ״פאלקסבינע״, סיי אין ״New Yiddish Rep״. טאקע דארטן, אין טעאטערס, איז יידיש געווארן מיר אייגנס און היימיש. איך בין געווען פאראנטווארטלעך פאר איבערקעפלעך און געזען, לאמיר זאגן, די פיעסע ״דער טויט פונעם סיילסמען״ פון ״NYR״ מער ווי זעכציק מאל, און ״גאלדענע כלה״ פון ״פאלקסבינע״ – מער ווי הונדערט מאל.&nbsp; איך קען אלע רעפליקען און לידער פון אויסנווייניק. איך האב ליב צו זינגען אט די לידער. איך האב אויך געהערט פארשידענע דיאלעקטן פון די אקטיארן, וואס טייל פון זיי זיינען אפגעפארענע חסידים, א טייל – אויסגעשולטע פראפעסיאנעלע און באוווסטע אקטיארן פון יידישע טעאטערס. אחוץ דעם, האב איך אויך געארבעט&nbsp; ביים ייווא־זומער־פראגראם, געלערנט דארט, און אויך געארבעט פרייוויליק אדער טיילצייטיק אין ייווא גופא. 
 
 נ. ב: קענסט דערציילן אונדז וועגן דיין ארבעט ווי א פארשער און איבערזעצער? 
 נח ב.: איך האב אנגעהויבן שרייבן אויף יידיש נאכן ערשטן סעמעסטער אין אוניווערסיטעט. נאך דער ערשטער ייווא־זומער־פראגראם האב איך אנגעשריבן בשותפות מיטן פראפעסאר נתנאל דויטש דעם ארטיקל וועגן הונדערטער יארן פון דער יידישער פאלקס־מעדיצין אין מיזרח־אייראפע, וואס מען האט פובליקירט אינעם זשורנאל ״אויפן שוועל״. איך האב אים איבערגעזעצט אויף ענגליש און געווונען עטלעכע פרעמיעס. דאס איז געווען מיין ערשטער אריינטריט אין דער יידישער ליטעראטור און זשורנאליסטיק. איך האב געלייענט מער און מער די יידישע ליטעראטור און דאס האט א סך געהאלפן מיט מיין אייגן שרייבן. 
 ווען איך האב פארענדיקט דעם אוניווערסיטעט, האט דער זעלבער פראפעסאר געבעטן, מיר זאלן בשותפות איבערזעצן זייער א וויכטיק בוך, וואס מיר האבן זיך געוואנדן צו אים און ציטירט אינעם אויבנדערמאנטן ארטיקל. דאס איז אברהם רעכטמאנס ״זכרונות״ פון דער בארימטער ש. אנ־סקי עקספעדיציע. מיר האבן געשיקט דעם פארלייג צו אינדיאנא־אוניווערסיטעט, וואס האט אים אנגענומען. &nbsp; איך האב געארבעט דריי יאר איבער דער איבערזעצונג. געהארעוועט שעהען־לאנג און שווער, איבערגעזעצט דאס בוך עטלעכע מאל. ערשט – בוכשטעבלעך, דערנאך ליטעראריש, אידיאמאטיש. דאס בוך איז כמעט פיר הונדערט זייטלעך, אריינשליסנדיק ארום פופציק בילדער\. די שפראך איז אפט קאמפליצירט. רעכטמאן האט איבערגעגעבן די אינטערעסאנטסטע, ווונדערלעכע מעשיות און לעגענדעס, וואס ער האט זוכה געווען צו הערן פון די זקנים פון די שטעט און שטעטלעך אין מיזרח־אייראפע. איך האב געענדיקט די איבערזעצונג, געשיקט דעם כתב־יד אין אינדיאנא־אוניווערסיטעט און כ׳ווארט איצט אויף די קארעקטורן. 
 
 נ . ב.: קענסט זאגן א פאר ווערטער וועגן דיין פארשונג ״סעקס אין יידיש״. פאר וואס ביסטו געווארן פאראינטערעסירט אין דער טעמע און וואס האסטו אנדעקט? 
 
 נח ב.: איך בין א יידישיסט און רעד יידיש טאג־טעגלעך, כדי אפצוהיטן די שפראך. וואס הייסט דאס? מיר דארפן קענען אויסדריקן אלצדינג, וואס קומט פאר אין לעבן. אזוי טו איך. איך פראביר צו רעדן מיט מיינע חברים וועגן אלצדינג. ווי אזוי קען מען אויסמיידן סעקס? איך וויל וויסן וועגן אלע סעקס פיטשעווקעס אויף יידיש. איז האב איך געפארשט אין ייווא־ארכיוו די עראטישע מאטעריאלן וועגן סעקס. איך זאפ אט די מאטעריאלן אין זיך און איך ניץ זיי טאקע. די מאטעריאלן, וואס איך האב געפונען אינעם ארכיוו, זיינען ניט געדרוקטע. עס זיינען אבער אויך א געוויסע צאל יידישע שרייבערס, וואס האבן געמאכט אויף מיר א גרויסן רושם מיט די באשרייבונגען פון עראטישע סצענעס. איינער, וואס קומט גלייך אין זינען, איז באשעוויס, אבער ניט נאר ער האט געשריבן וועגן סעקס. איינער פון מיינע באליבסטע שרייבערס איז חיים גראגע און זיין קלאסיש ווערק ״צמח אטלאס״, ווו מע זעט א סך סעקסועלע עפיזאדן, וואס קומען פאר פאר די אויגן פונעם הויפט־פערסאנאזש, א מוסרניק, א ישיבה־בחור, וואס דארף פירן זייער אן אנגעשטרענגט לעבן, און וואס פייניקט זיך פאר אלע שלעכטע מידות. אפילו ווען מען טוט עפעס גוטס לויערט אין דעם עפעס שלעכטס און ס׳איז דא א שטענדיקער אינערלעכער קאמף, וואס גראדע שילדערט אזוי פרעכטיק. די גרעסטע תאווה פאר אזא מענטשן איז געווען סעקס און גראדע שרייבט וועגן דעם אפן, בולט און זייער געשמאק. 
 נ. ב.: איך ווייס, אז דו וווינסט אין יידיש־הויז. וואס איז דאס? 
 נח ב.: דאס איז געווען א הויז פון דער אנגעזעענער פאעטעסע ביילע שעכטער־גאטעסמאן, וואס האט דארט געוווינט זינט די פופציקער יארן. ווען זי איז געשטארבן, האט איר זון, איציק גאטעסמאן פארבעטן די יידישיסטן צו וווינען אינעם הויז, עס זאל ווייטער בלייבן א צענטערל פון דער יידישער קולטור אין די בראנקס, ווו מע זאל הערן די קלאנגען פון מאמע־לשון. איך האב זיך איבערגעקליבן אינעם הויז מיט עפעס פיר יאר צוריק. די אפגעפארענע חסידים וווינען ביי אונדז, די וועלטלעכע יידישיסטן, און מיר רעדן יידיש דארטן טאג־טעגלעך. דאס הויז געפינט זיך פינף מינוט גיין פון שלום־עליכם־צענטער, וואס איז דער לעצטער פארפאסט, די לעצטע פעסטונג פון דער יידישער קולטור אין די בראנקס. 
 
 נ. ב.: ביז הודערט און צוואנציק! וואס מיינסטו וועגן דעם בריק צווישן חסידים און וועלטלעכע יידן? איך זע ווי פארכאפט דו ביסט מיט דער רעליגיעזן לעבן־שטייגער און צוגעצויגן צו דער פרומער וועלט. ווי אזוי קען מען אויפבויען אזא מין בריק צווישן די חסידים און וועלטלעכע יידן? 
 נ. ב.: קודם־כל דארף איך באמערקן, אז מע קען ניט רעדן א רייכן, אידיאמאטישן יידיש אן וויסן די טראדיציע. מיר דארפן זי קענען אינטים, מיט ספרים און גמרא, ווייל אנדערש וואלט עס ניט געווען מעגלעך צו רעדן יידיש אזוי ווי מען האט עס געטאן אין דער אלטער היים. די חסידים זיינען די געבוירענע יידיש־רעדערס היינט צו טאג און זיי רעדן אזא יידיש, וואס, איך מיין, די יידישיסטן פארמאגן ניט, ווייל דאס חסידישע לעבן איז געבויט אויף דער טראדיציע – מע גייט אין חדר, אין דער ישיבה, מע לערנט די אלע ספרים אויף לשון־קודש, וואס איז אריין אין יידיש מיט טויזנט יאר צוריק. דערפאר דארף מען גיין צו זיי, זיך חברן און רעדן מיט זיי. 
 מע טאר ניט ״זיך פארשליסן אויף א בוידעם״ און איגנארירן זיי. מיר קענען ניט רעדן צו זיך אליין אדער נאר סתם צו די אנדערע מענטשן, וואס זיינען ווי מיר. מיר דארפן גיין צו די חסידים און אזוי טו איך. איך גיי צו די לובאוויטשער, סאטמערער, סקווערער חסידים. ס׳איז מעגלעך. מיר דארפן ניט האבן קיין מורא און רעדן מיט זיי לב־דווקא אזוי, ווי זיי רעדן. ווען מען באקענט זיך מיט אזעלכע מענטשן און מע פארברענגט מיט זיי, געוווינט מען זיך צו צו זייער שפראך. מע דארף ניט זיי נאכמאכן. זיי רעדן אזוי היימיש, כאטש א מאל ס׳איז שווער צו פארשטיין, ווייל מען פארשלינגט די קלאנגען. 
 
 נ. ב.: זיי מוחל, וואס איך האק דיך איבער, אבער איך האב געמיינט און איך האב געהערט ווי די חסידים רעדן זייער אן אמעריקאניזרטן יידיש. 
 נח ב.: עס ווענדט זיך. א סך פון זיי רעדן אויף&nbsp; זייער א שיינעם און רייכן יידיש, א סך פון זיי ­­– מישן אריין ענגלישע ווערטער, אבער ס׳איז דאך א טייל פון יידיש, אזא מין דיאלעקט. מע קען ניט מישפטן, איידער מיר ווייסן גענוי, וואסער דיאלעקט דאס איז. מע דארף זיין טאלעראנט ניט נאר צו דער שפראך. מע דארף אויפנעמען די חסידים מיט די אפענע הענט, און דעמאלט וועט מען בעסער דערוויסן און פארשטיין זייער שפראך און קענטעניש, וואס יעדער איינער האט אין זיך. איך האב א חבר פון מאנסי. איך האב זיך באקענט מיט אים און זיין ווייב אין קינא. מיר האבן אלע געזען ״מנשה״ און זיך באגעגנט נאכן פילם אויף די טרעפ פון קינאטעאטער. זיי האבן מיך אפגעשטעלט, ווייל זיי זענען געווען נייגעריק צו וויסן, וואס איך און מיינע חברים מיינען וועגן דעם פילם, איז האב איך געשמועסט מיט זיי א שעה־צוויי אויף יידיש. און ווען איך האב זיך פארן מאן באקלאגט, אז איך האב מורא צו רעדן מיט די חסידים, האט ער מיר געזאגט: ״קענסט רעדן מיט מיר. רופט מיך יעדן טאג און מיר וועלן כאפן א שמועס״. ער האט מיך אויך פארבעטן אויף שבת און איך בין געקומען מיט א חבר. מיר זיינען איינגעשטאנען ביי זיי, געגאנגען אין שול, געלערנט גמרא, דווקא אויף יידיש. מוצא־שבת זיינען מיר געפארן צו די סקווערער חסידים אין ניו־סקווער אינעם גרעסטן בית־המדרש דארטן. ווען מיר זיינען אריין, ס׳איז געווען חושך־מצרים, מען האט געקענט גארניט זען. מען האט נאר געהערט, ווי מע ברומט אונטער א ניגון. פלוצלעם ויהי אור – ס׳איז געווארן ליכטיק און מיר האבן דערזען הונדערטער אויב ניט טויזנטער חסידים אויף די פארענטשקעס און אויבן אן אין מיטן די פארענטשקעס איז געזעסן דער רבי. איך בין ארויף אויפן פארענטש און דער חסיד האט גענומען מיין האנט און מיר האבן געהאפקעט און געזונגען ניגונים. און כ׳האב געגעסן שיריים, גערעדט מיט קינדער און עלטערן אויף יידיש און זיי זיינען געווען זייער פריינדלעך. איך בין זייער אינספירירט פון זייער לעבן און שפראך, ווייל זיי ביידע דערגאנצן איינער דעם אנדערן. ווען איך רעד מיט די חסידים, נעם איך אן זייערע ווערטן. 
 
 נ. ב.: מיט וואס פארנעמסטו זיך ווי א שרייבער איצט? 
 נח ב.: איך האלט אין שרייבן א נאוועלע, וואס מע גיט ארויס קאפיטלעכווייז אין ״פארווערטס״. די נאוועלע מיינע, וואס איך האף ענדיקן באלד, איז אויטאביאגראפיש, אינספירירט פון א חלום, וואס איך האב א מאל געזען. איך בין געזעסן אין דער אונטערבאן און אלע מענטשן, וואס איך קען פון קינדהייט אן, פארן מיט אט דער באן. איך ברענג זיי אריין ווי פערסאנאזשן אין מיין נאוועלע. זי האט אויך צו טאן מיט סעקסואליטעט פון מענטשן, מיט היינטצייטיקע סיטאואציעס און קאמפליצירטע פראבלעמען פון אידענטיטעט, פרוידיאנישע מאטיוון, און אזוי ווייטער. איך וועל לאזן די לייענערס פסקנען, וואס דאס מיינט. 
 נ. ב.: דו ביסט אויך א הייסער לייענער. וואס לייענסטו איצט? 
 נח ב.: איך לייען חוה ראזענפארבס טרילאגיע ״בוים פון לעבן״, וואס האט צו טאן מיט לאדזשער יידן פארן, בשעת און נאכן חורבן. עס געפעלט מיר שטארק, ס׳איז ריזיק אבער כדאי צו לייענען. זי האט אן ערנסטן חוש פאר מענטשן און פארשטייט גוט און טיף זייער פסיכאלאגיע. איך האב ניט נאר מיטלייד, נאר איך אידענטיפיציר זיך מיט אירע פערסאנאזשן. 
 נ. ב.: וואס זיינען דיינע ווייטערדיקע פלענער אין שייכות מיט יידיש? 
 נח ב.: איך שרייב דערציילונגען און עטלעכע פון זיי קען מען זען אין ״פארווערטס״. איצט האלט איך אין שרייבן א דערציילונג וועגן ערנעסט העמינגוויי, וואס קומט צו גאסט אויף שבת אין קראונהייטס (א געגנט אין ברוקלין). 
 איך שרייב וועגן פארשידענע טיפן, וואס איך באגעגן זיך מיט זיי אויף די יידישע גאסן פון ניו־יארק און איך טו עס בשותפות מיט מיין בעסטן חבר, ברוך בלום. מיר רעדן נאר יידיש צווישן זיך און מיר לייענען די זעלבע ביכער אויף יידיש. וואס שייך די פלענער, וויל איך דערגרייכן אזא ניווא פון יידיש, וואס מע פלעגט רעדן נאטירלעך אין מיזרח־אייראפע, אין דער אלטער היים, ווי א טאג־טעגלעכע און טייערע שפראך, עס זאל ניט קלינגען פרעמד. איך דארף רעדן יידיש ווי געהעריק. דערפאר לייען איך, שרייב און רעד ווייטער מיט די חסידים, לערן יידיש ביים ארבעטער־רינג כדי אפצוהיטן מיין טייער, מיין ליב לשון. 
 נ. ב.: טייערער נח, מיר ווינטשן דיר א סך דערגרייכונגען און הצלחות אין פעלד פון יידיש און א סך ״חסידים״, וואס זאלן פאלגן דיינע טריט! 
 ניקאליי באראדולין, ניו־יארק 
 http://yiddish\. forward.com/authors/%D7%A0%D7%97-%D7%91%D7%90%D6%B7%D7%A8%D7%A2%D7%A8%D7%90%D6%B7/ 
 