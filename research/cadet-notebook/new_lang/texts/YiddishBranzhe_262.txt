

נאטיצן פונעם רעדאקטאר — 23 



 by באריס סאנדלער 
August 1, 2019August 8, 2019 Filed under:
באריס סאנדלער
נאטיצן פונעם רעדאקטאר
פערזענלעכקייטן 

מרדכי דוניץ טרעט אויף בעת זיין יוביליי־פייערונג אינעם קלוב פון דער יידישער קולטור־געזעלשאפט. ירושלים, 2012. פאטא: בעלא בריקס־קליין
מרדכי דוניץ ז״ל — דער קאזיאנער יידישיסט
ס׳איז טרויעריק אויפן הארצן — געשטארבן איז מרדכי דוניץ. טרויער נאך א נאענטן מענטשן וועקט דערמאנונגען…
מרדכי איז געווען דער מענטש, וואס האט מיר אויסגעשטרעקט זיין ברודערלעכע האנט שוין אין די ערשטע טעג פון מיין עולה זיין קיין ישראל. אויסגעשטרעקט זי נישט נאר, כדי צו ווינטשן מיר און מיין משפחה א ברוכים הבאים; ער האט מיך פאר דער האנט אנגענומען און געבראכט צו פירן אין בילדונג־מיניסטעריום מיך איינארדענען צו זיין א יידיש־לערער אין עטלעכע ירושלימער שולן. מיין ערשטער „דזשאב‟ אין ישראל אונטער זיין פליגל ווי אן אינספעקטאר פון יידיש־לימוד.
שפעטער מיט עטלעכע יאר, ווען איך האב אנגעהויבן ארויסצולאזן דעם זשורנאל פאר קינדער „קינד־און־קייט‟ האט דעם שהחיינו אויפן ערשטן נומער געמאכט מרדכי: „דאס דערשיינען פון אזא זשורנאל פאר קינדער און יוגנטלעכע איז באמת א היסטארישע געשעעניש, ווייל דאס איז צום ערשטן מאל אין ישראל, ווען די תלמידים, וואס לערנען אין די שולן, וועלן האבן זייער אייגענע פובליקאציע, ווו עס וועט ווערן אפגעשפיגלט זייער אינטערעס און ליבע צו דעם יידישן לימוד; ווו זיי וועלן קענען אויסדרוקן זייערע מיינונגען און, מעגלעך, אפדרוקן זייערע אייגענע שאפונגען אין דער יידישער שפראך.‟
מע קאן מיט רעכט זאגן, אז דער יידיש־לימוד אין די ישראל־שולן האט אויפגעבליט דווקא א דאנק זיין אויפזיכט איבער די יידיש־קלאסן אין לאנד. צו דער צייט, ווען דוניץ האט איבערגענומען די שטעלע פון אן איספעקטאר, האט מען אין ישראל געלערנט יידיש בלויז אין דריי שולן. במשך פון יארן, ביז זיין פענסיאנירן, האט ער איינגעפירט דעם יידיש־לימוד אין פופציק שולן איבערן לאנד. קיין מאל נישט פריער און אויך נישט שפעטער האט יידיש אין ישראל נישט דערגרייכט צו אזא פרעסטיזשפולן סטאטוס.
נאך מער: דוניץ האט זיך דערשלאגן, אז יידיש זאל פאררעכנט ווערן ווי א מאטורע־עקזאמען, באגלייך מיט אנדערע לימודים. ער האט געשאפן א גאנצע נעץ יידיש־לערערס און רעגולער זיי צונויפגענומען אויף סעמינארן. ער האט געזארגט צו באווארענען די לערערס מיט לערן־מאטעריאלן, נישט געקוקט אויף דעם נעבעכדיקן ביודזשעט, וואס דאס בילדונג־מיניסטעריום פלעג אים אויסטיילן.
כ׳געדענק, ווי ער פלעגט שעהען לאנג שטיין ביים קאפיר־מכשיר און „פראדוצירן‟ לערן־מאטעריאלן פאר זיינע יידיש־לערערס. אוודאי, האבן די פאפירן אויסגעזען גרוי און אלטמאדיש, אבער וועמען האט עס פון זיין נאטשאלסטווע געארט. פאר א שטיפקינד איז דאס אויך גענוג געווען. מרדכי איז אבער ביי זיך נישט געפאלן; א דאנק זיין אויטאריטעט און קאנטאקטן פלעגט ער אויסזוכן וועגן צו דערהייבן דעם פרעסטיזש פון יידיש־לימוד בכלל און פון דעם יידישן לערער בפרט.
ס׳איז נישט צו פארגעסן, ווען אין יאר 1996 האבן זיך אין תל־אביב צונויפגענומען אויף זייער יערלעכן צוזאמענקום בערך 300 תלמידים פון די העכערע קלאסן. די אונטערנעמונג, געווידמעט דעם 80סטן יארצייט פון שלום־עליכמען, איז ארגאניזירט געווארן דורך דעם אינספעקטאראט פאר דעם יידישן לימוד ביים בילדונקס־מיניסטעריום, צוזאמען מיט דער תל־אביבער מיטלשול עירוני א׳ און דעם יידישן טעאטער „יידישפיל‟.
מרדכי איז געווען פארקאכט אין דער טעטיקייט לטובת יידיש. א באזונדער ארט אין זיין לעבן האט פארנומען די יידישע קולטור־געזעלשאפט אין ירושלים. אויך אהין אין דעם הויז אויף שלום־עליכם־גאס, ווו עס פלעגן יעדן מאנטיק פארקומען יידישע אונטערנעמונגען, האט מיך געבראכט צו פירן דוניץ. ער האט מיט דער געזעלשאפט אנגעפירט און צונויפגעשטעלט די פראגראמען איבער 30 יאר. אויפצוטרעטן דארט איז געווען א באזונדערער כבוד!
אין 2012 האט מען דארט געפייערט זיין 90סטן געבוירן־טאג. איך האב שוין צו יענער צייט נישט געוווינט אין ירושלים, אבער א באריכט פון דער פייערלעכער אונטערנעמונג האט צוגעשיקט אין „פארווערטס‟ פעסי פארטנוי. אט וואס זי שרייבט: „איבערראשט מער פון אלע איבער די לויבווערטער איז געווען דער בעל־שימחה אליין. ער איז געזעסן א שווייגנדיקער, ווי אין א פארלעגנהייט, זיך צוגעקוקט פארווונדערט אויפן גרויסן עולם וואס איז געקומען אים אפגעבן כבוד, ווי נישט גלייבנדיק: איז טאקע דאס אלץ פאר מיר?‟
דאס לעבן איז די גרעסטע מציאה, מע קריגט עס אומזיסט. אפשר דערפאר קומט אויס אזוי טייער באצאלן פאר יעדער רגע. פון זיין ביאגראפיע זעט מען, אז דוניצן איז אויסגעקומען צו באצאלן אין זיין לעבן מיט א ברייטער האנט. אין די זעקס יאר פון מיין וווינען אין ירושלים פלעגן מיר זיך אפט טרעפן. ער איז געווען א גוטער דערציילער, און איך מסתמא — א גוטער צוהערער. היינט, זאגט מען, קאן מען אלץ געפינען אין „גוגל‟. בעת אונדזערע טרעפונגען, פלעגט מרדכי „אויסגוגלען‟ זיינע לעבנס־רגעס פון דער נשמה…
מרדכי דוניץ איז געבוירן געווארן אין 1922 אין א שטעטל אין מערב־ווייסרוסלאנד מיטן נאמען זשעטל, דארט האט ער פארענדיקט די תרבות־שול און די גימנאזיע. בעת דער מלחמה זיינען אומגעקומען זיינע עלטערן, און ער מיט זיין עלטערער שוועסטער זיינען אין יאר 1943 פארשפארט געווארן אין אן ארבעטס־לאגער אין נאוואגראדאק; אין גיכן האט דער שוועסטער זיך איינגעגעבן צו ארגאניזירן, אז דער ברודער, צוזאמען מיט נאך עטלעכע חברים, זאלן אנטלויפן. ער איז דערגאנגען צו בעלסקיס פארטיזאנער־אטריאד און נאך א קורצער צייט אוועק אין די ליפטשאנקער וועלדער. דארט האט ער זיך אנגעשלאסן אין א פארטיזאנער־גרופע, וואס ס׳רוב איז באשטאנען פון די געראטעוועטע זשעטלער יידן.
נאך דער מלחמה איז דוניץ געווען טעטיק אין די פליטים־לאגערן, ווו ער האט געארבעט ווי א לערער פון העברעיש. צו יענער צייט באטייליקט ער זיך אינעם ארויסגעבן די ערשטע אין דייטשלאנד יידישע צייטונג נאך דער מלחמה „אין וועג‟. אין 1947 ווערט דער לאגער צעלאזט, און די פליטים ווערן אריבערגעפירט אין ראיאן פון קאסעל, מערב־דייטשלאנד, ווו דוניץ האט געגרינדעט די יידישע וואכנבלאט „אונדזער האפענונג‟…
איין מאל, ווען כ׳בין געווען ביי אים צו גאסט, האט ער אראפגעשלעפט פון דער שאפע א יארגאנג פון אט דער צייטונג מיר צו ווייזן. כ׳האב געוווסט, אז איבער זיין גאנץ לעבן האט ער דורכגעטראגן דעם חלום צו זיין א יידישער שרייבער. מרדכי האט מיר דערציילט, אז באלד נאכן קומען קיין ניו־יארק אין די סוף 1940ער, האט אים זיין פעטער געבראכט צו פירן אין „פארווערטס‟. עמעצער פון די מיטארבעטער האט אים דעמאלט געגעבן אן עצה ער זאל זיך בעסער אויסלערנען שניידעריי. „איר וועט האבן א גוטע פרנסה אין די הענט!‟. זיין חלום איז אבער מקוים געווארן אין די סוף 1990עק, ווען כ׳האב אים פארבעטן צו שרייבן פארן „פארווערטס‟. זינט דעמאלט האט זיך אין דער צייטונג באוויזן די רובריק „בריוו פון ירושלים‟, אריינגעשיקט יעדע צוויי וואכן פון זייער מחבר מרדכי דוניץ.
אין ניו־יארק באזוכט מרדכי דעם יידישן לערער־סעמינאר און שפעטער ארבעט ער ווי א לערער און דירעקטאר אין א צאל יידישע שולן. צו יענער צייט איז אויף א באזוך צו אירע קרובים געקומען פון ישראל דאס חנעוודיקע מיידל ציונה. זיי האבן זיך באקענט און אין גאר א קורצער צייט איז געווארן א שידוך. אין אמעריקע האבן זיי געשאפן זייער משפחה־נעסט און ס׳האט אויסגעזען, אז אויך אין אמעריקע וועלן זיי זיך עלטערן מיט זייערע דריי זין.
אין 1978 איז די משפחה דוניץ עולה געווען קיין ישראל. מרדכי איז אנגעגאנגען ווייטער מיט זיין פעדאגאגישער ארבעט. ער ווערט נאמינירט דורכן דערציונגס־מיניסטעריום ווי אן אינספעקטאר פאר אבסארבירן די ניי־געקומענע קינדער אין ישראלדיקן שולוועזן און שפעטער ווי אן אינספעקטאר פאר די יידיש־לימודים…
מיינע קורצע נאטיצן אין אנדענק פון מרדכי דוניץ וואלט איך געוואלט פארענדיקן מיט עטלעכע פאעטישע שורות פון דעם ליד, וואס די יידישע דיכטערין רבקה באסמאן בן־חיים איר אויף לענגערע יאר, האט געשאפן צו מרדכי דוניצס 90־יאריקן יוביליי:
פון יענעם מרדכי, א שומר און א היטער /  פאראן איז אונדזער מרדכי צו זיין /  דער שומר פון די יידיש־גיטער.  / נאר ניט קיין פורים־שפיל / טוט ער שפילן  / ער היט און לערנט קענען /  די יידישע געפילן… . 
אזא מענטש איז ער געווען ביים לעבן און אזא וועלן מיר אים פארגעדענגען.
כבוד זיין אנדענק!
יולי, 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
מע קאן זיך ניט אויסלערנען ליב האבן 

Next Post
לאפסוס־קאקטוס — 24 



