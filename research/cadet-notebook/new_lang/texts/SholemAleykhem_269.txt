 
 לכבוד יום־טוב: המן און זיינע טעכטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א.
    
פאר וואס מע האט אים גערופן המן ― ווייס איך נישט; נאר גערופן האט מען אים.
    
אפשר דערפאר, ווייל ער איז געווען א שלעכטער? ― האט פון אים
קיינער בא אונדז קיין שלעכטס נישט ארויסגעזען.
    
אפשר דערפאר, ווייל ער האט געהאט צען זין? ― האט ער נישט
געהאט, א חוץ צוויי טעכטער, איין זון אפילו.
    
אפשר דערפאר, ווייל ער האט געהאט א ווייב זרש? ― איז ערשטנס,
בא יידן נישטא אזא נאמען, און צווייטנס, האט ער, פון זינט איך געדענק
אים, קיין ווייב נישט געהאט.
    
פאר וואס זשע פארט האט מען אים א נאמען געגעבן בא אונדז
אין כתרילעווקע אזא מיאוסן נאמען?
    
נאר א קשיה, וואס בא אונדז אין כתרילעווקע קאן מען א נאמען
געבן!
    
למאי, ס׳איז פאראן בא אונדז א ייד, ― מיר דאכט, ער לעבט נאך
― וואס מע רופט אים „תרח״?
    
און ווי געפעלט אייך אזא נאמען „גיהנום״? א נאמען „הארמידער״?
א נאמען „טעלעצע״? א נאמען „מלאך־המוות״? א נאמען „חלירע״? א
נאמען „קליפה״?
    
צי, למשל, ס׳איז געווען בא אונדז א יידענע, האט זי געהייסן „עטי־פעטי״, און נאך א יידענע ― „צאינה־וראינה״, און איינע א יידענע איז
בא אונדז געווען מיט גאר אזא מין נאמען: „חנה־שרה־פייגע־פעלצע־ליכעס״!
    
בקיצור, געהייסן האט ער מרדכי, און גערופן האט מען אים „המן״.
און געווען איז ער א הויכער, א טרוקענער, מיט גרויסע שווארצע אויגן,
מיט א לאנגער נאז, מיט א קורץ אויסגעפליקט גרוילעך בערדל, וואס ער
האט תמיד געפליקט פון דעם איינציקווייז די האר, נישט געלאזט, ס׳זאל
וואקסן; די באקן זיינען געהאנגען אראפ מיט א סך קנייטשן אפן לאנגן
האלדז, און די אונטערשטע ליפ האט געקוקט ארויס; און געגאנגען איז
ער אויסגעצויגן, ווי א סטרונע, געקוקט אף איטלעכן פון אויבן אראפ,
ווינציק גערעדט, קיינמאל נישט געלאכט און שטענדיק־שטענדיק
פארטראכט.
    
געהאנדלט האט ער תמיד מיט פריצים, מיט די כתרילעווקער יידן
נישט געהאט קיין שום מגע־ומשא, א חוץ א נדבה, א נדר אין שול אריין;
אי דאס ― שטיל, אן ווערטער, נישט געדונגען זיך, נאר געפרעגט
„וויפיל״ ― און ארויסגענומען, און געגעבן.
    
אויך די צוויי טעכטער זיינע, צוויי שיינע מיידלעך, האבן זיך נישט
אנגעקערט מיט קיינעם; תמיד געזעסן אין שטוב, מיט קיינעם נישט גערעדט, זיך באהאלטן אפילו פאר דער דינסט.
    
אין שטאט האט מען זיי גערופן „די המנטעס״, און געהאלטן פאר
שלעכטע מענטשן, אזעלכע „רשעטעס״, ווי דער טאטע זייערער, ווי המן.
    
געוווינט האבן זיי „נישט ווי געוויינטלעך״, דאס הייסט, נישט ווי
אלע כתרילעווקער יידן; זיי האבן זיך געהאט א באזונדערן הויף מיט א
גארטן גאר, און מיט א גרויסן פארקאן, און א הונט איז געווען דארט אין
הויף.
    
א פחד איז אף מיר אנגעפאלן אלע מאל, ווען איך בין דורכגעגאנגען פארביי המנס הויף. נישט פארן הונט, ווארעם אלע האבן געוווסט,
אז דער הונט איז אף א קייט; נאר פארן נאמען „המן״ אליין האב איך
שוין געציטערט.
    
נאך אז איך בין געווען א קינד, פלעגט מען מיך שרעקן מיט דעם
דאזיקן נאמען: „אט רוף איך אריין המנען!״ „אט גיב איך דיך אפ צו
המנען!״... שפעטער, אז איך האב אנגעהויבן גיין אין חדר אריין, האט
מען מיר אנגעוויזן המנס הויף און המנען אליין, און אלע מאל, ווען איך
האב מיך מיט אים באגעגנט, בין איך פון אים אנטלאפן.
    
איינמאל, געגאנגען פון חדר אהיים, האב איך אים דערזען כמעט
נעבן אונדזער שטוב, בין איך דורכגעפלויגן פארביי און האב מיך אומגעקערט ערשט דעמאלט, אז איך האב געזען, אז ער איז שוין נישטא.
    
דאס אנדערע מאל בין איך געגאנגען פארנאכטלעך אין שול אריין,
געווען פארטיפט אין רעיונות, געטראכט וועגן די קנעפלעך, וואס איך
האב פארשפילט אין חדר, און וועגן דעם חומש מיט רש″י, וואס איך
קען נאך נישט, און וועגן די שמיץ, וואס איך וועל כאפן פונעם רבין...
פלוצעם ― איך טו א קוק ― ויבוא המן! ער גייט מיר אקעגן און שטייט
שוין כמעט נעבן מיר. האב איך אנגעהויבן שרייען נישט מיט מיין קול
און האב מיך געלאזט לויפן אין דער וועלט אריין. און איך בין געפאלן,
און מע האט מיך אויפגעהויבן כמעט א טויטן.
    
 ― וואס איז דיר? גאט איז מיט דיר!
    
 ― איך האב אים געזען... ער איז געשטאנען נעבן מיר...
    
 ― וועמען האסטו געזען? ווער איז געשטאנען?
    
 ― המן... המן...
    
 ― וואסער המן? א? „המן״?... וואס זשע איז, נאריש יינגל וואס
דו ביסט? ער איז דען א בער? ער וועט דיך אויפעסן? פע, שעמען מעגסטו
זיך! א חדר־יינגל, וואס לערנט שוין חומש מיט רש″י, זאל מורא האבן
פאר א מענטשן!...
    
פון דעמאלט אן בין איך געוואר געווארן, אז המן איז א מענטש, און
מע דארף פאר אים קיין מורא נישט האבן.
    
 ב.
    
מיר זיינען שוין לאנג ארויס פונעם חדר, איך און מיין חבר. מיר
האבן שוין אפילו ניט געלערנט מער מיט חברים אין בית־המדרש. א נייע
תורה האבן מיר מקבל געווען. נייע לערנונגען, א נייער רבי, נייע חברים.
נייע האפענונגען זיינען אויפגעשטאנען.
    
„השכלה״ האט געהייסן די נייע תורה. „לערער״ האט געהייסן דער
נייער רבי. גימנאזיע, אוניווערזיטעט, דאקטאר ― אט דאס זיינען געווען
די נייע האפענונגען.
    
ביכער, ביכער, ביכער ― אט דאס איז געווען אונדזער עבודה,
אונדזער יצר־הרע, אונדזער לעבן!
    
ביכער אין כתרילעווקע? פון וואנען זאלן זיך נעמען אין כתרילעווקע
ביכער? וויפל ס׳איז געווען ביכער בא באקאנטע האבן מיר זיי איינגעשלונגען און האבן זיך גענומען צו דער ביבליאטעקע.
    
נאר די כתרילעווקער ביבליאטעקע האט אונדז געקלעקט אף איין
צאן.
    
ביכער, ביכער, ביכער! אונדזער מאגן האט געמאנט מזונות: ביכער
און ביכער!
    
האט אונדז דער לערער איינמאל אין א שיינעם פרימארגן אנטפלעקט
א סוד, אנגעוויזן אן אוצר ― צוויי גרויסע שאפעס, פול אנגעשטופט
מיט ביכער. און שטעלט אייך פאר, בא וועמען? בא המנען!
    
פון דעמאלט־אן זיינען מיר געווארן אפטע־אפטע געסט בא המנען!
גענומען ביכער, אפגעבראכט די ביכער און גענומען אנדערע ביכער,
אלערליי ביכער. בא המנען זיינען געווען ביכער און ביכער, פון כל־טוב!
    
פון דעמאלט־אן האט זיך אנגעהויבן אונדזער קענטשאפט. און ווי
ווייט און ווי שטארק זיינען מיר געווען נתפעל, אז מיר האבן זיך באקענט מיט המנען גופא!
    
ערשטנס, זיינען מיר נתפעל געווארן פון דעם, וואס המן איז קלאר
אומעטום, „ווי א וואסער״. פון וואס איר זאלט מיט אים נישט רעדן ―
ווייס ער; וואס פאר א בוך איר זאלט נישט אנכאפן ― האט ער אים
געלייענט.
    
צווייטנס ― אלס מענטש.
    
א מאדנער, א משונה־מאדנער מענטש, אט דער המן! נישט נאר
קיין שלעכטער בטבע, נישט נאר קיין בייזער, קיין טרוקענער, קיין אנגעבלאזענער; אדרבה ― א צוגעלאזטער, א ווייכער, א פריינטלעכער, און
תמיד גרייט אייך צו דינען, גיין וווהין איר וועט אים הייסן און טאן
וואס איר ווילט.
    
אין שטוב ― שטיל ווי א טויב. קלענער בא זיך פון אלעמען. האדעוועט אליין די קאץ, גיט אכטונג, מע זאל געבן עסן דעם הונט, גיט זיך
אפ מיט פייגעלעך גאר, טיילט־ארויס די דינסטן אין קיך אריין, נישט
געהערט, ער זאל עמעצן זאגן א הויך ווארט ― א מאדנער, א משונה־מאדנער מענטש, אט דער דאזיקער המן!
    
― פאר וואס האט מען אים א נאמען געגעבן המן? ― האב איך
אף א ציקאוועסט א פרעג געטאן איינמאל אין דער היים, און האב באקומען דערויף אזא מין ענטפער:
    
― דערפאר וואס ער איז א המן.
    
איך האב מיך געפרוווט איבערשפארן:
    
― וואס פאר א המן איז ער? ער איז, דאכט זיך, גאר נישט קיין
המן!
    
האט מען מיר דערויף געענטפערט:
    
― רעדסט, ווי א קינד. דער מענטש איז איין המן! דער מענטש
זיצט אן אלמן שוין אפשר פופצן יאר און האט נישט חתונה! גענוג?
דער מענטש האט צוויי טעכטער, דווקא שיינע מיידלעך, האלט ער זיי אף
א יקרות און וויל קיין שידוך נישט טאן. גענוג? דער מענטש האט נאך
אף זיין לעבן קיין שמייכל נישט געטאן. גענוג?
    
איך האב מיך אנגעהויבן צוקוקן צו המנען נענטער. אמת: מע זעט
פון אים נישט קיין פריילעכע מינע, מע זעט פון אים קיין שמייכל נישט.
תמיד פארטראכט, שטענדיק ערנסט; ערנסט בשעת ער רעדט, ערנסט
בשעת ער טוט עפעס, ערנסט בשעת ער האדעוועט די קאץ, ערנסט
בשעת ער גיט די פייגעלעך א טרונק, ערנסט בשעת ער טיילט־אויס אין
קיך אריין און נעמט־אפ חשבון פונעם מארק.
    
גלייך, אויסגעצויגן, ווי א סטרונע, מיטן אויסגעפליקטן בערדל, מיטן
לאנגן געקנייטשטן האלדז, מיט דער ארויסגעשטעלטער אונטערשטער
ליפ, שטענדיק ערנסט, קיינמאל נישט קיין שמייכל טאן ― א המן, אן
אמתער המן, און דאך א וווילער, א צוגעלאזטער, א פריינטלעכער, א
קלוגער, א מחיהדיקער מענטש!
    
― וואס פאר א המן איז ער?
    
אזוי האבן מיר זיך געפרעגט איינס דאס אנדערע, איך און מיין
חבר, און האבן נישט געקאנט געפינען קיין תירוץ.
    
מיט א מאל איז אונדז פארענטפערט געווארן די קשיה.
208  ש ל ו ם   ע ל י כ ם
    
 ג.
    
איך מיין, אז איך וועל אייך אפילו נישט זאגן, וועט איר אליין
פארשטיין, אז פון אונדזער אפט אריינקומען צו המנען האבן מיר זיך
סוף־כל־סוף צוגעשלאגן צו זיינע טעכטער, צו די „המנטעס״.
    
פאר וואס זאג איך „צוגעשלאגן״? ווייל ער האט זיי געהאלטן
כמעט אונטערן שלאס.
    
קיין בן־אדם האט זיי נישט געקאנט זען. זיי האבן זיך געהאט זייער
באזונדער חדר. צום פאטער קיינמאל נישט ארויסגעגאנגען. מיט קיין זאך
אין שטוב זיך נישט אפגעגעבן, א חוץ ביכער. היינט פון וואנען זאל
מען זיי קענען?
    
ויהי היום, מיר קומען איינמאל צו גיין ― נישטא המן אין דער
היים. ערגעץ אוועקגעגאנגען.
    
זיינען מיר אריינגעקומען צו אים אין חדר אריין, דארט ווו דער
אוצר פון ביכער. און אזוי ווי מיר קומען אריין ― טרעפן מיר צוויי
נקבות זיצן און לייענען, איינע שענער פון דער אנדערער: איינע א הויכע,
אן איידעלע, מיט שווארצע אויגן און מיט שווארצע האר; די אנדערע
א נידעריקע, א קיילעכיקע, אן אונטערגעשארענע, מיט קלוגע, לעבעדיקע,
גרויע אויגן.
    
דאס זיינען געווען המנס טעכטער, די „המנטעס״.
    
איך רעכן לחלוטין פאר אן איבעריקע זאך באשרייבן, ווי אזוי מיר
האבן זיך באקענט מיט המנס טעכטער, פון וואס מיר האבן גערעדט, ווי
אזוי מיר האבן גערעדט. דאס איז אזא מאטעריאל, וואס לאזט זיך ציען,
ווי גומעלאסטיק; אזא מאטעריאל, וואס מע קאן פון אים ציען פאדעם
אן א שיעור און שרייבן און שרייבן און שרייבן.
    
נאר וויפל מע זאל נישט שרייבן ― א סוף מוז דאך אמאל האבן:
דעם שפיץ, דעם שפיץ מוז מען ארויסזאגן.
    
דער שפיץ ― מיר האבן זיך ביידע פארליבט.
    
מיין חבר ― אין דער עלטערער, דער הויכער מיט די שווארצע
האר, און איך ― אין דער קלענערער, מיט די בלויע גרויסע אויגן.
    
מיר האבן זיך ביידע פארליבט מיט דער אמתער, הייסער,
מסוכנער ליבע. פארליבט, ווי עס קאנען זיך פארליבן צוויי כתרילעווקער
בחורימלעך, וואס זיינען אף זייער לעבן נאך נישט געזעסן נאענט נעבן א
מיידל, סע זאלן זיך זיי ניט אנצינדן די בעקלעך; וואס האבן געוווסט,
אז א „כלה״ איז די, וואס מע פירט זי צו דער חופה; וואס האבן געוווסט, אז א ליבע איז די ליבע פון שיר־השירים, אז א ראמאן איז הייליק,
קודש־קדשים.
    
מיר האבן זיך ביידע, איך מיט מיין חבר, „אנטפלעקט״, אויסגעזאגט איינער דעם אנדערן פונעם הייליקן סוד, און פון דעמאלט־אן איז
צוגענומען געווארן אונדזער גליקלעך קינדערש לעבן.
    
פון דעמאלט־אן איז צוגענומען געווארן דער שלאף פון אונדזערע
אויגן, דער אפעטיט צום עסן, און אפילו דער אפעטיט צום לערנען און
דער חשק צו די ביכער.
    
דאס הייסט, לערנען האבן מיר אפילו נישט אויפגעהערט צו לערנען.
מיר האבן זיך געגרייט אוועקצופארן שטודירן. נאר ס׳איז שוין געווען
נישט דאס; נישט דאס פייער, נישט דער ברען, וואס פריער.
    
פון דעמאלט־אן האבן מיר געטשאטעוועט קומען צו המנען פונקט
דעמאלט, ווען ער איז נישטא אין דער היים, און מיר זיינען געווען גליקלעך, אז מיר האבן געקאנט רעדן כאטש עטלעכע, עטלעכע ווערטער מיט
די דאזיקע „הויכע איידעלע נשמות״.
    
אזוי האבן זיי אויסגעזען בא אונדז אין די אויגן, ווייל גערעדט
האבן זיי ווינציק, און נאר געקוקט, געקוקט אף אונדז. און יעדער קוק
האט אנגעצונדן בא אונדז א פייער אין הארצן, יעדער קוק איז געווען א
שאס פון א ביקס, א בליץ פונעם הימל.
    
און נאכדעם, אז המן האט אנגעקלונגען אין דער טיר, האבן זיי זיך
פארבארגן בא זיך אין חדר אין און שוין מער נישט באוויזן זיך פאר אונדז
ביזן אנדערן מאל.
    
אזוי האט זיך דאס געצויגן, ביז ס׳איז געקומען די צייט פון אונדזער
אוועקפארן צום עקזאמען.
    
 ד.
    
 דאס אוועקפארן צום עקזאמען איז געווען בא אונדז אזא יום־טוב,
וואס מיר האבן זיך געגרייט צו אים עטלעכע יאר כסדר.
    
וויפל צרות און יסורים דאס האט געקאסט! וויפל מלחמות איז מען
אויסגעשטאנען! וויפל טרערן זיינען פארגאסן געווארן, איידער מיר האבן
געפועלט, אז מע זאל אונדז לאזן שטודירן, איידער מיר האבן דערהערט
דאס גוטע ווארט, אז מע פירט אונדז אפ אין דער גרויסער שטאט אריין
צום עקזאמען!
    
און אז ס׳איז געקומען די צייט פון פארן צום עקזאמען, זיינען מיר
געבליבן שטיין, איך און מיין חבר, ווי אין דער הינערפלעט. נישט
געוווסט וואס צו טאן.
    
אוועקפארן און נישט גערעדט מיט אונדזערע „הויכע איידעלע
נשמות״ פון גארנישט? ניט אויסגעזאגט פאר זיי פון יענעם הייליקן סוד
קיין ווארט אפילו?... נאר וו י א ז ו י  רעדט מען? ווי אזוי הייבט
מען אן צו רעדן מיט אזעלכע „הויכע איידעלע נשמות״?
    
און ס׳איז געבליבן בא אונדז ביידן, מיר זאלן דאס ארויסזאגן דורך
בריוו, אויסגיסן אף פאפיר.
    
און מיר האבן אויסגעגאסן אונדזער הארץ אף פאפיר.
    
וו א ס מיר האבן דארט געשריבן ― קאן איך איצט נישט געדענקען. און אפילו ווען איך זאל געדענקען, וואלט איך אייך נישט אויסגעזאגט, ווארעם איך וואלט דאס נישט פארשטאנען און איר וואלט
געלאכט.
    
און מיר האבן נישט געלאכט. ניין, דווקא נישט!  מ י ר  ה א ב ן
ג ע וו יי נ ט.
    
מיר האבן זיך געגעבן איינס דאס אנדערע איבערלייענען די דאזיקע
בריוולעך און האבן געוויינט, געוויינט מיט טרערן, מיט הייסע, אמתע
טרערן!
    
גוט אויסגעוויינט זיך, האבן מיר אונדזערע צוויי שיינע מליצה־בריוו
איבערגעגעבן מיט גרויס מי דורך המנס דינסטמיידל, און אף מארגן, אז
מיר זיינען געקומען אין דער „געוויינלעכער צייט״ צו המנען, אין דער
צייט, ווען ער איז נישטא אין דער היים, האט אונדז דאס דינסטמיידל
באגעגנט מיט א מאדנע שמייכל אפן פנים און האט אונדז אריינגעפירט
אין המנס חדר אריין און געהייסן צוווארטן, ביז די „בארישנעס״ וועלן
אריינקומען פון גארטן.
    
און מיר האבן זיך צוגעזעצט ווארטן, ביז אונדזערע „הויכע איידעלע נשמות״ וועלן אריינקומען פון גארטן.
    
ס׳איז געווען אפן דאס פענצטער. אין דרויסן האט געשיינט, ―
אנהייב זומער איז דאס געווען ― די זון האט פריילעך אראפגעקוקט פון
איר הויכן געצעלט, פונעם לויטער־בלויען הימל, און פונעם גארטן ―
דער איינציקער יידישער גארטן אין כתרילעווקע ― האט זיך געלאזט
הערן א זיסער ריח פון די וויינשל־ביימער, וואס האבן געהאלטן אין
רעכטן בליען, און די קליינע ווייסע שמעקעדיקע וויינשל־בלימעלעך האבן
זיך, ווי פליגעלעך, ווי קליינע ווייסע לעבעדיקע פליגעלעך, פריילעך געטראגן אין דער לופטן, און עס האט זיך געלאזט הערן א זשומען, א
פישטשען און א שמוצערן פון א סך־א סך פויגלען פונעם גארטן, פונעם
איינציקן יידישן גארטן אין כתרילעווקע.
    
עס האט זיך געעפנט די טיר און עס זיינען אריינגעקומען אונדזערע
„הויכע איידעלע נשמות״.
    
און אז אונדזערע „הויכע איידעלע נשמות״ זיינען אריינגעקומען,
האבן מיר זיך ביידע, איך און מיין חבר, א כאפ געטאן פון די ערטער,
זיך געגרייט הארכן אן ענטפער אף אונדזערע טרויעריקע בריוו, אף
אונדזערע אומשולדיקע טרערן.
    
נאר די „הויכע איידעלע נשמות״, אז זיי האבן אונדז דערזען, האבן
זיי א קוק געטאן איינס אף דאס אנדערע און האבן אויסגעשאסן א געלעכטער אונדז גלייך אין פנים אריין און זיינען אנטלאפן צו זיך אין
חדר אריין.
    
און איך מיט מיין חבר זיינען געבליבן שטיין, ווי געליימט, געקוקט
איינס אף דאס אנדערע און נישט געקאנט אויסרעדן קיין ווארט אפילו.
    
א גליק, וואס דאס דינסטמיידל איז אריינגעקומען צו אונדז. און
אריינגעקומען איז זי צו אונדז מיט אזא מינע, ווי איינער רעדט: „וואס
שטייט איר, ווי די ליימענע גולמס? גייט אייך געזונטערהייט!״...
    
מיר האבן פארשטאנען, אז מיר דארפן גיין; נישט גיין, נאר לויפן,
לויפן וווהין די אויגן וועלן טראגן! און מיר זיינען געלאפן, געלאפן פון
דער דאזיקער שטוב, גלייך ווי עמעצער האט אונדז געיאגט, גלייך ווי
צען בייזע הינט זיינען אונדז נאכגעלאפן, און יענער געלעכטער האט זיך
געלאזט הערן, געקלונגען אין אונדזערע אויערן.
    
און די זון האט געשיינט, און די וויינשל־ביימער האבן געבליט,
און די פויגלען האבן געזשומעט און געפישטשעט און געשמוצערט, און
איך מיט מיין חבר זיינען געלאפן, געלאפן, און יענער געלעכטער האט
זיך נאך געלאזט הערן, געקלונגען אין די אויערן.
    
עס איז אונדז פארענטפערט געווארן די קשיה, פאר וואס מע האט
אים גערופן „המן״ און זיינע טעכטער ― די „המנטעס״.
    
 געשריבן אין יאר 1903.
    
― זיצט, איך וועל אייך דערציילן א מעשה מיט ניס.
    
― מיט וואס? מיט ניס?
    
― מיט ניס!
    
― איצט? בשעת מלחמה?
    
― אדרבה: ווייל מלחמה, ווייל ס׳איז אייך לא־עליכמדיק אפן
הארצן, וויל איך אייך א ביסל צעשלאגן די מחשבות. און אגב, אז מע
צעבייסט א נוס, געפינט מען א יאדער.
    
 1
    
געהייסן האט ער געצל, נאר גערופן האט מען אים גויעצל, געהאלטן
אים פאר א פרא־אדם: ווער עס האט נאר געהאט גאט אין הארצן, דער
האט געטריבן מיט אים קאטאוועס, געמאכט פון אים חוזק. געווען איז ער
צווישן די קליינע יינגלעך אין חדר, א בחורל א דערוואקסענער שוין, א
לעפעשעוואטער, מיט מגושם־גראבע הענט און מיט מגושם־גראבע ליפן. א
קול האט ער געהאט, ווי פון א פאס, און געגאנגען איז ער מיט ברייטע
הויזן און מיט גרויסע שטיוול, ווי א בער. א קאפ איז אף אים געזעסן
א גרויסער, ווי א באק־דייזשע, און אנגעשטאפט איז ער געווען, איך
בעט איבער אייער כבוד, מיט קלאטשע, היי אדער פעדערן. אזוי האט
געזאגט אף אים אין חדר דער רבי, רב יענקל, אים אויסגעווארפן אלע
מאל זיין וווקס: „גויעצל״, „ווערגעלעץ״, „גראבער נפש״, „טרפהנער
ביין״, „אקסן־פעל״, וכדומה אזעלכע שיינע צונעמענישן. און ער? גארנישט! ס׳זאל אים אפילו אנהייבן רירן! פארקלייבן זיך אין א ווינקל, אנ־
 
 