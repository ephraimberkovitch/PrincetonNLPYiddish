
 
 דעם 11טן – 13טן יולי האט געארבעט די 27טע מאסקווער קאנפערענץ פאר יודאיק. זי איז געווארן ארגאניזירט דורכן צענטער פון וויסנשאפטלעכע ארבעטער און יודאיק־אונטערריכטער פון הויכשולן ״ספר״ בשותפות מיטן אינסטיטוט פאר סלאווישע שטודיעס פון דער רוסלענדישער וויסנשאפטן־אקאדעמיע. 
 מיכאל קרוטיקאוו Михаил Крутиков jewishstudies\. unc.edu 
 צוליב באגרענעצונגען, ארויסגערופענע דורך דער פאנדעמיע פון קאראנאווירוס, איז די קאנפערענץ געגאנגען דאס מאל אין 
 יורי קאנער Юрий Каннер worldrusnews\. ru 
 אנליין־פארמאט. אין איר פראגראם זיינען איינגעשלאסן געווארן 38 סעקציעס און רונדע טישן, וועלכע האבן אפגעשפיגלט פארשיידענע ריכטונגען פון יידישע שטודיעס (פארשונגען פונעם תנ״ך און תלמוד, יידישע פילאסאפיע, יידישע געשיכטע פון פארשיידענע פעריאדן, יידיש־קריסטלעכע באציונגען, דער יידן־חורבן, שפראכן און ליטעראטור פונעם יידישן פאלק, יידישע קונסט, עטנאלאגיע, דעמאגראפיע, מוזייען און ארכיוון אא.). א וויכטיקער טייל פון דער קאנפערענץ זיינען געווען סעקציעס, געווידמעטע דער געשיכטע און קולטור פון די יידן אין מיזרח־אייראפע, סלאוויש־יידישע קאנטאקטן און קעגנזייטיקע ווירקונגען. 
 פולקום דער יידישער שפראך און איר ליטעראטור איז געווידמעט געווען א וויסנשאפטלעכע סעקציע מיטן נאמען ״יידיש: די שפראך און די קולטור״ אונטער דער פארזיצערשאפט פונעם באוווסטן ליטעראטור־פארשער און קריטיקער, פראפעסאר פונעם מיטשיגאנער אוניווערסיטעט מיכאל קרוטיקאוו. אויף איר זיינען פארגעשטעלט און באהאנדלט געווארן די קומענדיקע פארטראגן: ״די פראבלעם פון אויטענטישע רייד אין דער היינטצייטיקער יידישער פראזע״ (דאקטאר וועלוול טשערנין, ישראל); ״אן אלטערנאטיוו דעם ייווא: א. פאלקאוויטשס גראמאטיק פון יידיש (1940)״ (דאקטאר וואלענטינע פעדטשענקא, פראנקרייך); ״״איין מאל געזאגט ליגן, ווער וועט דיר גלייבן?״: די שווערע דאליע פון יידישע טראנסגרעסיוון״ (לאריסע פריוואלסקאיא, רוסלאנד); ״צווישן שוידער און אנציקונג: ״דאס דערהויבענע״ אין לייב קוויטקאס פאעטיק״ (פראפעסאר מיכאל קרוטיקאוו, פש״א) און ״״דער קעניג פון לאמפעדוזע״ אינעם קאנטעקסט פון פרץ מארקישעס נאכמלחמהדיקער שאפונג״ (דאקטאר אלכּסנדרה פאליאן, דייטשלאנד – רוסלאנד). 
 דער יידישער שפראך און איר קולטור זיינען געווידמעט געווען אויך באזונדערע פארטראגן, פארגעשטעלטע אין די ראמען פון אנדערע וויסנשאפטלעכע סעקציעס און 
 גענאדי עסטרייך Геннадий Эстрайх ESHKOLOTnew 
 רונדע טישן. צווישן זיי דארף מען באזונדערס דערמאנען דעם פארגעשטעלטן אויף דער סעקציע ״די 
 וועלוול טשערנין Велвл Чернин 
 אייביקע נע־ונדניקעס פונעם יידישן טעאטער״ פארטראג ״די קונסט פונעם לעבן בלייבן: דינה קעניג און דער יידישער טעאטער אין מיזרח־אייראפע״ (פראפעסאר קארינא פעטרעסקו, פש״א); דעם פארגעשטעלטן אויף דער סעקציע ״ליטעראטור ביי יידן״ פארטראג ״יידישע רייד אין דער רוסישער שפראך: פרידריך גארענשטיינס דערפארונג״ (יעלענא סידאראווא, רוסלאנד); דעם פארגעשטעלטן אויף דער סעקציע ״יידישע קונסט. קינא״ פארטראג ״יידישער טעקסט אינעם קינעמאטאגראף פון לעטלאנד״ (פראפעסאר עלינא וואסיליעווא, לעטלאנד), ווי אויך די פארגעשטעלטע אויפן רונדן טיש ״דער ריבניצער רבי – ביאגראפיע, אגיאגראפיע, קולט״ פארטראגן ״גלויבן, צוטרוי און אמתדיקייט – די אויטענטישקייט פונעם איבערגעבן דעם ריבניצערס דיאלעקטאלע רייד אין א דערציילונג פון זיינעם אן אמעריקאנער חסיד״ (פראפעסאר דובֿ־בער קערלער, פש״א — ישראל) און ״אינטערפרעטאציע פון דער ענגלישער שפראך אין חסידישן יידיש אויפן ביישפיל פון אגיאגראפישע קוואלן וועגן דעם ריבניצער רבין״ (ליובאוו לאווראווא, רוסלאנד). 
 דוב־בער קערלער Дов־Бер Керлер lzb\. lt 
 אינעם ביראבידזשאנער קאנטעקסט קאן מען ניט נישט דערמאנען וועגן דעם פארטראג פון דאקטאר גענאדי קאסטירטשענקא (רוסלאנד) ״קרים און ביראבידזשאן ווי אלטערנאטיווע פראיעקטן פון יידישער עטנא־טעריטאריעלער אויטאנאמיע פאר סאוועטישע יידן״, וועלכער איז פארגעשטעלט געווארן אויף דער סעקציע ״יידן אין פססר״. אזוי ווי די אפיציעלע שפראך פון די יידישע נאציאנאל־טעריטאריעלע אויטאנאמיעס אינעם ראטנפארבאנד איז געווען יידיש, וועט ניט זיין קיין טעות משייך אים זיין צו יענע, וואס בארירן אין דער אדער אין יענער מאס די יידישע שפראך און איר קולטור. 
 
 
 
 
 ווי א צוגאב צו דעם איז אין די ראמען פון דער קאנפערענץ פארגעקומען א רונדער טיש, וועלכער איז געווידמעט געווען דעם 60טן יארטאג פונעם מאסקווער זשורנאל ״סאוועטיש היימלאנד״, וואס ווערט אפגעמערקט האיאר. דער אומפארבייטלעכער הויפט־רעדאקטאר פון ״סאוועטיש היימלאנד״ (נאך דער צעפאלונג פון פססר האט ער געהייסן ״די יידישע גאס״) איז געווען דער דיכטער אהרן ווערגעליס, וועלכער האט אנגעהויבן זיין ליטעראטור־קאריערע אין דער יידישער אויטאנאמער געגנט, און א מיטגליד פון זיין רעדקאלעגיע – א באוווסטער ביראבידזשאנער שרייבער בוזי מילער. 
 די ארגאניזאטארן פונעם רונדן טיש זיינען געווארן דער רוסלענדישער יידישער קאנגרעס צוזאמען מיטן אינטערנאציאנעלן יידיש־צענטער ביי דעם אלוועלטלעכן יידישן קאנגרעס. ס׳האט געעפנט די באגעגעניש דער פרעזידענט פונעם רוסלענדישן יידישן קאנגרעס יורי קאנער. ער האט דערציילט וועגן זיין ווארעמער באציונג צו מאמע־לשון און וועגן דעם, אז דער קאנגרעס שטיצט יידיש־פראיעקטן. 
 די מאדעראטארין פונעם צוזאמענטרעף איז געווען דאקטאר מאשא מאקאראווא, וועלכע האט דא ניט לאנג פארטיידיקט א דיסערטאציע אויף א טעמע, וואס איז דירעקט פארבונדן מיט דער יידישער אויטאנאמער געגנט. צווישן די אנטיילנעמער פונעם רונדן טיש, אין וועלכן עס האט זיך באטייליקט די רעדאקטארין פון ״ביראבידזשאנער שטערן״ יעלענע סאראשעווסקאיא, זיינען געווען אייניקע באוווסטע היינטצייטיקע יידישע ליטעראטן, וועלכע האבן געהאט אמאל פארעפנטלעכט זייערע ווערק אין ״סאוועטיש היימלאנד״: באריס סאנדלער (פש״א), גענאדי עסטרייך (פש״א), מיכאל קרוטיקאוו (פש״א), ווי אויך א זון פונעם שטעלטפארטרעטער פונעם הויפט־רעדאקטאר פון ״סאוועטיש היימלאנד״, דעם דיכטער חיים ביידער (אין די 70ער יארן האט ער געארבעט אין דער רעדאקציע פון ״ביראבידזשאנער שטערן״), דער ישראלדיקער זשורנאליסט וולאדימיר ביידער. 
 
 וו. פיריאטינסקי 
 