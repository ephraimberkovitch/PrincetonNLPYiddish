 
 מאנאלאגן: גיטל פורישקעוויטש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מעשה, ווי אזוי א יידענע אן אלמנה, וואס הייסט גיטל און האנדלט
מיט וויסאצקיס טיי, האט נאך דריי יאד שווערע ארבעט איז דער דריטער
דומע סוף־כל־סוף ארויסגעראטעוועט איר בן־יחיד פון דינסט, אוועקגעגעבן א גאנצע פריסוטסטוויע פאד־סוד, און דעריבער באקומען אין שטאט
דעם נאמען פורישקעוויטש. דערציילט אין איין אטעם טאקע פון איר אליין.
    
― זעט נאר, ווי מע האט זיך עס צונויפגעקליבן, ווי אף א בייז ווונדער! צעגייט אייך, יידן, ווי זאלץ אין וואסער. מע וועט נישט באווייזן
קיין קאמעדיעס און מע וועט נישט דערציילן קיין באבע־מעשיות, אפן הימל
א יאריד. מע האט מיר געזאגט, אז דא איז פאראן עפעס איינער א שלום־לייכעם, וואס שרייבט. אט דאס זייט איר אליין טאקע אט דער שלום־לייכעם, וואס שרייבט? שרייבט־זשע טאקע, די האנט זאל אייך גאר נישט
וויי טאן שרייבנדיק. די גאנצע שטאט זאלט איר באשרייבן, פון אויבן
ביז אראפ. נישקשה, זיי האבן עס כשר פארדינט. און דערהויפט ― די
נגידים, די מיוחסים פון גאט, וואס האבן זיך איינגערעדט, אז די גאנצע
וועלט איז באשאפן געווארן פון זייערטוועגן. מיר דארפן הארעווען און
פארשווארצט ווערן, און זיי וועלן זיך אויסקויפן פאר געלט פון אלע
צרות און פון אלע גזירות, און נאך מאכן חוזק פון א יידענע אן
אלמנה, וואס לעבט פון וויסאצקיס טיי. איך שטעל־צו וויסאצקיס טיי
שטעל איך צו אין אלע בעל־הבתישע הייזער אף אויסצאלן, און דערפון
צי איך מיר מיין שטיקל ברויט מיט מיין קינד, איין שטיקל בן־יחיד,
וואס מע האט דאס געוואלט בא מיר אוועקנעמען פאר פרעמדע זינד. איר
מעגט דאס הארכן, וואס עס קאן זיך פארלויפן אף דער וועלט. מיר דאכט,
אז זינט די וועלט איז א וועלט, האט זיך נאך נישט געטראפן, אז מע
זאל צונעמען איין־און־איינציקן בן־יחיד, א קארמאק אף די עלטערע
יארן, בא א מאמע אן אלמנה. וואס פריער גאט און דערנאך וויסאצקי
קאן זי זיך בארימען, אז זי לעבט אף דער וועלט. אלץ הייסט געלעבט.
גוט געשטארבן הייסט אויך געלעבט. ווארעם וואס האט מען פונעם פונט
טיי, משטיינס געזאגט, בא היינטיקע קאנקורענציעס, אז ווו ערגעץ א ייד
אן ארעמאן, טראגט ער ארום איבער די הייזער טיי צו פארקויפן. דארף
מען זיך שמייסן. אז יענער ווארפט־אראפ צען, ווארף איך אראפ פופצן,
און אז יענער ווארפט פופצן, ווארף איך צוואנציק. ביז וואנעט איז דער
שיער צו ווארפן? איך בין דאך נישט וויסאצקי! ביטער ווי דער טויט,
וואס זאלט איר קלערן? דער גאנצער ארויסקוק מיינער איז מיין קארמאק
אף דער עלטער, מיין משה. איך פארמאג איין שטיקל בן־יחיד, פון מיין
מאן א ירושה, משטיינס געזאגט. אפילו זייער א ווויל קינד, איך קאן
מיך נישט באקלאגן. א געזונטער, א שיינער, א גלאטער, מיט אלע
מעלות, נאר לערנען האט ער נישט געוואלט\. ווי אזוי, מיינט איר, נישט
געוואלט? כאטש האק אים, כאטש בראק אים. וואס וועט זיין, זאג איך,
דעך תכלית, משה, אז לערנען נישט, שרייבן נישט, דאווענען אויך ניט,
― קומט דיר אויס צו זיין נאר א הינטשלעגער! ענטפערט די וואנט? בין
איך געגאנגען און האב אים אוועקגעגעבן פאר א בעל־מלאכה, צו א
שניידער, און אפגערעדט מיטן שניידער בפירוש, אז ער זאל אים לערנען שניידעריי. איז אזוי ווי איר קוקט־אן א נאדל־פאדעם, אזוי האט
ער אנגעקוקט בא אים א נאדל־פאדעם. טאג ווי נאכט ארומגעטראגן זיך
מיטן קינד, אדער געהאלפן דער שניידערן שיילן קארטאפלעס, אדער
ארויסגעטראגן די פאמוניצע. אנווארעמען דאס פרעסל ― דאס איז שוין
געווען א זכיה. בין איך געגאנגען און האב אים אפגענומען פונעם שניידער און אוועקגעגעבן צו א שוסטער. האב איך אנגעטראפן אף א רוצח,
א גזלן, וואס טאמער עפעס נישט אזוי, קאן ער אייך ווארפן א האמער אין
קאפ און צעשלאגן דעם מוח. בין איך געגאנגען און האב אים צוגענומען
פונעם שוסטער און אפגעגעבן אים צו אן איינבינדער א שלים־מזל,
וואס זיצט אן פרנסה, קוקט נישט אן קיין שטיקל ארבעט אין די אויגן.
האב איך אים אפגענומען פונעם איינבינדער דעם שלים־מזל און אפגעגעבן אים צו א זייגערמאכער, נאך א גרעסערן שלים־מזל, וואס נישט
ער פארריכט זייגערס, נאר ער מאכט זיי קאליע. אזוי זאגן אלע אין
שטאט. וואס־זשע דארף איך, אז ער זאל מיר מאכן מיין זון פאר א קאליקע? האב איך אים אפגענומען פונעם זייגערמאכער און האב אים אפגעגעבן צו א שמוקלער, ער זאל אים לערנען דרייען, שמוקלעריי הייסט
עס, און איך האב מיך מיט אים צעשריבן, מיטן שמוקלער הייסט עס, אף
צוויי יאר, דאס הייסט, צוויי יאר דארף ער אים דרייען אומזיסט, און אפן
דריטן יאר, אז ער וועט שוין קאנען גוט דרייען, וועט ער שוין עפעס פארדינען אויך. און גאט האט מיר געהאלפן, איך האב אנגעטראפן אף א
רעכטן בעל־מלאכה, וואס האט אפילו ליב דעם טרונק, דערפאר האט ער
אבער אויסגעלערנט מיין זון דרייען אין א סך ווינציקער, ווי איך רעד
מיט אייך. די ארבעט האט אים פאליובעט, און מיין משה איז אין איין
האלב יאר געווארן א פאלנע שמוקלער. נאר וואס קומט מיר ארויס, אז
ער דארף אים דרייען אומזיסט צוויי יאר דורכאנאנד? צעשריבן זיך ―
איז פארפאלן. גאט האט מיר געהאלפן, די צוויי יאר זיינען אויך איבערגעלאפן. מאלט אייך, עס רעדט זיך אזוי: איבערגעלאפן! אז איך האב
איבערגעלעבט די צייט, בין איך גלאט אן אייזערנע; און אז איך בין
שוין איבערגעקומען, זייט איר שוין פארטיק? דארף מען ערשט גיין
קריגן אים ערגעץ א שטעלע, אדער זוכן ארבעט, שמוקלעריי ― ווו־זשע
האט איר ארבעט? א שיכור האט פארלוירן, א ניכטערער האט געפונען?
און דא בין איך איין מענטש אליין, מיטן פונט טיי איבער די הייזער,
און די קאנקורענציע איז גרויס, און אן אנזעץ האב איך אויך געהאט.
א ייד א בעל־הבית האט אנגענומען בא מיר דריי מיט א האלב פונט טיי
אף אויסצאלן און האט אין איין נאכט עוקר געווען, אוועק, זאגט מען ,
קיין אמעריקע ― א חלירע וואלט איך זיך אף אים גיכער געריכט! איך
האב דעמאלט געמיינט, אז די גאנצע וועלט איז אף מיר געפאלן. א קלייניקייט ― דריי מיט א האלב פונט טיי אף צוויי רובל מיט צוואנציק?
און מע מוז עס האלטן אין זיך, ווארעם טאמער ווערט געוואר וויסאצקי,
אז איך האב אן איינפאל, קאן עס מיר זיין א סגולה צו קרעדיט. וואס־זשע
טוט גאט? זאגט ער: „גיטל, דו וויינסט? ווארט־אויס, דו וועסט ערשט
וויינען. אט גייט אף דיר א פריזיוו״... וואס פריזיוו? ווער פריזיוו? איין
שטיקל בן־יחיד בא א מאמע אן אלמנה, וואס פריער גאט און דערנאך
וויסאצקי ― ווו איז דאס געהערט געווארן אין דער וועלט? ווו איז גאט?
ווו איז סאוועסט? נאר גיי שריי חי וקיים! אז ס׳איז באשערט צרות, באדארף מיין משה שטיין אקוראט אין איין יאר מיט אונדזער נגידס דריי
אייניקלעך, פון דריי טעכטער, דריי מכות זאל זיך זיי זעצן יעדן באזונדער אף אזא אן ארט ― זיי זאלן נישט קאנען נישט שטיין, ניט גיין,
ניט ליגן, ניט זיצן. מע האט מיר אבער געזאגט: „גיטל, זעט נאר, אייער
משה זאל ניט זיין א קרבן פאר אונדזער נגידס אייניקלעך״. כא־כא,
וואס הייסט? מיינער איז א בן־יחיד, איין־און־איינציקער קארמאק בא
אן ארעמער אלמנה, וואס פריער גאט און דערנאך וויסאצקי, און יענער
איז א נגיד, א גביר, אן אדיר, א מיליאנטשיק ― סיידן ס׳איז חלילה
נישטא קיין גאט אף דער וועלט! נאר דער כוח פון געלט ― מע האט גענומען אריינפירן איינציקווייז דעם נגידס אייניקלעך, פריער איינעם ―
„נע גאדים״. דערנאך דעם אנדערן ― „נע גאדים״. איז מיר געווארן גוט,
וואס זאלט איר קלערן? ווארעם טאמער חלילה זאגט מען דעם דריטן
אויך „נע גאדים״ ― איז דעמאלט אז אך און וויי צו מיין משהן! און,
ווי אף צו־להכעיס, איז, צו מיינע גרויסע צרות, מיין משה, קיין עין־הרע, דווקא א יונג מיט ביינער, אן א ברעקל־חסרון. מע קאן זאגן, א
גבר. דאס הייסט, דעם נגידס אייניקלעך זיינען אויך נישט קראנק צו גיין
דינען, נאר זיי בראקעוועט דער דאקטער. דערזעט ער א נגידס א קינד
― איז „נע נאדים״, און טו אים עפעס! וועל איך שווייגן? בין איך אוועק
באצייטנס צום פרינצעדאטעל און זאג צו אים אזוי: „אדוני פריץ, דעם
נגידס צוויי שטיקלעך סחורה האט מען שוין ארויסגעבראקעוועט; טאמער
חלילה בראקעוועט מען ווייטער, קאן עס דערגיין צו מיין משהן, און מיין
משה איז בא מיר, זאג איך, איין־און־איינציקער קארמאק אף דער עלטער״... ווערט ער מלא רציחה און הייסט, מע זאל מיך ארויסווארפן פון
דער פריסוטסטווע. און כך־הווה. איידער מע האט נאך אריינגעפירט דאס
דריטע שטיקל סחורה פונעם נגיד, האט דער דאקטער שוין געזאגט „נע
גאדים״, און מע האט שוין אריינגעפירט מיין משהן, און מע האט אים
שוין אפגעגעבן, און ער האט שוין אפגעשווארן, און מע האט אים שוין
געזאגט נא־ליעווא־נא־פראווא, א שלאק האט מיך געטראפן, אין כארקאווער גובערניע, און א גוטן טאג מיט דער קאפאטע ― וועל איך שווייגן?
בין איך אוועק צום פרינצעדאטעל און האב אים אפגעשפילט א פרימארגן: נגידישע קינדער וועסטו בראקעווען, און איין שטיקל בן־יחיד פון
א מאמע אן אלמנה, וואס פריער גאט, דערנאך וויסאצקי ― ווו איז סאוועסט? ווו איז גאט? הייסט ער דאך מסתמא, מע זאל ארויסווארפן די
זשידאווקע. איז אבער די זשידאווקע נישט פויל אף דער פען און פארט־אוועק אין דער גובערניע אריין גלייך צום גובערנאטאר, און א פאל צו
די פיס: אדוני פריץ, אזוי און אזוי: דריי אייניקלעך. דעם נגידס האט
מען פארבראקעוועט, און מיין משהן, איין שטיקל בן־יחיד בא אן
ארעמער אלמנה, וואס פריער גאט, דערנאך וויסאצקי, אף די עלטערע
יארן א קארמאק ― ווו איז גאט? ווו איז סאוועסט? הערט ער מיך אויס,
דער גובערנאטאר, און זאגט מיר, איך זאל עס אים דערלאנגען אף
פאפיר. זאג איך: אדוני פריץ! וואס דארפסטו פאפירן? אט הערסטו פון
מיר קלארע דיבורים; נעם, שיק, דערפרעג זיך, וועסטו זען, אז אלץ, וואס
איך זאג דיר, איז תורת אמת. זאגט ער צו מיר נאך א מאל: „אף פאפיר,
אף פאפיר״. זאג איך אים: פריצוניו! איך בין נישט קיין יידענע פון פאפירן און מיט מסירות פארנעם איך זיך נישט; איך דערצייל דיר נאר,
וואס מיר טוט וויי. נגידים בראקעוועט מען, און ארעמע בני־יחידים נעמט
מען צו ― ווו איז גאט? ווו איז סאוועסט? זאגט ער: „גוואלד, וואס וויל
פון מיר די יידענע?״ זאג איך: זי וויל, מע זאל דערגיין דעם אמת און
איר אומקערן דעם קארמאק, ווייטער גארניט. הימל און ערד האבן געשווארן, אז דער אמת מוז ארויף, ווי בוימל אפן וואסער. ווערט ער שוין
אין כעס, דער גובערנאטאר, און הייסט ארויסווארפן די זשידאווקע.
פוילט זיך נישט די זשידאווקע און פארקויפט־אויס וואס זי האט, און
לאזט זיך אוועק זוכן דעם אמת גלייך קיין פייטערבארג. אין פייטערבארג
איז פאראן א מיניסטער וואיעניך דיעל מיט א מיניסטער וונוטרעניך דיעל
מיט א סינאד. און אז מע וועט דארפן צום קייסער, וועל איך נישט
טרעפן? מיטן אמת קאן איך קומען אפילו פאר גאט. און כך־הווה. געקומען קיין פייטערבארג, האט זיך אנגעהויבן א חתונה מיט א פראוואזשיטעלסטווע, מיט א טרייבעניש. זאג איך, אז פאר ארויסטרייבן האב
איך קיין מורא נישט; מורא האב איך נאר פאר גאט, זאג איך, און
פארן קייסער, און ווייטער פאר קיינעם נישט, ווארעם איך גיי, זאג איך,
פארן אמת. און דערווייל עסן דארף מען אויך, מע קאן די נשמה נישט
אויסשפייען. וואס טוט מען? צו קיין נדבות בין איך נישט געוווינט געווארן. בין איך געפאלן אף אן עצה. פייטערבארג איז דאך נישט קיין
דארף, פאראן, ברוך־השם, יידן אומעטום, און וויסאצקיס טיי קען מען
אין פייטערבארג אויך, אפשר נאך מער ווי אומעטום. אלע טשינאווניקעס טרינקען וויסאצקיס טיי. און אזוי ווי איך האב צו טאן מיט פריסוטסטוועס און מיט טשינאווניקעס, האב איך אנגעהויבן זיי אריינטראגן
וויסאצקיס טיי אין שטוב אריין, געבן אף אויסצאלן ― און פריער גאט,
דערנאך וויסאצקי, איך האב מיר פארדינט נישט נאר מיין ביטער אויסקומעניש, איך האב שוין געהאט צו שיקן מיין משהן אין פאלק אריין
אויך, אמאל א קערבל, אמאל צוויי. איין זאך איז נאר געווען ביטער:
פראוואזשיטעלסטווע! ווען איך האב א פראוואזשיטעלסטווע אין פייטערבארג, וואלט איך גאר געווען א קייסעריניע. נאר אזוי ווי איך האב געהאט
צרות, נישט קיין פראוואזשיטעלסטווע, איז טאקע געווען ביטער, ווי דער
טויט. עס האט שוין געהאלטן דערביי, מע זאל מיך ארויסשיקן פון פייטערבארג, טאקע פא עטאפו, אזוי ווי גאט האט געבאטן. האט מיר דער
אייבערשטער צוגעשיקט איינע א מאדאם, וואס שרייבט אף די בלעטער,
זאל איר גאט געבן לאנגע יאר, רבונו של עולם. עפעס טאקע נאר א
מלאך, נישט קיין מענטש. אחוץ וואס זי האט מיך אויסגעלייזט פון אלע
צרות, האט זי מיך נאך באקענט מיט פארגאמענטן. מסתמא האט איר
געהערט פון אים? אין דער דומע איז ער געווען פון די, וואס ריידן. א
מענטש אן א גאל, און א פארשוין ― ער זאל נאר האבן א ליכטיקן גן־עדן.
וואס דער האט זיך אוועקגעלייגט פאר מיר! מיר געגעבן א בריוו און נאך
א בריוו, אלץ צו אזעלכע מענטשן, וואס מע דארף האבן א זכיה איידער
מע טרעט נאך צו צו זיי. האבן זיי מיך אויסגעהערט און אפגעשיקט
איינער צום אנדערן, דער אנדערער צום דריטן, אלע מאל העכער און
העכער, ביז אין דער דומע אריין. און איך האב אנגעהויבן גיין אין דער
דומע אריין כמעט אלע טאג, און אמאל ― צוויי מאל א טאג, אויסגעהערט אלצדינג, וואס מע רעדט אין דער דומע. און ריידן ריידן דארטן
אלע, נאר שענער פון אלע ― אט דער פערגאמענט. ער, אז ער פלעגט
זיך אוועקשטעלן ריידן, זאג איך אייך, אז א וואנט קאן עס נעמען, א
שטיין קאן צעגאסן ווערן. א קלייניקייט פארגאמענט! דערפאר האט ער
געהאט שונאים אין דער דומע, וואס זאל איך אייך זאגן? און שטיגוטערעס! און שרייערס! ווי די הינט ― אזוי פלעגן זיי אים באפאלן און
מאכן אזעלכע סקאנדאלן, אז איך פלעג קוים איינזיצן פון אויבן (מיין
ארט איז געווען אין דער דומע תמיד פון אויבן). אז איך דערמאן מיך
אן דעם פארגאמענטן, שטעלן זיך מיר טרערן אין די אויגן. וואס
ווייסט איר, וואס פאר א דימענט, וואס פאר א בארליאנט דאס איז געווען! אז מע שמועסט א מלאך ― איז דאך נישט שייך צו זאגן. אלע
געשעפטן און אלע געסט פלעגט ער אוועקווארפן און מיך אויסהערן און
אויספרעגן, וואס שרייבט מיר מיין משה. וואס זאל ער מיר שרייבן? מיין
משה שרייבט מיר, אז עס גייט אים, דאנק גאט, אין דער סלוזשבע גאר
ניט שלעכט. נאטשאלסטווע איז פון אים זייער צופרידן, נאר ער האט
צרות פון דעם פידפעבל. דער גוי טוט אים צום טויט, ער זאל אים לייען
געלט. שווערט אים משה, אז ער האט נישט. גלייבט ער אים נישט. ער
זאגט, אז אלע יידן האבן געלט, האבן זאל ער קדחת מיט פרעהס מכות.
נאט אייך א פידפעבל! לאכט ער, פארגאמענט הייסט עס. ער פלעגט ליב
האבן צו לאכן און טרייבן קאטאוועס. איך קום איינמאל צו גיין צו אים,
בעט ער מיך זיצן און פרעגט מיך, ווי זיין שטייגער איז, ווי גייט עס
מיר אין פייטערבארג? זאג איך אים: „אף אלע משומדים געזאגט געווארן״. צעלאכט ער זיך און פאלט שיער נישט אראפ פונעם בענקל: „איר
ווייסט, זאגט ער, אפנים, נאך נישט, אז איך אליין בין אויך א משומד?״
„אזעלכע משומדים, ווי איר, זאג איך, מעגן זיין א סך. און וויפל ס׳איז
דא, זאג איך, משומדים אף דער וועלט, מעגן זיי שוין אלע, זאג איך,
זיין די כפרה פאר אייער מינדסטן נאגל!״ לאכט ער נאך מער. גייט ריכט
זיך, אז אזא מענטש וועט נעמען און וועט געבן א שטארב־אוועק! און
אזוי פלוצעם! וואס זאל איך אייך זאגן, מיין ליבער פריינט? מע טאר עס
נישט ארויסריידן, נאר מיר דאכט, אז ווען מיין מאן עליו השלום איז
געלעגן אף דער ערד, האב איך אזוי פיל טרערן נישט פארגאסן, ווי יענעם טאג, וואס מע האט מיר געזאגט, אז פארגאמענט איז געשטארבן.
אן אייגענער טאטע דארף אזוי נישט באנג טאן. איך קאן אייך זאגן,
אז זינט דער פארגאמענט איז אוועקגעשטארבן, איז מיר נמאס ומאוס
געווארן אט דאס פייטערבארג מיט דער דומע מיט דער גאנצער וועלט.
ווען פארגאמענט זאל זיין, וואלט גאר אנדערש געווען. נוסעלאוויטש און
פרידמאן זיינען אויך זייער וווילע מענטשן, למאי זאל איך זאגן? נאר
נוסעלאוויטש און פרידמאן זיינען נישט פארגאמענט. איך קום צו גיין
צו נוסעלאוויטשן אדער צו פרידמאנען מיט א געוויין, זאגן זיי מיר, אז
זיי קאנען מיר גארנישט העלפן, זיי קאנען נישט גיין קעגן זאקאן. זאג
איך: ווו איז דא אזא זאקאן, אז א נגיד, א גביר, אן אדיר, א מיליאנטשיק ― זאל מען זיינע דריי ממזרים ארויסבראקעווען איינס נאך דאס
אנדערע, און פאר זיי זאל דינען איין־און־איינציקער בן־יחיד, א קארמאק
פון אן ארעמער אלמנה, וואס פריער גאט, דערנאך וויסאצקי? אדרבה,
זאג איך, ווייזט מיר, זאג איך, אט דעם זאקאן! א דומע, זאג איך, מיט
קיין עין־הרע אזוי פיל מענטשן, און אלע, זאג איך, ריידן, און אלע
שרייען, זאג איך, און אלע זידלען זיך, ― פארוואס, זאג איך, זאל זיך
נישט געפינען כאטש איינער, זאג איך, וואס זאל זיך אננעמען פאר אן
ארעמער אלמנה, זאג איך, וואס פריער גאט, דערנאך וויסאצקי? איא,
איר שטומט? מע באדארף, זאג איך, האבן צו אייך א פורישקעוויטש, אן
אייגענעם, א יידישן פורישקעוויטש, וואלט ער געלערנט, זאג איך, מיט
זיי בלק! שוין באלד דריי יאר, זאג איך, אז איך בין אין פייטערבארג
און דריי מיך ארום דער דומע, האט דען עמעצער, זאג איך, געפרוווט
אפילו א מויל עפענען וועגן אזא רציחה, מע זאל צונעמען בא אן ארעמער מאמע, וואס פריער גאט, דערנאך וויסאצקי, איר איין־און־איינציק
שטיקל אנשפארעניש, איר קארמאק אף דער עלטער? סך־הכל האט זיך געטראפן נאר איין מאל דורך דער גאנצער צייט, וואס איינער, עפעס א בעסאראבער פריץ, איז ארויס מיט א רעדעניש וועגן וואיענסקי פאווינאסט.
דערהערט ,,וואיענסקי פאווינאסט״, האב איך מיך שוין דערפרייט. א,
האב איך מיר געקלערט, דאנקען גאט! קוים מיט צרות ארויף אפן אמת.
שוין לאנג צייט געווען. וואס זשע? אז זיי ריידן אזעלכע פוסטע זאכן,
וואס סע שלאגט צו דער גאל! דאס האט אוודאי אנגעארבעט, טראכט
איר מיר, מיין גוואלדעווען מיט מיין דערשלאגן זיך צו די מיניסטערן,
מיניסטער וואיעניך דיעל און מיניסטער וונוטרעניך דיעל, צום סוף, וואס
לאזט זיך אויס? א נעכטיקער טאג! הערסט אן איינפאל: „מע באדארף, זאגט
ער, איינפירן אף יידן א באזונדער וואיענסקי פאווינאסט, דורך געלט״.
איר הערט? „יידן, זאגט ער, זאלן זיך מעגן אויסקויפן פאר געלט. ווילסט
נישט דינען, גיב געלט״... הייסט דאך עס, וויבאלד אזוי, א ישועה ווידער
א מאל פאר די נגידים, א חלירע זאל אף זיי קומען? און דינען וועלן,
הייסט דאס, טאקע ווידער א מאל קבצנים, און בני־יחידים דערצו? ווו איז
גאט? ווו איז סאוועסט? כך־הווה. דער אייבערשטער האט געטאן א נס,
עס איז געווארן אין דער דומע אזא טומל מיט אזא געפילדער, אז מע
האט געקאנט מיינען, מענטשן זיינען גאר משוגע געווארן. מער פון אלע
האט געארבעט, געוויינטלעך, פורישקעוויטש. אט דער רשע־מרושע, ימח
שמו זאל ער ווערן, האט געוואלט אויפווייזן מיט ראיות און מיט עדות,
אז יידן דינען נישט. לחלוטין נישט. נישטא איין ייד זאגט ער, אין דער
סלוזשבע. דאס האב איך שוין נישט געקאנט אריבערטראגן. עס האט מיך
געגעבן א בראט באם הארצן און א טראג־אויף: סטייטש, מיין איין־און־איינציקער קארמאק דינט שוין העכער דריי יאר און האט שוין גאר א
נאגראדע, קומט צו גיין א האן א פורישקעוויטש און זאגט פאר דער
גאנצער וועלט און פאר אלע מיניסטערן אזעלכע ווערטער! זאל איך
שווייגן? רוף איך מיך אן פון אויבן, פון דער גאלעריי הייסט עס, און
דווקא הויך אף דער גאנצער דומע:
    
― א משה?! ― ― ― ― ― ― ―
  
. . . . . . . .
    
וואס איז געווען, ווילט איר וויסן? גארנישט. מע האט מיך משלח
געווען מיט כבוד פון דער דומע ארויס און נאך אפגעפירט אין טשאסט
און געוואלט ארויסשיקן מיטן עטאפ, אזוי ווי גאט האט געבאטן. האב
איך זיי געזאגט, זאג איך, אז פאר ארויסשיקן האב איך קיין מורא ניט.
איך האב מורא נאר פאר גאט און פארן קייסער, ווייטער פאר קיינעם
נישט. ווארעם איך גיי פארן אמת. איך האב א חלק אין דער דומע,
האב איך זיי געזאגט, גלייך מיט אייך. איר, זאג איך, רעדט וועגן וואיענסקי פאווינאסט נאר מיט דער צונג, זאג איך, און מיין זון, זאג איך,
דינט טאקע דעם קייסער, כאטש ער איז א בן־יחיד. הכלל, זיי האבן זיך
פון מיר נישט גענארט. זייער גליק, וואס איך בין נישט פארבליבן איבער
פסח אין פייטערבארג, בעת עס האט זיך אנגעהויבן אין דער דומע דאס
קאכעניש מיטן בלוט, אז יידן נוצן בלוט אף פסח. איך וואלט זיי באוויזן,
ווער סע פארגיסט בלוט: מיר, צי זיי? איז אבער, אף זייער טריפהנער
הצלחה, בין איך אף פסח אוועקגעפארן אהיים, ווארעם מע האט מיר געגעבן צו וויסן פונעם מיניסטער וואיעניך דיעל, אז מיין משהן האט
מען פון פאלק אומגעקערט אהיים, און עס איז א סברה, אז דער פרינצעדאטעל מיטן דאקטער מיט דער גאנצער פריסוטסטווע וועלן האבן א
וויסטן סוף. זיי זיינען אלע פאד־סוד. ווארעם ס׳איז געווען א רעוויזיע
און עס האט זיך ארויסגעוויזן, אז ס׳איז בא זיי געווען א פאבריקע פון
ווייסע בילעטן; יידן און קריסטן ― ווער עס האט געהאט גאט אין
הארצן און א קערבל אין קעשענע ― דער איז „נע גאדים״, און ארעמע
לייט נעבעך, בני־יחידים, איין־און־איינציקע, האבן באדארפט גיין דינען.
איצט איז שוין אן עק, אויס מיוחסים! עס האבן זיך אויסגעלאזט בא
אונדז די פריערדיקע גליקן מיטן הפקרות. אלע וועלן שוין בא אונדז
זיין גלייך. נו, פרעג איך אייך, איר זייט דאך א מענטש, וואס איר
שרייבט, ― אדרבה, זאגט שוין איר אליין, קומט מיר נישט, מע זאל פון
מיר לאכן, חוזק מאכן, אז ווו צוויי זאל איך זיין א דריטע? מילא, איר
ווילט לאכן, לאכט צעזעצטערהייט; פאר וואס קומט מיר נאך דער נאמען פורישקעוויטש, זיין זאל ער פאר מיר די כפרה? „גיטל פורישקעוויטש״ רופן זיי מיך ― זיי זאלן כאטש זאגן „להבדיל״! א שטאט פון
סאמע לצים, פוסטע קעפ, ליידיקגייערס. נו, האבן זיי נישט פארדינט, מע
זאל זיי באשרייבן פון קליין ביז גרויס און פון קאפ ביז פיס? באשרייבט
זיי טאקע, פאני שלום־לייכעם. באשרייבט זיי אזוי, אז די גאנצע וועלט
זאל פון זיי וויסן. באשרייבט זיי אזוי, אז ס׳זאל נישט בלייבן פון זיי
איינער נישט קיין באשריבענער!
ד י א ל א ג
    
― ווייסט איר ניט, פעטער, ווו זיצט דא ערגעץ דער דאקטער פיינפינקעלקרויט?
    
― הא? ווי אזוי האט איר אים אנגערופן? פיינפיינ...
    
― פיינפינקעלקרויט.
    
― פיינפינקעלקרויט? אזוי־זשע רעדט. פיינפינקעלקרויט... עפעס א
קענטלעכער נאמען... וואס־זשע, איר דארפט טאקע דווקא צו־נ־אים,נע־פרעמענע? צי ס׳איז נישקשה אן אנדער דאקטער אויך? פאראן בא אונדז,
קיין עין־הרע, גענוג די דאזיקע סחורה. אט דא אקעגן זיצט אויך א דאקטער, צוויי דאקטוירים; איינער אן אמתער דאקטער, און דער אנדערער א
ציין־דאקטער. און טאקע באלד די דריטע שטוב, אט דארט, זיצט אויך
א דאקטער, א גאנץ פיינער דאקטער, אפילו נאך גאר א יונגיטשקער דאקטער, נישט לאנג פון דער פאבריקע, נאר נישקשה, ער האט שוין א היפשע
פראקטיקע. עס האבן בא אונדז אלע דאקטוירים שיין פראקטיקע, ווארעם
דער עולם, פארשטייט איר מיך, קיין עין־הרע, קרענקט... ווי אזוי, האט איר
געזאגט, רופט מען אים, דעם דאקטער אייערן? פינפיינפינ...
    
― פיינפינקעלקרויט. איך דארף צו אים האבן נישט מכוח זיך...
    
― נאר צוליב אייער ווייב? טא גייט גלייך אהין ― זעט איר? דארט
זיצט א ווייבערשער דאקטער. דאס הייסט, א דאקטער אן אקושאר. מע
זאגט, א בריה א דאקטער, און נאר אף די חלאתן... אז מע שמועסט א
ספעציאליסט, איז דאך ניט שייך! ס׳איז שוין היינט אזוי איינגעפירט
אומעטום, אז אף יעדער ספעציאלנאסט איז א באזונדער דאקטער: אף
בייכער א דאקטער, אף לונג־און־לעבערס א דאקטער, אף אויגן א דאקטער, אף נערוון א דאקטער, אף קינדער א דאקטער... היינט דאס היילן,
 
 