 ווען פיליפ ראט וואלט נאך געלעבט, וואלט ער מסתמא הנאה געהאט פון א סקאנדאל, וואס האט זיך אויסגעבראכן ארום זיין נייער ביאגראפיע. גלייך נאך דעם ווי דאס בוך איז ארויס פון דרוק, האבן עטלעכע פרויען באשולדיקט דעם מחבר בלייק ביילי אין סעקסועלע באלעסטיקונגען. די מעשה האט זיך אנגעהויבן נאך אין די 1990ער יארן, ווען ביילי איז געווען א לערער אין א שול אין ניו־ארלינס. דעמאלט האט ער זיך אריינגעמישט אינעם פריוואטן לעבן פון זיינע תלמידות, ארומגערעדט זייערע אינטימע געפילן און איבערלעבונגען. דערצו נאך האבן צוויי דערוואקסענע פרויען אים באשולדיקט אין דעם, וואס ער האט זיי פארגוואלטיקט. א פנים, האט ביילי שוין לאנג געהאט אזא שם, אבער ערשט איצט האט מען אנגעהויבן וועגן דעם רעדן בפרהסיא. 
 דער נארטאן־פארלאג, וואס האט שוין באצאלט א היפשן אוואנס פארן בוך און האט געהאפט צו מאכן דערפון א רווח, האט באשלאסן אראפצונעמען דאס בוך פון פארקויף. מען וועט מער ניט דרוקן נייע אויפלאגעס און וועט דאס בוך ניט רעקלאמירן. דאס איז א פנים דאס ערשטע מאל ווי א פארלאג נעמט אראפ דאס געדרוקטע בוך ניט ווייל עס איז עפעס ניט גלאט מיטן אינהאלט אדער איבער א באשלוס פון א געריכט, נאר איבער דעם מחברס שלעכטן שם. אזוי ארום וועט מסתמא די נייע ביאגראפיע פון פיליפ ראט אין גיכן ווערן א יקר־המציאות. 
 די דאזיקע געשיכטע זעט אויס ווי א קיצור פון א ראמאן, וואס ראט וואלט אליין אנגעשריבן. ער האט געהאט א ספעציעלן טאלאנט פאר אנטפלעקן צאפלדיקע מאראלישע פראבלעמען אדער פאליטישע קאנפליקטן און פארוואנדלען זיי אין פראוואקאטארישע סאטירישע ראמאנען. ראטס העלדן זיינען אפט מאל געווען אינטעליגענטע ליבעראלע מיטליעריקע מאנסבילן, וואסער לעבן האט זיך פלוצעם דראמאטיש איבערגעקערט איבער א קליינעם געשעעניש. א סך לייענער און אייניקע קריטיקער האבן געהאלטן, אז ראט האט אפט געשריבן וועגן זיך אליין. א סברה, איז אזא מין פראוואקאציע טאקע געווען ראטס כוונה, כאטש ער האט אלע מאל אפגעלייקנט דעם אויטאביאגראפישן כאראקטער פון זיינע ווערק. אזוי אדער אנדערש האבן די דאזיקע וויכוחים אויפגערייצט דעם לייענערישן אינטערעס אי צו דעם נייעם בוך אי צו דעם מחבר. 
 ראט איז געווען א מייסטער פון ליטערארישער פראוואקאציע אויף צוויי עיקרדיקע טעמעס, יידן און סעקס. מען האט אים אפט באשולדיקט אין אנטיסעמיטיזם און ווייבער־שינאה. זיין ראמאן, „פראטנויס טענה‟, האט בשעתו ארויסגערופן א שטורעם פון פראטעסטן מצד רבנים און יידישע כלל־טוער. דער בארימטער היסטאריקער פון קבלה, גרשום שלום, האט געשריבן אין דער ישראלדיקער צייטונג, „הארץ‟: „דאס איז דאס בוך, פאר וועלכן אנטיסעמיטן האבן געבעטן גאט … מיר [יידן] וועלן באצאלן פאר דעם, און ניט דער מחבר, וואס באדט זיך אינעם ניבול־פה.‟ 
 מיט יארן שפעטער האט ראט סארקאסטיש באמערקט, אז קיין איין ייד האט נאך ניט באצאלט פאר זיין בוך חוץ א פאר דאלארן אין א ביכערקראם. ראט פלעגט זאגן אז ער איז ניט קיין אמעריקאנער יידישער שרייבער, נאר אן אמעריקאנער שרייבער וואס איז א ייד. ער האט געשריבן פארן ברייטערן עולם לייענער, כאטש לרוב זיינען זיינע העלדן טאקע געווען יידן, און יידן זיינען געווען די סאמע ליידנשאפטיקע קריטיקער זיינע. אפשר דערפאר האט ער אויסגעקליבן טאקע א ניט־יידישן שרייבער פאר שרייבן זיין „אפיציעלע‟ ביאגראפיע. 
 היינט קלינגען די באשולדיקונגען אין אנטיסעמיטיזם קעגן ראט ווי א טייל פון דער אמעריקאנער יידישער קולטור־געשיכטע, און ראט פארנעמט א בכבודיקן ארט אין דער אמעריקאנער ליטעראטור. ניט אזוי פשוט איז אבער דער ענין פון ראטס ווייבער־שינאה. ער האט געהאט א שטורעמדיקע ליבע־לעבן און האט טאקע שלעכט באהאנדלט א היפשע צאל קאכאנקעס זיינע. אייניקע קריטיקער געפינען בייליס ביאגראפיע צו מרחמדיק און אפילו סימפאטעטיש צו ראטס אופן פון באגיין זיך מיט פרויען און צו אייניקע נעגאטיווע שילדערונגען פון פרויען־געשטאלטן אין זיינע ביכער. 
 עס איז דא א טיפער אונטערשיד צווישן ראטס צוויי „חטאים‟, אנטיסעמיטיזם און ווייבער־שינאה. אייניקע יידישע געשטאלטן זיינע זיינען טאקע קאריקאטוריש און ענלעך צו אנטיסעמיטישע סטערעאטיפן. ווען „פארטויס טענה‟ איז ארויס אין 1969, איז דער טראוומאטישער זכרון פון נאציסטישן אנטיסעמיטיזם נאך געווען גאנץ פריש. דאס דערקלערט די שארפע רעאקציע פון אזא מענטש ווי גרשום שלום. ראט האט אבער דעמאלט געהערט צו דעם יינגערן דור אמעריקאנער יידן. ער האט בדעה געהאט צו באפרייען יידן פון דעם דאזיקן פחד דורכן אויסלאכן פון זיך אליין. דער ראמאן האט געהאט א ריזיקן דערפאלג און געהערט היינט צו די קלאסישע ווערק פון יענער תקופה. 
 די באציונגען צווישן דער ווירקלעכקייט און דער ליטערארישער פאנטאזיע איז א קאמפליצירטער ענין פון קריטישע חקירות. ראט איז געווען גוט געווויר פון דער דאזיקער פראבלעם און האט עס געניט אויסגענוצט אין זיינע ווערק. אינעם ראמאן, „אפעראציע שיילאק‟, למשל, האט ער א פערסאנאזש מיטן נאמען פיליפ ראט, וואס האט א פלאן צו ברענגען יידן פון ישראל צוריק אין די גלות־לענדער און אזוי ארום לייזן דעם קאנפליקט צווישן יידן און אראבער. דער נאראטאר, כלומרשט דער „עכטער‟ פיליפ ראט, פרוווט דעמאסקירן דעם שווינדלער, און ווערט דערביי פארטאן אין דער ישראלדיקער פאליטיק. וועלכער פון די צוויי פערסאנאזשן שפיגלט אפ ראטס פאליטישע פאזיציע לגבי ישראל? דאס דארף דער לייענער אליין טרעפן. 
 אנדערש איז דער ענין מיט די באשולדיקונגען אין ווייבער־שינאה. פעמיניסטישע קריטיקער טענהן, אז ראטס פרויען־געשטאלטן זיינען נעגאטיווע סטערעאטיפן, וואס ער האט געשאפן פון זיינע געוועזענע קאכאנקעס. אייניקע פון זיי האבן אנגעשריבן זייערע אייגענע זכרונות אדער ראמאנען, ווו ראט קומט ארויס גאר ניט שיין. ביילי איז טאקע נוטה זיך אנצונעמען ראטס קריוודע אין די דאזיקע סיכסוכים. אבער צי דארף מען זיין גאנץ בוך מבטל זיין איבער די באשולדיקונגען קעגן אים, וואס מען האט לעצטנס געמאכט? דאס איז א פראגע, וואס איז אן ענין פאר עטישע חקירות — אדער א טעמע פאר א נייעם ראמאן אינעם נוסח פון פיליפ ראט. 
