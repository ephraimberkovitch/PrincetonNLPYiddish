1
מעשה. די מעשיות האט מיר דערציילט הערשל זומערווינט ביי
פאנטולע גוי אין דער טשאינע, ווו יידישע טרעגערס, וואסער-
פירערס און סתם הארעפאשניקעס פלעגן קומען טרינקען טיי
צווישן פינף און זעקס נאך מיטאג..
אלע מעשיות, וואס הערשל האט דערציילט, זענען געווען
אויסטערליש ביז גאר, און אלע מעשיות זענען געווען אמתע, ווייל
זיי האבן זיך געטראפן מיט אים אליין.
אויב איר זעט נאך היינט צו טאג אן אויסגעשטערנטן הימל,
ווייסט איר וועמען איר האט צו פארדאנקען? קיינעם נישט, אחוץ
הערשל זומערווינטן.
געשען איז דאס א מאל, ווען ער, הערשל, איז נאך געווען א קליין
חדר־יינגל. אין גאנצן א יאר עלף.
א שטיפער איז ער געווען איינער אין דער וועלט; שמיץ האט ער
געכאפט פונעם רבין, ווי פיל ס׳איז נאר אין אים אריין; יעדן נייעם
קאנטשיק האט ער פארזוכט דער ערשטער.
נאר די שמיץ פונעם רבין זענען געווען א גארנישט מיט א נישט
אנטקעגן דעם קנייפן פון דער שטיפמאמע.
הערשלס מאמע איז געשטארבן, ווען זי איז געגאנגען מיט אים צו
קינד. ער איז געבוירן געווארן א יתום.
2
און די שטיפמאמע, וואס דער טאטע האט אין א צייט ארום
אראפגעבראכט פון דער פרעמד, האט אים, הערשלען, נישט ליב
געהאט, און ס׳איז א סברה, אז נישט אומזיסט. הערשל איז איר
דערגאנגען די יארן. האט זי אים געשיקט א גאנג, איז ער
פארפאלן געווארן אויף א גאנצן טאג; אהיים געקומען ערשט צו
וועטשערע.
ווען דער טאטע פלעגט אהיים קומען פונעם מארק אן
אפגעהארעוועטער, א מידער, פלעגט די שטיפמאמע אויסגיסן
פאר אים איר גאנץ ביטער הארץ „הערשל אזוי״ און „הערשל
אזוי.״
דער טאטע, בטבע א גוטער, האט אים קיין מאל נישט געשלאגן.
אמת, ער האט געהאט עגמת־נפש פון הערשלס „שטיקלעך,״
ס׳האט אים בפירוש געארט, און אז די שטיפמאמע האט
פארענדיקט איר „צושטעלן א בענקעלע,״ פלעגט ער טרויעריק א
שמייכל טאן
– ער וועט נאך זיין א לייט, זלאטע, זארג זיך נישט. וועסט נאך
זען, אז ער וועט זיין א לייט, נאר ... פון די „ארעמע לייט.״
זעענדיק אז דער טאטע קומט אפ דעם גאנצן ענין מיט א ווערטל,
האט די שטיפמאמע זיך אליין אן עצה געגעבן. קנייפן האט זי
געקענט, האט זי אים געקניפט. פון יעדן קניפ האט ער, ווי מען
זאגט, „געזען קראקע מיט לעמבעריק.״
און הערשל האט געענטפערט אויף איר קנייפן מיט נייע
„שטיקלעך״ און מיט נייע „שפיצלעך.״
אט אזא איז ער געווען. א. שטיפער איינער אין דער וועלט. דער
סאמעראדנער מלך פון אלע קונדסים.
ביי זיי אין שטוב האט זיך ארומגעדרייט א האן, ווי ביי זיין טאטן
אין וויינגארטן. דער דאזיקער האן האט געטאן וואס ער האט
געוואלט, אנגעמאכט דארטן, ווו ער האט געוואלט. קיינער האט
אים נישט געטשעפעט. קיינער האט אים נישט געפרעגט קיין
שאלות. די שטיפמאמע, וואס איז צו הערשלען געווען ערגער ווי
א כלב, איז צום האן געווען ממש ווי א טויב.
3
די שטיפמאמע, וואס האט געגלויבט אין שדים, רוחות און
גילגולים, האט זיך איינגערעדט, אז דער האן איז א גילגול פון איר
ערשטן מאן הערש־מענדל. זי האט אים דערקענט אין זיין
„זייטיקן קוק״ און אין זיין ציטערן מיטן קעפל. הערש־מענדל מיט
די ביינער.
אז קיינער איז נישט געווען אין דער היים, האט זי אים טאקע
גערופן ״הערש־מענדל״ און זיך געווישט מיטן פארטוך די אויגן
– קומסט אפ, הערש־מענדל. א האן ביסטו געווארן, וויי איז מיר.
ווער האט דיך געהייסן נאכלויפן אלע מיידן, הערש־מענדל? כ׳האב
דיך געווארנט, הערש־מענדל. איצט ביסטו מגולגל געווארן אין א
האן, וויי איז מיר.
א רגע שפעטער
– דיין מזל, הערש־מענדל, וואס ביסט אריינגעלאפן צו מיר אין די
הענט און כ׳האב דיך דערקענט. ביי אן אנדערן וואלט מען דיך
שוין פון לאנג געקוילעט, פון לאנג אויפגעגעסן און פון לאנג שוין
אן דיר פארגעסן.
און דער האן הערש- מענדל האט בפירוש געפילט, אז די
שטיפמאמע איז אים א פריינד. צי ער האט אויך דערקענט, אז זי
איז א מאל געווען זיין ווייב, ווייסט נישט הערשל זומערווינט. און
דאס וואס ער ווייסט נישט, וועט ער נישט דערציילן.
וויפל הענער און הינער מען האט שוין נישט אויסגעקוילעט,
הערש־מענדל דער האן איז געבליבן לעבן, באהיט און באשיצט
פון דער שטיפמאמען, וואס האט אים אפילו געגעבן פון צייט צו
צייט עסן הינערשע פולקעס פון אנדערע געקוילעטע הינער.
די שטיפמאמע האט זיך דערמאנט, אז איר ערשטער מאן, הערש-
מענדל, האט ליב געהאט א הינערשע פולקע, ס׳לעבן.
פארשטייט זיך, אז הערשל זומערווינט האט פיינט געהאט הערש-
מענדל דעם האן, ווייל ער האט פיינט געהאט די שטיפמאמע.
4
ווו ער האט נאר געקענט, איז ער דעם האן דערגאנגען די יארן.
פון אויסרייסן פעדערן איינציקווייז, רפעדט מען שוין נישט.
האט דער האן געכאפט א דרימל, האט אים הערשל אויפגעוועקט.
האט ער דעם האן אנגעטראפן אין הויף, האט ער אים אזוי לאנג
געיאגט, ביז דער האן האט ארויפגעפלאטערט אויפן פלויט און זיך
הייזעריק צעקרייעט, גערופן צו הילף די שטיפמאמע.
די שטיפמאמע, דערהערנדיק דעם פארצווייפלטן קריי פון הערש-
מענדל דעם האן, איז געקומען צו לויפן נישט־טויט נישט-
לעבעדיק און אים אויסגעלייזט פון הערשלס הענט.
פאר דער שטיפמאמען איז יעדער הייזעריקער קריי פונעם האן
געווען נאך א סימן, אז זי האט דא צו טאן מיט א גילגול פון איר
ערשטן מאן, ע״ה. אזוי פלעגט ער קרייען, ווען מען פלעגט אים
מכבד זיין מיט אן עליה.
מאכט זיך א מאל, דער שטיפער הערשל האט ווידער געיאגט דעם
האן איבערן הויף. דער האן האט זיך מיט צעפלאשעטע פליגל
געטראגן ווי א נישט־גוטער. הערשל האט דערפון ווילד הנאה
געהאט. ער האט זיך געיאגט נאך אים און געזונגען דאס לידל,
וואס ער האט אליין צוגעטראכט א וואך אויף צו פריער, ווען ער
האט געזען דעם האן פיקן א הינערשע פולקע
הערש־מענדל הינער־פרעסער,
דו זאלסט נישט וואקסן גרעסער.
דער האן איז, ווי זיין שטייגער אין אזא סכנה, ארויף אויפן פלויט.
נאר הערשל האט אים נישט צו רו געלאזט. ער האט געקרייעט,
גערופן צו הילף די שטיפמאמע. די שטיפמאמע איז אבער נישט
געווען אין דער היים. זי איז גראד געגאנגען עפעס איינקויפן אין
שפייז־געוועלבל. אויפן וועג האט זי אנגעטראפן גיטל די
שפרעכערין און מיט איר פארפירט א שמועס וועגן שדים, רוחות
און גילגולים, און אנדערע ווייבערישע זאכן.
ווען זי איז אהיים געקומען, האט זי געטראפן אונדזער הערשל א
צעפלאמטן, א גליקלעכן, זיך יאגנדיק נאכן האן, און דער האן
האט שוין קוים־קוים געכארכלט.
5
אז הערשל האט געלייזט דאס זייניקע, איז איבעריק צו דערציילן.
די שטיפמאמע האט אים גוט־גוט אנגעדרייט די אויערן. הערשל
האט זיך קוים ארויסגעריסן פון אירע הענט. אנטלויפנדיק האט
ער איר ארויסגעשטעלט די צונג און טאקע תיכף זיך צעזונגען
איבער דער גאנצער גאס, קינד און קייט זאלן הערן
הערש־מענדל הינער־פרעסער,
דו זאלסט נישט וואקסן גרעסער.
די שטיפמאמע האט געהאלטען דעם אויסגעלייזטן האן אין אירע
ארעמס, אים צוגעטוליעט צום הארצן און געשעפטשעט
– קומסט אפ, הערשל- מענדל, וויי איז מיר! און דעם
אנטלויפנדיקן הערשל האט זי נאכגעשריגן
ווארט, ווארט, אז דו וועסט אהיים קומען צו וועטשערע, וועסטו
ערשט כאפן דאס דייניקע.
פארשטייט זיך, אז הערשל איז נישט אהיים געקומען צו
וועטשערע. א הונגעריקער, האט ער זיך ארומגעדרייט איבער די
גאסן. אין דמיון געזען ווי הערש־מענדל דער האן פיקט א
הינערשע פולקע, ווי די שטיפמאמע ווינטשט אים צו מיטן גאנצן
הארצן
– עס, עס, הערש־מענדל, זאל דיר ווויל באקומען!
הערשל האט חרטה געהאט. צו וואס האט עס אים געטויגט?
איצט טאטשעט אים דער הונגער, נאר אהיים גיין האט ער מורא.
ביי נאכט, ווען אלע זענען שוין געשלאפן, איז הערשל אהיים
געקומען. שטיל, אויף די שפיץ פינגער, איז ער ארויפגעקראכן
אויפן בוידעם און זיך געלייגט א הונגעריקער שלאפן.
א מאדנעם חלום האט ער געהאט ער אליין איז א יונג הינדל, א
פארשרייטס. די שטיפמאמע, א פעטע, בכבודיקע הון, פירט אים
דאס ערשט מאל אין חדר אריין.
6
דער מלמד – גאט מיינער! – איז הערש־מענדל דער האן. ער
האלט, ווי זיין שטייגער, דאס קעפל אויף א זייט און ער פרעגט
אים
– קמץ א׳, ווי מאכט?
און טאקע תיכף א פיק אים אין קעפל.
– און קמץ ג׳, יינגעלע?
און נאך א מאל א פיק אים אין קעפל.
א דערשראקענער האט זיך הערשל אויפגעכאפט פונעם שלאף און
זיך ארומגעקוקט אין אלע זייטן.
יא, ער איז אויפן בוידעם, און אלץ איז געווען א חלום.
ער האט אפגעאטעמט און זיך שארף איינגעהערט.
אבער ווער פיקט עס פארט?
ער איז פאמעלעך צוגעקראכן צום דאך- פענצטערל און
ארויסגעשטעקט דעם קאפ.
די ערשטע רגע איז הערשל געבליבן ווי געפלעפט. דער הימל איז
געווען אויסגעשטערנט. אויפן שווארצן קוימען איז געשטאנען
הערש־מענדל דער האן און געפיקט מיט זיין שארפן שנאבל די
שטערן.
דער נארישער האן האט געמיינט, אז דאס זענען זערנעס.
הערשל האט דערפילט די סכנה. לאזן הערש־מענדלען אזוי
ווייטער פיקן די שטערן, מאכט ער א תל פון דער גאנצער
זומערנאכט, נישט נאר פון דער, נאר פון אלע שטערננעכט בכלל.
ווייל ווו ס׳איז באקאנט, לאזט אריין נאכט איבער דער צווייטער
בירושה די שטערן.
7
הערשל איז פאמעלעך ארויסגעקראכן דורכן דאך־פענצטערל.
אויפן בויך האט ער זיך פאמעלעך־פאמעלעך דערנענטערט צום
קוימען, הערש־מענדל זאל נישט הערן.
און הערש־מענדל דער האן איז טאקע געווען אזוי פארנומען מיט
דער אכילה, אז ער האט טאקע גארנישט נישט געהערט.
מיט א מאל האט אים הערשל א כאפ געטאן ביי די פליגל. הערש-
מענדל דער האן האט זיך אזוי דערשראקן, אז פאר שרעק האט
ער צוריק אויסגעבראכן אלע שטערן, וואס ער האט שוין געהאט
אויסגעפיקט.
הערשל האט מיטן דערשראקענעם האן געדרייט איבערן קאפ און
געזונגען א ניי לידל, וואס איז אים גראד איינגעפאלן
הערש־מענדל שטערנפיקער,
די אכילה איז דער עיקר.
די שטערן אויפן הימעל האבן ממזריש צו אים אראפגעווונקען,
הערשל האט פארשטאנען זייער מיין
– הערשל, מיר׳ן קיין מאל נישט פארגעסן די טובה.
די ערשטע פאר מינוט איז דער האן געווען אזוי פריטשמעליעט.
דאס שטערן־מאלצייט, וואס ער האט געפראוועט שטילערהייט
היט אזא הנאה, איז אזוי אומגעריכט איבערגעריסן געווארן, אז
ער האט די ערשטע פאר מינוט נישט געוווסט בכלל, וואס ס׳טוט
זיך מיט אים.
ערשט ווען הערשל האט מיט אים אנגעהויבן צו דרייען איבערן
קאפ און גענומען טאנצן ארום דער קוימען ווי אן אינדיאנער,
האט ער זיך מוראדיק צעקרייעט.
די הענער פונעם שטעטל האבן אים אפגעענטפערט, ווי ס׳איז
דער שטייגער פון הענער. ס׳איז געווארן אזא קרייעריי. אז די
באלעבאטים פון שטעטל האבן זיך אויפגעכאפט, אפגעגאסן נעגל-
וואסער, געמיינט, אז ס׳טאגט שוין.
8
הערשלס שטיפמאמע האט דערהערט דאס פארצווייפלטע קרייען
פון איר גילגול... זי האט דערפילט די סכנה. אין הוילן העמד און
מיט דער קאטשערע אין דער האנט איז זי ארויף אויפן בוידעם,
קוים זיך אדורכגעשפארט דורכן דאך־פענצטערל.
וואס הערשל האט אפגעלייזט, קענט איר זיך שוין אליין
פארשטעלן. די שטיפמאמע האט אים נישט געזשאלעוועט.
הערשל זומערווינט ווייזט נאך היינט די ברוין־און-בלא סימנים פון
יענע קלעפ. אבער ס׳האט זיך געלוינט
די שטערן האב איך פארט געראטעוועט. –
הערש־מענדל דער האן איז פון יענער נאכט אן געווארן עפעס
נישט מיט אלעמען. אין א פאר וואכן ארום האט ער פארווארפן
דעם קעפל צום לעצטן מאל אין א ווינקל פונעם הויף.
אין וואס פאר א גילגול ער איז היינט, ווייסט קיינער נישט. ער,
הערשל, איז אבער געקומען צו זיך פון די קלעפ. א סימן אט
לעבט ער און דערציילט אמתע מעשיות וואס האבן זיך געטראפן
טאקע מיט אים אליין.
אט, למשל, די מעשה מיט די פייגל
געשען איז דאס מיט יארן קאריק. הערשל איז דענסטמאל געווען
א בחור פון א יאר אכצן־ניינצן, א יונג מיט ביינער. זיין יינגערע
שוועסטער איידל האט שוין געהאט חתונה געהאט. נאר די
שטיפמאמע האט נאך, ווי איר שטייגער, געווארטשעט
– ביי לייטן איז אזא יונג שוין א טאטע, נאר דאס דרייט זיך ארום
פוסט און פאסט. יאגט זיך נאך מיידן. וועסט נאך האבן דעם
זעלבן סוף ווי מיין הערש־מענדל. געדענק מיינע רייד.
נאר מאלע וואס די שטיפמאמע האט געווארטשעט. קיין פריינד
איז זי אים קיין מאל נישט געווען, און זינט דעם טויט פון הערש-
מענדל דעם האן – אוודאי און אוודאי נישט.
9
אגב, האט זי יעדעס יאר – אין טאג וואס הערש־מענדל דער האן
איז נפטר געווארן – געגעבן ליכט אין שול און עוזר דער שמש
האט געזאגט קדיש פאר באצאלטס.
הקיצור, הערשלס יינגערע שוועסטער איידל האט מיט מזל חתונה
געהאט און צום יאר איז זי געלעגן געווארן מיט א יינגל.
צוויי טעג פארן ברית האט דער טאטע אוועקגערופן הערשלען אין
א זייט און צו אים געזאגט
– שפאן איין, מיין זון, דאס פערד און פאר אריבער קיין דאראבאן
צו זלמן דעם שענקער און זאג אים, מיין זון, אז ער זאל דיר געבן
דאס פעסל וויין, וואס ער האט אוועקגעשטעלט פאר מיר מיט
צוואנציק יאר צוריק. אים ירצה השם, איבערמארגן, אזוי זאג
אים, וועט זיין דער פריילעכסטער טאג אין מיין לעבן דאס
ערשטע אייניקל. נעם די בייטש, הערשל, שפאן איין דאס פערד
און פאר און קום באצייטנס מיטן פעסל וויין, דער ברית זאל
חלילה נישט ווערן פארשטערט.
הערשלס טאטע און זלמן דער שענקער פון דאראבאן זענען
געווען געשווארענע גוטע ברידער. איין גוף און איין נשמה. מיט
אן ערך צוואנציק יאר צוריק, ווען זיי האבן זיך נאך א לאנגער
צייט נאך א מאל געטראפן, האט זלמן דער שענקער פאר זיין חבר
אין די אויגן אראפגעשטעלט א פעסל וויין אין קעלער, און א
קלאפ טוענדיק זיין חבר אין פלייצע, אים געזאגט, אז דאס פעסל
וויין קען ער שיקן נעמען, ווען ער וועט זיין אויפגעלייגט און ווען
ס׳וועט זיך אים דוכטן, אז ס׳איז דער פריילעכסטער טאג אין זיין
לעבן.
אן ערך צוואנציק יאר איז געשטאנען דאס פעסל ביי זלמן דעם
שענקער אין קעלער, ביז ס׳האט זיך דערווארט.
דאס ערשטע מאל אין זיין לעבן האט הערשל געזען דעם טאטנס
פנים שיינען. נאר אמתע פרייד איז מסוגל צו אזא ליכטיקייט.
הערשל האט איינגעשפאנט פערד און וואגן, גענומען די בייטש
מיט דער רויטער טראלד אין האנט אריין
10
– וויא, קאשטאן, קיין דאראבאן!
קיין דאראבאן איז געווען א מהלך וועגס. בארג־ארויף, בארג-
אראפ. פעלד און וואלד, טאפאליעס פאזע וועג. פייגל און זונגאלד.
דאס פערדל, אויסגערוט און זאט, איז געלאפן, נישט געווארט,
און הערשל זאל עס דערמאנען מיט דער בייטש.
הערשל איז געווען אויפגעלייגט ביז גאר. געקנאלט מיטן בייטשל
סתם אין דער וועלט אריין. אויף די ליפן האט זיך אים געגרייזלט
א גראם, אט ערשט טאקע צוגעטראכט
נישט קיין פערדל, נאר א באן
לויפט עס, פליט קיין דאראבאן.
פרעגט דאס פערדל הערשל, ס׳טייטש?
זאג, צו וואס טויג דיר די בייטש?
הערשל האט טאקע געפילט, אז די בייטש איז איבעריק. דערפאר
האט ער צוגעטראכט דאס לידל. און אפשר בלויז דערפאר, ווייל
מיט א לידל איז היימלעכער אויפן וועג.
פאר נאכט איז ער אנגעקומען קיין דאראבאן. זלמן דער הענקער
האט זיך מיט אים דערפרייט, ווי מיט אן אבן־טוב. א קלייניקייט,
דער איינציקער זון פון זיין בעסטן חבר!
ער האט הערשלען א קלאפ געטאן אין דער פלייצע
– וואס מאכט עפעס דער טאטע? אלט געווארן, הא?
און אז הערשל האט אים איבערגעגעבן זיין שליחות, האט אים
זלמן דער שענקער ווידער א מאל א קלאפ געטאן אין דער
פלייצע
– אזוי האב איך דיר ליב, הערשל. הייסט עס, ס׳קומט אונדז א
מזל־טוב. פארשטייט זיך, אז דאס פעסל וויין שטייט. מיט די יארן
איז עס געווארן שטארקער, נישט ווי איך און דיין טאטע וואס
אלטער אלץ שוואכער.
און מיט א טיפן זיפץ האט זלמן דער שענקער פארענדיקט
11
אך, ווען דער מענטש וואלט געווען געגליכן צו א פעסל וויין! –
הערשל האט אויסגעשפאנט די פערד, און כאטש ער האט
מיטגענומען א זעקל האבער פון דער היים, האט זלמן דער
שענקער עס נישט געלאזט אויפבינדן
– דיין זעקל האבער וועסטו האבן אויף צוריקוועגנס. היינט,
פארשטייסטו מיך, איז דיין לאשעק דער גאסט פון מיין לאשעק.
זיי וועלן עסן פון איין קארעטע. מיין לאשעק האט ליב אורחים.
געראטן אין באלעבאס. פארשטאנען, הערשל?
אז הערשל האט זיך אפגעפארטיקט מיטן פערד, האט אים זלמן
דער שענקער פארבעטן אין דער גרויסער סאליע. אנגעגאסן צוויי
גלעזלעך וויין, איינס פאר זיך און דאס צווייטע פארן גאסט
– לחיים, הערשל, און זאל דיין טאטע האבן נחת פון דיר!
הערשל איז געווען מיד און הונגעריק פונעם לאנגן וועג. זלמן דער
שענקער האט עס דערפילט און זיך אנגערופן
– ביסט הונגעריק, הערשל. מיין פלוניתטע איז מחויב
צוריקצוקומען א ליאדע רגע, זי איז געגאנגען צו א לוויה.
הערשל האט געוווסט, אז זלמן דער שענקערס ווייב, זיסל, „אויף
אלע יידישע קינדער,״ פארפעלט נישט קיין איין יידישע לוויה אין
שטאט.
תמיד, צוריקקומענדיק פון אזא לוויה, האט זי געהאט א טבע צו
זאגן
– א לוויה איז דאס געווען, אויף אלע יידישע קינדער! האט מען
זי טאקע דערפאר גערופן אין שטאט „זיסל אויף אלע יידישע
קינדער.״
ווען „זיסל אויף אלע יידישע קינדער״ איז אהיים געקומען און
זלמן דער שענקער האט איר דערציילט, סארא ליבן גאסט מיר
12
האבן, האט זי תיכף גענומען צוגרייטן די וועטשערע. אפגעלייגט
דאס דערציילן וועגן דער לוויה אויף שפעטער.
אבער ווען אלע זענען געזעסן ביים טיש, האט זי זיך מער נישט
געקענט איינהאלטן, גענומען דערציילן וועגן דער לוויה מיט אלע
פישטשעווקעס און פארענדיקט אויף איר שטייגער
– א לוויה האט ער געהאט, אויף אלע יידישע קינדער!
הערשלען איז דאס עסן נישט באקומען. דער לוויה־ריח, וואס
האט געשלאגן פון דער שענקערקע און פון אירע רייד, האט אים
פארשלאגן דעם אפעטיט.
א מידער איז הערשל אוועקגעפאלן אויף זיין געלעגער. אין חלום
האט ער געזען א לוויה. פיר יידן טראגן די מיטה. דער טאטע גייט
מיט אן אראפגעלאזטן קאפ. ער זיפצט און זאגט צו דער
שטיפמאמען, וואס גייט נעבן אים שווייגנדיק
– שוין נישטא מער הערשל!
און די שטיפמאמע ענטפערט אים אפ מיט א שטאך
– א טייערע תכשיט געווען... ס׳האט בעסער נישט געזאלט
געבוירן ווערן.
פלוצעם וואקסט אויס, ווי פון אונטער דער ערד, זיסל די
שענקערקע. דאר און הויך, די באקן מער איינגעפאלן ווי
געוויינטלעך. זי טייטלט מיטן פינגער אויפן ארון און רופט זיך אפ
אויף א קול, אלע יידן זאלן הערן
אבער א לוויה האט אונדזער הערשל, אויף אלע יידישע קינדער! –
די שענקערקע פארשווינדט, ווערט נעלם. די לוויה פארשווינדט.
ווייס איך וואס, ס׳איז גאר א ברית – זיין, הערשלס, ברית. אלע
זענען זיך משמח... מען טרינקט וויין, מ׳פארבייסט מיט לעקעך.
הערשל זעט ווי איטשע דער מוהל דערנענטערט זיך צו אים. דער
מעסער האלט ער צווישן די ציין. הערשל וויל א געשריי טאן, אז
13
מען האט אים שוין איין מאל געמלט, נאר ער קען נישט. ער וויל
אנטלויפן, נאר די פיס זענען אים שווער, ווי בליי...
הערשל האט זיך אויפגעכאפט פון שלאף, דריי מאל אויסגעשפיגן.
אין דרויסן האבן שוין יידן געהאנדלט און געוואנדלט. ביי זלמן
דער שענקער אין שענק זענען שוין געזעסן פויערים. זיי האבן
גערייכערט מאכארקע און געטרונקען וויין.
איינס און צוויי איז הערשל געווען אן אנגעטוענער. ער האט זיך
געוואשן, אפגעדאוונט אויף איין פוס, דערנאך איינגעשפאנט דאס
פערדל. זלמן דער שענקער האט אים געהאלפן ארויפלייגן דאס
פעסל וויין אויפן וואגן.
– וויא, קאשטאן!
פארן אפפארן האט זיך באוויזן זיסל „אויף אלע יידישע קינדער״
מיט א פעקל אין דער האנט. דאס האט זי אים מיטגעגעבן עסן
אויפן וועג א קלייניקייט, א גאנצן טאג פארן; מען דארף עפעס
נעמען אין מויל אריין; ערשט פארנאכט צו וועט ער מיט גאטס
הילף אנקומען אהיים.
הערשל האט גענומען דאס פעקל, אויסגעמיטן צו קוקן דער
שענקערקע אין די אויגן. ער האט זי פיינט געהאט, אט די לוויה-
גייערקע, וואס האט זיך אים ארומגעפלאנטערט יענע נאכט אין
חלום, געווען גרייט אים צו ברענגען צו קבורה.
ערשט ווען הערשל איז ארויסגעפארן פון דאראבאן, האט זיך פון
אים אפגעטאן דער שאטן פונעם נעכטיקן חלום.
אט איז די ווינטמיל, און אט פארקערעוועט ער זיך צום ברייטן
שליאך, וואס לויט בארג־ארויף, בארג־אראפ דורך פעלד און דורך
וואלד ביז אהיים אין שטעטל.
די בייטש אויף צוריק איז אויך געווען איבעריק. נאר פארפאלן;
מיטגענומען זי אין וועג אריין, דארף מען זי אהיים ברענגען.
דער טאג איז געווען א זומערדיק־הייסער, דער שליאך א
שטויביקער. הערשל האט פון זיך אראפגעווארפן ס׳רעקל.
14
– אה, א מחיה!
נאר וואס ווייטער, האט די זון גענומען אלץ מער בראטן און
ברענען. אין האלדז איז אים געווארן טרוקן, ער האט קוים
געקענט כאפן דעם אטעם.
מיט א מאל האט זיך הערשל געכאפט, אז ער איז דער אמתער
יאלד; אין וואגן ליגט א פעסל וויין, און ער גייט אויס פאר דורשט.
אמת, דאס פעסל וויין איז פארן ברית, נאר וואס קען עס שאטן,
אז ער וועט געבן א זופ, לעשן דעם דורשט? ווער וועט זיך כאפן
און ווער וועט האבן פאראיבל?
און נישט לאנג געטראכט, האט הערשל אויסגעשלעפט דעם
קאריק פונעם פעסל, זיך צוגעבויגן און א פעסטן זשליאק
געטאן.
דער וויין, ווי געזאגט, איז געווען אלט און שטארק. פון דעם
פעסטן זשליאק האט זיך ביי הערשלען אנגעהויבן דרייען דער
קאפ. די אויגן האבן זיך ביי אים גענומען קלעפן. און אט־אט איז
ער אנטשלאפן געווארן. א גליק וואס דאס פערדל האט געקענט
דעם וועג.
ווי פיל ער איז אזוי אפגעשלאפן, געדענקט ער נישט. נאר אז ער
האט זיך אויפגעכאפט האט ער דערזען א מאדנע בליק; ארום
דעם וואגן זענען געלעגן אריבער הונדערט פייגל אויף דער ערד
און אלע זענען געווען טויט־שיכור.
ערשט איצט האט זיך הערשל געכאפט, אז ער האט פארגעסן צו
פארשטאפן צוריק דאס פעסל מיטן קאריק. בשעת ער איז
געשלאפן, זענען אנגעפלויגן די פייגל. יעדער פייגל האט א זופ
געטאן פונעם וויין און איז תיכף אוועקגעפאלן שיכור אויף דער
ערד.
הערשל איז אראפגעשפרונגען פונעם וואגן. ער האט מורא
געהאט, אז די פייגל וועלן צופליען, ווען זיי וועלן זיך
אויסניכטערן. א שאד, אזוי פיל שיינע פייגל מיט א מאל. ס׳וועט
15
זיין די אמתע שמחה, ווען זיי וועלן זיך צעשפילן מארגן אויפן
ברית.
אין קעשענע ביי זיך האט ער געפונען א לאנגן פאדעם. איינס ביי
איינס האט ער געבונדן די פיסלעך פון די פייגל, וואס זענען
געשמאק געשלאפן.
אז ער האט שוין געהאט געבונדן אלע פייגל מיטן לאנגן פאדעם,
האט ער דעם פאדעם ארומגעוויקלט ארום בויך. געמאכט א
פעסטן קנופ. איצט וועלן זיי שוין נישט קענען אוועקפליען, אפילו
ווען זיי וועלן זיך אויסניכטערן.
צופרידן מיטן שטיקל ארבעט, וואס ער האט אפגעטאן, האט
הערשל זומערווינט נאך א מאל א פעסטן זופ געטאן פונעם פעסל
וויין און איז ווידער א מאל אנטשלאפן געווארן.
און אז ער האט זיך אויפגעכאפט פון זיין דרימל, האט ער
דערפילט ווי זיינע פיס צאפלען אין דער לופטן, און מיטן קאפ
רירט ער אן די וואלקנס.
בשעת ער איז געשמאק געשלאפן, האבן זיך די פייגל
אויסגעניכטערט, אפגעטרייסלט דעם שלאף פון זייערע פליגל, און
גענומען פליען מיט הערשל זומערווינט ארויף, ארויף צו די
וואלקנס, וואס האבן זיך געשיפט אויפן הימל.
הערשלס הארץ האט געפלאטערט פאר פחד. ער האט געהערט
דאס פערדל אונטן אויפן וועג הירזשען. ס׳רופט אים, דערמאנט
אים, אז ער האט געלאזט דאס פעסל וויין אויף הפקר, אז מארגן
איז דער ברית און אז דער טאטע וועט האבן א פארשטערטע
שמחה.
– א שיינע מעשה, כ׳לעבן, – האט הערשל זיך אליין געמוסרט, –
צו וואס האבן דיר געטויגט די פייגל, הא? איצט האסטו; זע, זיי
טראגן דיך אוועק, ווי א רוח דעם מלמד, און ווער ווייסט ווו זיי
וועלן דיך פארטראגן?
נאר דער מוסר האט גארנישט געהאלפן, ס׳איז געווען פארפאלן.
16
הערשל האט אראפגעשריגן צום פערדל, וואס איז געשטאנען
אויפן מיטן שליאך, און נישט געוווסט וואס צו טאן
– פיר אהיים דאס פעסל וויין, קאשטאן. דו קענסט דעם וועג. זיי
געזונט, קאשטאן, לאז גריסן דעם טאטן, איידלען גיב אפ פון מיר
א מזל־טוב און דער שטיפמאמען א פייג..
דאס פערדל האט געשפיצט די אויערן, כדי בעסער צו הערן, וואס
הערשל שרייט צו אים אראפ פון אונטער די וואלקנס. און, ווייזט
אויס, אז ער האט פארשטאנען, ווייל ער האט א צי געטאן דעם
וואגן און זיך געלאזט אליין אן דעם באלעבאס און אן דער בייטש
אין וועג אריין.
די פייגל, וואס האבן געטראגן אונדזער הערשלען אלץ העכער און
העכער, האבן זיך געזונגען. זייער געזאנג איז געווען מלא־טעם. א
געזאנג איבער אלע געזאנגען, פאר דער זון, פארן ווינט און פאר
די וואלקנס.
הערשל האט זיך א וויילע צוגעהערט צום געזאנג און דערנאך זיך
אליין צעזונגען. א קול האט ער געהאט א שיינס, א פייפל אין
האלדז. די פייגל האבן זיך פארחידושט און זיך דורכגעשמועסט
צווישן זיך
– א מאדנער פויגל, אט דער וואס פליט מיט אונדז, אבער זינגען
קען ער.
– טאקע א מאדנער פויגל, – האט זיך אפגערופן א צווייטער, –
און זיין שיר איז אין גאנצן אנדערש, ער שמעקט ווי צייטיקע
רויטע קארשן.
– רויטע קארשן? – האט זיך אפגערופן א יונג פייגעלע, – איך
האב ליב רויטע קארשן.
– א חכם א פויגל, – האט געחוזקט א מיטל־יאריקער פויגל, –
ווער האט דאס פיינט צו פיקן קארשן, סיידן א שוטה.
17
– ווייסט איר וואס, חברה, – האט געזאגט אן עלטערער פויגל, –
לאמיר פליען צו זיינוול סאדאווניק אין קארשנסאד, די קארשן
מוזן שוין זיין צייטיק.
– אין קארשנסאד! אין קארשנסאד! – האבן אלע פייגל
אונטערגעכאפט, און זיך געלאזט פליען הענדום־פענדום קיין
ציגאנעשט, ווו ס׳האט זיך געפונען זיינוולס קארשנסאד.
די פייגל האבן אין זיינוולס קארשנסאד אנגעמאכט דעם אמתן
חורבן – דערציילט הערשל. די סטראשידלעס מיט די בעזעמס אין
די הענט, וואס זענען דארט געשטאנען, האבן גארנישט געהאלפן.
און טאקע א דאנק אט דעם פלי מיט די פייגל אין זיינוולס
קארשנסאד איז הערשל געראטעוועט געווארן. דאס פליען איז
געווען מוראדיק. ס׳האט אים געשווינדלט אין קאפ, געטונקלט אין
די אויגן, געזשומעט אין די אויערן.
אבער קוים האבן זיך די פייגל אראפגעלאזט אויפן ערשטן
קארשנבוים, האט הערשל איבערגעריסן דעם פאדעם איינס און
צוויי, איז אראפגעשפרונגען פונעם בוים, אריבערגעשפרונגען
איבערן פלויט און זיך געלאזט אהיים.
פון ציגאנעשט אהיים איז געווען נישט מער ווי פיר מייל. הערשל
איז געלאפן אן אן אטעם, און נאך מעריב איז ער קוים א
לעבעדיקער אריינגעפאלן צום טאטן אין שטוב אריין.
דאס פערדל איז גראד שטיין געבליבן מיטן פעסל וויין פאר דער
טיר, אזוי אז קיינער האט זיך נישט געכאפט, וואס מיט הערשלען
האט זיך געטראפן.
צו מארגנס אויפן ברית האט הערשל דערציילט די מעשה מיט די
פייגל און פון דעם גרויסן נס, וואס איז מיט אים געשען. און כדי
אלע זאלן וויסן, אז ער דערציילט דעם אמת, האט ער פאר
אלעמען איבערגעזונגען דאס ליד פון די פייגל, וואס זיי האבן
געזונגען, בשעת זיי האבן אים געטראגן אין דער לופטן.
פון דער מעשה איז צו זען, ס׳ארא גרויסן און גוטן גאט מיר האבן.
אויב ער האט געקענט מציל זיין און העלפן אזא ליידאק ווי
18
הערשל זומערווינט, וועט ער אוודאי מציל זיין אלע ערלעכע און
גאטספארכטיקע יידן, וואס פאלגן גאטס געבאטן און גיין אין
זיינע וועגן.
אמן סלה.
