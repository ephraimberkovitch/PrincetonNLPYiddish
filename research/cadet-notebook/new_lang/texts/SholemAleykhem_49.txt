 
 מאטל פייסי דעם חזנס: 1\. 5: איך האב א רייכע שטעלע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
V
איך האב א רייכע שטעלע
  
―――――
  
― א. ―
    
די מאמע האט מיר אנגעזאגט א בשורה, אז איך האב שוין א שטעלע. נישט חלילה בא א בעל־מלאכה ― אירע שונאים, זאגט זי, וועלן
דאס ניט דערלעבן, אז פייסי דעם חזנס זון זאל זיין א בעל־מלאכה. מיין
שטעלע, זאגט זי, איז א רייכע שטעלע, א גרינגע שטעלע. א גאנצן טאג
וועל איך גיין אין חדר, אין תלמוד־תורה הייסט עס, און באנאכט וועל
איך גיין שלאפן צום אלטן לוריא. דער אלטער לוריא איז א גרויסער
גביר, זאגט זי. ער איז נאר א קראנקער, דאס הייסט, אזוי איז ער
געזונט, עסט און טרינקט און שלאפט, נאר ניט באנאכט. באנאכט קאן
ער נישט שלאפן. קיין איין אויג מאכט זיך אים ניט צו. האבן די
קינדער מורא אים לאזן איינעם אליין באנאכט. דארף מען האבן א
מענטש זאל זיין מיט אים. עס מעג זיין א קינד, אבי א מענטש. אוועקזעצן צו אים אן אלטן יידן פאסט נישט. א קינד ― גארנישט, עלעהיי
א קעצל. פינף רובל א וואך האבן זיי צוגעזאגט, און וועטשערע פאר
דיר אלע פארנאכט, ווען דו קומסט פון תלמוד־תורה (אזוי זאגט מיר
די מאמע מיינע). א גוטע וועטשערע, א נגידישע. וואס בא זיי פאלט
אראפ קאן עס זיין גענוג פאר אונדז אלע. גיי, מיין קינד, אין חדר,
פארנאכט וועסטו קומען, וועל איך דיך אפפירן אהין. וועסט נישט
האבן קיין שום ארבעט. א נגידישע וועטשערע און א געלעגער אויך
א גוטן. און פינף רובל א וואך. איך וועל דיר מאכן א פאר מלבושימלעך, שטיוועלעך דיר קויפן.
    
דאכט זיך, גוט ― איא? וואס־זשע דארף מען וויינען? קאן זי
אבער אנדערש ניט, די מאמע מיינע. וויינען מוז זי!
― ב. ―
    
אין תלמוד־תורה גיי איך דערווייל אזוי. לערנען לערן איך ניט.
נישטא פאר מיר קיין כתה. העלף איך דער רביצן אין שטוב און שפיל
מיך מיט דער קאץ. דער רביצנס ארבעט איז נישט קיין שווערע ארבעט. אויסקערן די שטוב, העלפן אריינטראגן האלץ, גיין א גאנג ―
ס׳איז בלאטע, ס׳איז נישט קיין ארבעט. אבי נישט לערנען. לערנען איז
ערגער. דערפאר אבער די קאץ ― א סך מער איינגענעם. א קאץ, זאגט
מען, איז א טמא. איך זאג: ס׳א ליגן. א קאץ איז א ריינע חיה.
א קאץ, זאגט מען, איז א מזיק. איך זאג: ס׳א ליגן. א קאץ איז
א צוגעלאזטע זאך. א הונט האט אין זיך חניפה, א הונט דרייט מיטן
עק. א קאץ לאשטשעט זיך, און אז מע גלעט זי איבערן קעפל, מאכט
זי צו די אייגעלעך און הייבט־אן מורקען. איך האב ליב א קאץ, ―
וואס קומט מיר דערפאר? רעדט־זשע אבער מיט זיי, מיט מיינע
חברים, וועלן זיי אייך דערציילן טויזנט מעשיות. אז מע האלט א
קאץ, דארף מען וואשן די הענט. אז מע האלט א קאץ, שאדט צום
זכרון. זיי ווייסן שוין ניט וואס אויסצוטראכטן. זיי האבן א טבע ―
לאז צוגיין צו זיי די קאץ, דערלאנגען זיי איר א שנייד מיטן פוס אין
זייט אריין. איך קאן נישט זען, ווי מע שלאגט א קאץ. לאכן זיי פון
מיר. בא זיי איז ניטא קיין צער בעלי־חיים. איך רעד פון די קינדער,
וואס מיט מיר אין דער תלמוד־תורה. זיי זיינען רוצחים. פון מיר
לאכן זיי. זיי רופן מיך: „די הילצערנע הויזן״, און מיין מאמע ―
„די קלאגעדיקע״, ווייל זי וויינט שטענדיק.
    
― אט גייט דיין קלאגעדיקע מאמע! ― זאגן זיי צו מיר.
    
דאס איז זי געקומען מיך אפנעמען פון חדר און אפפירן אף מיין
רייכע שטעלע.
  
― ג ―
    
אפן וועג באקלאגט זיך די מאמע, אז איר איז ביטער און פינצטער
(ביטער אליין איז קארג). גאט האט איר געגעבן צוויי קינדער, און
זי דארף זיין אליין. מיין ברודער אליהו האט, זאגט זי, חתונה געהאט,
קיין עין־הרע, זייער גוט, אריין אין א שמאלץ־גרוב. איז אבער דער
חסרון, וואס דער שווער איז א גראבער יונג. א בעקער, משטיינס געזאגט. וואס קאן מען פארלאנגען פון א בעקער? אזוי טענהט מיט
 מיר די מאמע, און מיר קומען אף מיין רייכער שטעלע, צום אלטן לוריא.
 דער אלטער לוריא זיצט אין א קייזערלעכן פאלאץ. אזוי זאגט די
מאמע. אין א קייזערלעכן פאלאץ בין איך א בעלן זיין. דערוויילע
זיינען מיר אין קיך. איך און די מאמע. אין קיך איז אויך ניט מיאוס.
דער אויוון איז ווייס און גלאנצט, און די כלים גלאנצן, און אלצדינג
גלאנצט. מע בעט אונדז זיצן. עס קומט ארויס א ווייבל אנגעטאן ווי
א פריצה. זי רעדט מיט דער מאמע און ווייזט אף מיר. די מאמע
שאקלט צו מיטן קאפ, ווישט אלע מאל די ליפן און וויל ניט זיצן. איך
זיץ דווקא יא. די מאמע גייט אוועק, זאגט מיר אן, איך זאל זיך האלטן
ווי א מענטש. דערביי כאפט זי דערווייל א וויין און א וויש די אויגן.
מארגן וועט זי קומען נאך מיר און וועט מיך אפפירן, זאגט זי, אין חדר
אריין. מע גיט מיר עסן. יויך מיט קוילעטש (אינדערוואכן קוילעטש!)
און פלייש ― א גוזמא פלייש! אפגעגעסן, הייסט מען מיר גיין ארויף.
ווייס איך נישט, וואס הייסט „ארויף״? פירט מיך אפ די קעכן. חנה
הייסט זי. זי איז א שווארצע מיט א לאנגער נאז. מע פירט מיך ארויף
אף טרעפ. די טרעפ זיינען אויסגעבעט מיט ווייכן. מיט בארוועסע פיס
איז א מחיה צו גיין. ס׳איז נאך נישט רעכט נאכט, און בא זיי ברענען
שוין לאמפן. אן א שיעור לאמפן. די ווענט זיינען אויסגעקלעפט מיט
צאצקעס און מיט מענטשעלעך. די שטולן זיינען באדעקט מיט לעדער.
די סטעליע איז צעמאלט, ווי להבדיל אין בית־המדרש. נאך שענער ווי אין
בית־המדרש. מע האט מיך אריינגעפירט אין א גרויסן אלקער. דער אלקער
איז אזוי גרויס, אז ווען איך זאל זיין איינער אליין, וואלט איך געלאפן
פון איין וואנט ביז דער אנדערער, אדער איך וואלט מיך גאר אנידערגעלייגט און געקאטשעט זיך אף דער סאמעטענער קאלדרע, וואס איז
אויסגעשפרייט איבער דער גאנצער ערד. אף אזא קאלדרע דארף זיין
נישט שלעכט צו קאטשען זיך. שלאפן דארף זיין אויך נישקשהדיק.
  
― ד. ―
    
א שיינער ייד, א הויכער, מיט א גרויער בארד, מיט א ברייטן
שטערן, א זיידענער כאלאט, א יארמלקע פון גאלע סאמעט, שטעקשיך
אף די פיס, אויך פון סאמעט מיט בליטשקע אויסגענייט, ― אט דאס
איז דער אלטער לוריא. ער זיצט איבער א גרויסן גראבן ספר. זאגן זאגט
ער גארנישט, נאר ער קייט די שפיצן פונעם בארד, קוקט־אריין אין ספר,
שאקלט מיט א פוס און ברומט שטילערהייט צו זיך אליין. א מאדנער
ייד אט דער אלטער לוריא. איך קוק אף אים און טראכט: ער זעט מיך,
צי ער זעט מיך נישט? ווייזן ווייזט אויס, אז ניין. ווארעם קוקן קוקט
ער נישט, און געזאגט האט מען אים גארנישט. מע האט מיך נאר אריינגעלאזט אהער און מע האט פארשלאסן די טיר פון יענער זייט. פלוצים
רופט זיך אן דער אלטער לוריא, און קוקן קוקט ער אלץ נאך נישט אף
מיר:
    
― קומט אהער, וועל איך אייך ווייזן א שטיקל רמב″ם.
    
צו וועמען רעדט ער דאס? צו מיר? מיר זאגט ער „איר״? איך
קוק מיך אום אף אלע זייטן. אחוץ מיר איז נישטא דא קיינער. דער
אלטער לוריא ברומט אויס נאכאמאל אף זיין גראבער שטים:
    
― קומט אהער, וועט איר זען, וואס דער רמב″ם זאגט!
    
איך בין א בעלן צוצוגיין צו אים נאענט.
    
― מיך רופט איר?
    
― אייך, אייך, וועמען דען?
    
אזוי מאכט צו מיר דער אלטער לוריא און קוקט אין גרויסן בוך אריין
און נעמט מיך פאר א האנט און טייטלט מיט איין פינגער און גיט מיר צו
פארשטיין וואס דער רמב″ם זאגט. און וואס ווייטער, רעדט ער העכער
און מיט אלץ מער היץ. ער צעקאכט זיך אזוי שטארק, אז ער ווערט אזש
רויט. ער דרייט מיטן גראבן פינגער, און מיטן עלנבויגן דערלאנגט ער
מיר אלע מינוט אין זייט אריין און מאכט צו מיר:
    
― נו, וואס זאגט איר? איא, עס איז גוט?
    
ס׳זאל זיין שטארק גוט ― זע איך נישט. דעריבער שווייג איך. איך
שווייג, און ער קאכט זיך. ער קאכט זיך, און איך שווייג. עס הערט זיך
א קלונג פון א שליסל פון יענער זייט. עס עפנט זיך די טיר און עס
קומט אריין די זעלבע וואס גייט פריציש אנגעטאן. זי גייט צו צום אלטן
לוריא און רעדט אים גלייך אין אויער אריין. אפנים, ער איז א טויבער.
אנישט ― וואס דארף זי שרייען? זי זאגט אים, ער זאל מיך אפלאזן,
ווארעם איך דארף שוין שלאפן. זי נעמט מיך צו פון זיינע הענט און
באלייגט מיך אף א סאפע מיט „שפרינזינעס״. דאס בעטגעוואנט איז
ווייס אזוי ווי שניי. א קאלדרע א זיידענע, א ווייכע ― טעם גן־עדן! די
וואס גייט פריציש אנגעטאן דעקט מיך איין, גייט אוועק און פארשליסט
די טיר פון יענער זייט. דער אלטער לוריא גייט ארום איבער דער שטוב,
די הענט פארלייגט אהינטער, קוקט אראפ צו זיך אף די שיינע שטעקשיך, און ברומט, און באמקעט, און מאכט עפעס מאדנע מיט די ברעמען.
מיר קלעפן זיך די אויגן. איך וויל שלאפן. פלוצים גייט צו צו מיר דער
אלטער לוריא און זאגט מיר:
    
― דו ווייסט? איך וועל דיך אויפעסן.
    
איך קוק און פארשטיי נישט וואס ער זאגט.
    
― שטיי אויף, איך וועל דיך אויפעסן.
    
― וועמען? מיך?
    
― דיך! דיך! איך מוז דיך אויפעסן! אנדערש קאן דאס נישט
זיין!
    
אזוי זאגט דער אלטער לוריא. ער גייט ארום איבער דער שטוב,
האלט דעם קאפ אראפ, די הענט ארונטער, דעם שטערן פארקנייטשט.
ער רעדט אבער אלעמאל שטילער, צו זיך אליין. איך הער זיך צו צו
איטלעכס ווארט. קוים וואס איך כאפ דעם אטעם. ער אליין פרעגט
בא זיך און ענטפערט זיך אליין. אט וואס דער אלטער לוריא זאגט:
    
― דער רמב″ם זאגט, אז די וועלט איז נישט קיין קדמון. פונוואנען
איז געדרונגען? ווייל א סבה מוז האבן א מסבב! מיט וואס קאן איך
דאס באווייזן? מיט מיין רצון! וויאזוי? אט וויל איך אים אויפעסן,
עס איך אים אויף. אי וואס? רחמנות? עס קער זיך גארנישט אן.
איך טו מיין רצון. דער רצון איז נישט דער תכלית. איך עס אים אויף.
איך וויל אים אויפעסן. איך מוז אים אויפעסן!...
  
― ה. ―
    
 א גוטע בשורה האט ער מיר אנגעזאגט, אט דער אלטער לוריא.
ער מוז מיך אויפעסן! וואס וועט די מאמע זאגן? עס פאלט אן אף
מיר א פחד. עס ציטערט אף מיר דאס לייב. די סאפע, וואס איך ליג
אף איר, איז אפגערוקט פון דער וואנט. ביסלעכווייז רוק איך מיך צו
דער וואנט און גליטש מיך אראפ אף דער ערד, צווישן סאפע און צווישן
וואנט. עס קלאפט מיר א צאן אן א צאן. איך הער מיך איין און ווארט,
ווען וועט ער מיך עסן. און וויאזוי? שטילערהייט רוף איך די מאמע
און פיל, ווי נאסע טראפנס קאטשען זיך מיר איבער די באקן, פון די
באקן אין מויל אריין. די טראפנס זיינען געזאלצן. איך האב קיינמאל
אזוי נישט געבענקט נאך דער מאמע, ווי אצינד. נאך מיין ברודער אליהו
בענק איך אויך, נאר נישט אזוי. און אן דעם טאטן דערמאן איך מיך,
וואס איך זאג נאך אים קדיש, ווער וועט נאך מיר זאגן קדיש, אז דער
אלטער לוריא וועט מיך אויפעסן?...
. . . . . . . . . . . . . . . . . . .
    
אפנים, איך בין גוט געשלאפן? ווארעם אז איך כאפ מיך אויף,
קוק איך מיך ארום, ווו בין איך אין דער וועלט? איך טאפ די וואנט.
איך טאפ די סאפע. איך שטעק ארויס מיין קאפ ― א גרויסער, א ליכטיקער אלקער. סאמעטענע קאלדרעס אף דער ערד. די ווענט אויסגעקלעפט מיט מענטשעלעך. די סטעליע ― ווי להבדיל אין בית־המדרש.
דער אלטער לוריא זיצט נאך אלץ איבער יענעם גרויסן ספר, וואס ער
רופט אים רמב″ם. מיר געפעלט דער נאמען „רמב″ם״. עס קומט אויס
בא מיר ווי „בימבאם״. פלוצים דערמאן איך מיך, אז דער אלטער לוריא
האט מיך ערשט נעכטן געוואלט אויפעסן. איך האב מורא, ער זאל מיך
נישט דערזען און ווידער וועלן עסן. באהאלט איך מיך צוריק צווישן
וואנט און צווישן סאפע און שווייג. עס עפנט זיך די טיר מיט א קלונג
פון יענער זייט. עס קומט אריין אלץ יענע, וואס גייט אנגעטאן ווי א
פריצה. נאך איר גייט נאך די קעכן, וואס מע רופט זי חנה, מיט א
גרויסן בעקן. אפן בעקן שטייען קריגעלעך מיט קאווע, הייסע מילך און
פוטערבולקעס פרישע.
    
― ווו איז דאס בחורל? ― פרעגט חנה און קוקט זיך ארום אף
אלע זייטן. זי דערזעט מיך צווישן וואנט און צווישן סאפע.
    
― ביסט א רעכטער שייגעץ, ווי איך זע! וואס טוסטו דא? קום
אראפ צו מיר אין קיך. דארט ווארט אף דיר די מאמע.
    
איך טו א שפרונג ארויס פון מיין באהעלטעניש און לויף אראפ
איבער די אויסגעבעטע טרעפ מיט די בארוועסע פיס און זינג מיר אונטער
צום טאקט: ראם־באם, בים־באם! בים־באם, ראם־באם! ― ביז איך
קום אין קיך אריין.
    
― כאפט זיך נישט! ― זאגט חנה די קעכן צו דער מאמע. ―
לאז ער אויסטרינקען כאטש א גלעזל קאווע מיט א פוטערגעבעקסל!
און איר אליין, נישקשה, מעגט אויכעט נעמען א גלעזל קאווע. דער גוטער
יאר וועט זיי נישט נעמען. זיי האבן גענוג.
    
אזוי זאגט חנה די שווארצע, און די מאמע דאנקט איר און זעצט
זיך אוועק, און מע דערלאנגט אונדז הייסע שמעקעדיקע קאווע מיט פרישע
פוטערגעבעקס.
    
איר האט אמאל געגעסן אייער־קיכלעך מיט צוקער? ― אט דאס
זיינען די נגידישע פוטערגעבעקסלעך. און אפשר נאך בעסער. דעם
טעם פון דער קאווע קאן איך אייך נישט באשרייבן. טעם גן־עדן! די
מאמע האלט דאס גלאז און זופט און קוויקט זיך און גיט מיר פון איר
פוטערגעבעקסל העכער האלב. דערזעט חנה די קעכן און מאכט א גוואלד,
גלייך ווי מע האט זי געקוילעט:
    
― וואס טוט איר דאס? עסט, עסט, ס׳איז דא גענוג!
    
און חנה די קעכן גיט מיר נאך א פוטערגעבעקסל. האב איך שוין
צוויי מיט א האלבן. איך הער מיך צו צו זייער שמועס. דער שמועס איז
מיר באקאנט. די מאמע קלאגט זיך אף איר מזל. אן אלמנה, צוויי קינדער,
איינער אין א שמאלץ־גרוב, דער אנדערער נעבעך אזוי. איך וואלט וועלן
וויסן, ווי אזוי איז דאס מיין ברודער אליהו אין א שמאלץ־גרוב? א
גרוב מיט שמאלץ? תמיד פליישיק? חנה הערט אויס די מאמע, שאקלט
מיטן קאפ. נאכדעם הייבט אן חנה ריידן, קלאגן זיך אף איר מזל, וואס
זי דארף זיין בא יענעם. זי איז א טאטנס א קינד. איר טאטע איז געווען
א ייד א בעל־הבית, איז ער אפגעברענט געווארן. נאכדעם האט ער אנגעהויבן קרענקען. נאכדעם איז ער געשטארבן. איר טאטע, זאגט זי, זאל
אצינד אויפשטיין און געבן א קוק אף זיין חנה, ווי זי שטייט בא א
פרעמדן אויוון! זי קאן זיך נישט באקלאגן. דאנקען גאט דערפאר. זי
האט א גוטע שטעלע. איין חסרון ― דער אלטער בעל־הבית איז א
ביסל...
    
וואס „א ביסל״ ― ווייס איך נישט. חנה ווייזט עפעס מיטן פינגער
אפן שטערן. די מאמע הערט אויס חנהן, שאקלט מיטן קאפ. נאכדעם
הייבט אן ווידער די מאמע ריידן. חנה הערט אויס די מאמע, שאקלט
מיטן קאפ. אפן וועג גיט זי מיר מיט נאך א פוטערגעבעקסל, און איך
ווייז די יינגלעך אין תלמוד־תורה. זיי רינגלען מיך ארום און קוקן אין
די אויגן, ווי איך עס. אפנים, בא זיי איז דאס א גאנצער אנטיק? איך
גיב זיי אלעמען צו קליינע שטיקעלעך. זיי לעקן די פינגער.
    
― ווו האסטו גענומען אזא מאכל?
    
איך שטופ אן ביידע באקן, שטעל זיך אוועק אקעגן זיי מיט די הענט
אין די טיפע קעשענעס פון מיינע הילצערנע הויזן, און קיי און שלינג
און טאנץ אונטער אף מיינע בארוועסע פיס אן ווערטער, ווי איינער
רעדט:
    
― עך, קבצנישע טארבעס וואס איר זייט! א טייערע מציאה פוטערגעבעקס, כא־כא־כא! איר זאלט נאך פרובירן מיט קאווע, וואלט איר
ערשט דעמאלט געוווסט וואס הייסט טעם גן־עדן אף דער וועלט!...
א שמאלץ־גרוב
――――――
  
― א. ―
    
דאס איינציקע שטיקל גליק, וואס האלט מיין מאמען אף די פיס,
איז דאס, וואס מיין ברודער אליהו איז, דאנקען גאט, גוט. ער האט זיך
אריינגעכאפט אין א שמאלץ־גרוב. אזוי זאגט די מאמע מיינע, און פאר
גרויס נחת כאפט זי א וויש די אויגן, ווי איר שטייגער איז. זי האט
אים שוין פארזארגט, זאגט זי, אף אייביק. איר שנור, זאגט זי, איז אפילו
נישט קיין איי־איי־איי (איך מיין אויך אזוי!). האט אים אבער גאט צוגעשיקט דערפאר א רייכן שווער. ער איז א בעקער. יונה רופט מען אים,
יונה דער בעקער. דאס הייסט, ער אליין באקט נישט. באקן באקן אנדערע. ער קויפט נאר מעל און פארקויפט ברויט. פסח באקט ער מצות
פאר דער גאנצער שטאט. ער איז צו בעקעריי א ברען, און דערצו איז ער
א בייזער ייד ― סכנות. איך מעג זאגן, אז ער איז א רוצח. ער האט
מיך איינמאל געכאפט, בשעת איך בין געווען צוגאסט בא מיין ברודער
אליהו און האב מיך מכבד געווען מיט אן אייער־בייגל. דער בייגל איז
געווען א פרישער, א ווארעמער, נאר־וואס פונעם אויוון. האט דער רוח
באדארפט אנטראגן יונה דעם בעקער. איר זאלט געווען זען זיין רציחהדיק
פנים מיט זיינע גזלעוואיע אויגן! פון דעמאלט אן גיי איך נישט מער
אהין. מיין פוס וועט שוין דארט נישט זיין מער, איך זאל וויסן גאלד!
א ייד זאל האבן א טבע אננעמען פארן קאלנער און ארויסווארפן אף
יענער זייט טיר, און נאך געבן גוטע דריי סטוסאקעס פון הינטן! איך
האב עס דערציילט דער מאמען, איז זי באלד אוועקגעלאפן אהין ― זי
האט אים געוואלט אפשפילן א חתונה, ווי אים קומט. האט אבער מיין
 
 