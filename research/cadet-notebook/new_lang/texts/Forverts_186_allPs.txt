 מען האט אבער דווקא יא געשפילט א סך טעאטער אין ווילנער געטא. 
 און גלייך נאך די אטאקן פון 11טן סעפטעמבער האט וואלעצקי דווקא געשריבן א זינגליד, א קלאגליד וואס שפיגלט אפ דעם טרויער, דעם שרעק, און די אומזיכערקייט פון יענער עפאכע פון 20 יאר צוריק. 
 די ביטערע בשורה וועגן דעם ערשטן אויפרייס אין די צווילינג־טורעמס האט וואלעצקי דערהערט בעת ער האט גערעדט טעלעפאניש מיט א פראפעסיאנעלן אנשטימער, אפרעדנדיק א צייט ווען יענער זאל קומען אנשטימען ביי אים די פיאנע. 
 פלוצעם טוט דער אנשטימער א פרעג: „צי קוקסטו איצט אויף טעלעוויזיע?‟ 
 נישט לאנג נאך דעם האט וואלעצקי, צוזאמען מיטן זינגער און גיטאריסט דזשעף ווארשאוער און אנדערע חברים פון די ניו־יארקער קלעזמער־קרייזן, אנגעהויבן ארגאניזירן א מוזיקאלישן בענעפיט וואס זאל העלפן די משפחות פון די קרבנות. אויף אט דער אונטערנעמונג, וואס איז פארגעקומען דעם 30טן סעפטעמבער 2001 — ווייניקער ווי דריי וואכן נאך די אטאקן — האט וואלעצקי געזונגען דאס ליד עפנטלעך צום ערשטן מאל. 
 פאר א טיטל האט ער אויסגעטראכט די פראזע, „איין וועלט״. כאטש אינעם ליד הערט מען בכלל נישט די ווערטער טראגן זיי א וואגיקן באטייט. ערשטנס איז די פראזע א טראגישער, איראנישער קאמענטאר וועגן דער לאגע פון א וועלט וואס איז אייגנטלעך אזוי ארומגערינגלט מיט האס און צארן אז מע צערייסט זי יעדן טאג מיט טעראר, מלחמות, העצערייען, דיסקרימינאציע און מארד. 
 צווייטנס, פאררופט זיך „איין וועלט‟ אויפן אדרעס גופא פונעם צפון־טורעם — One World Trade Center — דעם העכערן פון די צווילינג־טורעמס וואס זענען ביידע צעשמעטערט געווארן אין די אטאקן. 
 דער בנין טורעמט אויך הויך אין די זכרונות פון וואלעצקין אליין. 
 דארט האט דער טאטע, שלום וואלעצקי, א מאל געארבעט, נאכן גרינדן א פירמע וואס האט אויך געהייסן „איין וועלט‟, אינספירירט פון דער גרופעס טרוים פון א וועלט וואס זאל ווערן פאראייניקט אין שלום דורך אינטערנאציאנאלן האנדל. זייער ציל איז געווען איבערצונוצעווען טראנספארט־קאנטיינערס און בויען פון זיי הייזער פאר נייע סאוועטישע אימיגראנטן אין ארץ־ישראל. צום באדויערן איז שלום וואלעצקי ניפטר געווארן פון א ראק אין 1975, נישט לאנג נאך דער לאנצירונג פון זיין פראיעקט, איז דער פלאן קיין מאל נישט מקוים געווארן. 
 לויטן טאטנס ווונטש האט מען קרעמירט זיין גוף און צעשאטן דאס אש איבערן האדסאן־טייך, גלייך לעבן די טורעמס. וואלעצקיס זכרונות פון דעם האבן אים אריינגעשוועבט אין קאפ ווען ער האט געשריבן די שורות וועגן דעם ״רויך און שטויב״ וואס מע האט געשפירט אין דער לופט ארום דעם ארט פון די אויפרייסן. „אין די טעג נאך דעם ווי די טורעמס זענען געפאלן,‟ האט וואלעצקי דערציילט דורך טרערן, „האב איך פארשטאנען אז טויזנטער מענטשן זענען פארברענט געווארן. מישן זיך זייערע קערפערס מיט דעם פון מיין טאטן.‟ 
 וואלעצקי ענדיקט דאס ליד מיט א ווארענונגס־ווארט, „ניכטער,‟ וואס ער חזרט איבער עלטעכע מאל, אזוי ווי א ייד ביים דאווענען. היינט, נאך 20 יאר מלחמה אין מיטל־מיזרח, אין א צייט פון באנייטן גוואלד אין אפגאניסטאן און באנייטע געשרייען פאר נקמה, איז טאקע כדאי זיך צוהערן נאך א מאל צו וואלעצקיס הארץ־רייסנדיקער עלעגיע, זיין טונקעלער, טיפזיניקער תפילה: 
