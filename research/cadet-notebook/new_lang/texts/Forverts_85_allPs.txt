 מאנטיק, דעם 8טן נאוועמבער וועט ד״ר מארק קאפלאן האלטן א רעפעראט דורך זום אויף דער טעמע, „אין בערלינער קארידאר: די פאנסיאן־דערציילונגען פון דוד בערגעלסאן‟. 
 די לעקציע, וואס ווערט געשטיצט פונעם „רמב״ם־צענטער פאר אוואנסירטע לימודים‟ ביים האמבורגער אוניווערסיטעט, וועט פארקומען 16:00 (4:00 נאך מיטאג) בערלינער צייט; 11:00 אין דער פרי ניו־יארקער צייט. 
 דער שרייבער און דראמאטורג דוד בערגעלסאן איז געבוירן געווארן אין אכרימעווע, אוקראינע אין 1884 ביי פארמעגלעכע עלטערן. ער האט באקומען א טראדיציאנעלע דערציונג אין חדר און זיך געלערנט וועלטלעכע שטודיעס ביי א פריוואטן לערער. זיינע טאטע־מאמע זענען פרי געשטארבן און אין 1903 האט דער יונגער דוד זיך באזעצט אין קיעוו. 
 זיין ערשטער ראמאן אויף יידיש, „ארום וואקזאל‟, איז ארויס אין ווארשע אין 1909 און האט ארויסגערופן א סך אינטערעס ביי די יידישע ליטעראטן, בפרט צוליב זיין מאדערניסטישן סטיל: א ראמאן ווו דער טראפ איז נישט אויף ממשותדיקע געשעענישן, נאר גיכער אויף דער דערשלאגנדיקער אטמאספער אין וועלכער די העלדן געפינען זיך. דער וואקזאל דינט דא ווי א סימן פון אפגעפרעמדקייט. 
 בערגעלסאן איז אין גיכן געווארן א וויכטיקע פיגור אין דער קיעווער ליטערארישער וועלט, וואס איז מיט דער צייט מקוים געווארן אין א צענטער פון דער מאדערנער יידישער קולטור. אין 1913 איז ארויס זיין ראמאן, „נאך אלעמען‟, וואס איז היינט אפט באטראכט פאר זיין וויכטיקסטע ווערק. 
 נאכן איבערציען זיך קיין בערלין האט ער אנגעשריבן עטלעכע קירצערע ווערק, באקאנט ווי זיינע פענסיאן־דערציילונגען ווייל אין אלע פון זיי פיגורירט א פענסיאן, אן ארט ווו מענטשן וווינען בלויז אויף א קורצער צייט. אין זיין רעפעראט וועט קאפלאן רעדן וועגן דעם סימבאליזם פונעם פענסיאן ווי א צייטווייליקע אינטימקייט צווישן פרעמדע אין א געזעלשאפט אן ווארצלען. 
 כדי זיך צו באטייליקן אין דער זום־לעקציע און באקומען דאס לייענווארג דערפאר, שיקט א בריוול צו yiddish1@tauex\. tau.ac\. il. 
