

א יידישער פילם, געמאכט אין א צייט פון זיצן אויף טשעמאדאנען (5) 



 by באריס סאנדלער 
May 1, 2018May 3, 2018 Filed under:
באריס סאנדלער 


5. שלום, ישראל
געפלויגן זיינען מיר פון מאסקווע דורך בודאפעשט. מעגלעך, צווישן די ערשטע פון דעם נייעם מארשרוט. ער האט פאקטיש אפגענומען די געלעגנהייט ביי א היפשער צאל עמיגראנטן זיך אפצושטעלן אין ווין, ווו מע פלעגט מיט אלע אמתן און ליגנס אויסבעטלען אין דער אמעריקאנער אמבאסאדע אן אריינפאר־וויזע קיין אמעריקע.
ס׳איז נישט קיין סוד, אז דווקא דער הארבער באשלוס פון דער אמעריקאנער רעגירונג, אנגענומען אונטערן דרוק פון ישראל, צו באגרענעצן די יערלעכע עמיגראציע־קוואטע, האט געעפנט די שליוזן פאר דעם גרויסן עליה־שטראם.
ס׳האט זיך פארגעדענקט פון יענער צייט אן עפיזאד, וואס ניסל האט מיר דערמאנט בשעתן שרייבן אט די נאטיצן. צווישן די אנגעקומענע מיט אונדז עמיגראנטן, איז געווען א גרויסע משפחה פון גרוזינער יידן. אונדז, געקומען פון מאלדאווע, האבן זיי מער דערמאנט א כאפטע ציגיינער. פונקט אזוי זיך רעשיק אויפגעפירט, נישט געשעמט זיך צוצוגיין צו אומבאקאנטע מענטשן פרעגן אדער בעטן ביי זיי עפעס; אדער פארקערט, זיי פארלייגן צו פארזוכן א ביסן פון די פאטראוועס, וואס זיי האבן מיטגענומען אין וועג אריין און גלייך אויף דער באנק צעלייגט און געגעסן.
דעם אויבן אן האט אין דער גרויסער משפחה פארנומען א זקן, זעט אויס, דער פאטריארך פון דעם קלאן. ער איז געזעסן אין א רעדערשטול, אויפן קאפ אנגעטאן א ברייט־קיילעכדיק פלאכיק היטל מיט א לאנגן דאשיק. ס׳איז נישט געווען קיין גרוזינער אין סאוועטן־פארבאנד ער זאל נישט געווען טראגן אזא היטל, וואס איז צווישן די סאוועטישע בירגער באקאנט געווען מיטן נאמען — „עראדראם‟. ביים אנהייב האבן זיך ארום דעם זקן אומגעדרייט זיינע זין־און־שניר; יעדעס מאל זיך אנגעבויגן צו אים, אפנים, עפעס געפרעגט און פארגעלייגט, אבער דער זקן האט זיך אפילו נישט גערירט פון ארט, בלויז מיט א פינגער געגעבן צו וויסן, אז „ניין‟, מע זאל אים לאזן צו רו. און ביסלעכווייז האט מען אין אים טאקע פארגעסן.
ער אליין האט זיך אנגעשפארט מיט זיין לאנגער פויגלשער נאז אין בוזעם, אז דאס היטל, ווי א גרויסע פאקרישקע פון א קליין טעפל, האט פארשטעלט זיין פנים, און איינגעדרעמלט. ערשט איצט האבן זיך צו אים צוגעשארט עטלעכע פון זיינע אייניקלעך אדער אור־אייניקלעך. זיי האבן שטילערהייט אפגעטיילט די רעדערשטול פון דער משפחה, וואס איז שוין פארטאן געווען אין א וויכוח, געפירט הויך אויף גרוזיניש, און אנגעהויבן ארומצופירן דעם איינגעשלאפענעם עלטער־זיידע איבער דעם גרויסן בודאפעשטער עראפארט־זאל, אנגעשטאפט מיט מידע יידישע עמיגראנטן און בערג מיט פעק און וואליזקעס…
צום באדויערן, איז די פרעכטיקע סצענע פון יידישן וואנדער נישט אריין אין אונדזער פילם. אונדזער גאנצע אפאראטור איז געווען פארפאקעוועט אין קאסטנס און פארפלאמבירט ביז אונדזער אנקומען קיין ישראל.
און אט קומען מיר אן, סוף־כל־סוף, אין פליפעלד אויף בן־גוריונס נאמען. נאכן דורכגיין די גאנצע פראצעדור, וואס אלע אנגעקומענע מאכן דורך, און אפגעטיילט פון די נייע עולים, פאלן מיר אריין פון ווינטער אין א שיינעם זומער־טאג — א הייסן און א פייכטן. די טיפע הימל־בלויקייט שניידט די אויגן און די הויכע טייטלביימער בארימען זיך מיט זייער שטאלט. און נאך: עס האט מיר ממש א שלאג געטאן אין פנים אריין א רייצנדיקער ריח פון א געדיכט פארקאכטער קאווע. ביז היינט קען איך נישט פארשטיין, צי ס׳איז געווען א מין שמעק־האלוצינאציע, צי א ווינטל האט עס אריינגעבראכט פון די נאענטע קווארטאלן; ס׳האט זיך אבער דער קאווע־גערוך אזוי פארקריצט אין מיין זכרון, אז זינט דעמאלט, ווען איך קום נאר ארויס פונעם פליפעלד אין ישראל, פיל איך דעם בגילופינדיקן ריח פון טערקישער קאווע.
 
This slideshow requires JavaScript.
און פארט, ווי פארבלענדט און פארשיכורט מיר זאלן נישט געווען זיין פון די ערשטע טריט אויף דער הייליקער ערד, האבן אונדזערע אויגן געזוכט צווישן דעם המון, געקומען אפצונעמען די אנגעקומענע קרובים און פריינד, די פנימער פון אונדזערע „פראדוסערס‟.
באגעגנט האט אונדז נאר עדוארד. צונויפגענומען אין א ווינקל, האט ער אונדז באגריסט מיטן איינציקן ווארט אויף עברית, אויסגעלערנט, אפנים, אין די עטלעכע טעג, וואס ער און זיין שותף האבן פארבראכט אין ישראל: „שלום!‟ — ווייטער האט ער שוין גערעדט אויף רוסיש, וואס איז דערעסן געווארן די מאלדאווישע נאציאנאליסטן, און האט גיך אנגענומען כוח אין דער יידישער מדינה.
— איר דארפט פארשטיין, אז ישראל איז א קליין לאנד, און די ניי־אנגעקומענע אימיגראנטן פארשאפן א סך פראבלעמען — יעדן דארף מען אויפנעמען און באזארגן, כאטש אויף דער ערשטער צייט…
די ווערטער האבן געקלונגען ווי ארויסגענומען פונעם מויל ביי אן אבסארבציע־טשינאווניק; אבער וואס פאר א שייכות האט עס צו אונדז, געקומען בלויז אויף א וואך? כ׳האב אנגעהויבן זיך ארומצוקוקן, זוכנדיק מיט די אויגן מיין פריינד, שמריהו לין. כ׳בין נישט זיכער געווען, אז ער וועט קומען אונדז צו באגעגענען, כ׳האב אבער געגלייבט, אדער יעדנפאלס, געוואלט גלייבן אין דעם, אז דא אין ישראל קומען פאר נסים אפטער איידער ערגעץ ווו איבער דער וועלט.
— …איך גלייב, ניין, כ׳בין זיכער, — איז עדוארד, סוף־כל־סוף, צוגעקומען צום עיקר פון זיין לאנגער הקדמה מכוח דעם איצטיקן מאמענט אין לאנד, — אז יעדער פון אייך וועט האבן ווו איבערצונעכטיקן, כאטש א פאר טעג, ביז ראמאן און איך וועלן לייזן אויך די פראבלעם…
דער „אויך‟, באטאנט מיטן קול, האט געגעבן צו פארשטיין, אז די פראבלעם פונעם האטעל איז נישט די איינציקע; עס זיינען דא אויך אנדערע פראבלעמען, וואס דערווייל ווייסן מיר נישט וועגן זיי גארניט. כ׳האב א פיר געטאן שטילערהייט מיטן בליק איבער די פנימער פון אונדזער פילמיר־גרופע, אפשאצנדיק, כאטש אויבערפלעכלעך, דעם מצב. זעט אויס, אז מיין געזעלשאפטלעכער אמט, ווי דער פארזיצער פון דער „געזעלשאפט פאר יידישער קולטור אין מאלדאווע‟, האט אין דעם מאמענט ארויפגעלייגט אויף מיר דאס אחריות צו זארגן פאר „מיינע יידן‟, וואס זיינען פאקטיש פארפירט און געלאזט געווארן אויף הפקר.
פון רעכטס: סאשע וואסיליעוו און ניסל בראדיטשאנסקי
פון די אכט מענטשן זיינען פינף געווען יידן, אונדזער דירעקטארין איז געווען אן ארמענערין, נאר געהאט א יידישן פעטער; און דער מאלער, שטעפאן סאדאווניקאוו און דער קינא־אפעראטאר סאשע וואסיליעוו זיינען געווען סאמעראדנע קריסטן. די דירעקטארין האט שוין נערוועז געבלעטערט איר נאטיץ־ביכעלע, געזוכט, א פנים, א פאסיקן טעלעפאן פון א נוצלעכן מענטשן, ווי זי טוט עס כסדר; אבער געכאפט זיך, אז זי געפינט זיך נישט אויף איר טעריטאריע, האט זי אומבאהאלפן אראפגעלאזט די הענט.
מילא, האב איך געטראכט, זעקס מענטשן פון דער גרופע וועלן זיך מוזן געבן אן עצה — פארט יידן; וואס טוט מען אבער מיט סאשען און שטעפאנען? זעט אויס, אז אויף מיין פנים האט זיך אפגעשטעמפלט די פראגע, געפרעגט ביי זיך אליין.
— איך וועל בלייבן דא נעכטיקן, מיט מיינע קינדער! — האט דראמאטיש געזאגט שטעפאן. ער האט א ווונק געטאן מיטן קאפ אויפן קאסטן, וואס איז נאך אלץ געשטאנען אויפן באגאזש־וועגעלע. דארט זיינען איינגעפאקעוועט געווען זיינע פופצן לייוונטן, געבראכט צו פארקויפן זיי דא — זעט אויס, נאך איין נישט געלייזטע פראמבלעם.
— איך וועל בלייבן מיט שטעפאנען, — האט זיך אנגערופן סאשע. עס האט אויסגעזען ווי א מין סאלידאריטעט־אקט מצד דער נאציאנאלער מינאריטעט אין אונדזער פילמיר־גרופע. סאשע האט גערעדט שטיל, נאר איבערצייגעוודיק: — דער איינציקער קרוב, וואס כ׳האב דא געהאט איז מיט יארן צוריק דערהרגעט געווארן…
וואסיליעוו איז געווען א דארער און א הויכער — א גרויסע מעלה פאר א קינא־אפעראטאר, — האט ער אין דער קורצער רגע אראפגעקוקט אויף יעדן פון אונדז, ווי פילמירט א פאנאראמע פון א געפלעפטן המון.
—… כ׳מיין, יעזוסן… — האט סאשע פארפינקטלעכט, — ער איז דאך דא געקרייציקט געווארן…
אן עפיזאד פונעם פילם: שמריהו לין דערמאנט זיך
זיין ביטערער וויץ האט אונדז אלעמען אומגעקערט צום ניכטערן געפיל פון ווירקלעכקייט. לויט דער קלאסישער טראדיציע פון א פראווינציעלן יידישן טעאטער, וואלטן די אפגענארטע אקטיארן זיך געדארפט איצט ארויפווארפן אויפן דירעקטאר (אין אונדזער פאל — פראדוסער), און אים אנלייגן אין די זייטן. זיינען מיר דאך אנגעקומען אין א לאנד פון נסים. הערט זיך פלוצעם, ווי א שופר מין השמים, דער שיינער באריטאן פון מיין פריינד שמריהו לין.
— בינע אץ וועניט!…
אליין א רומענישער ייד האט שמריהו באגריסט די געסט פון מאלדאווע מיטן זעלבן „ברוכים הבאים‟, נאר אויף דער שפראך פון זייער לאנד. כ׳בין נישט זיכער, צי אפילו שטעפאן סאדאווניקאוו, דער איינציקער אין אונדזער גרופע „מאלדאווישער נאציאנאלער קאדער‟ האט געקענט זיין מאמע־לשון. אבער אין דעם מאמענט און אין דער סיטואציע, ווייט פון דער היים און געלאזט אויף הפקר, האבן די עטלעכע ווערטער אויף דער נייער „מלוכישער שפראך‟ דערווארעמט אונדזערע הערצער, ווי א גוט ביסל מאלדאוויש וויין.
גענויער וועגן שמריהו לין וועל איך דערציילן שפעטער, ווען ער, זיצנדיק אין א קאפע, אנטקעגן דעם בארימטן העברעישן טעאטער „הבימה‟, האט זיך דערמאנט אין זיין קעשענעווער קינדשאפט. איצט, אויסגעהערט מיין קורצן ווידוי, האט ער זיך א רגע פארטראכט, עפעס אויסגעזוכט אין זיין קאפ און עס ארויסגעבראכט אויף א קול:
— מע דארף אנקלינגען צו יצחק קארן, אין ׳בית יהודי בסרביה׳.
המשך קומט

Share this:TwitterFacebookPrintLike this:Like Loading...

Related
 


Tagged: jewsYiddish 
Post navigation


Previous Post
פון אונדזער עזבון: שמואל גארדאן (1909־1998) 

Next Post
דאס יידישע „קול־ישראל‟, וואס האט אויפגעהערט רעדן 



