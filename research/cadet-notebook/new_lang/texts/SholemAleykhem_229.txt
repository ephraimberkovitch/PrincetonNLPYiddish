<body dir=״rtl״ style=׳font־family:״Times New Roman״,Ariel,FreeSerif;׳>
<h1>לכבוד יום־טוב: די געפערלעכע מצה</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
מעשהלעך פאר יידישע קינדער
</p><p></p><p>
אמאל איז געווען א מלך. דער מלך איז געווען א גרויסער און א
שטארקער, נאר ער האט נישט ליב געהאט קיין יידן. האט ער ארויסגע-
געבן אלע מאל אף זיי נייע גזירות, ווי פרעה מלך מצרים.
</p><p></p><p>
איינמאל ― פסח איז דאס געווען ― האבן זיך צונויפגעקליבן בא
אים אין סענאט אלע מיניסטארן און מע האט זיך אוועקגעזעצט טראכטן,
וואס פאר א נייע גזירה זאל מען ארויסגעבן אף די יידן?
</p><p></p><p>
יידן זאלן נישט טארן זיצן אומעטום ― איז שוין דא. יידן זאלן ניט
טארן זיין קיין אפיצירן ― איז שוין דא. יידישע קינדער זאלן נישט
טארן לערנען אין די גימנאזיעס ― איז שוין דא.
</p><p></p><p>
איז איינעם איינגעפאלן, ער זאל ארויסטרעטן קעגן מצה. איז ער
ארויס מיט א מסירה ― אזוי און אזוי. דיינע יידעלעך, אז עס קומט פסח,
באקן זיי אן אף אכט טאג כסדר אזעלכע טרוקענע קיילעכיקע קארזשעק־לעך, וואס מע רופט זיי מצה. ווער ווייס, וואס דאס איז פאר א מין
מאכל! עס וואלט געווען מער ווי רעכט, מע זאל זיי פארבאטן עסן מצה.
</p><p></p><p>
האט זיך דער מלך פארטראכט און האט ארויסגעגעבן א באפויל,
מע זאל אים ברענגען א מצה.
</p><p></p><p>
האט מען זיך צעלאזט איבער דער הויפטשטאט זוכן א יידן, נאר
מע האט נישט געקאנט געפינען קיין יידן. און אז מע האט געפונען א
יידן און געפאדערט פון אים א מצה פארן מלך, האט ער געשווארן, אז
ער עסט נישט קיין מצה. (די יידן האבן פארשטאנען, אז דא מוז זיין א
נייע גזירה).
</p><p></p><p>
קוים מיט צרות, מיט לייד האט מען געפונען א יידן, וואס האט
נישט מורא געהאט אויסצוזאגן, אז ער עסט מצה. און מע האט גענו-
מען בא אים א מצה און מע האט געבראכט די מצה אין סענאט פארן
מלך.
</p><p></p><p>
דערזען די מצה, איז זי דעם מלך געפעלן געווארן, און ער האט זי
פארזוכט און שטיקלעכווייז געגעסן, ביז ער האט זי אויפגעגעסן.
</p><p></p><p>
און אז ער האט זי אויפגעגעסן, האט זיך דער מלך געפילט נישט גוט.
און אלע מאל ערגער און ערגער. און אז ס׳איז אים געווארן גוט שלעכט,
האט מען אראפגעבראכט די בעסטע דאקטוירים מיט די גרעסטע פראפעסארן פון לאנד, און זיי האבן אויסגעפונען, אז באם מלך אין בויך געפינט זיך עפעס א זאך, וואס טוט אים צום טויט.
</p><p></p><p>
האט דער גרעסטער פון די פראפעסארן צוגעלייגט אן אויער צום
מלכס בויך און גענומען זיך צוהערן. הערט ער, ווי עמעצער זינגט
דארטן. רופט ער זיך אן צום מלך: „אדוני קיניג! אויב דו וועסט מיר
דערלויבן, וועל איך זיך דורכריידן מיט דעם, וואס געפינט זיך בא דיר
אין בויך״. זאגט צו אים דער מלך: רייד. רופט זיך אן דער פראפעסאר
צו דעם וואס באם מלך אין בויך: „זאג מיר, ווער ביסטו?״ ענטפערט
אים יענער: „איך בין א ייד״. „וואס טוסטו דא?״ „גארנישט״.
„אפשר וואלסטו ארויס?״ „איך וויל נישט״. „פאר וואס?״ „דאס איז
מיין עסק״. „גייסטו ארויס, באקומסטו א מתנה״. „מיר ווייסן שוין, וואסער א מתנה: מע שיקט מיך ארויס אין פיר און צוואנציק שעה״. „פאר
וואס?״ „דערפאר, וואס איך בין א ייד, און א ייד טאר דא נישט זיין״.
„אבער אז מע וועט דיר צוזאגן, אז דו מעגסט דא זיין?״ „מיר אליין איז
בלאטע; איך וויל, אז אלע יידן זאלן דא מעגן זיין״.
</p><p></p><p>
פונעם דאזיקן שמועס האט דער מלך זיך געפילט זייער נישט גוט.
דער ייד האט גערעדט מיט הענט און מיט פיס און מיט אלע אברים,
און דער מלך האט געמיינט, אז ס׳איז אן עק פון זיין לעבן. האט ער אנגעהויבן בעטן בא די פראפעסארן, זיי זאלן זען מאכן אן עק. רופט זיך אן
דער עלטסטער פון די פראפעסארן צו דעם וואס באם מלך אין בויך:
„דער מלך זאגט דיר צו, אז דו וועסט דא מעגן זיין וויפל דו ווילסט״.
„האב איך דאך געזאגט שוין, אז פאר מיר אליין איז בלאטע; איך וואלט
וועלן, אז אלע יידן זאלן מעגן״. „גוט, אלע יידן וועלן מעגן, אבי גיי־ארויס וואס גיכער. „ווער זאגט דאס?״ „דאס זאגן מיר, דאקטוירים, נאר
אזוי איז דער ווילן פונעם מלך״. „פון וואנען ווייס איך דאס?״ „האסט
דאך געהערט, ווי דער מלך זאגט״. „דער מלך זאגט ― דאס איז נאך אלץ
ווייניק. איצט, אז סע טוט אים וויי, זאגט ער; שפעטער, אז ס׳וועט אים
אויפהערן וויי־טאן, וועט ער זאגן עפעס אנדערש. אזוי ווי פרעה מלך
מצרים״. „וואס זשע ווילסטו?״ „וויל איך, ער זאל עס חתמענען, ארויסגעבן אף פאפיר, דורכפירן דורכן סענאט״...
</p><p></p><p>
און דער ייד, וואס באם מלך אין בויך, האט גענומען אזוי שטארק
ווארפן מיט הענט און מיט פיס, אז דער מלך האט שוין מער נישט געקאנט איבערטראגן די ווייטיקן. האט ער געהייסן, מע זאל צונויפרופן די
מיניסטארן און מע זאל אנשרייבן א פאפיר, צולייגן דעם מלכס חתימה
און דורכפירן דורכן סענאט א נייעם געזעץ, אז יידן מעגן וווינען דא אין
דער קרוינשטאט און אומעטום אינעם גאנצן לאנד פראנק און פריי ―
והכל שריר וקיים.
</p><p></p><p>
און ווי נאר דער ייד האט דאס דערהערט, האט ער זיך געגעבן א
שפאר־ארויס דורכן מינדסטן פינגערל פונעם מלכס לינקער האנט, זיך
פארנייגט פארן גאנצן סענאט און איז גלייך אוועק צו זיינע ברידער
זוכן געשעפט.
</p><p></p><p>
 ניט באוווסט ווען ס׳איז געשריבן.
</p><p></p><p>
(געדרוקט פון אן איבערגעבליבענעם כתב־יד)
</p><p></p>
</body>