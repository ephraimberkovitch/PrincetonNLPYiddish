 
 דער בלוטיקער שפאס: 32: ערב פסח 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צוויי־און־דרייסיקסטע קאפיטל
    
 ע ר ב ־ פ ס ח
    
אין דרויסן האט זיך געשטעלט ערב־פסח.
    
די זון האט געשיינט ערב־פסחדיק. עס האט געשמעקט
ערב־פסחדיק, און די גאנצע יידישע גאס האט אויסגעזען ערב־פסחדיק,
גאר נישט קוקנדיק דערויף, וואס ווי יידיש די גאס זאל ניט זיין,
ווי זי זאל ניט זיין געפאקט מיט אחינו־בני־ישראל, געפינט זי זיך
דאך אין אזא שטאט, ווו ניט יעדער געמלטער קאן האבן די
זכיה איבערצונעכטיקן אין איר א נאכט...
    
אנקוקנדיק די פארדריפעטע הייזלעך, די אפגעריסענע יידן,
די פארשמאדערטע ווייבער, די האלב־נאקעטע קינדער, און
צוהערנדיק זיך צו די קולות מיטן געפילדער, וואס טראנען זיך פון די
הייזער, פון די קלייטן און פון דעם גאנצן קווארטאל ארום און ארום,
קאנט איר זיכער מיינען, אז איר געפינט זיך אין דער רעכטער
הושטשע פונעם רעכטן געדיכטן יידישן תחום, ווו מע ווייסט ניט
פון קיין פאליציע, פון קיין „סטארשי דווארניק״ און פון קיין
„פראוואזשיטעלסטווע״.
    
די אייגענע אויסגעמאטערטע און פארצווייפלטע פנימער פון די
יידן. די אייגענע אויסגעמוטשעטע, צום מיינסטן מעוברתע ווייבער.
די אייגענע שטענדיק־הונגעריקע קינדער. דאס אייגענע יאגעניש און
לויפעניש, וואס דארטן, אין דער געבענטשטער „טשערטא״. דאס
אייגענע רייסעניש און בייסעניש פאר א הארטן גראשן, פאר א
שטיקל טרוקן ברויט, פאר א נאס פארשימלט ווינקל אויף דעם קאפ
אנצושפארן. די אייגענע כף־הא׳עדיקע קרעמלעך, צען־רובלדיקע
קלייטלעך, דריי־רובלדיקע שטעלעכלעך, וואס איין גאט ווייס, מיט
וואס זיי האלטן זיך.
    
איר באגעגנט דא די אייגענע „לופטיקע״ יידן, וואס קוקן
ארויס אויף נסים. די אייגענע ליידיקע יונגעלייט, וואס דרייען זיך
ארום מיט שטעקעלעך אין גאס. די אייגענע פולע ווייבער, וואס
טראנען זיך ארום מיט ליידיקע קאשיקעס. די אייגענע נאקעט־בארוועסע
קינדער, וואס לויפן ארום פוסטע־פאס אויף דער גאס נאר דערפאר,
וואס אין שטוב איז נאס און ענג, און אין דרויסן איז כאטש דא א
הימל, כאטש דא א זון.
    
אפילו די שולן און בתי־מדרשים קאנט איר דא זען די
אייגענע, וואס אומעטום. דאס הייסט: אלטע, פארחושכטע שולן
מיט טונקעלע ווענט פארוויינטע. אויך די חדרים, די אייגענע
פינצטערע חדרים, מיט די אייגענע תלמוד־תורות, וויסטע, קלאגעדיקע,
און מלמדים פארארעמטע, דערשלאגענע ― אלעס, אלעס, ווי דארטן,
נישט געמינערט א האר.
    
און אזוי ווי דארט ערב־פסח, אזוי האט אויך דא אלעס
אויפגעוואכט, אויפגעלעבט, אלעס איז ארויס אויף דער גאס, אלעס
רייניקט זיך, אלעס גרייט זיך, אלעס קאכט און אלעס טומלט, אלעס
שוויבלט און אלעס ווימלט ― ס׳איז ערב־פסח. יידן ריכטן זיך
אויף א גוטן ליבן גאסט, יידן גרייטן זיך אויפנעמען דעם
ליבן גוטן יום־טוב פסח.
    
און אזוי ווי דארט, אזוי קאכט עס אויך דא מער ווי
אומעטום אין די „פאדראדן״. ס׳איז א טארעראם און א גערויש און א
הארמידער, א יאגעניש, א לויפעניש, א שטופעניש. יעדער וויל וואס
פריער ― יידן באקן מצות!
    
מיט די מצות האט זיך שרה שאפירא דאס יאר א ביסל
פארשפעטיקט. און איבער וועמען? איבער איר מאן. דערפאר וואס ער
איז א שאפירא, פון די אמתע, פון די סלאוויטער שאפיראס, שטייט
אים ניט אן, אז זיינע מצות זאל מען באקן ניט אויפן ערשטן
אויוון. און שרה אליין וויל אויך דאס אייגענע. פונדעסטוועגן עסט
זי אים די גאל:
    
― ער גלייכט זיך צו שלמה פאמיליאנט. נישטא ערגער, ווי אז
מע וויל כבוד און מע האט נישט מיט וואס! ממה־נפשך, ביסט דו
אן ארעמאן, טא שווייג כאטש, ווי זאגט ער: „נעכיי ליכא טיכא [нехай тихо лихо: זאל זיין שטיל בארימט]״...
    
― הקיצור, וואס ווילסט דו? ― איז שוין דוד ארויס פון די
כלים. ― ווילסט באקן מצות, באק מצות!
    
שרה וועט אים אבער אזוי גיך ניט אפטרעטן דעם וועג, ניין!
    
― וואס הייסט, באק מצות? ווילסט דאך, אויפן ערשטן
אויוון זאל מען דיר באקן די מצות!
    
דוד ווארפט א קוק אויף דער טאכטער ווי אלע מאל, ווען שרה
דערגייט אים די יאר, און בעטי קומט אים צו הילף:
    
― מאמע! טאמער וואלט טאקע געווען גענוג צו רעדן פון די
מצות? פון נאך פורים אן הערט מען דא נאר מצות, מצות און מצות!...
    
און אט אזוי האט מען א וואך דורכאנאנד געהערט אין שטוב
רעדן „מצות־מצות! מצות־מצות!״ אזוי, אז דער קווארטיראנט האט
זיך אויך פאראינטערעסירט מיט די מצות.
    
אז יידן עסן פסח אזא מאכל, וואס הייסט מצות („מאצא״) ―
דאס האט ער געוווסט שוין פון לאנג. נאר וואס דאס איז פאר א
מאכל און ווי אזוי עסט מען עס ― דאס האט ער  ג ע וו א ל ט וויסן.
    
אויך האט ער געוואלט וויסן נאך א זאך ― און דאס האט אים
אינטערעסירט אם מערסטן: ער האט שוין פון לאנג אן געהערט,
ער האט געלייענט (ער געדענקט שוין ניט ווו), אז אין דער
דאזיקער „מאצא״ ווערט ביי יידן אריינגעטאן בלוט, קריסטלעך בלוט...
    
פארשטייט זיך, אז ער אליין האט ווינציק וואס געגלויבט אין
דעם פיזמון. עס האט אים נאר אינטערעסירט צו דערגיין דעם שכל
פון וואנען נעמען זיך אזעלכע פיזמונות?
    
פרעגן ביי עמיצן פון זיינע חברים, האט ער זיך געשעמט.
רעדן דערפון מיט שאפיראן ― איז גאר אוממעגלעך. א משוגענער! ער
קאן אייך פאר אזא זאך אפבאדן, מאכן מיט דער בלאטע גלייך.
והראיה: אט דא, אז ס׳האט זיך געטראפן די מעשה מיט קירילעכעס
זונדל וואלאדקע, מע האט אים געפונען א געהרגעטן, האט
ראבינאוויטש אין א פאר טעג ארום געהאט געלייענט אין אן ארטיק
בלאט, אז מע שמועס אין שטאט, אז ס׳איז א סברה, אז געהרגעט
האבן דעם וואלאדקען די ארטיקע יידן, אויפגעטרענט די אדערן
און אויסגעצאפט פון אים לעבעדיקערהייט דאס גאנצע בלוט צוליב
זייער „מאצא״, וואס זיי דארפן באלד באקן אויף פסח...
    
איבערגעלייענט דאס דאזיקע נייעס האט דער קווארטיראנט הויך,
אויף א קול, ביים טיש זיצנדיק. ער האט אבער נאך נישט געענדיקט
אינגאנצן דאס איבערצולייענען, אז דוד שפירא טוט ניט א
רייס ארויס ביי אים דאס בלאט פון די הענט, גיט אויף דעם א
שפיי אן און א ווארף ארויס גלייך דורכן פענצטער.
    
― משוגע מיינע שונאים?! ― איז אויף אים אנגעפאלן שרה, ―
צי חסר־דעה? צי וועלכע גוטע יאר?
    
― א מיצווה! ― האט זיך דוד פארענטפערט. ― למאי זאל א ייד
לייענען אזעלכע בלעטלעך, וואס קאנען אויסטראכטן אזא פאסקודסטווע?
    
אויף מארגן האט שוין אונדזער ראבינאוויטש געזוכט צו קויפן
דאס דאזיקע בלאט, און בסוד, זען, וואס שרייבט מען דארטן
וועגן וואלאדקעס משונהדיקן טויט.
    
אינווייניק ביי זיך האט ער אפילו גאנץ גוט געוווסט, וועמענס
ארבעט דאס איז. באלד ווי וואלאדקע איז פארשווונדן געווארן,
האט ער גלייך געזאגט, אז אים האט באשטאט זיין שטיפטאטע, וואס
האט שוין לאנג געוואלט פונעם קינד פטור ווערן. ראבינאוויטש האט
אים אליין אמאל ארויסגענומען א האלב־טויטן פונעם פאטערס הענט.
א ווונדער איז אים נאר געווען, וואס האט ער אים נאך באדארפט
אזוי משונה־ווילד צושניידן און צעבראקן? צו וואס האט ער אים
אזוי באדארפט צעשטעכן? ניין און פערציק שטעך האט מען
איבערגעציילט ביי אים אויפן לייב! אזוי שרייבן די צייטונגען. צו וואס
איז עפעס גראד נ יי ן  א ו ן  פ ע ר צ י ק ? וואס פאר א מספר?
    
אצינד איז גרינג צו פארשטיין, פארוואס אונדזער העלד האט
זיך אזוי פאראינטערעסירט מיט דער מצה, געוואלט זיין דערביי,
זען, ווי יידן באקן מצות...
    
― איך האב נאך קיינמאל ניט געזען, ווי מע באקט „מאצא״, ―
האט ער זיך מודה געווען פאר דער בעל־הביתטע.
    
― ערשטנס, ניט,,מאצא״,― האט אים שרה אויסגעבעסערט, ―
אויף גוייש הייסט עס „מאצא״, און אויף אונדזער לשון, אויף יידיש,
הייסט עס מצות... איז איינמאל אוועק. און צווייטנס, אויב איר
ווילט זען, ווי מע באקט מצות, זייט זיך מטריח מיט מיר
מארגן־איבערמארגן אין „פאדראד״ אריין, וועט איר זען, ווי מען באקט
מצות. נאר וואס דען? איך דארף אייך זאגן פריער, מע וועט אייך
ניט לאזן שטיין אזוי און קוקן אן א שום ארבעט. און אייך אליין
וועט ניט זיין אנגענעם שטיין צונויפגעלייגט די הענט, בעת אלע
ארבעטן. איר וועט אויך מוזן עפעס טאן. איר וועט מוזן העלפן.
    
ראבינאוויטש האט זיך אזש געוואלט גיין טאנצן פאר פרייד:
    
― העלפן באקן מאצא? אך!
    
― ניט „מאצא״, נאר מצות! ― פארריכט אים נאך א מאל שרה. ―
טויזנט מאל האב איך אייך געזאגט, איר זאלט ניט האבן קיין
טבע רעדן ווי א גוי...
    
― נו, כאראשא (хорошо: גוט), מצות, מצות. וואס־זשע דארף איך דארטן טאן?
    
― מע וועט אייך שוין זאגן, וואס צו טאן, ― זאגט שרה
שאפירא, און איר געפעלט דער געדאנק, ווי אזוי איר קווארטיראנט,
א סטודענט, א מעדאליסט און א מיליאנער, וועט זיך אוועקשטעלן מיט
אלע ארעמע יידן, ווייבער און מיידלעך, און וועט העלפן ―
כא־כא־כא!...
    
שרה ווערט צעשמאלצן פאר געלעכטער.
    
― וואס איז אויף דיר פלוצעם אזא געלעכטער, מאמע? ― פרעגט
זי בעטי, אריינקומענדיק פון צווייטן חדר מיט א שיינענדיק פנים,
אויך גרייט אויף צו לאכן. לאכנדיק גיט איר שרה איבער די
השגה פונעם קווארטיראנט, וואס וויל זיין ביי די מצות באקן און
אליין אויך העלפן ― כא־כא־כא!
    
― נו, וואס־זשע איז? ― זאגט צו איר בעטי אויף רוסיש. ―
איך וויל אויך זיין ביי די מצות באקן, דארט איז, זאגט מען,
פריילעך.
    
― און איך אויך! ― רופט זיך אפ דער קליינער גימנאזיסט
סיאמקע און לייגט שוין צונויף זיינע ביכלעך מיט די פאפירן מיטן
גאנצן קלאפער־געצייג. ער ווייסט נאך ניט אקוראט וואס און ווען, נאר
דערהערט, אז דער לערער גייט און די שוועסטער גייט, וויל ער
אויך. דאס רופט ארויס ביי די גרויסע א פרישן געלעכטער.
    
― כאראשא! דו אויך, דו אויך, ― זאגט אים צו ראבינאוויטש
און קוקט מיט דאנקבארקייט און מיט ליבשאפט אויף בעטין דערפאר,
וואס זי פארשטייט אים אן ווערטער.
    
 דאס דריי־און־דרייסיקסטע קאפיטל
    
 מ צ ה
    
איצטיקס מאל האט דוד אויסגעפירט. ער האט געפועלט ביי
זיין ווייב, אז זיינע מצות זאל מען באקן, אפילו שוין שפעטלעך,
נאר אויפן ערשטן אויוון. עס שטייט אים ניט אן, אז מע
זאל זיין מצה באקן גלייך מיט אלע ארעמע לייט. שרה האט אים
אפילו געפרוווט איבערשפארן מיט גוטע רייד:
    
― משוגענער לעקיש וואס דו ביסט! סאווולע! עקשן!
קוריערסקי פאיעזד! איז דען ניט אלץ איינס, אויפן ערשטן אויוון, אויפן
לעצטן אויוון? מצה איז מצה...
    
עס האט ניט געהאלפן קיין זאך. ער, אז ער שפארט זיך
איין, איז פארפאלן. א שאפירא! פון די אמתע, פון די
סלאוויטער ― מע זאל נאר באהיט ווערן!...
    
פונדעסטוועגן איז שרה אליין אויך געווען צופרידן, וואס
ס׳האט זיך אזוי געמאכט; לאזן איר ווייבער מקנא זיין. מישטיינס
געזאגט, אז ס׳איז ניטא אויף עפעס אנדערש מקנא צו זיין, לאז
כאטש זיין אויף דעם.
    
קאיאר האט זיך שרה שאפירא געפעדערט, געדונגען א פור אויף
אפצופירן דאס זעקל מעל אין פאדראד אריין, ארויסבאגלייט
סיאמקען מיט זיין אנבייסן אין גימנאזיע, אכטונג געגעבן, ער זאל
ניט פארקנייטשן דאס דאוונען (א מעדאל איז א מעדאל, נאר דאוונען
דארף מען!), און זי איז שוין גרייט געווען זיך אויפזעצן פארן אין
פאדראד אריין, זי טוט א קוק ― די טאכטער מיטן קווארטיראנט
שטייען גרייט אנגעטאן ― זיי פארן אויך.
    
― משוגע מיינע שונאים? צי חסר־דעה? צי, חלילה, גערירט? ―
 
 