 כ׳האב זיך אוודאי אין גאנצן נישט געריכט אז ס׳וועט אויסברעכן א מגפה און ווי שטארק דאס וועט ווירקן אויף די פארשידענע אספעקטן פון מיין לעבן — ווי א ייד, ווי אן אקאדעמיקער און ווי א מוזיקער. מיר אלע האבן געמוזט זיך צופאסן צו א נייעם לעבן אנליין, נייע אופנים פון זיך פארבינדן מיט מענטשן — און אפט מאל, אנטופלעקן אונדזערע אמתע מיינונגען. 
 במשך פונעם יאר האב איך זיך אויך דערוווסט וועגן א גאר אנדערן אופן זיך צו אידענטפיצירן ווי א ייד: דורכן שפאקטיוו פון דער יידישער שפראך און קולטור. א סך יונגע לייט וואס זענען, ווי איך, דערצויגן געווארן אין די היברו־סקולס פון דער רעפארם־באוועגונג, האבן זיך דערווייטערט דערפון, זעענדיק איר אסימילאטארישן, יעקישן כאראקטער און איר פעסטן פאקוס אויף ציוניזם. 
 אזא דערווייטערונג מיינט אבער נישט אז מיר האבן אפגעווארפן אונדזער יידישקייט. פארקערט, אין די קרייזן פון מיינע עלטערן האט דאס ווארט „סעקולער‟ נישט באטייט סתם נישט־רעליגיעז, נאר דווקא גוייש; מיט אנדערע ווערטער — דאס שטארק אידענטפיצירן זיך מיט דער קריסטלעך־אמעריקאנער קולטור. ערשט מיט יארן שפעטער האב איך זיך דערוווסט א פאזיטיוון טייטש פונעם ווארט „סעקולער‟, ווען איך האב שטודירט די געשיכטע פונעם יידישן ארבעטער בונד און זיין איבערגעגעבנקייט צו סעקולאריזם, יידישיזם און „דאיקייט‟. 
 אויף אן אומדירעקטן אופן האט מען אונדז אין היברו סקול אויך געלערנט אז די חסידים און נטורי־קרתא זענען פאנאטיקער. מע האט אונדז קיין מאל נישט געלערנט וועגן דער גרינדונג פון דער חסידישער באוועגונג און דווקא ווי רעוואלוציאנעריש און פאלקיש דאס איז געווען. מע האט מיך און מיינע מיט־תלמידים פארשפארט אין א גראען ווינקל, און אונדז גארנישט דערציילט וועגן דער פארשידנארטיקער געשיכטע און קולטור פון די יידן אין מיזרח־אייראפע. 
 דערפאר ווילן א סך פון אונדז היינט זיך ווידער פארבינדן מיט יענע ווארצלען וואס זענען כמעט אין גאנצן פארוויאנעט געווארן, אפגעזונדערט פונעם הויפטשטראם. 
 דעם פארגאנגענעם מיי האט דער טאטע מיר פארגעלייגט פארן פון מיין דירה אין סאמערוויל, מאסאטשוסעטס, קיין ניו־יארק צו זען מיינע באבעס און זיידעס לכבוד מוטערסטאג. על־פי־צופאל האבן באבע־זיידע סיי פונעם טאטנס צד, סיי פון דער מאמעס, לעצטנס זיך איבערגעצויגן אין דער זעלבער געגנט אין וועסטשעסטער, ניו־יארק און מיין עלטערער מיטקינד, דזשולס, איז אויך געקומען. צום ערשטן מאל אין מער ווי א יאר האב איך הנאה געהאט פון טיפישע משפחה־מאלצייטן און מע האט טאקע א סך גערעדט וועגן אונדזער משפחה־געשיכטע. 
 ווי ס׳האט זיך ארויסגעוויזן האט דזשולס געהאט פונקט אזוי פיל חשק ווי איך צו הערן וועגן די איבערלעבונגען פון אונדזערע באבע־זיידעס און עלטער־באבע־זיידעס, און בפרט וועגן דער קולטור און פאליטיק פונעם תחום־המושב אין צארישן רוסלאנד, וואס איז הונדערטער יארן לאנג געווען אונדזער היים. 
 מיר האבן זיך אויך ביידע אנגעכאפט אינעם געדאנק אז מיר ווילן זיך לערנען דאס לשון פון אונדזערע אבות, יידיש. אונדזער 91־יאריקער זיידע פרעד, איז פארחידושט געווארן דערפון און אונדז געזאגט אז מיט יארן צוריק האט א קרוב אוועקגעשאנקען דעם יידישן ביכער־צענטער אין אמהערסט, מאסאטשוסעטס א מחזור וואס האט באלאנגט צו זיין אייגענעם זיידן (מיין עלטער־עלטער־זיידן), נייטען כהן . 
 נייטען כהנס געסבוירענער נאמען איז געווען נחום אכיטאוויטש. דורך מיין אייגענער גענעאלאגישער פארשארבעט האב איך אויסגעפונען אז נייטען איז געבוירן געווארן אינעם שטעטל יעזנע, היינט באקאנט ווי יעזנאס, ליטע. פרעד האט ווארעמע זכרונות פון זיין זיידן ווייל מיט זיין אייגענער מאמען האט ער געהאט אן אנגעשטרענגטע באציונג און מיטן טאטן האט ער בכלל נישט געהאט קיין פארבינדונג, האט זיין זיידע נייטען זיך באצויגן צו אים ממש ווי א טאטן. הגם נייטען איז געשטארבן מיט 72 יאר צוריק האב איך אנגעהויבן פילן ווי עס שאפט זיך א בונד צווישן מיר מיט אים, סיי דורך מיין זיידע פרעד, סיי דורך דעם אלטן מחזור. 
 מיין עלטער־עלטער־זיידע, נחום אכיטאוויטש, איז געווארן נייטען כהן דא אין אמעריקע 
 ערשט דעמאלט האב איך אפגעמאכט ביי זיך אז איך מוז אויסזוכן יענעם מחזור. מיין חברטע, שרה, האט פארגעלייגט איך זאל שיקן א בליצבריוו דעם ביבליאגראף און בילדונג־דירעקטאר פונעם יידישן ביכער־צענטער, דוד מאזאווער. מיט בלויז 11 מינוט שפעטער האט מאזאווער מיר געענטפערט אז ער וועט בכבוד־גדול גיין זוכן דעם מחזור פון מיין עלטער־עלטער־זיידן. מיט צוויי טעג שפעטער האט ער מיר געלאזט וויסן אז איינע פון די ביליבאטעקערינס האט עס טאקע געפונען! 
 דער שער־בלאט פונעם עלטער־עלטער־זיידנס שבועות־מחזור, וואס איז ארויס אין ווילנע אין 1895 
 ווי ס׳האט זיך ארויסגעוויזן איז דאס געווען א שבועות־מחזור, וואס איז ארויסגעלאזט געווארן אין 1894־1895 דורכן אנגעזעענעם ווילנער פארלאג, „ראזענקראנץ און שריפטזעצער‟. ס׳איז אינטערעסאנט צו באמערקן, אז מיין ערשטן בריוו מאזאווערן האב איך טאקע געשריבן פונקט נאך דעם ווי שבועות האט זיך געענדיקט. 
 נאך איידער מיין עלטער־עלטער־זיידנס מחזור איז אנגעקומען צו מיר אהיים האב איך שוין באשלאסן אז איבעראיאר שבועות וועל איך אים מיטברענגען אין שיל אריין, און אזוי וועט ער ווידער אויפגעלעבט ווערן. 
