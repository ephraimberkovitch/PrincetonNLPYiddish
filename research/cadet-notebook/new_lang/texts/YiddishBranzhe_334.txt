

די געשיכטע פון יידן אין בעמען און מערן (2) 



 by באריס סאנדלער 
February 1, 2019February 2, 2019 Filed under:
געשיכטע 

מיכאל דונאיעווסקי
צווייטער קאפיטל
דער מצב פון יידן ארום דעם ערשטן קרייצצוג
דער מצב פון די יידן אין בעמען און מערן איז געווען ביז דעם ערשטן קרייצצוג, קען מען זאגן, גאר פאזיטיוו. ס׳קען זיין צוליב דעם, ווייל ער איז כמעט ניט געווען רעגלאמענטירט.
ווי ווייט מיר ווייסן, זיינען די פריערדיקע געזעצן פאר פרעמדע תושבים אין בעמען געווען באשטעטיקט פונעם מלך ווראטיסלאוו דעם צווייטן (1061־1092) סוף 11טן י״ה, ווו ער האט געגעבן דאס רעכט פארן פראגער דייטשישן יישוב.
די שוואכע פאליטישע באשיצונג פון יידישע תושבים האט זיך בולט אטפלעקט בעת די קרייצצוגן. לכתחילה איז זייער צוועק געווען צו באפרייען ישוס קבר אין ארץ־ישראל פון די מוכאמעדאנערישע הענט. אבער שוין אין דער צייט פונעם ערשטן קרייצצוג זיינען געשען רציחות און פאגראמען אויף כמעט אלע יידישע קהילות, ווו די קרייצטרעגער זיינען אדורך. די סיבה דערצו איז געווען א טריוויאלע; ס׳האט זיך צווישן זיי פארשפרייט א מיינונג, אז ס׳איז ניט כדאי צו פארן אזוי ווייט, אזש קיין פאלעסטינע, ווען ישוס רוצחים זיינען דא נאענט פון זייער היים. אפט מאל האט מען געקאנט הערן: צו הרגנען לכל־הפחות איין ייד דארף מען נישט פארן קיין פאלעסטינע. האט זיך דאס יידישע בלוט געגאסן אין אייראפע.
הענריך דער פערטער
ווען דער קיסר פון דייטשישער אימפעריע הענריך דער פערטער, וואס איז אין יענער צייט געווען אין איטאליע, האט זיך אומגעקערט אהיים, האט ער געהייסן געהעריק צו פארשן דעם ענין, און דערלויבט די בגוואלד געשמאדטע יידן זיך אומקערן צו יהדות.
פון דעם טשעכישן מיטלאלטערלעכן קראניקער קאסמא ווייסן מיר, אז דער ערשטער קרייצצוג איז געווען פאר יידן א חורבן, דער עיקר, אין בעמען (פראג) און מערן (א יידישער יישוב אין ברין). אין יאר 1096 איז אין פראג פארגעקומען א שרעקלעכער פאגראם. ווי א רעזולטאט דערפון איז פארשווונדן געווארן איינער פון די פראגער יידישע יישובים. די קרייצטרעגער האבן געצווונגען די יידן זיך צו שמדן — „שמד צי טויט‟ — אויפן סמך פון דעם דעוויז האבן זיי געהרגעט די, וועלכע האבן ניט מסכים געווען זיך צו שמדן. זיי האבן גערויבט און געגנבעט, און אפילו פארכאפט די יידן אין קנעכטשאפט. קיינער האט די יידן ניט געהאלפן; געשוויגן האבן כמעט אלע, א חוץ עטלעכע בישאפן. ס׳איז אבער וויכטיק צו באטאנען, אז מיט א שווייגנדיקער הסכמה פונעם קיסר הענריך דער פערטער, האבן די יידן זיך קעגנגעשטעל און געטייט ארום 200 פאגראמשטשיקעס.
אין יאר 1096 איז די שינאה פון די קרייצטרעגער אין פראג געפאלן אויף א פרוכטבארן באדן. ווען די קרייצטרעגער האבן זיך נאך צוויי טעג ראבעווען און הרגענען צוריקגעצויגן און די געשמדטע יידן האבן זיך געוואלט אומקערן צו זייער יידישער אמונה, האבן זיי געמוזט אויסשטיין א סך צרות פון דער גויישער סביבה און מלוכה־אמטן. דער קיסר פון דער דייטשישער אימפעריע, הענריך דער פערטער, האט טאקע דערלויבט די יידן זיך אומקערן צום יידישן גלויבן, אבער דער טשעכישער מלך ברעטיסלאוו האט אויפגענומען זייער שמד ווי גאטס ווילן, וואס איז אוממעגלעך צו ענדערן.
די מורא פאר א נייעם פאגראם האט געטריבן די יידן פון בעמען צו אנטלויפן בסוד. געווען אפילו אזעלכע, וואס האבן זיך אנגעהויבן אריבערציען קיין פוילן, אונגערן און מסתמא אויך אין מערן. דאס איז געווארן א תירוץ פארן טשעכישן מלך אנצופאלן אויף יידן אן רחמנות. ברעטיסלאווס זעלנער זיינען אנגעפאלן אויף יידישע הייזער אין פראג אין 1098, אפגענומען אלץ, וואס ס׳האט געהאט א ווערט און איבערגעלאזט נאר ווייץ, אז יידן זאלן אין גאנצן ניט אויסגיין פאר הונגער… דער קראניקער קאסמא שרייבט וועגן יענע רציחות: „א, וויפל געלט האט מען אין יענעם טאג, נעבעך, אפגענומען ביי יידן. אזוי פיל פארמעגן איז ניט געווען אפילו אין דער פארברענטער טרויע!‟ ער האט אויך פארשריבן ברעטיסלאווס ארגומענטן פאר דער קאנפיסקאציע:
דער קראניקער קאסמא
„דאס פארמעג פון יידן געהערט זיי ניט (ניט געקוקט דערויף, וואס אין יענע צייטן זיינען די יידן נאך געווען פריי). עס געהערט צום לאנד, ווו זיי האבן דאס פארמעגן געשאפן…‟
מיט אנדערע ווערטער — צום מלך! פונעם 13טן י״ה איז די דאזיקע שטעלונג אריין אין קאדעקס פון געזעצן.
וואס ס׳איז טשיקאווע: די דאזיקע שטעלונג איז פארשפרייט צווישן ניט ווייניק ניט־יידן אין אייראפע ביז היינט צו טאג, אבער מיט איין אונטערשייד, אז דאס מאראלישע רעכט צו פאראייגענען דאס יידישע פארמעגן האט דאס פאלק, צווישן וועלכן די יידן לעבן.
אויך בעת די שפעטערדיקע קרייצצוגן, ניט געקוקט אויף די פארווערן און ווארענונגען פון קריסטלעכע רעליגיעזע און וועלטלעכע אויטאריטעטן, האט מען די יידן ווייטער געהרגעט און געצווונגען צום שמד. די אידעישע מאטיווירונג פאר פאגראמען קעגן יידן אין 12טן און 13טן יארהונדערט האט זיך צעשפרייט אויף נייע טענות און באשולדיקונגען, דהיינו: אויסער דער טראדיציאנעלער פאלשער באשולדיקונג אין ישוס טויט און אז די יידן זיינען דער מקור פון דער שווארצער מגיפה, און סמען אפ די ברונעמס צי קריסטלעכע מענטשן גופא, — האבן זיך צוגעגעבן נייע פאלשע באשולדיקונגען. די יידן זיינען געווען באשולדיקט אין מחלל זיין פון „האסטיע‟ (אזא מין ביסקוויט, וואס סימבאליזירט ישוס לייב אין א קאטוילישער תפילה), אין באשמוציקן די סימבאלן פון קריסטלעכן גלויבן, אין עלילת־דם…
ניט געקוקט אויף דעם, אז קעגן די דאזיקע פאלשע באשולדיקונגען זיינען במשך פון הונדערטער יארן ארויסגעטראטן ניט ווינציק קריסטלעכע טעאלאגן און אפילו אייניקע פויפסן (אפיציעל האט עס געמאכט דער פויפס אינאצענט דער פערטער), זענען זיי ממשיך צו עקזיסטירן בסוד צי אפנטלעך ביזן היינטיקן טאג.

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
פון אונדזער עזבון: שיקע דריז (1908־1971) 

Next Post
די אפגעשטויסענע (4) 



