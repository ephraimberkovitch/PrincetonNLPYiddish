 
 מאטל פייסי דעם חזנס: 1\. 3: וואס וועט זיין פון מיר ? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
וואס וועט זיין פון מיר?
  
――――
  
― א. ―
    
 אנו, טרעפט, ווו איז דער גן־עדן? איר וועט נישט טרעפן. ווייסט
איר פאר וואס? ווייל בא איטלעכן איז ער אף אן אנדער ארט. למשל,
די מאמע זאגט, אז דער גן־עדן איז דארטן, ווו מיין טאטע, פייסי דער
חזן, געפינט זיך. דארטן, זאגט זי, געפינען זיך אלע ערלעכע נשמות,
וואס זיינען נעבעך אפגעקומען אף דער וועלט; דערפאר וואס זיי האבן
ניט די וועלט, קומט זיי יענע וועלט. דאס איז דאך קלאר, ווי דער טאג.
דער בעסטער באווייז איז טאקע דער טאטע מיינער. ווארעם ווו דען
זאל ער זיין, אז ניט אין גן־עדן? קארג האט ער זיך אנגעמוטשעט
אף דער וועלט?... אזוי זאגט די מאמע מיינע און ווישט זיך בשעת
מעשה די אויגן, ווי איר שטייגער איז, אז זי רעדט פונעם טאטן. פרעגט־זשע אבער בא מיינע חברים, וועלן זיי אייך דערציילן מעשיות, אז דער
גן־עדן געפינט זיך ערגעץ אף א בארג פון סאמע קרישטאל, הויך ביזן
הימל. יינגלעך לויפן דארט ארום פראנק און פריי, לערנען לערנט מען
ניט, נאר מע באדט זיך גאנצע טעג אין מילך און מע עסט האניק מיט
פולע הויפנס. זייט איר שוין פארטיק? קומט צו גיין א ייד אן איינבינדער און טוט זיך א זאג, אז דער אמתער גן־עדן איז גאר פרייטיק
אין באד. איך האב עס אליין געהערט פון אונדזער שכנהס מאן, משה
דעם איינבינדער, איך זאל אזוי הערן אלדאס גוטס! היינט גייט דערגייט אן עק! מע זאל, א שטייגער, פרעגן מיך, וואלט איך געזאגט,
אז דער גן־עדן ― דאס איז מנשה דעם רופאס גארטן. זינט איר לעבט,
האט איר נאך אזא גארטן ניט געזען. דאס איז דער איינציקער גארטן
נישט נאר אף אונדזער גאס, נישט נאר בא אונדז אין שטאט, ― איך
האב מורא, אז אף דער גאנצער וועלט איז נישטא נאך אזא גארטן.
נישט געווען און סע וועט נישט זיין! דאס וועלן אייך אלע זאגן. וואס
ווילט איר, זאל איך אייך באשרייבן פריער: מנשה דעם רופא מיט
זיין ווייב מנשהכע די רופאטע? צי איך זאל אייך מאלן פריער דעם
גן־עדן, מיין איך דעם גארטן זייערן? איך רעכן, אז פריער פון אלץ זאל
איך אייך דערציילן פון מנשהן מיט מנשהכען. זיי זיינען דאך די
באלעבאטים, קומט זיי פריער דער כבוד.
  
― ב. ―
    
מנשה דער רופא טראגט סיי ווינטער סיי זומער א הענג־קאלנער.
ער טוט נאך דעם שווארצן דאקטער. איין אויג האט ער א קליינס, און
דאס מויל איז אים, ניט אין מיין מאס, א ביסל אף א זייט. דאס הייסט,
ניט אביסל, נאר א סך, טאקע גאר א סך. פון א ווינטל איז דאס אים
געקומען. אזוי זאגט מנשה דער רופא אליין. איך פארשטיי נישט,
ווי אזוי ווערט דאס פון א ווינטל דאס גאנצע מויל אף א זייט? וויפל
ווינטן, גרויסע און קליינע, בין איך, א שטייגער, אויסגעשטאנען אין
מיין לעבן! דער גאנצער קאפ וואלט שוין אצינד באדארפט זיין בא
מיר פון יענער זייט פלייצעס. איך רעכן, אז ס׳איז נאר א רגילות, וויאזוי מע געוויינט זיך איין. אט, למשל, פאראן בא מיר א חבר בערל,
פינטלט ער מיט די אויגן. נאך א חבר האב איך, וועלוול, זופט ער
לאקשן מיט יויך ווען ער רעדט. אלצדינג אף דער וועלט איז א רגילות. און כאטש דאס מויל איז אים אף א זייט, פונדעסטוועגן מאכט
מנשה בעסער פון אלע דאקטוירים. ערשטנס, איז ער בא זיך ניט אזא
פריץ, ווי אנדערע דאקטוירים. אז מע רופט אים, קומט ער באלד צו
לויפן א פארשוויצטער. און צווייטנס, איז בא אים נישט קיין מאדע
שרייבן רעצעפטן. רפואות מאכט ער אליין. אנומלטן האט מיך א כאפ
געטאן א מין שטעכעניש מיט א קעלט, מיט א ציטערניש (אפנים, פון
צופיל ליגן אין טייך?), איז די מאמע באלד אוועקגעלאפן און האט
אראפגעבראכט מנשה דעם רופא. האט ער מיך באטראכט און א זאג
געטאן מיטן קרומען מויל צו דער מאמען:
    
― איר האט זיך ניט וואס צו שרעקן. ס׳איז א געלעכטער. דער
שייגעץ האט זיך צוגעקילט די לונג.
    
און מיט די ווערטער נעמט ער ארויס פון קעשענע א בלוי פלעשעלע און שיט אויס אין זעקס שטיקלעך פאפיר עפעס א ווייסע זאך.
דאס ווערט אנגערופן „פראשקעס״. איין פראשעק הייסט ער מיר, איך
זאל אייננעמען באלד. דריי איך מיך און קנייטש מיך אף אלע זייטן.
דאס הארץ זאגט מיר, אז עס דארף זיין ביטער, ווי דער טויט. כך הוה.
איך האב דאך טאקע געטראפן! ביטער צו ביטער איז ניט גלייך.
פרישע קארע פון קליינע ביימעלעך האט איר אמאל פארזוכט? אט
אזא טעם האבן זיינע פראשקעס. איר זאלט האבן א כלל: וויבאלד
פראשקעס, מוזן זיי זיין ביטער. עס האט מיר ניט געהאלפן קיין שום
רבונו־של־עולם. איך האב דעם פראשעק איינגענומען און געזען זיך
מיטן טויט... די איבעריקע פינף פראשקעס, האט ער אנגעזאגט דער
מאמען, זאל איך אייננעמען אלע צוויי שעה א פראשעק. געפונען א
בעלן אף אייננעמען גאל! די מאמע האט זיך נאר אפגעקערעוועט אף
א מינוט, געגאנגען אנזאגן מיין ברודער אליהו, אז איך בין קראנק, האב
איך אלע פינף פראשקעס אויסגעשאטן אין פאמעניצע און אנגעשאטן
אין די פאפירלעך א ביסל מעל. א גוט שטיקל ארבעט האט אף זיך
געהאט די מאמע: אלע צוויי שעה האט זי געמוזט לויפן צו אונדזער
שכנה פעסיע קוקן אפן זייגער. נאך יעדן פראשעק, וואס איך האב
איינגענומען, האט זי באמערקט, אז עס ווערט מיר בעסער. נאך דעם
זעקסטן פראשעק בין איך אויפגעשטאנען א געזונטער מענטש.
    
― אט דאס הייסט א דאקטער! ― האט זי געזאגט און נישט
געלאזט מיך גיין אין חדר, געהאלטן א גאנצן טאג אין שטוב און געגעבן
מיר זיסן טיי מיט ווייסער בולקע.
    
― מנשה איז מער דאקטער פון אלע דאקטוירים, געבן זאל אים
גאט געזונט און א סך יארן! ער האט אזעלכע פראשקעס, וואס זיינען
מחיה מתים, מאכן פון טויט לעבעדיק...
    
אזוי האט זיך די מאמע נאכדעם בארימט פאר דער גאנצער וועלט,
בשעת־מעשה זיך געווישט די אויגן, ווי איר שטייגער איז.
― ג ―
    
מנשה דעם רופאס ווייב רופט מען אף איר מאנס נאמען: „מנשהכע
די רופאטע״. זי איז א טרפה יידענע. אזוי זאגן אלע. ווייסט איר,
פארוואס? ווייל זי איז א רשעטע. א פנים האט זי, ווי אף צו־להכעיס,
א מאנצבילשן, א קול פון א מאנצביל, טראגט מאנצבילשע שטיוול און
אז זי רעדט, דאכט זיך אייך אויס, אז זי בייזערט זיך. זי האט א שיינעם שם אף דער וועלט. זינט זי לעבט, האט נאך קיין ארעמאן בא
איר קיין שטיקל ברויט ניט אויפגעגעסן. און א שטוב איז בא איר
פון כל טוב. בא איר קאנט איר געפינען איינגעמאכטסן פון פאר־א־יארן,
פון פאר דריי יארן און פון פאר צען יארן. וואס דארף זי, למשל, אזוי
פיל איינגעמאכטס? פרעגט זי, א שטייגער, ווייס זי אליין ניט. אט
אזא טבע איז בא איר. א פארפאלענע זאך, איר וועט זי שוין נישט
איבערמאכן. זי ווייס, אז עס קומט דער זומער, האלט זי אין איין
פרעגלען איינגעמאכטס. איר מיינט, זי פרעגלט אף קוילן? ווער־וואס? זי קאן באשטיין אף שטעכעלקעס, שישקעס, אפגעפאלענע
בלעטלעך. זי מאכט אן אזא רויך אף דער גאנצער גאס, אז מע קאן
דערשטיקט ווערן. טאמער וועט זיך אייך מאכן אמאל קומען צו אונדז
זומער־צייט און איך וועט דערפילן א רויך פון „סמאלינע״, זאלט איר
זיך נישט שרעקן, ס׳איז ניט קיין שרפה. דאס פרעגלט מנשהכע די
רופאטע איינגעמאכטס, אליין, מיט אירע אייגענע הענט, פון אירע אייגענע פירות, אין איר אייגענעם גארטן. און אט אזוי קומען מיר צו
צום גארטן, וואס כ׳האב אייך צוגעזאגט.
  
― ד ―
    
וואס פאר א פירות געפינט איר נישט אינעם דאזיקן גארטן? עפל,
און בארן, און וויינשל, און פלוימען, און קארשן, און אגרעסן, און וויינפערלעך, און פערשקעס, און שפאנקעס, און מארעלן, און מאלינעס, און
אזשעניצעס, און שאלקאוויצעס, און וואס ניט? וואס דארפט איר מער
― אפילו וויינטרויבן ערב ראש־השנה אף שהחיינו ווו קריגט מען? ―
בא איר, בא מנשהכע דער רופאטע! אמת, די וויינטרויבן אז מע פארזוכט, דערזעט מען קראקע מיט לעמבערג. אזוי שטארק זויער זיינען
זיי! פונדעסטוועגן, נעמט זי אפ פאר זיי גוט געלט! פון אלצדינג
מאכט זי געלט. אפילו פון די סאנישניקעס. גאט זאל אייך היטן, איר
זאלט בא איר בעטן אויסרייסן א סאנישניק! זי וועט אייך ניט געבן!
א צאן זיך אויסרייסן פונעם מויל איז בא איר גרינגער, ווי אויסרייסן
א סאנישניק בא איר פונעם גארטן. היינט ווער רעדט פון אן עפל, א
באר, א וויינשל, א פלוים? חיות ניט זיכער! איך בין באקאנט מיטן
דאזיקן גארטן, ווי א ייד אין אשרי. איך ווייס אפילו, ווו איטלעכס
ביימעלע געפינט זיך, און וואס עס וואקסט אף דעם, און צי ס׳איז היינטיקס יאר געראטן אדער נישט אזוי געראטן. פון וואנען ווייס איך
דאס? שרעקט אייך נישט, איך בין דארטן נאך קיינמאל נישט געווען.
ווי אזוי האב איך געקאנט זיין, אז דער גארטן איז ארומגעצוימט מיט
א הויכן פארקאן, איבערגעדעקט מיט מוראדיקע שטעכעלקעס? זייט
איר שוין פארטיק? איז אינעווייניק דא א הונט. ניט קיין הונט, נאר
א וואלף! אף א לאנגן שטריק שטייט ער צוגעבונדן ― אט דער דאזיקער כלב שבכלבים, און אנו, לאז נאר עמעצער דורכגיין פארביי, אדער
לאז זיך אים דאכטן, אז עמעצער גייט פארביי, הייבט ער אן צו רייסן
זיך, שפרינגען און בילן מיט אזא כעס, גלייך ווי דער רוח כאפט אים
אוועק! פרעגט זיך א קשיא: וויבאלד אזוי, ווי קום איך אין גארטן
אריין? הערט־זשע, וועל איך אייך דערציילן.
  
― ה ―
    
מענדל דעם שוחטס קענט איר, צי ניין? קענט איר דאך מענדל
דעם שוחטס דירה אוודאי נישט. זי איז די אנדערע פון מנשה דעם
רופאס און קוקט גלייך צו אים אין גארטן אריין. בא מענדל דעם שוחטס
אז מע זיצט אפן דאך, קאן מען זען אלצדינג, וואס בא מנשה דעם רופא
אין גארטן טוט זיך. די גאנצע קונץ איז, וויאזוי קלעטערט מען ארויף צו
מענדל דעם שוחטס אפן דאך? מיר איז דאס גארנישט. ווייסט איר,
פארוואס? ווייל מענדל דעם שוחטס דירה איז די אנדערע פון אונדז און
איז א סך נידעריקער פון אונדזער דירה. אז מע דראפעט זיך ארויף צו
אונדז אפן בוידעם (איך טו דאס אן א לייטער; איך וועל אייך אפשר
אמאל זאגן וויאזוי), און שטעלט איר ארויס א פוס פונעם קליינעם
פענצטערל, אזוי זייט איר שוין בא מענדל דעם שוחטס אפן דאך. דארטן
לייגט איר זיך אוועק ווי אזוי איר ווילט: אדער מיטן פנים ארויף,
אדער מיטן פנים אראפ. יעדנפאלס, לייגן זיך מוזט איר, אנישט ― קאן
מען אייך חלילה דערזען: וואס טוט איר בא מענדל דעם שוחטס אפן
דאך? איך האב אויסגעקליבן תמיד א צייט פארנאכטלעך, צווישן מנחה
און מעריב, ווען איך בין געגאנגען אין שול אריין קדיש זאגן. דעמאלט
איז נישט טאג און נישט נאכט, די בעסטע צייט. פון דארטן אראפגעקוקט
אין גארטן אריין, שווער איך אייך, אז ס׳איז א גן־עדן שבגן־עדן!...
    
אז דער זומער הייבט זיך אן און די ביימער הייבן אן צו בליען,
זיך באדעקן מיט ווייסע פעדערלעך, קאנט איר האפן, אז נישט היינט
איז מארגן ― וועלן זיך באווייזן אין די קורצע שטעכלדיקע ביימעלעך
גרינע אגרעסן. דאס איז די ערשטע פרי, וואס עס גלוסט זיך אייך פארזוכן. פאראן מענטשן, וואס ווארטן ביז די אגרעסן ווערן רויט. נאראנים!
איך זאל האבן די ברכות, וואס גרינערהייט זיינען זיי א סך מער באטעמט
און געשמאק. איר וועט זאגן, זיי זיינען זויער? עס ווערט פון זיי הייליק
די ציין? נו, וואס־זשע איז? א זויערס קוויקט דאס הארץ, און צו הייליקע ציין איז דא א סגולה: זאלץ. מע שיט ארויף זאלץ אף די ציין
און מע האלט אפן דאס מויל אקעגן א האלבע שעה, קאן מען נאכדעם
עסן ווידעראמאל די זעלבע אגרעסן. נאך די אגרעסן קומען־אויף די וויינפערלעך. רויטינקע, מיט שווארצע פיסקעלעך, מיט געלע קערעלעך, און
צענדליקער־צענדליקער אף איין צווייגעלע. איין צווייגעלע אז איר פירט
דורך צווישן די ליפן, באקומט איר א פולע מויל מיט וויינפערלעך, ווייניקע, שמעקנדיקע, מחיה נפשות! אז זיי קומען אויף, קויפט מיר די
מאמע פאר א גראשן א קווערטעלע וויינפערלעך אף שהחיינו ― עס איך
זיי מיט ברויט. בא מנשהכע דער רופאטע אין גארטן זיינען דא צוויי
רייען קליינע ביימעלעך, הארט בא דער ערד, אנגעזעצט מיט וויינפער־לעך. אף דער זון ברענען זיי און פינקלען אפ, און עס גלוסט זיך כאטש
איין צווייגעלע, כאטש איין וויינפערל מיט צוויי פינגער געבן א ריס־אפ
און גלייך אין מויל אריין! איר וועט מיר גלייבן? אז איך רייד פון
גרינע אגרעסן מיט רויטע וויינפערלעך, ווערט מיר שוין הייליק די ציין.
לאמיר בעסער ריידן פון וויינשל. וויינשל האלטן זיך נישט לאנג גרין.
וויינשל ווערן גיך פארטיק. איך קאן אייך שווערן בא וואס איר ווילט, אז
איך אליין האב באמערקט, ליגנדיק בא מענדל דעם שוחטס אפן דאך,
עטלעכע וויינשעלעך זיינען אינדערפרי געווען גרין ווי גראז. איך האב
זיי גוט באמערקט, געמאכט אף זיי א סימן. באטאג האבן זיי פון דער
זון באקומען רויטע בעקעלעך. דעם זעלבן טאג פארנאכט זיינען זיי שוין
געווען רויט ווי פייער! וויינשל פלעגט מיר אויך די מאמע ברענגען אף
שהחיינו. אבער וויפל וויינשל? פינף שטיק אף א פאדעם. וואס טוט מען
מיט פינף וויינשל? מע שפילט זיך מיט זיי אזוי לאנג, ביז מע ווייס
ניט, ווו זיי זיינען אהינגעקומען...
  
― ו. ―
  
וויפל שטערן אין היטל ― אזויפיל וויינשל בא מנשה דעם רופא אין
גארטן. איר קאנט פארשטיין, אז איך בין א בעלן געווען אף איין צווייגעלע איבערציילן די וויינשל. האב איך געציילט, און נישט געקאנט איבערציילן!... וויינשל האבן א טבע, זיי האלטן זיך שטארק אף די
ריטלעך. זעלטן־זעלטן ווען עס פאלט אראפ א וויינשל אף דער ערד ―
ער מוז שוין זיין איבערצייטיק, שווארץ אזוי ווי א פלוים. זעט איר,
פערשקעס ― די פאלן אפ, וויבאלד נאר זיי ווערן רעכט געל. אך,
פערשקעס! פערשקעס! איך האב זיי ליב מער פון אלע פירות. איך
האב אף מיין לעבן געגעסן נישט מער ווי איין פערשקע, ליגט זי מיר
נאך אין טעם. דאס איז געווען מיט עטלעכע יאר פריער, איך בין דעמאלט
נאך נישט אלט געווען קיין פינף יאר. מיין טאטע האט נאך געלעבט,
און אין שטוב איז נאך געווען בא אונדז אלצדינג: די גלעזערנע שאפע,
מיט דער קאנאפע, מיט די ספרים, מיטן גאנצן בעטגעוואנט. קומט צו
גיין איינמאל דער טאטע פון שול אהיים און מאכט צו מיר און צו מיין
ברודער אליהו, און לייגט אריין די האנט אין דער הינטערשטער קעשענע,
דארט ווו מען האלט די נאזפאטשיילע:
    
― קינדער! פערשקעס וועט איר עסן? איך האב אייך געבראכט
פערשקעס. א פאר פערשקעס.
    
און ער נעמט ארויס די האנט פון דער הינטערשטער קעשענע, דארט
ווו מע האלט די נאזפאטשיילע, און טראגט אונדז אונטער, מיר און
מיין ברודער אליהו, צוויי גרויסע געלע קיילעכיקע שמעקנדיקע פירות.
מיין ברודער אליהו האט קיין צייט נישט. ער מאכט א ברכה, הויך אף
א קול, „בורא פרי העץ״, און כאפט־אריין די גאנצע פרי אין מויל אריין.
איך קאן באשטיין פריער זיך אנשפילן, זיך אנשמעקן, אנשפיגלען, און
נאכדעם שוין וועל איך זי עסן. אי דאס ― נישט אף איין מאל, נאר
שטיקלעכווייז, און מיט ברויט. פערשקעס זיינען גוט מיט ברויט. פון
דעמאלט אן האב איך מער קיין פערשקעס נישט פארזוכט, נאר דעם
טעם פון יענער ערשטער פערשקע קאן איך נישט פארגעסן! איצטער
שטייט פאר מיר א גאנצער בוים מיט פערשקעס, און איך ליג בא מענדל
דעם שוחטס אפן דאך און קוק און קוק און זע, ווי עס פאלט א פערשקע
נאך א פערשקע. איינע א געלע, אזש א רויטלעכע, האט זיך פארשפאלטן
און געעפנט. עס זעט זיך ארויס פון איר דאס בייכיקע קערל. וואס וועט
זי טאן, די רופאטע, מיט אזויפיל פערשקעס? זי וועט זיי אפטרייסלען
מן הסתם און וועט פרעגלען פון זיי איינגעמאכטס. דעם איינגעמאכטס
וועט זי פאררוקן ווייט אין דער הרובע. ווינטער וועט זי אים אוועקשטעלן
אין קעלער אריין, און דארטן וועט ער שטיין אזוי לאנג, ביז ער וועט
ווערן געצוקערט און כאפן א שימל.
    
נאך די פערשקעס קומען־אויף פלוימען. נישט אלע פלוימען מיטאמאל. איך האב צוויי סארטן פלוימען בא מנשה דעם רופא אין גארטן.
איין בוים האב איך מיט „טשערניקעס״. דאס איז א מין קיילעכיקע, זיסע,
הארטע, שווארצע פלוים. דער אנדערער בוים איז א בוים פון פראסטע
פלוימען. דאס איז א מין פלוימען, וואס מע רופט זיי „עמערפלוימען״.
מע פארקויפט זיי אפן עמער. זיי האבן א דין הייטל, זיינען גליטשיק
און קלעפעדיק און וואסעריק אפן טעם. פונדעסטוועגן זיינען זיי נישט
אזוי שלעכט, ווי איר מיינט. הלוואי וואלט מען זיי נאר וועלן געבן.
מנשהכע די רופאטע איז אבער נישט פון די איבעריקע געבערקעס. זי
מאכט בעסער פון די פלוימען פאווידלע אפן ווינטער. ווען וועט זי אויפ־עסן אזויפיל פאווידלע?
    
 ― ז. ―
    
אראפגעפטרט די וויינשל מיט די פערשקעס מיט די פלוימען, הייבט
זיך אן פאר מיר א סדרה עפל. עפל, דארפט איר וויסן, איז נישט קיין
בארן. בארן, זיי מעגן זיין די בעסטע בארן אין דער וועלט „בערגא־מאטן״), וויבאלד זיי זיינען נישט רעכט פארטיק, קאנט איר מיט זיי
גארנישט מאכן. גייט קייט האלץ! עפל מעגן זיין ווי גרין, די קערעלעך
מעגן זיין ווי ווייס, האבן זיי שוין א טעס פון עפל. איר שטעקט אריין
די ציין אין א גרינעם עפל, ווערט אייך זויער אין מויל. ווייסט איר,
וואס איך וועל אייך זאגן? איך וועל אייך נישט אוועקגעבן קיין האלבן
גרינעם עפל פאר צוויי צייטיקע. אף צייטיקע דארף מען ווארטן ביז
העט־העט, און גרינע עפל קאנט איר האבן תיכף, נאכדעם ווי דאס ביימעלע האט אפגעבליט. עס ווענדט זיך נאר אין דער גרויס. וואס ווייטער
אן עפל וואקסט, ווערט ער גרעסער, ווי, להבדיל, א מענטש... עס איז
נישט קיין ראיה, אז א גרויסער עפל דארף זיין גוט. אמאל מאכט זיך,
א קליין עפעלע זאל זיין בעסער פונעם גרעסטן עפל. למשל, נעמט „ארץ־ישראל־עפעלעך״. זיי זיינען ווייניק, אבער געשמאק. צי, א שטייגער, קיסליצעס, אדער קוואסעפעלעך, וואס גייט זיי אפ? היינטיקן זומער איז
אף זיי א מוראדיק גערעטעניש. עס וועט זיין אזויפיל, אז מע וועט זיי
פירן מיט וועגן. אזוי האב איך געהערט פון מנשהכע דער רופאטעס מויל.
זי האט דאס געזאגט צו „ראובן דעם עפל־ייד״, בשעת די עפל זיינען
נאך געווען אין רעכטן בליען. ראובן דער עפל־ייד איז געקומען צו גיין
אנקוקן דעם גארטן. ער האט געוואלט אפהאנדלען בא איר די עפל מיט
די בארן אפן בוים. אף עפל און אף בארן איז ראובן שוין איין מאל א
מבין. ער, אז ער טוט א קוק מיט איין אויג אף א בוים, וועט ער אייך
באלד זאגן, וויפל פרנסה דער בוים קאן געבן. ער וועט אייך קיינמאל ניט
האבן קיין טעות אף אט אזויפיל. סיידן עס וועלן זיין גרויסע ווינטן,
און די עפל וועלן אפפאלן פאר דער צייט, אדער א ווארעם וועט זיך
אריינכאפן, א „האסעניצע״ וועט זיך זעצן. דאס איז אלץ אזעלכע זאכן,
וואס א מענטש קאן נישט וויסן. א ווינט איז דאך פון גאט, און „האסעני־צעס״ אויך. כאטש אפילו איך ווייס נישט, אף וואס דארף גאט ווערעם
מיט „האסעניצעס״? סיידן צוליב דעם, זיי זאלן צונעמען בא ראובן
דעם עפל־ייד דאס שטיקל ברויט?... ראובן זאגט, אז ער פארלאנגט
נישט מער פון א בוים, ווי א שטיקל ברויט. ער האט, זאגט ער, א ווייב
און קינדער און זוכט פאר זיי א שטיקל ברויט. מנשהכע זאגט אים צו
נישט נאר א שטיקל ברויט, נאר ברויט מיט פלייש. זי ווינטשט זיך אזא
מזל, וואס פאר ביימער זי גיט אים. ס׳איז דען ביימער? ס׳איז גאלד,
נישט קיין ביימער.
    
― איר ווייסט, אז איך בין אייך, חלילה, נישט קיין שונאטע. ―
זאגט אים מנשהכע. ― וואס איך ווינטש אייך, מעג עס מיר אנקומען.
    
― אמן! ― מאכט צו איר ראובן מיט א שמייכל אף זיין גוט
רויט פנים, וואס סע שיילט זיך פון דער זון. ― איר גיט מיר ארויס
א כתב פאר ווינטן, ווערעם און האסעניצעס, גיב איך אייך נאך מער
וויפל איר ווילט.
    
מנשהכע טוט אף אים א מאדנעם קוק פון אונטן ארויף און מאכט
צו אים מיט א מאנצבילשער שטים:
    
― גיט מיר ארויס א כתב, אז איר גייט אוועק פון דאנען און
גליטשט זיך נישט אויס אפן גלייכן וועג און ברעכט זיך נישט אויס א
פוס.
    
― פון אויסגליטשן זיך און אויסברעכן זיך א פוס איז קיינער
נישט באווארנט! ― זאגט ראובן און קוקט אף איר מיט זיינע גוטע
שמייכלענדיקע אויגן. ― דאס קאן זיך טרעפן מיט א נגיד נאך גיכער
ווי מיט אן ארעמאן, ווייל א נגיד האט מיט וואס צו קרענקען.
    
― איר זייט א ייד א חכם! ― ענטפערט אים מנשהכע מלא גזלן.
― נאר א מענטש, וואס ווינטשט דעם אנדערן זיך אויסברעכן א פוס,
קאן אים אפדארן די צונג אזוי, אז ער זאל גארנישט וויסן, פונוואנען
ס׳איז אים געקומען.
    
― פארוואס נישט? ― זאגט זיך ראובן אלץ מיטן זעלבן שמייכעלע. ― פאר נויט איז א צונג אויך נישקשה, אבי נישט חלילה באם
קבצן...
    
 ― ח. ―
    
אן עבירה, וואס דער גארטן איז נישט אריבער צו ראובן דעם
עפל־ייד אין רשות אריין. מיר וואלט דאס געווען א סך מער ניחא, ווי
בא דער מכשפהטע. איר האט נאך אזא צרה נישט געזען. לאז אראפפאלן איין עפעלע א ווערעמדיקס, אן איינגעדארטס, אן איינגעקנייטשטס,
ווי בא אן אלטער באבעצע דאס פנים, וועט זי זיך ניט פוילן זיך אנבייגן,
אויפהייבן, אריינלייגן אין פארטעך אריין און אוועקטראגן. וווהין טראגט
זי זיי? אפנים, אפן בוידעם, און אפשר אין קעלער? עס ווייזט אויס,
אז אין קעלער. מחמת איך האב געהערט דערציילן, אז פאראיארן איז
בא איר פארפוילט געווארן א קעלער מיט עפל. איז נישט א מצווה, מע
זאל בא איר רייסן עפל? יא, אבער וויאזוי רייסט מען זיי? אריינכאפן
זיך אין גארטן באדערנאכט, ווען אלע שלאפן, און אנשטופן פולע קעשענעס, וואלט אוודאי געווען א שכל. וואס־זשע וועט אבער זאגן דער
כלב? און ווי אף צו־להכעיס וואקסן היינטיקן זומער עפל איינס אין
איינס. זיי בעטן זיך, זיי חלשן, מע זאל זיי אפרייסן! וואס טוט מען?
ס׳זאל זיין אזא שפרוך, א מין כישוף, די עפל זאלן גיין צו מיר!...
איך קלער אזוי לאנג, ביז איך דערקלער. נישט קיין שפרוך און נישט
קיין כישוף, נאר אן אנדער זאך. א שטעקן, א לאנגן שטעקן מיט א
טשוואק באם שפיץ. מיט דעם שטעקן אבי איר טרעפט נאר מיטן טשוואק
באם הענגערל פונעם עפל און טוט א צי צו זיך ― איז דער עפל אייערער.
איר דארפט נאר זען האלטן דעם שטעקן אזוי, אז דער עפל זאל חלילה
נישט אראפפאלן אף דער ערד. און טאמער פאלט דער עפל אראפ, איז
אויך אן אן אומגליק. זי וועט מיינען, אז דאס האט אים דער ווינט אראפ־געשליידערט. פארשטייט זיך, איר דארפט דעם עפל נישט אנרירן מיטן
טשוואק, זי זאל זיך נישט שטויסן... איך שווער אייך בנאמנות, אז
איך האב איין עפל נישט צעשלאגן. און אראפגעפאלן איז בא מיר אויך
נישט. בא מיר פאלן נישט קיין עפל. איך ווייס, וויאזוי מע דארף האלטן
א שטעקן, אז מע רייסט עפל. דער עיקר איז, מע זאל זיך ניט כאפן.
וואס האט איר קיין צייט נישט? איר האט דערטאפט אן עפל? עסט
אים אויף שטילערהייט, רוט זיך אפ א ביסל און רייסט ווייטער. איך
בין אייך ערב, אז קיין פויגל וועט נישט וויסן!
    
גייט זייט א נביא, אז די מכשפה וועט גאר וויסן דעם חשבון פון
די עפל נאך אפן בוים! אפנים, זי האט זיי איבערגעציילט באטאג און
האט זיך געכאפט אף מארגן, אז עס פעלן איר עטלעכע שטיק. האט זי
זיך באהאלטן בא זיך אפן בוידעם און גענומען אונטערקוקן זיך, טאמער
וועט איר געראטן כאפן דעם גנב. אזוי דענק איך. מחמת פון וואנען דען
האט זי געקאנט דערוויסן זיך, אז איך ליג בא מענדל דעם שוחטס אפן
דאך און ארבעט מיטן שטעקן? נעכיי וואלט זי מיך כאטש געכאפט
אליין אן עדות, וואלט איך מיך געקאנט אפבעטן בא איר. פארט א יתום
― טאמער וועט זי האבן אף מיר רחמנות? איז זי זיך אבער מיישב
און גייט אוועק צו מיין מאמען און צו אונדזער שכנה פעסיע און צו דער
שוחטקע און נעמט זיי אלע דריי מיט זיך און קלעטערט מיט זיי ארויף
צו אונדז אפן בוידעם (א מכשפה קאן!). פונעם בוידעם איז זיי שוין
געווען נישט שווער צו זען דורכן פענצטערל, וויאזוי איך ארבעט מיטן
שטעקן.
    
― נו? וואס זאגט איר אף אייער תכשיט? אצינד גלייבט איר
שוין?
    
די ווערטער האבן געהערט צו דער רופאטע. איך האב דערקענט איר
מאנצבילשע שטים. איך האב אויסגעדרייט דעם קאפ צום בוידעם און
האב דערזען אלע פיר ווייבער. איך האב דעם שטעקן מיטן עפל נישט
אוועקגעווארפן. זיי זיינען אליין ארויסגעפאלן. א גליק, וואס איך אליין
האב מיך געהאלטן אף די פיס. איך האב נישט געקאנט קוקן קיינעם אין
די אויגן אריין. דער הונט זאל נישט ליגן אין גארטן, וואלט איך זיך
דערהרגעט פאר בזיון. ערגער פון אלץ איז מיר געווען דער מאמעס טרערן.
זי האט נישט אויפגעהערט צו קלאגן און צו יאמערן און צו באוויינען
מיך:
    
― וויי איז מיר! ווינד אין מיר! צו וואס איך האב מיך דערלעבט! איך האב געמיינט, אז מיין יתום גייט אין שול אריין זאגן קדיש
נאכן טאטן, צום סוף ליגט ער גאר אף א בוידעם, א דונער איז מיר, און
רייסט עפל פון א פרעמדן גארטן!...
    
און די מכשפה שטייט איבער איר און לייגט צו מיט איר מאנצבילשער שטים:
    
― שמייסן דארף מען אים, אט אזא משומד! קאטעווען! גנאטעווען, בלוט זאל גיין! א יינגל זאל וויסן דאס אנדערע מאל, ווי אזוי צו
זיין א ג...
    
די מאמע דערלאזט נישט ארויסזאגן דאס ווארט „גנב״.
    
― ער איז א יתום! נעבעך א יתום! ― טענהט די מאמע צו דער
רופאטע און קושט איר אין די הענט אריין און בעט בא איר, אז זי זאל
מיר מוחל זיין, אז מער וועט דאס שוין נישט זיין! זי שווערט איר מיט
כל השבועות שבעולם, אז דאס איז דאס לעצטע מאל, אנישט ― זאל זי
אדער אליין שטארבן, אדער זי זאל חלילה מיך באגראבן!...
    
― לאז ער שווערן, אז ער וועט שוין מער אפילו נישט אריינקוקן
צו מיר אין גארטן אריין! ― פאדערט די רופאטע מיט איר מאנצבילשער
שטים אן א קאפ רחמנות צו א יתום.
    
― לאז מיר אפדארן די הענט! לאז מיר ארויס די אויגן! ―
זאג איך, און גיי מיט דער מאמען אהיים און הער אויס איר מוסר מיט
איר וויינען, און צעוויין מיך אליין אויך גאנץ געשמאק.
    
― איך פרעג דיך נאך, וואס וועט פון דיר זיין? ― פרעגט מיך
די מאמע מיט טרערן, און שטעלט מיר צו א בענקעלע פאר מיין ברודער
אליהו. מיין ברודער אליהו הערט אויס די מעשה מיט די עפל און ווערט
בלאס. אפנים, פאר כעס. די מאמע דערזעט, אז ער איז אויסער זיך. זי
האט מורא, ער זאל מיך ניט שלאגן. זי רוימט אים איין א סוד, ער זאל
מיך ניט שלאגן, ווארעם איך בין א יתום.
    
― ווער טשעפעט אים? ― זאגט מיין ברודער אליהו. ― איך
בין נאר א בעלן צו וויסן, וואס וועט זיין פון אים? וו א ס  וו ע ט  ז יי ן
פ ו ן א י ם?!!
    
אזוי זאגט מיין ברודער אליהו און קריצט מיט די ציין און קוקט
אף מיר, איך זאל אים זאגן, וואס וועט זיין פון מיר? איך ווייס, וואס
וועט זיין פון מיר? אפשר ווייסט איר, וואס וועט זיין פון מיר?
מיין ברודער אליהו האט חתונה
  
――――――
  
― א. ―
    
 מזל טוב! איר ווייסט? מיין ברודער אליהו האט חתונה!
    
וויי־וויי, וואס סע טוט זיך! עס קאכט די שטאט. די וועלט וויגט
זיך! אזוי זאגט אונדזער שכנה, פעסיע די גראבע. זי זאגט, אז עם וועט
זיין א געהויבענע חתונה. אזא חתונה, זאגט זי, איז שוין לאנג נישט
געווען בא אונדז אין שטאט!
    
וואס איז די מעשה? נאר מצד רחמנות. מחמת די מאמע איז
אן אלמנה און דער חתן איז א יתום. און א ביסל איז טאקע צוליב זכות
אבות. דעם טאטנס נאמען! דער טאטע, עליו השלום, האט איבערגעלאזט
א שיינעם נאמען! פארן לעבן האט מען עפעס נישט געהערט, עמעצער
זאל פון אים אזוי שטארק ריידן. איצט, נאכן טויט, איז פייסי דער חזן
געהויכט און געקרוינט. סכנת נפשות! איך הער, וואס מענטשן זאגן דער
מאמע מיינער. זיי זאגן איר, אז דער מחותן איז נישט קראנק צו נעמען
אף זיך אלע הוצאות און נאך עפעס צוצאלן אויך. ער טאר נישט פארגעסן,
זאגן זיי, אז ער נעמט פייסי דעם חזנס זון פאר א חתן! מיין ברודער
אליהו הערט דאס. ער פארשעמט זיך, גלעט זיך דאס בערדל, ווי א גרויסער, ווי א מאנצביל. ער איז שוין א מאנצביל. ערשט אט דא ניט לאנג
האט זיך אים אנגעהויבן שיטן א בערדל. געוויס איז דאס אים געקומען
פון רויכערן. פון זינט דער טאטע איז געשטארבן, האט ער אנגעהויבן
רויכערן. די ערשטע צייט האט ער זיך געמוטשעט, פלעגט זיך פארהוסטן.
איצט פארציט ער זיך שוין און קאן ארויסלאזן דעם רויך דורך דער נאז.
א טייערע מציאה! איר מיינט, אז איך קאן דאס נישט? די גאנצע
 
 