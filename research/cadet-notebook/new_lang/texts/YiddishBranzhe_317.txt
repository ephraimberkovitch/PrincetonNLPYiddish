

יצחק באשעוויס׳ „קנעכט‟ קערט זיך אום אין „גשר‟־טעאטער 



 by באריס סאנדלער 
March 1, 2019March 4, 2019 Filed under:
טעאטער 

לאה שלאנגער
ווי כ׳האב שוין געשריבן אין איינעם פון מיינע ארטיקלען, זעט מען בפירוש א נייע באציונג צו דער יידישער ליטעראטור און קונסט ביי אונדז אין לאנד. דער נייער דור איז דווקא פאראינטערעסירט צו שעפן פון די יידישע אוצרות — דראמאטורגיע, פאעזיע, פראזע. אבער ווי זאגט מען: „בעסער שפעטער איידער קיין מאל נישט‟.
נאך די אויפפירונגען פון שלום אש, יעקב גארדין, איציק מאנגער, אברהם גאלדפאדען, דעם דאקומענטאר־פילם וועגן אברהם סוצקעווער און זיינע שאפונגען קאן מען איצט זען אויף דער העברעישער בינע פונעם „גשר‟־טעאטער די פיעסע „העבד‟ — לויט יצחק באשעוויס־זינגערס בוך „דער קנעכט‟. דאס איז א נייע אדאפטאציע פאר דער בינע, מיט א נייעם רעזשיסארישן קוק פון דעם קינסלערישן לייטער און רעזשיסאר יעווגעני אריה.
א סצענע פון דער פארשטעלונג
ס׳איז נישט לייכט צו אדאפטירן א ראמאן פאר דער בינע, דערצו נאך פון יצחק באשעוויס־זינגער, וועגן דער תקופה פון 17טן יארהונדערט אין באגדאן כמיעלניצקיס צייטן. א טעאטער האט זיינע געזעצן. די פארשטעלונג דארף באפרידיקן אונדז וויזועל און פאנעטיש, ס׳הייסט, זיין אינטערעסאנט פארן אויג און דייטלעך פארן אויער. יעווגעני אריה מיט זיין אנסאמבל האבן עס אונדז צוגעשטעלט אזוי, ווי באשעוויס־זינגער האט זיי געשילדערט אין זיין בוך. דער הויפט־העלד פונעם ראמאן, דער קנעכט יעקב זעט אינעם ראמאן אויס אזוי: „א הויכער, א גלייכער מיט בלויע אויגן, לאנגע ברוינע האר, א ברוינע בארד, גייט בארוועס, אין ליינענע הויזן, וואס האבן דערגרייכט ביז די קנעכלען, אין א זשופיצע פול מיט ריסן און לאטעס און א שעפסן היטל. דאס פנים בלאס‟. און אזא האבן מיר געזען אויף דער בינע דעם אקטיאר ישראל (סאשא) דעמידאוו אין דער ראלע פון יעקב דעם קנעכט.
 אקטיאר ישראל (סאשא) דעמידאוו אין דער ראלע פון יעקב דער קנעכט
דעמידאוו איז אן אייגנארטיקער, טאלאנטירטער אקטיאר, איינער פון די פירנדיקע אקטיארן אין „גשר‟־טעאטער פון סאמע אנהייב אן. צווישן יעקבן און דער קריסטין וואנדא (לענא פרייפעלד) פלעכט זיך אויס א גרויסע ליבע, ממש ווי עס שטייט אין „שיר־השירים‟: ״עזה כמוות אהבה‟ (שטארק, ווי דער טויט, איז די ליבע).
אויב מיט איין ווארט וועלן איבערגעבן וועגן וואס עס איז די פארשטעלונג, וואלט מען געדארפט זאגן — וועגן א גרויסער אוממעגלעכער ליבע. די דאזיקע ליבע איז מקריב דעם מענטשלעכן פאנאטיזם סיי ביי קריסטן און סיי ביי יידן. ווי עס זאגט אין דער פארשטעלונג וואנדא: „צום סוף זיינען מיר פרעמדע אומעטום, סיי ביי אונדז און סיי ביי אייך‟. די גרויסע ליבע ברענט נישט אינעם פייער פון די שרעקלעכע פאגראמען אויף יידן, וועלכע זיינען ממשיך געווען אויף פארשידענע אופנים אויך שפעטער, ווי מיר ווייסן.
א סצענע פון דער פארשטעלונג
און דאס וויכטיקסטע, וואס עס בלייבט נאך דער פארשטעלונג: זי צווינגט אונדז זיך ארומקוקן אינעם היינט און זיך פארטראכטן וועגן דעם מארגן.
צי איז מיר די פארשטעלונג געפעלן געווארן? יא און ווידער — יא! ס׳איז געווען א פארגעניגן צו זען א ספעקטאקל, וואס איז געמאכט מיט שכל, מיט א כוונה, מיט א טעאטראלער קולטור, מיט א גוטן אנסאמבל אקטיארן. קיין צופעליקער פרט איז דארט נישטא — אלץ איז דורכגעטראכט: די דעקאראציעס, די קאסטיומען, דער אויסוואל פון די אקטיארן, וואס אייניקע פירן אויס עטלעכע ראלעס. כ׳וואלט געראטן גיין און זען די פארשטעלונג.
עס איז כדאי צו וויסן, אז די פארשטעלונג „העבד‟ האט יעווגעני אריה שוין געהאט אויפגעפירט אין זיין טעאטער אין יאר 2002. זי איז דעמאלט געשפילט געווארן איבער 300 מאל און געווארן איינע פון די וויכטיקסטע פארשטעלונגען אינעם רעפערטואר פון „געשר‟־טעאטער. זי האט באקומען 5 פרייזן פון דער ישראלדיקער טעאטער־אקאדעמיע, אויך פרעזענטירט ישראל אין די וויכטיקע טעאטערס איבער דער וועלט — אין אמעריקע, רוסלאנד, עסטלאנד, לעטלאנד און אנדערע לענדער. דאס מאל האט די פארשטעלונג באקומען א נייע אדאפטאציע.
הויפט־רעזשיסאר  און גרינדער פונעם טעאטער ״גשר״ יעווגעני אריה
אין שייכות מיט דער האפענונג, אז די יידישע קולטור־אוצרות וועלן ארויסרופן אלץ מער און מער אינטערעס, וויל איך דערציילן א געשיכטע, וואס ס׳האט מיר דערציילט באשעוויסעס זון, ישראל זמיר, אליין א שרייבער און איבערזעצער אויף העברעיש, — איז ער געפארן אויף זיין פאטערס לוויה. בשעת־מעשה האט ער געטראכט, וואס וואלט זיין פאטער געוואלט, ער זאל זאגן אינעם הספד. געוויס, דער פאטער וואלט געזאגט: „זאג גארנישט, אבער אויב דו ווילסט שוין יא עפעס זאגן, איז דערצייל א מעשה. מענטשן האבן ליב מעשיות.‟
און אט איז די מעשה:
„אין א טאג האבן מיר, מיין פאטער און איך, שפאצירט אויף בראדוויי און דער פאטער, ווי געווענטלעך, האט געווארפן קערלעך פאר די טויבן. פלוצים איז צו אונדז צוגעקומען א פאליציאנט און געזאגט: ׳הער, ס׳איז נישט דערלויבט פארמיסטיקן די גאס!׳ — , דאן האט מיין פאטער געזאגט: ׳אדוני פאליציאנט, ס׳איז קאלט און די הונגעריקע טייבעלעך באהאלטן זיך אויף די דעכער, ווו ס׳יאגט א ווינט, מיט דער האפענונג, אז עמעצער וועט זיך מרחם זיין און זיי אנקארמען. ווער ווייסט, אפשר אינעם קומענדיקן גילגול וועלן מיר ביידע צוריק קומען אין געשטאלט פון הונגעריקע טויבן. דער פאליציאנט האט אויף אונדז א קוק געטאן, מ׳האט געזען, אז פריער האט ער זיך קיין מאל נישט געטראפן מיט אזא אויסטייטש. ׳אבער ס׳איז קעגן דעם געזעץ׳, — האט ער געזאגט. מיר זיינען אוועק. אויף צו מארגן זיינען מיר צוריק געקומען צום זעלבן ארט. דער פאטער האט זיך ארומגעקוקט צי עפעס א פאליציאנט זעט נישט; און ווען דאס זעקל איז געווארן ליידיק, איז פונעם באר ארויס דער זעלבער פאליציאנט. צוגעלאפן צו מיין פאטער, האט ער פון דער קעשענע ארויסגענומען דאס בוך „די שפעטע ליבע‟ און געבעטן: ׳הער זינגער, קאנט איר מיר עס אונטערשרייבן?..׳ מיט פארווונדערונג האט מיין פאטער עס שנעל אונטערגעשריבן. אויב א ניו־יארקער פאליציאנט בעט ביי א יידישן שרייבער אן אויטאגראף איז נאך אלץ דא א האפענונג‟ — האט פארענדיקט זמיר.

Share this:TwitterFacebookPrintLike this:Like Loading...

Related
 


Tagged: fasadjewstheatre 
Post navigation


Previous Post
צוויי קליינע דערציילונגען 

Next Post
נאטיצן פונעם רעדאקטאר — 18 



