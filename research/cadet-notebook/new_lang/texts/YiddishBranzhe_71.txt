

אויף א שיף קיין אדעס 



 by באריס סאנדלער 
February 1, 2021February 1, 2021 Filed under:
ליטעראטור
פראזע 


עמיל קאלין
פון יענער רייזע מיט א שיף קיין אדעס זענען געבליבן ביי מיר צוויי זאכן:די שיפסקארטע גופא און א קליינע, היינט שוין פארגעלטע, פאטאגראפיע, אין וועלכער מ׳קען זען מיך, דעמאלט א יונגן בחור, טאנצן א סארט טאנגא מיט א דיקער פרוי, וואס האט א באטייטנדיקן גוידער און א רונדיק־שמייכלענדיק פנים. פון אירע גרויסע אויערן הענגען אראפ צוויי אויערינגלעך, וואס זעען אויס ווי צוויי מיניאטורישע קאנדעלאברען. די דיקע פרוי איז העכער פון דעם בחור מיט א קאפ.
מיין פארשוויצטער קאפ איז שיער נישט געלעגן אויף איר שטארצנדיקן בוזעם. פון מיינע האלב־פארמאכטע אויגן לאזט זיך ארויסצולייענען א פארלוירנקייט פון א יינגעלע, וועלכער באטייליקט זיך אין א שפיל, וואס אירע כללים זענען אים נישט אין גאנצן פארשטענדלעך.
די שיפסקארטע פאר דער רייזע אויף א פראכט־שיף קיין אדעס און צוריק האט פעטער מנשה באקומען פון דער פאפיר־פאבריק, ווי א פרעמיע פארן דערגרייכן מער ווי הונדערט פופציק פראצענט פון דעם יערלעכן פראדוקציע־פלאן. דער פעטער האט זיין בילעט מיר געשאנקען. ער האט נישט ליב געהאט וואקאציעס און זיך נישט גענייטיקט אין זיי.
„אין א וואקאציע האט מען צופיל פרייע צייט און מ׳לאזט זיך אריין אין פוסטע חקירות און קומען קומט מען צו מסקנות, וואס טויגן אויף כפרות. מ׳דרייט זיך ארום דעם אייגענעם וויידל, נעבעך‟, — האט פעטער מנשה געפסקנט און מיר דערלאנגט די שיפסקארטע.
לכתחילה האב איך גאר נישט געוואלט הערן פון קיין שום וואקאציע, נאר די מאמע איז צוגעשטאנען איך זאל נישט זיין אזא גרויסער עקשן און גיין אויף דער וואקאציע, ווייל די ים־לופט, אנגעזעטיקט מיט זאלץ און מינעראלן, וועט שטארק העלפן מיר פטור ווערן פון מיין טרוקענעם הוסט. עס איז אויך גוט זיך א מאל דורכלופטערן די געהירן, זיך אויסרוען, ווי עס דארף צו זיין און צוריקקומען אן אפגעפרישטער. מיטן פארלויף פון טעג איז מיין הארטער „ניין‟ געווארן וואס א מאל ווייכער ביז עס איז געווארן א „יא‟.
איך האב ערגעץ געלייענט, אז די מענטשלעכע פירונגען און כללים, וואס דיקטירן אונדזער לעבן אויף דער יבשה, ווערן אויסגעוועפט, פארלירן זייער האפט בשעת א רייזע אויפן ים. עס איז דאך א באקאנטע דערשיינונג, וואס ווערט באשריבן נאך פון אוראלטע צייטן, אז בשעת א נסיעה אויפן ים, בייטן די מענטשן זייער כאראקטער, קלערן נאך זייער געדאנקען־גאנג, פארגעסן פון אלטע געוווינשאפטן און באטראכטן ווידער פארצייטיקע פאראורטיילן.
די דאזיקע ווערטער האבן דערוועקט אין מיר א שלאבעריקע האפענונג, אז להיפוך צו מיין קנאפער הצלחה מיטן שיינעם מין אויף דער יבשה, וועט זיך מיר איינגעבן אויסבייטן א פאר ווערטער מיט א מיידל אן דעם צושטאמלען אדער אראפלאזן די אויגן, ווי א שולדיקער. אין מיינע שענסטע חלומות האב איך גאר געפירט א קורצווייליקע, אומשולדיקע וואקאציע־ליבע. דאן איז מיין צונג ווי אויפגעבונדן געווארן, די ווערטער זענען ארויסגעקומען פון זיך אליין, פרויען זענען געפאלן צו מיינע פיס, שטערבלעך פארליבט.
די זיסע חלומות זענען זיך צעגאנגען, ווי פרימארגנדיקער טוי, אין דעם מאמענט, ווען איך האב געשטעלט דעם ערשטן טראט אויף דער שיף־דעק. די צוגעזאגטע פראכט־שיף איז פון קיין שום זייט נישט געווען פרעכטיק. נאך א קורצער וויילע האט מען אויפגעהויבן דעם אנקער און די שיף האט זיך געלאזט שווימען אין דער אומענדלעכער בלויקייט אריין.
די פאדלאגע אין דער קאבינע, וואס איז געווען סטאביל ביז אהער, האט אנגעהויבן זיך וואקלען אונטער מיינע פיס. דער קאפ האט געשווינדלט און זויערע זאפטן פונעם מאגן זענען ארויפגעקראכן צום האלדז. אין עסזאל האב איך גארנישט גענומען אין מויל אריין. איך האב א ביסל געזופט פון א צו־זיסן קאמפאט און צוריק אראפגעקראכן אין מיין קאבינע.
אין א געוויסן מאמענט בין איך אנטשלאפן געווארן. ווען איך האב געעפנט די אויגן, איז די שיינענדיקע ליכט געווארן מילדער. איך האב ארויסגעקוקט דורך דעם קאבינע־פענצטער; דער ארום האט אנגעוווירן זיין בלויקייט. זי איז ווי אפגעבליאקעוועט געווארן. איצט האבן זיך געצויגן איבערן הימל ברייטע זילבערנע פאסן און ווייטע, דיניקע כמארעס האבן ווי באוואכט איבער דער שיף פון אויבן\. דער טונקל־בלויער ים איז געגאנגען ארויף און אראפ, ווי דער ברוסטקאסטן בשעתן אטעמען.
איך האב געהאט דאס איינרעדעניש, אז מיין קערפער האט זיך צוגעוווינט, אין א גוטער שעה, צום אומענדלעכן הוידעניש פון דער שיף, אבער א קנויל זויערקייט האט זיך תיכף געשטעלט אין מיין האלדז. עס האט מיר אויסגעפעלט לופט אין דער קאבינע; און אפשר האט עס זיך מיר נאר געדאכט? דער גאנצער פלאן פון מיין ים־נסיעה האט אנגעהויבן אויסזען ווי איין גרויסער אומזין.
אויף דעם דעק האב איך טאקע דערשפירט א מערקווירדיקע דערלייכטערונג און עס האט זיך מיר איינגעגעבן א ביסל איינארדענען די מחשבות. עס האט געהערשט אויף דעם דעק א סארט נאך־מיטאגדיקע שלעפעריקייט. עטלעכע שווייגנדיקע אלטע פארלעך זענען ארומגעגאנגען הין־און-הער, שלעפנדיק נאך זיך גרויסע, צעשווומענע שאטנס. שיטערע גרופעס פון באקאנטע און פריינד האבן זיך אויף א וויילע פארמירט און אז דער שמועס האט געצאנקט, האבן זיך די דאזיקע גרופעס צעברעקלט און ווידער צונויפגעקלאפט אין א הייפל ערגעץ אין אן אנדער ארט. מאטראסן און שיף־לייט זענען ארומגעגאנגען אן א צוועק.
א לייביקע פרוי איז געשטאנען א קאפעלע איינגעבויגן איבער דער פארענטש. זי האט געטראגן א באבלימט קליידל מיט לעבעדיקע קאלירן, וואס איז נישט געווען בכוח צו פארדעקן אדער פארצוימען אירע בולט־ווייבערישע ליניעס. יעדער אבר אירער האט ווי געשריגן צו מיר אן ווערטער: „איך בין א פרוי!‟, יעדע זון־שפרענקעלע, יעדעס הערעלעך האט צוגעזאגט הנאה אן א סוף. עס האט זיך מיר געדאכט, אז איך קען דערשמעקן איר לייב, כאטש עס איז געווען לחלוטין אוממעגלעך צו שמעקן עפעס, א חוץ דער זאלציקער פייכטקייט פונעם ים.
איך האב זיך אנגעשפארט מיט איין האנט אויף דער פארענטש. די דיסטאנץ צווישן אונדז איז געווען ביי די צוויי מעטער. איך האב אריינגעשטעקט די צווייטע האנט אין קעשענע און געפרוווט אטעמען רויקער. איך מוז ארויסרעדן די ווערטער קלאר:
„דער זון־אונטערגאנג איז מלא־חן…‟
זי האט געשוויגן, ווי איך וואלט גארנישט געזאגט. איך האב שוין אראפגעלאזט די הענט, און דעמאלט האט זי זיך אויסגעדרייט צו מיר. איר פנים איז געווען א געמיש פון געל און גרין. איר שטים איז ארויסגעקומען, ווי פון א פאס. זי האט האלב גערעדט און האלב געמורמלט:
„איך קאן אויסברעכן אין יעדער סעקונדע. אויב עס איז אייך שווער צוקוקן, נעמט, ביטע, א פאר טריט צוריק, און אויב איר זענט א בראווער מאן, קענט איר בלייבן שטיין אט דא, לעבן מיר‟.
די זון, א האלב־פארלאשענער קנויל, איז פארשווונדן ביסלעכווייז אונטערן וואסער\. א ברייטער געל־רויטלעכער פאס האט זיך אנגעצויגן אויפן מערבדיקן הימל, אט, אט וועט ער אפטרעטן דעם וועג דער שטערן־באשפרענקלטער נאכט. די שיף האט זיך געלאסן געשניטן א וועג אין די שטילע וואסערן; א גרינע, טיף־גרויע קאלדרע האט צוגעדעקט נישט ווייניק סודות, וואס זענען מיטן פארלויף פון יארן איינגעזונקען געווארן אין די טיפענישן. די לבנה איז נישט געווען מער ווי א געלבלעכער שאטן, וואס איז געבליבן הענגען הויך אין דעם טיף־פיאלעטן הימל. עטלעכע שטערן האבן אנגעהויבן פינקלען איבער אונדזערע קעפ.
די דיקע פרוי האט נישט אויסגעבראכן, און איך בין נישט אפגעטראטן. די ליכט אויף דעם דעק האט זיך אנגעצונדן. איצט זענען ארומגעגאנגען צווישן דעם עולם קעלנערס. זייערע מידע פנימער האבן אויסגעזען עטוואס איבערגעשראקן, צוליב דעם הארמידער, וואס די פריילעכע פאסאזשירן האבן געמאכט. זיי האבן געהאלטן באזילבערטע טאצן, אויף וועלכע ס׳זענען געשטאנען שמאלע פוזשערן מיט א בולבלדיקן, געל־דורכזיכטיקן שאמפאן־וויין. דער טעם פון דער „שאמפאניע‟ איז געווען אומדערטרעגלעך — השתנה מיט ספירט און א ביסל גאז.
די דיקע פרוי האט אויסגעליידיקט איר פוזשער מיט איין שלונג און זיך פארקרימט, ווי זי וואלט געליטן פון שטארקע קרעמפן אין בויך:
„אוי, שרעקלעך! דאס איז שאמפאניע, ווי איך בין די ענגלישע מלכה. לאמיר האפן, אז מיר וועלן נישט ווערן בלינד אדער כאפן א מיתה־משונה. אנומלטן איז אין בוקארעשט פארלאפן אזא מעשה; מע האט פארקויפט פלעשער וויין — האלב בחינם. אז מענטשן האבן ארויסגעצויגן דעם קארעק, האט זיי א שלאג געטאן אין דער נאז א שטארק מאדנער ריח. נאר וויין בלייבט וויין. מע האט אים סיי־ווי געטרונקען. אלץ האט ביי אונדז א מאדנעם טעם און ריח. מ׳קען נישט וויסן, וואס די חברה אין די פאבריקן שיטן אריין. א סך מענטשן האבן געליטן פון שטארקע קאפווייטיקן און קרעמפן. עטלעכע פארברענטע וויין־ליבהאבערס זענען געשטארבן\. אזוי איז די מעשה נישט איבעריק אינטערעסאנט. אזעלכע שווינדלערייען טרעפן זיך ביי אונדז אויף שריט און טריט. נאר וואדען? א טאטע פון עמעצן, וואס זיצט אין די הויכע פענצטער, איז אריין אין שפיטאל מיט עפעס א ווונד אין מאגן. די דאקטוירים זענען געווען איינשטימיק, אז דאס איז געשען צוליב דעם פאלשן וויין. דער הויך־ראנגיקער באאמטער איז געווארן פייער־פלאם. עס איז געווארן פריילעך, זיך געטאן אויף טיש און אויף בענק. גאנץ גיך האט די פאליציי געלייגט די האנט אויף דער כאפטע באנדיטן. עס קומט ארויס, אז דער קאפ, וואס האט צוגעטראכט דעם גאנצן שווינדל, איז געווען אונדזער א שכן. פרעגט נישט, וואס עס האט זיך אפגעטאן ביי אונדז אין הויז. חושך! די פאליציי האט געקלאפט אין אלע טירן\. איך בין שיער נישט אראפ פון זינען פאר שרעק…‟
די פעטע פרוי האט גערעדט מיט מיר, ווי מיט אן אלטן באקאנטן. איך בין געווען דערשטוינט פון דער אומגעריכטער אפנהארציקייט. באלד האב איך חרטה באקומען, וואס מיין יצר־הרע האט מיך אזוי מיאוס פארפירט און צוגעשטעלט צו אזא פלאפלעניצע. אן איבעריק ווארט איז תמיד שלעכט. עס קען ברענגען בלויז צרות. איך האב א ציטער געטאן אומבאוויליק. די פעטע פרוי האט מיך אנגעמאסטן מיט א דינעם שמייכל:
„וואס איז דיר? האסט דערזען גאט נאקעט? האב נישט קיין מורא. די כוואליעס קענען נישט יידיש. מעגסט זיך פארלאזן אויף מיר. אין די עטלעכע און צוואנציק יאר, וואס איך זשיפע אויף גאטס וועלטל, האב איך גוט אפגעלערנט, ווען מע דארף זיך היטן מיט א ווארט און ווען מע קאן לאזן דאס מויל ארבעטן שנעלער ווי דער קאפ.‟
די פרוי האט גענישטערט א וויילע אין איר טאש און ארויסגענומען צוויי סיגארעטן\. איין סיגארעט האט זי אריינגעשטעקט צווישן אירע ליפן, און די צווייטע — האט זי דערלאנגט מיר.
„נא, ס׳איז פלוגארול [1], נישט סאמע פיינע סיגארעטן, אבער מ׳זאגט, אז רייכערן העלפט קעגן ים־קראנקהייט. איך פארלאנג נישט קיין סך. איך בין פולשטענדיק צופרידן כל־זמן עס גייט ארויס א רויך‟.
זי האט געמאכט א לאנגן צי און ארויסגעלאזט דעם רויך הויך איבער אונדזערע קעפ, ווי א רויך־זייל, וואס א לאקאמאטיוו פייפט פון זיך ארויס.
„מיין עלטערער ברודער איז אריבער דעם פרוט אין 1940. זינט דעמאלט האבן מיר באקומען אן איין־און-איינציקן בריוו פון אים, וואס די מאמע היט אים אפ ביזן היינטיקן טאג, ווי אן אויג אין קאפ. ער האט געגלייבט אין א ליכטיקן מארגן, און איך גלייב אין א ליכטיקן גן־עדן‟.
דאס חכמהלע איז איר שטארק געפעלן געווארן. זי האט זיך הויך צעלאכט און פארהוסט.
„מיין טאטע־מאמע זענען ארויס לעבעדיק פון דער מלחמה, אבער ביידע זענען רוינירט אי פיזיש, אי גייסטיק. על־פי-יושר וואלט מען אונדז אלע געדארפט פארנעמען אין באלאמוק [2]. איר ווייסט סארא באהאנדלונג וואלטן מיר באקומען דארט. שוין בעסער נישט געבוירן ווערן. נאר וויבאלד מיר בייסן זיך נישט און האווקען נישט, און קאנען מאכן אן אנשטעל, אז מיר זענען נארמאלע מענטשן, לאזט מען אונדז צו רו. כל־זמן מיר האבן אן איינרעדעניש, אז מיר זענען נארמאל, זענען מיר טאקע נארמאל, איר פארשטייט מיך? אן איינרעדעריש איז גאר א וויכטיקע זאך. נעמט, למשל, מאריס, מיין מאן. ער האלט זיך פאר א ציוויליזירטן מענטש, וואס פארשטייט אין וועלט־זאכן, גייט אין טעאטער, קוקט אריין א מאל אין א בוך. איי, וואס פארשטייט ער פונעם בוך? דאס איז שוין אן אנדער מעשה. ער ציט יניקה צו דער ראפינירטער אייראפעישער קולטור, אזוי האלט ער אין איין זאגן. פרעג איך אייך, ווי קערט זיך אן זיין שטעטעלע אין מאלדעווע, א פארווארפענער עק, מיט אייראפע, שילערן, היינען, מאצארטן? נו, אבער דווקא אין אייראפע האט מען אונדז פון שילער און געטע ארויסגעשטעלט א פייג, געשפיגן אין פנים אריין, פארגאזט…‟
א קליין מענטשעלע מיט א גרויסן ליסע קאפ, א שנאבלדיקער נאז און גרויסע שווארצע אויגן, ווי פון א האן, איז צוגעגאנגען צו אונדז. ער האט גערעדט צו דער דיקער פרוי מיט א קוויטשיק קול, ווי ביי א יינגעלע:
„ראזע! ווו ביסטו געווען? איך זוך דיך ארום שוין שעהען. איך האב געוואלט שוין לאזן דעם קאפיטאן וויסן, אז דו פעלסט אויס…‟
„אט, שטיי איך פאר דיר א לעבעדיקע!‟
„וואס טוסטו דא? קום! דער באל האט זיך שוין אנגעהויבן.‟
„א באל! מ׳מאכט אויף אונדזער נעבעכדיק שיפעלע א באל! מאריס, טו מיר א טובה, גיי אויף כף־הקלע. איך בין קראנק, לייד דא חיבוט־קבר און דו טאנצסט זיך ארום מיט נקבות…‟
מאריס האט געצויגן מיט די אקסלען און איז ערגעץ אהינגעקומען. ראזע האט געשמייכלט און געווונקען צו מיר, גענומען א לאנגן צי פון איר סיגארעט און ארויסגעבלאזן דעם רויך אין דער פינצטער.
„ווי האב איך געהאלטן? יא, די מאסקעס זענען אראפגעפאלן. איצט גליטשן זיך מיר אריין — ווער שנעלער, ווער לאנגזאמער — אין אן עפאכע פון הוילער בהמישקייט. איצט טרייסלען מיר פון זיך אפ די לעצטע ברעקלעך פון העפלעכקייט און ראפינירטקייט, וואס זענען פארבליבן פון די אמאליקע צייטן. עס איז נישט זייער שווער. עס איז נישט געבליבן קיין סך. די איינציקע געפילן, וואס קאנען דינען ווי וועגווייזערס פארן נייעם סארט מענטש, זענען איינגעגלידערטע מורא פון א בייטש און אן אומבאגרענעצטע תאווה צו האב־און-גוטס, א פארצווייפלטער און האפענונגסלאזער פרווו צו פארזיכערן דעם מארגן. אין אזעלכע אומשטענדן, אז דער היינט איז אן אנטוישונג, איז די ראמאנטישע ליבע צווישן מאן און פרוי אבסאלוט אוממעגלעך. מע פארלאנגט איינער פונעם צווייטן נישט מער ווי די סאמע גרונטלעכע באדערפענישן: סעקס און עסן. אין אזוינע צייטן, ווען דער געראנגל מיטן לעבן פארנעמט דעם אויבנאן און די צוקונפט איז נישט מער ווי אן אבסטראקטער באגריף, זענען די באציונגען צווישן מענטשן רעדוצירט צו א פשוטער האנדל־סיסטעם מיט איין פרינציפ: נא דיר דיינס, גיב מיר מיינס!‟
אויף אזעלכע דיבורים האב איך זיך לחלוטין נישט געריכט. ווייזט אויס, אז דער חידוש און פארלוירנקייט האבן זיך געלאזט ארויסלייענען פון מיין פנים אויכעט אין דער פינצטער, ווייל ראזע האט ברייט געשמייכלט.
„ביסט פארחידושט, הא? זיי וויסן, אז איך האב א דיפלאם אין פילאסאפיע און ליטעראטור. וואס זאל איך טאן, אז עס האט זיך נישט אפגעזוכט פאר מיר קיין בעסערע ארבעט, ווי א סעקרעטארשע?‟
אן אלטער קעלנער מיט א הויכער באזילבערטער קאם האר אויפן קאפ האט זיך אפגעשטעלט לעבן אונדז מיט א טאץ „שאמפאניע‟. ער האט זיך אנגעבויגן און געשעפטשעט: „ביטע מאדאם, ביטע מיסיע…‟. זיין האנט האט א ביסל געציטערט און דער טאץ האט זיך געגעבן א שאקל. דער שוידערלעכער געטראנק האט געטאנצט אין די פוזשערן.
„לאמיר מאכן א צווייטן לחיים‟, — האב איך געזאגט מער צו זיך אליין ווי צו ראזען און גענומען צוויי גלעזער פונעם טאץ.
אונדזערע פוזשערן האבן זיך אנגעשטויסן מיט אימפעט. א ביסל „שאמפאניע‟ איז אויסגעלאפן פון דעם פוזשער און באנעצט מיין האנט. ראזע האט ארויפגעלייגט איר האנט אויף מיין אקסל:
„אבער גענוג גערעדט וועגן זיך, דערצייל מיר עפעס וועגן דיר‟.
איך האב רעכט נישט געוווסט ווי אנצוהייבן.
„איך האב געמיינט, אז איך האב אנגעזאמלט פיל חכמה אין מיינע צוויי און צוואנציק יאר. איך האב געהאלטן, כאטש איך קאן דאס נישט באווייזן, אז מענטשן ווערן באלוינט פאר זייערער גוטע מעשים, און די רשעה האבן א וויסטן סוף. אז עמעצער האט געשריבן וועגן ליבע, האב איך אים געגלייבט אויפן ווארט. די שיינע פרינצעסין האט חתונה מיטן שיינעם פרינץ און שוין. איצט כאפ איך זיך, אז איך ווייס אייגנטלעך גארנישט‟.
דער המשך איז געווען עטוואס פארנעפלט. די לעמפ אויפן דעק האבן אויסגעזען א מאל גרויס און א מאל קליין. ראזעס קול איז געווען נאענט און נאך א רגע — ווייט\. אומבאקאנטע פנימער האבן מיך ארומגערינגלט. אומקלארע רייד. ערגעץ ווייט האט געשפילט דער ארקעסטער א פריילעכע מוזיק, נאכדעם איז די מוזיק געווארן טרויעריק און ווידער פריילעך…
אז איך האב געעפנט די אויגן איז שוין געווען מסתמא נאך האלב־נאכט. עס האט זיך געשטעלט אין דער קאבינע א געדיכט פינצטערניש, ווי אין א הייל. איך בין געלעגן אין בעט אנגעטאן אין די קליידער. אויף דער סטעליע פון דער קאבינע האבן זיך אלערליי ווילדע פארזעענישן געדרייט אין א גיכן קאראהאד. איך האב פארמאכט די אויגן, אבער דאן האט די גאנצע קאבינע גענומען זיך דרייען מיט מיר אין איינעם.
אינעם ים, וואס איז געווען שטיל ביי טאג, האט זיך איצט אויפגעוועקט אן אומפארשטענדלעכער צארן, א בלינדע שינאה. ער האט געשלאגן די שיף מיט אייזערנע פויסטן. די אלטע שיף האט זיך, נעבעך, געוואקלט הין־און-הער, ווי אן אלטער שיכור. די „שאמפאניע‟ איז מיר ארויפגעקראכן צום האלדז. אט, באלד וועט קומען א מעכטיקע כוואליע און איבערקערן די שיף מיט אונדז אלעמען. אויס ראזע, אויס איך אליין.
פון דעם קארידאר האבן זיך דערהערט טעמפע טריט, טירן האבן געסקריפעט. עס האט מיר נאר באנג געטאן, וואס איך האב נאך נישט פארזוכט דעם טעם פון א פרוי, נישט ליב געהאט, ווי מע ווייזט אין די פילמען. אבער ראזע טענהט, אז די באציונגען צווישן מענטשן זענען נישט מער ווי מיסחר, קיין ליבע איז נישטא. איז אפשר טאקע א שאד צו ציען סתם אזוי? אויב ס׳איז באשערט, זאל דער סוף קומען — און שוין.
אז איך האב געעפנט די אויגן דאס צווייטע מאל, איז שוין אין דרויסן געווען גוט ליכטיק. די גינגאלדענע שטראלן האבן באלויכטן די קאבינע שטארקער ווי דער עלעקטרישער לאמפ. דער ים איז ווידער געווארן שטיל. נאר איצט האב איך באמערקט די מיאוסע פלעקן אויף די הויזן און העמד.
אין קאבינע איז געשטאנען א זויערלעכער געשטאנק. מיינע שיך האבן געטראגן אויף זיך רעשטלעך פון א פארטריקנט ברעכערץ. דער יונגער־מאן, וועלכער האט זיך אנטפלעקט פאר מיר אין דעם קליינעם ראזיר־שפיגל, וואס איך האב גענומען מיט זיך אויף דער נסיעה, איז מיר געווען אומבאקאנט: א פאר בלוט־פארלאפענע אויגן, אונטער וועלכע ס׳זענען געהאנגען צוויי געשוואלענע טארבעלעך, א שמאל געל־גרין פנים מיט א טרוקענער הויט און איינגעפאלענע באקן. איך בין ווי געווארן עלטער מיט, צום ווייניקסטן, צוואנציק יאר זינט איך בין ארויפגעשטיגן אויף דער שיף. אבי די האר זענען נאך געבליבן שווארץ.
האסטיקע קלעפ ביי דער טיר האבן איבערגעריסן מיינע אומעטיקע מחשבות\. א גראב קול האט זיך אנגערופן:
„איילט זיך צו! מ׳שטייגט אראפ אין אדעס אין א האלבער שעה ארום‟.
איך האב אנטפלעקט צו מיין חידוש, אז איבער נאכט איז די וואליזע געווארן שווערער. כאטש מע האט שוין אוודאי אראפגעווארפן דעם אנקער און די שיף איז שוין געשטאנען פעסט און סטאביל, האט מיך נאך א ביסל געהוידעט און איך האב נאך אלץ געפילט א שוואכקייט איבערן לייב.
דער וועג צו די טרעפ, מיט וועלכע מע גייט אראפ אויף דער יבשה, איז געווען איצט צוויי מאל לענגער ווי נעכטן. הארט ביי די טרעפ, וווהין עס האבן זיך געשטופט די רוישיקע פאסאזשירן, האב איך דערזען ראזען. זי האט איבערגעהיפערט דעם „גוט־מארגן‟ און איז גלייך צוגעגאנגען צו דער זאך:
„גאטס ניסים! דו שטייסט אויף די אייגענע פיס. האסט זיך גוט באנארישט נעכטן. נאך דער פערטער גלאז שאמפאניע האסט זיך צוגעטשעפעט צו א ווילדן מענטש, וואס איז געווען העכער פון דיר מיט א קאפ און צוויי מאל ברייטער. טאמער איך וואלט זיך נישט אריינגעמישט, וואלט ער אפגעווישט מיט דיר דעם דעק. די פינפטע גלאז האסטו אויסגעגאסן אויף זיך. נאכן זעקסטן — אויסגעבראכן אלע פריערדיקע גלעזער אויף דיינע שיך… מ׳האט געדארפט דריי מענטשן, כדי דיך אוועקטראגן אין דיין קאבינע אריין…‟
אין יענעם מאמענט האב איך געהאט נאר איין פארלאנג — זיך אוועקלייגן אין א באקוועמער בעט, איינשלאפן און שוין קיינמאל נישט אויפשטיין.
ראזע האט ממשיך געווען לייענען די מגילה:
„האסט אויך געזאגט נעכטן א סך שטותים. גרויסע שטותים… האסט געקושט מיין האנט און זיך געשוווירן מיך אייביק ליב האבן. נאך גוט, וואס מאריס האט דיך נישט געהערט. עס וואלט געקאנט אויסברעכן א מיאוסער סקאנדאל…‟
„ניין… וואס עפעס?, — האב איך ארויסגעשטאמלט א פארלוירענער, — דו האסט דאך אליין געזאגט נעכטן, אז ס׳איז נישטא קיין ליבע אויף דער וועלט‟, — האב איך פראטעסטירט נאך אלץ, געפינענדיק זיך אונטערן שיכרות־טשאד.
„טאקע? אזוי האב איך געזאגט? אסור טאמער איך געדענק, — האט ראזע זיך אפגעשטעלט א רגע און באטראכט די נעכטיקע ווערטער, — עס איז דא ליבע אויף דער וועלט, מיר באנארישן זיך און נארן זיך אפ איעדן טאג אויף ס׳ניי, אנישט וואלט איך זיך בנאמנות נישט מטריח געווען ארויסקריכן פון בעט.‟
ראזעס רויטע ליפן האבן געשמייכלט; דאס מאל — אויך אירע מידע אויגן.
„ראזע, קום שוין! קוקט זי אן! ניין מאס רייד… וואס פלאפלסטו דארט מיט פאלנע פרעמדע?‟
מאריס איז שוין געשטאנען אונטן, אויף דער זון־באגאסענער פלאטפארמע, מיט צוויי וואליזעס אין די הענט. זיין נאקעטער פליך האט געשיינט אונטער דער מיטאג־זון, ווי עמעצער וואלט זיין ליסע קאפ אפגעפוצט מיט וואקס. אנגעטאן אין א פאר מאדנע לויזע הויזן און אין אן אנצוג מיט צו לאנגע ארבל, האט ער אויסגעזען נאך קלענער ווי נעכטן, ווי א יינגעלע, וואס האט פארלוירן זיין מאמע.

[1] פלוגארול (רומ׳) — ביליקע סיגארעטן
[2] באלאמוק (רומ׳) — משוגעים־הויז 



Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
בענקעניש 

Next Post
אין דער צייט פון קאראנא־ווירוס (6) 



