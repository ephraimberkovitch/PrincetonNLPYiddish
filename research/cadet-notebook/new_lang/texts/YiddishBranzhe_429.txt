

דער טאג פון גרעסטער פרייד און גרעסטן ווייטיק 



 by באריס סאנדלער 
May 1, 2018June 1, 2018 Filed under:
געשיכטע 

אן מצבה אן נעמען, ווו עס זיינען דערשאסן געווארן די יידן פון ארומיקע שטעטלעך
באריס סאנדלער
ס׳האבן אויפגעהערט ריידן
די ביקסן.
ס׳האבן אנגעהויבן ריידן
געוויקסן.
עזרא פינינבערג, ״פרידן״
איך ווייס, אז ס׳רוב מענטשן פון מיין דור, געבוירן דא אין אמעריקע, האבן קוים געהערט וועגן דעם נצחון־טאג. פאר די אימיגראנטן, וואס אונדזער קינדשאפט איז אדורך אויף די רחבותן פונעם געוועזענעם ראטן־פארבאנד, איז עס געווען דער גרעסטער יום־טוב. נישט ווייל דאס בלעטל אויפן קאלענדאר, 9טער מיי, האט אויסגעזען יום־טובדיק רויט — אזוי האבן אויסגעזען אויך די זייטלעך פון אנדערע וויכטיקע מלוכישע חגאות. דער ״נצחון־טאג״ איז געווען גאר פון אן אנדער מין יום־טובים; דעם טאג האט מען געפייער נישט בלויז ווייל די מלוכה האט אזוי באשטימט, נאר ווייל דאס פאלק אליין האט אזוי געוואלט.
דאס איינציקע בילד פון מיין פעטער בערל קאטיק ז״ל. זיין לעצטער בריוו צו די עלטערן איז אנגעקומען פון פוילן אין אפריל 1945, עטלעכע טעג פאר זיין אומקום אויפן טייך אדער…
מיר קינדער, געבוירן נאכן גרויסן זיג איבער נאצי־דייטשלאנד, האבן פארקערט, זייער באדויערט, וואס די מלחמה האט זיך פארענדיקט נאך איידער מיר זיינען געבוירן געווארן. סטייטש, מיר וואלטן דאך אויך געקאנט זיך שלאגן מיטן שונא, ווי מיר האבן עס געזען אין קינא, ביים לייענען ביכער, און דאס וויכטיקסטע — געהערט פון די עלטערן. און כאטש זיי, בעת זייערע דערמאנונגען, פלעגן שטענדיק שווער זיפצן, האט די פאנטאזיע אונדז אוועקגעטראגן אויף די בלוטיקע שלאכטן און געמאכט יעדן פאר א העלד. די יינגעלעך האבן קיין בעסערע שפיל, ווי מלחמה, נישט געהאט. זיך צעטיילט אויף צוויי מחנות — רוסישע און דייטשן — וואלטן מיר געוויס „אויסגעהרגעט‟ איינער דעם אנדערן פון די אויסגעשניצטע הילצערנע נאגאנען, ווען נישט די מאמעס, מיט זייערע געשרייען: „גענוג, אהיים!‟ אלע האבן אין אונדזערע מלחמות געוואלט זיין „רוסישע‟, און קיינער נישט — „דייטשן‟.
די מלחמה, וואס מיר האבן געוווסט, האט זיך גערופן, „די גרויסע פאטערלענדישע מלחמה‟. אין שול האט מען אונדז געלערנט, אז אלע פעלקער פון סאוועטן־פארבאנד, ווי איין גרויסע ברידערלעכע משפחה, א חוץ יידן, האבן אויסגעקעמפט אט דעם „נצחון־טאג‟. ניין, מ׳האט, פארשטייט זיך, בוכשטעבלעך נישט אנגעוויזן — „א חוץ יידן‟; די יידן האט מען פשוט צווישן דער „ברידערלעכער פעלקער־משפחה‟ נישט אנגערופן. דעריבער איז פאר אונדז, יידישע קינדער, דער הויפט־קוואל זיך דערוויסן וועגן דער מלחמה געווען די משפחה.
פון מיין מאמען און באבען האב איך זיך דערוווסט, אז נאך איידער אין זייער בעסאראבער שטעטל מארקולעשט איז אריין דער ערשטער רומענישער סאלדאט, האבן שוין די ארטיקע מאלדאוואנער געראבעוועט די יידישע הייזער און געקוילעט זייערע יידישע שכנים. מיין מאמעס משפחה האט זיך קוים געראטעוועט, כאטש נישט אלע קרובים האבן געהאט אזא מזל.
די יידן פון בעסאראביע און אוקראינע, פארטריבן אין טראנסניסטריע
מיין טאטע און זיין משפחה זיינען פארטריבן געווארן אין טראנסניסטריע. זיין יינגערער ברודער האט זיך אויסבאהאלטן די אלע יארן ביי זיין גויישן חבר; און מיין טאטן גופא האט זיך איינגעגעבן צו אנטלויפן פונעם לאגער. נאך צוויי יידישע חברה, א צווילינג, וואס זיינען אנטלאפן מיט אים, האבן די רומענער געכאפט און זיי אויפגעהאנגען אין אדעס אויף איין שטריק. ווען די סאוועטישע ארמיי האט באפרייט מאלדאוויע אין 1944, איז מיין טאטע פרייוויליק אוועק מיט זיי אויפן פראנט.
אין דעם נצחון־טאג, דעם 9טן מיי, פלעגן טאקע פארקומען פייערלעכע פאראנדן אויף די צענטראלע פלעצער פון שטעט און שטעטלעך, מיט די מלחמה־וועטעראנען אין די ערשטע רייען; אבער נאך דעם זשום און טראסק, אין די הייזער, האבן די מענטשן זיך צונויפגענומען ביי א געדעקטן טיש, און שטיל, היימיש דערמאנט יענע קרובים און פריינד, וועלכע האבן אפגעגעבן זייער לעבן אויף די פראנטן, מע זאל קאנען אזוי רויק זיצן און אויסטרינקען צו „הונדערט גראם‟ אין זייער אנדענק. צווישן די אומגעקומענע אויפן פראנט איז געווען אויך מיין מאמעס עלטערער ברודער, פעטער בערל, וואס איך טראג זיין נאמען. ער האט נישט דערלעבן צו דעם שיינעם נצחון־טאג בלויז עטלעכע וואכן…
אין דעם דאזיקן טאג פלעגן די יידן זיך צונויפפארן צו די ערטער, ווו אין די ברידער־קברים זיינען געלעגן באגראבן זייערע נאענטע און טייערע מענטשן. אויף די באשיידענע מצבות, געשטעלט אויפן חשבון פון די לעבן־געבליבענע קרובים און לאנדסלייט, האט די מאכט פארווערט אפילו אנצוווייזן, אז די קרבנות זיינען פונעם יידישן אפשטאם.
אויף די בעסאראבער וועגן פון אומקום
מיט יארן שפעטער האב איך זיך ערשט דערוווסט, אז אין די מקומות, ווו איך בין געבוירן געווארן און אפגעלעבט איבער פערציק יאר, האבן די רומענישע פאשיסטן און זייערע ארטיקע קאלאבאראטארן אומגעבראכט אן ערך 300 טויזט יידן. אין דער געטא פונעם בעסאראבער שטעטל יעדינעץ האבן זיך געפינען 23 טויזנט יידן; אין סעקורען — 13 טויזט; אין ווערטוזשען — 21 טויזנט, אין קעשענעוו — 12 טויזנט, אין מארקולעשט — 5 טויזנט. די רומענער האבן די יידן אין די געטאס נישט דערשאסן; זיי האבן זיי פארפייניקט אונטער דער ברענענדיקער זומער־היץ, לאזנדיק אן א טראפן וואסער. ס׳רוב בעסאראבער יידן זיינען אבער אויסגעגאנגען אויף די וועגן; מ׳האט זיי געטריבן פון איין ארט צו אן אנדער ארט, ביז די אויסגעמאטערטע מענטשן זיינען נישט געפאלן. דעמאלט האט מען זיי דערשאסן אין די „ריפעס‟ (ריוון); אדער געפירט אין די אנגעשטאפטע פראכט־וואגאנען פון איין סטאנציע צו אן אנדערער, ביז זיי זיינען נישט אנגעקומען צו זייער לעצטן אייביקן פונקט…
הונדערטער יידישע סאוועטישע שרייבער האבן אוועקגעגעבן זייער לעבן, פארטיידנדיק זייער פאטערלאנד און זייער פאלק — אין דער ארמיי און פארטיזאנישע אטריאדן. מיר האט אפגעגליקט. אריינגייענדיק אין דער יידישער ליטעראטור מיט 37 יאר צוריק, האב איך נאך פארכאפט און פערזענלעך געקענט א גרופע שרייבער, וואס האבן זיך געשלאגן מיט די פאשיסטישע מערדער און שפעטער עס באשריבן אין זייערע ביכער: מישע לעוו, הירש דאבין, הערשל פאליאנקער, אהרן ווערגעליס, יוסף שוסטער, יוסף קערלער, באריס מאגילנער, דוד בראמבערג, נאטע לוריע, שמואל גארדאן, חיים מעלאמוד, זיאמע טעלעסין, אלכסנדר ליזען, יוסף ראבין, מויני שולמאן…
נאך דער גרויסער עליה קיין ישראל, האבן די יידישע מלחמה־וועטעראנען זיך דערשלאגן, אז די ישראל־רעגירונג זאל אנערקענען און מיט חשיבות זיך באצויגן צו דעם „נצחון־טאג‟. יעדעס יאר טרעפן זיך די מלחמה־וועטעראנען אויך דא אין ניו־יארק אויף ברייטאן־ביטש, דורכצופירן זייער באשיידענעם פאראד לכבוד דעם „נצחון־טאג‟ — א טאג פון גרעסטער פרייד און גרעסטן ווייטיק אין אונדזער לעבן.

Share this:TwitterFacebookPrintLike this:Like Loading...

Related
 


Tagged: historyjewsresearchYiddish 
Post navigation


Previous Post
אנטקעגן פענצטער (אינזיכיסטיש) 

Next Post
דריי מלחמות פון פראפ׳ גרשון וויינער לטובת יידיש 



