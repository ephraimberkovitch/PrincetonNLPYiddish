
 אוועק דער שבת שוין… אויף ווייטע וועגן 
 א גרויסער עמעצער שיט גראוון אש… 
 דוד האפשטיין 
 (פארזעצונג. אנהייב אין נומ. 13) 
 צושניידן פון דאס ניי 
 
 ביים טראספארטיאר, ווו עס האבן געדארפט אט־אט־א זיך באווייזן די וו אליזעס פונעם תל־אבֿיבֿער רייס, זיינען געשטאנען עטלעכע סאטמארער חסידים, פלאפלענדיק אויף זייער פוילישן יידיש. זיכער – צום רבין.&nbsp; אז מע האט געדארפט מאכן די פליטה פון ניו־יארק – וויליאמסבורג האט זיך דאך געפונען ניט אויפן אינדזל מאנהעטן אדער לאנג־איילענג, נאר טאקע אויפן קאנטינענט, – האט דער סאטמארער רבי געוואלט&nbsp; אוועקפארן קיין ענגלאנד, ווו ער האט געהאט זיינע חסידים, אדער כאטשבי קיין קאנאדע, אויף ניופאונדלענד, וואנקוווער אדער נאך ערגעץ־ווו. נאר מע האט אים אפגעזאגט אין וויזע, זיך פאררופנדיק אויף דעם,&nbsp; אז עס זיינען פאראן&nbsp; אזש צוויי יידישע מלוכות, וועלכע קאנען אים אויפנעמען לויטן עטנישן קריטערי. נו,&nbsp; אזוי ווי די סאטמארער זיינען, ווי באוווסט, געווען&nbsp; אנטיציוניסטן, האט זייער רבי באשלאסן&nbsp; אוועקפארן קיין ביראבידזשאן. דער איצטיקער רבי האלט זיין הויף אין אבלוטשיע. אין אט דער שטאט האבן די סאטמארער געעפנט שילן, תלמוד־תּורות, סעמינארן פאר מיידלעך,&nbsp; א ישיבֿה,&nbsp; א שפיטאל, כשרע קראמען און נאך&nbsp; א סך&nbsp; אנשטאלטן און געשעפטן. דעם רבינס משפחה האט אויסגעקויפט די פארווארפענע צין־מינערייען אין כינגאנסק, רעקאנסטרוירט זיי אויף איר חשבון און באנייט דעם&nbsp; ארויסבאקום. די סאטמארער חסידים פארנעמען זיך מיט כלערליי הכנסהדיקע עסקים. מע זאגט,&nbsp; אז די סאטמארער געהערן אויך דער בארימטער קורארט אין קולדור, דער ים־פארט אין זארעטשנאיע און א סך אנדערע אביעקטן אינעם אבלוטשיעווער ראיאן…. 
 קאמפיוטער־גראפיק פון דניאל־מענדל טשערנין 
 באקומען מיין וואליזע, בין איך ארויס פונעם אעראפארט און גענומען א טאקסי ביזן האטעל ״צענטראל״ אין דער ביראבידזשאנער אלטער שטאט. איך האב ליב אט דעם האטעל, וואס שטייט אקעגן דעם קליינעם דענקמאל שלום־עליכמען אין סאמע אנהייב פון שלום־עליכם־גאס. מיר געפעלט אט די גאס, וואס איז פארמאכט פארן טראנספארט – נאר פוסגייער, וועלאסיפעדיסטן, סוווענירן־קרעמלעך, רעסטאראנען און קאפע־הייזער – יענץ, וואס ביי אונדז אין ישׂראל רופט מען מידרחובֿ. די ביראבידזשאנער רופן די גאס ״בראדוויי״, הגם דער אמתדיקער בראדוויי, יענער, וואס אויפן אינדזל מאנהעטן, זעט איצטער אויס גאנץ אנדערש. דאס פלעצל ביי דעם סאמע האטעל ״צענטראל״, דארט ווו עס שטייט דער דענקמאל שלום־עליכמען, רופט מען לויט עפעס אן אלטן מינהג־המקום ״ארבאט״. ס׳איז דא אזא גאס אין מאסקווע. 
 דער טאקסיסט איז געווען, דאכט זיך, ניט קיין ייד – כאטש גיי ווייס, נאר זיכער, אז א היגער,&nbsp; א ביראבידזשאנער. זיך דערוווסט, אז איך בין געקומען פון ישׂראל, האט ער גלייך געזאגט: ״שלום. מה עניינים?״ און אנגעהויבן דערציילן – שוין אויף רוסיש – וועגן זיינע פריינד, וואס וווינען איצט אין מעלותּ און אין חיפה. 
 זיין פלאפלעריי האט מיך א ביסל אפגעריסן פון מיינע געדאנקען. און איך האב פארט געמוזט זיך צוגרייטן ערנסט צו דער מארגנדיקער באגעגעניש אין ייווא־אינסטיוט. ס׳איז גאר ניט גאראנטירט,&nbsp; אז דעם גראנט וועט מען טאקע געבן. – מאכט ניט אויס. דער עיקר דארף מען זיך אויסשלאפן נאך דעם לאנגן פלוג. מע דארף נאר מאכן א שהכּל און כאפן&nbsp; א דרעמל. וואס א דרעמל?! מע מוז כאפן א פאף,&nbsp; אן ערנסטן פאף.&nbsp; אניט, וועל איך זיין ווי א געליימטער פונעם דזשעטלאג. 
 איבערגעלאזט אינעם האטעל־צימער מיין וואליזע, בין איך ארויס אויפן ביראבידזשאנער מידרחובֿ אויף שלום־עליכמס נאמען. מאכן א שהכל האב איך באשלאסן אין 
 קאמפיוטער־גראפיק פון דניאל־מענדל טשערנין 
 ״שׂימחה״. דאס איז אן אלטע עכט ביראבידזשאנער קאפע, וואס געפינט זיך גאר ניט ווייט פון שלום־עליכם־גאס, לעבן דער חב״דישער שיל. פון איין זייט פונעם קאפע־הויז שטייט געשריבן אויף לשון־קודש ״כשר״, פון דער צווייטער זייט – אויף רוסיש און אויף יידיש: ״יידישע מאכלים. ניט כשר״. אט דאס איז דער ריין ביראבידזשאנער סטיל.&nbsp; אזא מין תּמימותדיק אומפארמיטלעכקייט. מיר געפעלט עס. 
 איך בין אריין פון יענער זייט, ווו ס׳איז געווען כשר, כאטש וואס קאן זיין ניט כשר אין בראנפן מיט פארשמאק? אבער ניט דאס בין איך געווען אויסן. 
 די מיטארבעטער פונעם ייווא־אינסטיטוט זיינען פיינשמעקערס און סנאבן. צווישן זיך ריידן זיי נאר יידיש, אבער ניט אזא יידיש, ווי עס האט גערעדט דער פילאט פון ״ביראבידזשאן־ אערא״ און אויך ניט אזא, ווי עס האבן גערעדט די סאטמארער אינעם&nbsp; אעראפארט. זיי ריידן א ריין, שטרענג נארמירט, און כ׳וואלט געזאגט, אפילו טראכע דיסטילירט ייווא־יידיש. און זיי פארריכטן פון צייט צו צייט יעדן איינעם, וואס האט&nbsp; א העזה צו ריידן מיט זיי אויף מאמע־לשון. דער ייווא־אינסטיטוט פארמאגט דאך צווישן&nbsp; אנדערס אין ביראבידזשאן אזא סטאטוס ווי האקדמיה ללשון העבֿריתּ אין ישׂראל. און ניט נאר דאס.&nbsp; א געוויינלעכער ישׂראלי שטעלט זיך אפילו ניט פאר, וואס איז דער סטאטוס פונעם ייווא־אינסטיטוט אין ביראבידזשאן. 
 נאר אויב זאגן דעם אמת, האט ער, דער געוויינלעכער ישׂראלי, בדרך־כּלל אפילו ניט געהערט וועגן דעם,&nbsp; אז יידישיסטישע אנשטאלטן זיינען פאראן אויך אין ישׂראל. און אויב ער האט אפילו יא געהערט, איז וואס? לאמיר זאגן לייוויק־הויז. ס׳איז דא אזא&nbsp; אלטער בנין אין צענטער פון תּל־אבֿיבֿ. אויף אים שטייט געשריבן אויף יידיש און אויף עבֿריתּ: ״דער יידישער שרייבער־ און זשורנאליסטן־פאראיין אין ישׂראל״. האט ער,&nbsp; דער געוויינלעכער ישראלי,&nbsp; אן אנונג, ווער איז דאס, ה.לייוויק? צי ארט אים, אז אין דעם בנין שוין פון לאנג קומען זיך ניט צונויף שום יידישע שרייבער און זשורנאליסטן?&nbsp; אז דארט קומען זיך צונויף פריקן פון א באזונדערן מין, וועלכע זיינען באזארגט מיט אנטוויקלען די אשכּנזישע אידענטיטעט און באהאנדלען אן א סוף אויף עבֿריתּ, וויאזוי קען מען ראטעווען יידיש? ממש רחמנות אויף מאמע־לשון! 
 אמאל פלעג איך אויכעט אריינגיין אין לייוויק־הויז מיט א האפענונג, אז פון אט די דיבורים וועט זיך עפעס באקומען. אבער איך האב פארשטאנען, אז דאס וועט ניט זיין. אדער ס׳וועט אפשר יא זיין נאך משיחס קומען. חוץ דעם, וווין איך ווייט פון תּל־אבֿיבֿ, אין אילת. ניט געקוקט אויף דעם שנעלן באן, איז דאס א שטיקל נסיעה. א שאד איז צו פטרן די צייט נאר כדי ווידער אנטוישט צו ווערן. איך האלט פאר בעסער זיצן אין דער היים און שרייבן. אדער זיך גרייטן צום שרייבן. אדער מיינען, אז איך גרייט זיך צום שרייבן עפעס, וואס האט באמת א ווערט. לכל־הפחות לויט מיין אייגענער מיינונג. זיך גרייטן צום שרייבן איז באזונדערס אנגענעם, ווייל איך וווין אויף איינעם פון די העכסטע שטאקן אין איינעם פון די הימלקראצערס אויף דער גאס מרחבֿ־שלמה, דאס הייסט אין דעם סאמע דרום־מיזרחדיקן קווארטאל פון אילת, נאך טאבע, ממש אויפן ים־ברעג, ניט ווייט פונעם צושיף־שטעל, פון וועלכן יעדע צוויי שעה גייט אפ דער פאראם צו טיר אן&nbsp; און סנפיר. איך האב ליב שטיין אויפן באלקאן לעבן די פארענטשן און קוקן אויפן דרום. צומאל דאכט זיך מיר,&nbsp; אז איך זע ניט בלויז די שיפן און די פלאטפארמעס פאר דער ימישער לאנדווירשאפט, נאר אויך –&nbsp; ממש אויפן ראנד פונעם האריזאנט – דעם אינדזל טיראן, וועלכן די רעגירונס־קאמיסיע פאר געאגאפישע נעמען רעקאמענדירט רופן מיט זיין העברעישן נאמען –&nbsp; יוטבֿה. 
 (פארזעצונג קומט) 
 