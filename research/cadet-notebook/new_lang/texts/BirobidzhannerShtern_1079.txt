
 
 דער 19טער אפריל איז די אומפארגעסטלעכע דאטע צו דערמאנען און געדענקען דעם העלדישן ווידערשטאנד פון די יידן אין געטאס און לאגערן. 
 אין אנדענק פונעם אויפשטאנד אין ווארשעווער געטא פרעזענטירט די פאלקסבינע די אנליין־פארלייענונג פון חוה ראזענפארבס פיעסע ״דער פויגל פון געטא״ אויף יידיש, וואס מע קען זען בחינם פונעם 18טן ביזן 22סטן אפריל אויפן וועבזייטל פונעם טעאטער. 
 א סך ליטערארישע ווערק האט מען אנגעשריבן וועגן קעמפערס אין געטאס און קאנצענטראציע־לאגערן. איינע פון די וויכטיקסטע פון זיי געהערן דער אנגעזעענער 
 חוה ראזענפארב 
 יידישער שרייבערין חוה ראזענפארב (1923 – 2011), וועלכע איז אליין געווען און לאדזשער געטא און האט געשאפן א מאנומענטאל ווערק ״דער בוים פון לעבן״, א טרילאגע. צווישן אירע ווערק וועגן דעם חורבן איז פאראן די פיעסע ״דער פויגל פון געטא״, וואס די מחברטע האט געווידמעט דעם קעמפער פון ווילנער געטא איציק וויטענבעגן. דאס איז אגב איר איינציקע פיעסע. מע האט זי ארויסגעגעבן אין 1958 און געשטעלט אויף העברעיש און ענגליש, אבער קיין מאל ניט אויף יידיש. 
 די מחברטע שרייבט אינעם אריינפיר צו דער פיעסע: 
 ״… אז איך האב וועגן אים (איציק וויטענבערג – נ\. ב.) דאס ערשטע מאל געלייענט, האט ער מיך רוען ניט געלאזט… איך האב דערזען פאר זיך א גרויסע, טראגישע פיגור, וואס האט מיט איר חלום … און טאט… דורכגעריסן דעם געוועב פון אירע טעג און זיך איינגעשניטן אין דער אייביקייט, ווי א מעטעאר שניידט זיך איין אין דער בלויקייט פון הימל״. 
 איציק וויטענבערג איז געווען דער העלדישער קאמאנדיר פון דער פאראייניקטער פארטיזאנער־ארגאניזאציע (פפ״א) אין ווילנער געטא. מע האט אים ארעסטירט דעם 15טן יולי 1943, אבער די באוואפנטע גרופע פון דער פארטיזאנער־ארגאניזאציע האט אים אפגעשלאגן. די ״געסטאפא״ האט געפאדערט, וויטענבערג זאל זיך אונטערגעבן, און טאמער ניט, וועט מען ליקווידירן די גאנצע געטא מיט כמעט 20000 איינוווינער. עס האט זיך געשאפן א טראגישע סיטואציע און כדי צו ראטעווען די יידן פון ווילנער געטא, האט וויטענבערג זיך אונטערגעגעבן. 
 אברהם סוצקעווער האט אנגעשריבן אין זיין בוך ״פון ווילנער געטא״, אז אויפן פארהער אין ״געסטאפא״ האט וויטענבערג ניט געשפאלטן דאס מויל און אויף מארגן איז דער 36־יאריקער איציק געווען טויט. ער איז תיכף געווארן א העלד פון ווילנער געטא. שמערקע קאטשערגינסקי האט אים געווידמעט דאס ליד, וואס הייסט ״איציק וויטענבערג״: 
 
 ס׳ליגט ערגעץ פארטייעט, 
 ס׳ליגט ערגעץ פארטייעט 
 דער פיינד, ווי א חיה 
 דער מאוזער ער וואכט אין מיין האנט; 
 נאר פלוצעם — געשטאפא! 
 מע פירט א געשמידטן 
 דורך פינסטערניש דעם קאמענדאנט. 
 
 די נאכט האט מיט בליצן 
 דאס געטא צעריסן: 
 געפאר! — שרייט א טויער, א וואנט 
 חברים געטרייע 
 פון קייטן באפרייען, 
 פארשווינדן מיט דעם קאמענדאנט… 
 
 די נאכט איז פארפלויגן, 
 דער טויט — פאר די אויגן 
 דאס געטא עס פיבערט אין בראנד; 
 אין אומרו דאס געטא — 
 עס דראט די געשטאפא: 
 טויט, אדער דעם קאטענדאנט! 
 
 געזאגט האט דאן איציק 
 און דורך, ווי א בליץ איז: 
 — איך וויל ניט, איר זאלט צוליב מיר 
 דארפן דאס לעבן 
 דעם שונא אפגעבן!… 
 צום טויט גייט שטאלץ דער קאמאנדיר. 
 
 ליגט ווידער פארטייעט 
 דער פיינד, ווי א חיה, 
 וואכסט ווידער מיין מאוזער אין האנט: 
 איצט ביסט מיר טייער 
 זיי דו מיין באפרייער, 
 זיי דו איצטער מיין קאמענדאנט! 
 
 דאס ליד ווערט געזונגען אויפן מאטיוו פונעם באקאנטן סאוועטישן ליד ״פארטיזאן זשעלעזניאק״, קאמפאזיטאר מאטוויי בלאנטער. דאס ליד איז א טייל פון דער פארלייענונג, מע קען עס דא הערן אין אויספירונג פונעם באקאנטן זינגער און אקטיאר דניאל קאהן. צווישן די אקטיארן, וועלכע זיינען פארנומען אין אנליין־פארלייענונג זיינען אבי האפמאן, מאטל דידנער, חיים וואלף, לאה קאליש, אברהם מלאטעק, מיכל יאשינסקי און אנדערע. 
 די פארלייענונג איז א טייל פון אן אנליין־פעסטיוואל געווידמעט די ווערק פון יידישע דראמאטורגינס. די סעריע, ארגאניזירט דורך דער פאלקסבינעס ליטערארישער עצה־געבערין סאבינע ברוקנער, וועט ארייננעמען פיעסעס פון קאדיע מאלאדאווסקי, מאריע לערנער און מרים קארפילאוו. 
 
 ניקאליי באראדולין 
 
 The Bird of The Ghetto 
 
 https://www\. yadvashem.org/yv/en/exhibitions/music/itsik־vitnberg\. asp 
 
 