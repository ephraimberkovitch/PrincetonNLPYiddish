
 
 אין דעצעמבער איז אפגעמערקט געווארן א וויכטיקע דאטע אין דער געשיכטע פונעם יידישן טעאטער — 100 יאר זינט דער ערשטער אויפירונג פון ש. אנ־סקיס קלאסישער פיעסע ״צווישן צוויי וועלטן — דער דיבוק״. דער גרויסער יידישער עטנאגראף און שריפטשטעלער ש. אנ־סקי (1863 – 1920) האט געארבעט איבער דער דאזיקער פיעסע, וועלכע איז געבויט אויף מאטיוון פונעם יידישן פאלקלאר, א לענגערע צייט. דעם ערשטן וואריאנט פון דער פיעסע האט ער אנגעשריבן אויף רוסיש, אבער דערנאך איבערגעארבעט אים אין אן ענדגילטיקן וואריאנט אויף יידיש. 
 צוליב דער ערשטער וועלט־מלחמה, די רעוואלוציעס און דעם בירגער־קריג אין רוסלאנד האט זיך במשך פון יארן ניט איינגעגעבן צו שטעלן די פיעסע. דער דראמאטורג אליין האט ניט זוכה געווען צו זען זי אויף דער בינע. איר פרעמיערע איז פארגעקומען דעם 9טן דעצעמבער 1920, אינעם טאג פון ש. אנ־סקיס שלושים. עס האט די פיעסע ״צווישן צוויי וועלט — דער דיבוק״ געשטעלט ״די ווילנער טרופע״, וועלכע איז שפעטער בארימט געווארן אין דער יידישער טעאטער־וועלט. דער רעזשיסער פון דער דאזיקער שטעלונג, וואס האט געהאט א גוואלדיקן דערפאלג איז געווען דוד הערמאן. 
 די אפישע פון דער ערשטער שטעלונג פון דער פיעסע ״צווישן צוויי וועלטן — דער דיבוק״ 
 און אין 1922 איז די זעלבע פיעסע אין חיים־נחמן ביאליקס העברעישער איבערזעצונג געשטעלט געווארן דורכן גרויסן רוסלענדישן רעזשיסער יעווגעני וואכטאנגאוו אינעם טעאטער ״הבימה״, וואס איז געשאפן געווארן אין מאסקווע. זיין שטעלונג איז געווען אזוי דערפאלגרייך, אז אפילו לאנגע יארן שפעטער, ווען דער טעאטער ״הבימה״ האט זיך שוין איבערגעצויגן אין תל־אביב, איז ״הדיבוק״ געבליבן א מין ״וויזיט־קארטל״ פונעם העברעישן טעאטער אין גאנצן גענומען. 
 אבער דאס איז נאך ניט אלץ. חוץ א גאנצער ריי אנדערע טעאטער־שטעלונגען פונעם ״דיבוק״, בתוכם אין איבערזעצונגען אויף דייטש און אויף ענגליש, האט ״דער דיבוק״ צוגעצויגן די אויפמערקזאמקייט פון שעפער, וועלכע האבן געארבעט אין אנדערע קונסט־ספערן. אין 1937 האט דער פויליש־יידישער קינא־רעזשיסער מיכאל וואשינסקי געמאכט לויט ש.אנ־סקיס פיעסע א פילם אויף יידיש (דעם סצענאר פונעם פילם האט אנגעשריבן אלטער קאציזצע, א באוווסטער יידישער שרייבער). און אין&nbsp; 1951 איז אין די פאראייניקטע שטאטן פון אמעריקע געשטעלט געווארן די אפערע ״דער דיבוק״ פונעם קאמפאזיטאר דוד טאמקין מיט ענגלישן ליברעטא פון זיין ברודער אלעקס טאמקין. אין 1974 האט זיך באוויזן א באלעט ״דער דיבוק״. די מוזיק צו אים האט אנגעשריבן לעאנארד בערנשטיין. אין 1997 האט דער ישׂראלדיקער רעזשיסער יאסי זומער געמאכט א קינא־פילם מיטן נאמען ״אהבה אסורה״ (״פארבאטענע ליבע״), וואס האט זיך באזירט אויף ש. אנ־סקיס סוזשעט. אין 1999 איז אין תל־אביב פארגעקומען די פרעמיערע פון נאך אן אפערע ״דער דיבוק״. דאס מאל מיט ליברעטא אויף יידיש. איר אויטאר איז געווען דער אמעריקאנער יידישער קאמפאזיטאר סאלאמאן עפשטיין. 
 אלץ נייע און נייע איבערזעצונגען, שטעלוגען און באארבעטונג פון ש. אנ־סקיס קלאסישער פיעסע זיינען ממשיך זיך באווייזן א סך יארצענדליקער נאך איר פרעמיערע אין ווילנע. דערפאר איז דער הונדערט־יאריקער יוביליי פונעם ״דיבוק״ אויף דער בינע ניט בלויז א וועגצייכן אין דער געשיכטע פונעם יידישן טעאטער, נאר אויך א דערמאנונג וועגן איינעם פון די ווארצלען, אויף וועלכע עס שטייגט די היינטצייטיקע קונסט. 
 
 וו. פיריאטינסקי &nbsp; 
 