

פון אונדזער עזבון: יחיאל שרייבמאן (1913־2005) 



 by באריס סאנדלער 
May 2, 2021May 3, 2021 Filed under:
ליטעראטור
ליטעראטור־עזבון
פערזענלעכקייטן 


דער פראזאיקער יחיאל שרייבמאן איז געבוירן געווארן אינעם בעסאראבער שטעטל וואד־ראשקעוו. זיין ערשטע דערציונג האט ער באקומען אין חדר, ביי פריוואטע לערערס און אין דער רומענישער פאלקסשול. שפעטער איז ער אוועקגעפארן קיין טשערנאוויץ, כדי זיך צו לערנען דארט אין דעם באקאנטן העברעישן לערער־סעמינאר. צו פארענדיקן דעם סעמינאר האט זיך אים נישט איינגעגעבן, צוליב זיין באטייליקונג אין דער „לינקער‟ באוועגונג. אין די 1930ער יארן האט ער געוווינט אין בוקארעשט, געצויגן די חיונה פון דער סופליאר־ארבעט אינעם יידישן טעאטער. זיין ערשטע דערציילונג האט שרייבמאן פובליקירט אין דער אמעריקאנער פראלעטארישער אויסגאבע „סיגנאל‟. שפעטער האט ער זיך געדרוקט אין די בוקארעשטער, ווארשעווער און ניו־יארקער זשורננאלן און צייטונגען.
אין יאר 1940, ווען בעסאראביע איז געווארן א טייל פון ראטן־פארבאנד, איז שרייבמאן געקומען פון בוקארעשט קיין קעשענעוו, ווו ער איז צווישן די ערשטע אנגענומען געווארן אינעם סאוועטישן שרייבער־פאראיין. בעת דער מלחמה געוווינט אין אוזבעקיסטאן, געארבעט אין א קאלווירט. ער האט עס באשריבן אין זיינע דערציילונגען, וועלכע זיינען אריין אינעם ערשטן בוך זיינעם „דריי זומערס‟, ארויסגעלאזט אינעם פארלאג „דער עמעס‟ (1946). אן איבעררייס אין זיין שאפונג איז פארגעקומען צווישן די יארן 1948־1960, ווען די גאנצע יידישע ליטעראטור אין ראטן־פארבאנד, בתוכם אירע שאפערס, האבן געליטן פון דער אנטיסעמיטישער רעגירונג־פאליטיק. ערשט נאכן אנהייבן צו דערשיינען אין מאסקווע פונעם יידישן זשורנאל „סאוועטיש היימלאנד‟ האט שרייבמאן ממשיך געווען זיין ליטערארישע ארבעט.
עס גייען ארויס זיינע ביכער אינעם פארלאג „סאוועטסקי פיסאטעל‟, ווי אויך אין קעשענעוו, איבערגעזעצט אויף רוסיש און מאלדאוויש: „יארן און רגעס‟ (1973), „ווייטער‟ (1984), „שטענדיק…‟ (תל־אביב, 1997), „יצירה און ליבע‟ (2000), „זיבן יאר מיט זיבן חדשים‟ (2003), „קליין און גרויס‟ (2007), „פארטרעטן‟ (ניו־יארק, 2015). ער ווערט א מיטגליד פון דער רעדאקציע־קאלעגיע. אן אנערקענטער מייסטער פון קורצע דערציילונגען, ווי אויך פון גרעסערע ווערק, טיילט ער זיך אויס מיט זיין אייגנארטיקן בעסאראבער לשון, מיט לאקאנישקייט און געמאסטנקייט, קינסטלערישער בילדערשאפט פון שפראך. ער איז איינער פון די בעסטע סטיליסטן אין דער סאוועטישער יידישער ליטעראטור פון דער צווייטער העלפט 20סטן יארהונדערט. געשטארבן אין קעשענעוו.
מיר לייגן פאר אונדזערע לייענער א דערציילונג פון זיין צוויישפראכיק (יידיש־רוסיש) בוך „יצירה און ליבע‟ (פארלאג „רוקסאנדרא‟, קעשענעוו, 2000)
דער אלטער תרח
א. תרחס לאנגע און ברייטע בארד האט זיך צעשפאלטן אויף צווייען. איין העלפט בארד — רעכטס, די צווייטע העלפט — לינקס.
ב. דאס האט זי אליין, מיט אייגענעם ווילן, זיך צעשפאלטן, כדי תרח, אויפן נידעריקן בענקעלע זיינס — א קוואדראטנע בענקל אן א דעקל, איבערגעקרייצט מיט לעדער־פאסן, ווי א שוסטער־בענקעלע — זאל לייכטער קאנען טאן זיין ארבעט.
ג. צי אפשר איז די בארד תרכס פשוט צעפאלן זיך אויף צווייען איבער דער גרויסער הנאה, וואס האט געשיינט אויף תרחס פנים, אזש אנגעבלאזן די ראזעווע באקן זיינע, בשעת ער איז געזעסן אויפן נידעריקן בענקל אין זיין אטעליע און מיט א קליין מעסערל אין דער האנט צוגעפוצט און צוגעמייסטערט די אויסגעקלעפטע פיגורלעך זיינע.
ד. א הירש מיט געדריידלט־געבלימלטע הערנער; אן אדלער מיט ברייט־צעפעכטע פליגל; א קו מיט איבערנאטירלעך־פולע אייטערס און מיט א לאנגן עק פארבייגלט אונטן צווישן דער קוס פיס; א קודלאטער הונט מיט גרויסע אראפהענגענדיקע אויערן; וכדומה.
ה. תרח האט פארמאגט דריי זין: איינער — נחור, דער צווייטער הרן, דער דריטער אברם.
ו. ביידע עלטערע ברידער אברמס, נחור און הרן, האבן דעם פאטער צוגעהאלפן אין זיין טועכץ. ס׳הייסט, זיי זיינען, קאן מען זאגן, טאקע געווען פאלנע שותפים צום גרויסן געשעפט, וואס תרח האט פארפירט מיט די פיגורלעך זיינע אין דער גאנצער טאל כשדים, ווו זיי האבן געלעבט.
ז. אברם ווידער, נאך גאר א יונג בחורל דעמאלט, האט דעם פאטער צוגעגעבן צו דער האנט. תרח האט אברמען געהאלטן לעבן זיך. „זיץ דא לעבן מיר, — פלעגט ער אברמען זאגן, — און קוק דיך מיט ביידע אויגן גוט צו, וואס איך טו. לויף ניט און שפרינג ניט. האב זיץ־פלייש. אפשר וועסטו מיט דער צייט מיך ירשנען און וועסט אויך זיין אזא קינסטלער ווי איך בין. זעסטעך דערלייגן צום געשעפט דערלייגט מען ניט.‟
ח. אין אטעליע, צוגערוקט צו א וואנט, פון איין ווינקל וואנט ביז צום אנדערן ווינקל, איז געשטאנען א לאנגער טיש: זעקעלעך גיפס, קרוגלען וואסער, גומענע קעסעלעך, א הילצערנער האמער, דאלעטעס, צווענגלעך, פלעשלעך פארב, קליי, בערשטעלעך מכל־המינים — וואס איר ווילט. אין דער צווייטער זייט טיש: פארטיקע גיפסענע לייבן, הירשן, ציגן, פערד, קעץ, הינדן, פוקסן — ווידער אמאל, וואס איר ווילט און וואס אייער הארץ גלוסט. אונטערן טיש — בראכווארג, קעסטעלעך, שמאטעס, גלאט קופעס צונויפגעקערט מיסט, אפפאל.
ט. באלעבאטעוועט ביים טיש־ווארשטאט האט נחור. אין א ווייס שפיציק מיצל אויפן קאפ, פארקאטשעטע ארבל, ס׳פנים — שטענדיק פארשפרענקלט מיט גיפסשפריצלעך, האט נחור געמאכט פונעם טאטנס פיגורלעך פארמעס און פון איין פיגור אויסגעגאסן אין זיי צען פיגורלעך, צוואנציק פיגורלעך, דרייסיק פיגורלעך… וויפל די פארמע האט נאר כוח געהאט אויסצוהאלטן. אז א וואלף, למשל, צי אפילו א בידנע שאף, איז ארויס פון דער פארמע צעהרגעט, האט נחור אט דעם וואלף צי די שאף מיט גרויס גרימצארן ארונטערגעשליידערט אונטערן טיש און צעשאלטן זיך, ווי א באלעגאלע־יונג, מיט די שפיציקסטע פעפערדיקסטע קללות.
י. דא הינטן, אין אטעליע, האבן תרחס פיגורלעך געהייסן פיגורלעך. פארנט אבער, אין תרחס קלייט מיט די צוויי גרויסע פענצטער אין גאס ארויס, האבן די פיגורלעך געהייסן געטער.
יא. אין קלייט האט די געטער פארקויפט הרן. ער האט זיך אומגעדרייט הינטער דער סטאיקע, לעבן די ראפטן מיט די געטלעך, סטאטעטשנע, מיט א פרום הייליק פנים, אין א בלישטשענדיק־זיידענעם קאפטן, מיט א שלייפל ביים האלדז און מיט שיין־פארקעמטע און אנגעשמירט־גלאנצנדיקע האר אויפן קאפ. אומגעדרייט זיך אנגעגוידערט־וואזשנע, אליין ווי א שטיק מלך־מלכי־המלכים.
יב. און אז דאס גלעקל אויבן אויף דער פאראדנער טיר האט קלונג געטאן, און אין קלייט האט זיך אריינגעיאוועט א קונה, האט הרן קוים־קוים א נייג געטאן זיך פאר אים מיט א דין שמייכעלע אויף די ליפן און געקוקט מיט הנאה, ווי דער קונה בייגט זיך איין אין דרייען, רירט אן מיטן קאפ די ערד, נייגט זיך און בוקט זיך, ניט פאר אים, הרנען, נייערט פאר די ראפטן הינטער אים, פאר די געטלעכע פיגורלעך אויף די ראפטן.
יג. דינגען זיך אין תרחס קלייטן איז ניט געווען שייך. וויפל הרן האט ארויסגעזאגט מיט זיין מויל, אזוי פיל האט דער קונה באצאלט — א מאל אפילו נאך מיט א שמיץ — האט א נעם געטאן אין די ראפטן דאס וואס ער האט געדארפט, איצטער גענייגט זיך און געבוקט זיך פארן אייגענעם געצל אין זיינע אויסגעשטרעקטע הענט, איז באלד אוועק מיט א שיינעם „גוטן טאג‟, און הרן האט ווידער אומגעדרייט זיך לעבן די ראפטן אן אנגעגוידערטער און וואזשנער און געווארט דאס גלעקל אויף דער טיר זאל ווידער א קלינג טאן.
יד. דאס קאסע־קעסטל אין תרחס קלייט האט זיך שטענדיק שווער געעפנט און שווער פארמאכט — אזוי אנגעשטאפט איז עס שטענדיק געווען מיט פאזיטן: פאפירגעלט און זילבערגעלט, און אפט מאל אפילו האט אין קעסטל דורכגעווארפן א גאלדן פינפערל אויך.
טו. יא, לייענער ליבער, תרח האט, ווי ער אליין האט זיך אויבן ארויסגעכאפט, בפירוש צום געשעפט זיינעם גארנישט ניט צוגעלייגט…
א. נו, און אברם?
ב. אברמען האט דאס גאנצע רומל ביי זיי אין שטוב גוט געבראטן און געבריט.
ג. ביים אנהייב האט אברם נאך רעכט ניט פארשטאנען וואס און ווער. ער פלעגט זיצן אויף דער הוילער ערד מיט די פיס אונטער זיך קעגן תרחס קינסטלער־בענקעלע, איינגעקוקט זיך מיט חידוש און מיט ליבשאפט, ווי דער טאטע קלעפט אויס פון פשוטער ליים חיות און בהמות און פייגל, מאכט פון גארניט א יש, און אברם פלעגט זען און פילן אין דעם א גאטס געבענטשטקייט.
ד. א פארבארגענע קראפט אין דער וועלט, וואס קיינער ווייסט ניט, ווו פינקטלעך זי געפינט זיך און וואס פינקטלעך זי איז האט עס די אלע חיות און בהמות, און זי האט עס די אלע פייגל געשאפן — בלאזט אריין אין איר טאטן איר רוח־הקודש און די פינגער דעם טאטנס זיינע בכוח, אפילו מיט פארמאכטע אויגן, די דאזיקע אלע באשעפענישן אזוי געניט צו געשטאלטיקן.
ה. אברם האט ביים אנהייב געטראכט, אז צו נחורס אויסשטאמפעווען דעם טאטנס פיגורלעך ביים ווארשטאט, בפרט צו הרנס פארהאנדלען די פיגורלעך פארנט אין קלייט, האט דער פאטער קיין שייכות ניט.
ו. און נחורס בעל־מלאכהווען און הרנס מיסחרן האט אברמען צוערשט ניט געארט.
ז. פארקערט: זאלן דעם פאטערס שאפונגען דורך נחורן פארצענפאכט ווערן און זאלן זיי דורך הרנען צענדליקער און צענדליקער מענטשן ברענגען פרייד.
ח. שפעטער אבער, ווען אברם האט פון תרחן דערהערט דאס ווארט „געשעפט‟ און די ווערטער „מע דערלייגט דערצו ניט‟, האט עס אברמען א ברי געטאן און א ברען געטאן. און וואס א מאל איז אברמען אלצדינג קלאר געווארן, און וואס א מאל איז אברמען אלצדינג פארמיאוסט געווארן.
ט. די אויסגעקלעפטע פיגורלעך אין תרחס הענט האבן אברמען וואס א טאג אויסגעזען העסלעכער. די געדאנקען אין אברמס קאפ, בשעת ער איז געזעסן און געקוקט, ווי דער פאטער קלעפט — וואס א טאג שווארצער. תרחס קלעפענישן — וואס א טאג אפפרעגנדיקער.
י. פאר וואס הייסן די פיגורלעך דא אין אטעליע פשוט פיגורלעך, און דארט פארנט ביי הרנען אין קלייט — געטער?
יא. און פאר וואס בוקן זיך מענטשן צו גיפסענע געטער? און פאר וואס בוקן זיי זיך צו גיפסענע געטער מיט אזעלכע טרויעריקע פנימער?
יב. און פאר וואס זיינען די מענטשן אזוי גענארט?
יג. די גרויסע סודותדיקע קראפט אין דער וועלט האט אריינגעהויכט אין טאטן גאטס־געבענטשטקייט. וואס הויכט דער טאטע אריין אין די פיגורלעך זיינע, וואס ער קלעפ אויס?
יד. און פאר וואס זיינען זיי אזוי פיל? און פאר וואס שטייען זיי אין די ראפטן אזוי טויט?
טו. פארוואסן און פארוואסן.
א. און ווען אין איינעם א טאג איז תרח אומגערן, צי ניט־אומגערן, אריין מיטן שפיץ פון זיין מעסערל אין אן אדלערס אן אויג און דעם אדלער געלאזט בלינד, האט אברם צווישן די ציין א בורטשע געטאן:
ב. „א בלינדער גאט…‟
ג. תרח האט זיך צעלאכט, די ראזעווע באקן זיינע האבן זיך אנגעפוכקעט:
ד. „נישקשה. ער׳ט אזוי אויך פליען.‟
ה. „וואס פליען, ווען פליען?‟ — האט אברם פארטראגן געפרעגט.
ו. „אדלערס פליען אין די בערג. צווישן פעלדזן. אונטער די הימלען. ווייסט ניט? — האבן תרחס ראזעווע באקן ווידער זיך אנגעבלאזן.
ז. „שטיינערנע געטער…‟ — האט אברם פארטראגן געזאגט.
ח. תרח האט א ווונק געטאן צו אברמען:
ט. „פאר וועמען שטיינערנע, פאר אונדז — פליישיקע…‟
י. „טויטע… דערווארגענע…‟ — האט אברם געזאגט.
יא. „ביי עולם־גולם לעבן זיי.‟ — האט תרח בייזלעך געענטפערט.
יב. „עולם־גולם?‟ — האבן זיך אבמס אויגן אנגעגאסן מיט טרערן.
יג. „הער מיך אויס, קליינער אברם מיינער, — האט תרח זיך גענומען אין די הענט אריין, — זיצסט און זיצסט לעבן מיר, לערנסט זיך און לערנסט זיך ביי מיר, און ביסט געבליבן דער זעלבער שוטה, ווי דו ביסט געווען ביי דיין מאמען אין בויך. וועסט עלטער ווערן און א ביסל קליגער ווערן און וועסט אנהייבן פארשטיין דעם שכל און דעם חשבון פון דער וועלט, וועסטו אליין, האף איך, זען, אז ס׳איז אין גאנצן בלאטע שעבעבלאטע, אוורעמעלע.‟
יד. אברהם האט זיך אויפגעהויבן פון דער ערד און אויף די פיס שטייענדיק דעם פאטער געענטפערט:
טו. „זאג מיר, טאטע, דו אליין גלייבסט גאר ניט אין דיין טוערכץ, וואס דו טוסט?‟
טז. „איך טו. גלייבן זאלן זיי. די חשובע קונים אונדזערע.‟ — האט תרח געענטפערט.
יז. „טאטע, געשיקט זיך, דו פילסט ניט, אז מיר נארן די קונים אפ?.. — האט אברם געפרעגט.
יח. „וואס זיינען דאס פאר א רייד?‟ — האט זיך תרח אנגעצונדן אויפן פנים.
יט. און אברם האט געזאגט, אזוי צו זאגן: „טאטע, דער אייבערשטער האט אין דיר אריינגעהויכט געבענטשטקייט, און דו צעטרעטסט זי מיט די פיס.‟
כ. „שייגעץ!‟ — האט תרח זיך צעשריגן.
כא. „און דו ביסט ניט קיין ערלעכער מענטש.‟ — האט אברם געזאגט.
כב. „וואן פון מיין שטוב. דיין פוס זאל דא מער ניט זיין!‟ — האט תרח א פאכע געטאן מיטן אדלער אין זיין האנט.
כג. „און א פאלשער מענטש.‟ — האט אברם געזאגט.
כד. און דער בלינדער אדלער אין תרחס הענט האט א פלי געטאן צו אברמען.
כה. און דער אדלער האט אברמען שיער דעם קאפ ניט געפלעט.
א. און אברם האט א כאפ געטאן דעם הילצערנעם האמער אויפן ווארשטאט, איז אריין אין קלייט, און מיטן האמער צעהאקט און צעבראקט אלע געטער אין די ראפטן.
ב. און הרן, מלך־מלכי־המלכים צווישן די גיפסענע געטלעך, איז אוועקגעלאפן צו תרחן מיט א גרויס געשריי: „אונדזער אברם איז אראפ פון זינען. אונדזער אברם איז גערירט געווארן!‟
ג. און תרח און נחור, און הרן האבן אלע דריי אברמען געבונדן און אים אוועקגעפירט אין א משוגעים־הויז.
ד. און פון דעמאלט אן ביז היינט רופט מען א שלעכטן און בייזן און פאלשן מענטשן „אן אלטער תרח!‟
ה. און אברמען — „אברהם אבינו!‟

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
לאפסוס־קאקטוס — 44 

Next Post
א דארפיש יידיש יינגל 



