<body dir=״rtl״ style=׳font־family:״Times New Roman״,Ariel,FreeSerif;׳>
<h1>אייזנבאן־געשיכטעס: 1: קאנקורענטן</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p>
ק א נ ק ו ר ע נ ט ן
</p><p></p><p>
תמיד, סאמע אין דער רעכטער בהלה, ווען יידן שטופן זיך, דער
אריין, דער ארויס, און מע שלאגט זיך אין וואגאן פאר די ערטער, ווי,
להבדיל, אין שול פאר הקפות ― פונקט דעמאלט זיינען זיי דא. זיי
ביידע: ער און זי.
</p><p></p><p>
ער ― א שווארצער, א גראבער, א צעבורשעטער, מיט א בעלמע
אף איין אויג. זי ― א רויטע, א דארע און א געשטופלטע. ביידע אפגעריסן, אפגעשליסן, ביידע מיט געלאטעטע שיך און ביידע מיט איינע און
די זעלבע סחורה: ער א קויש, זי א קויש; ער מיט געפלאכטענע קוילעטשלעך, הארטע אייער, פלעשלעך מיט זעלצערוואסער און מאראנצן,
זי אויך מיט די זעלבע געפלאכטענע קוילעטשלעך, הארטע אייער, פלעשלעך זעלצערוואסער און מאראנצן.
</p><p></p><p>
אמאל מאכט זיך, אז ער האט אין קויש סקארמוטשן מיט רויטע
וויינשל, שווארצע קארשן אדער גרינע עסיקזויערע וויינטרויבן. דעמאלט
קומט זי אויך מיט די זעלבע רויטע וויינשל, שווארצע קארשן אדער
גרינע עסיקזויערע וויינטרויבן.
</p><p></p><p>
און ביידע קומען זיי תמיד אין איין צייט, שטופן זיך דורך אין
איין טיר פון וואגאן און ריידן ביידע אף איין לשון, נאר מיט א באזונדערער אויסשפראך. ער ― אביסל יאדישליווע, אן א רי״ש, ווייך, צעגאנגען, ווי אן א צונג. און זי ― שעפעליאווע, דווקא א פול מויל מיט
צונג.
</p><p></p><p>
אפשר מיינט איר, אז זיי שמייסן זיך מיט די מקחים, קאנקורירן,
 ווארפן דעם מארק? חלילה. דער פרייז איז בא זיי איין פרייז. זייער גאנ־
 צע קאנקורענץ באשטייט נאר אין דעם,  וו ע ר  פ ו ן ז יי ר ו פ ט
 א ר ו י ס  מ ע ר  ר ח מ נ ו ת. ביידע בעטן זיך בא אייך, איר
 זאלט רחמנות האבן אף זייערע פינף קינדער יתומים (בא אים פינף קינ־
 דער יתומים, בא איר פינף קינדער יתומים). ביידע קוקן זיי אייך אין די
אויגן אריין, שטופן אייך זייער סחורה גלייך אין פנים אריין און ריידן
איבער אייך אזוי לאנג, אז ― צי איר דארפט, צי איר דארפט נישט —
איר  מ ו ז ט  עפעס קויפן.
</p><p></p><p>
נישט מער, וואס פון זייער ריידן מיט זייער וויינען מיט זייער
בעטן זיך ווערט איר אביסל פארטומלט. איר ווייסט ניט, בא וועמען
איר זאלט קויפן: בא אים, צי בא איר? פאלט איר מסתמא אף אן עצה
און ווילט געבן צו לייזן ביידן, לאזן זיי אייך ניט:
</p><p></p><p>
― קויפט איר, רב ייד, דארפט איר קויפן בא איינעם. אף צוויי
חתונות טאנצט מען נישט!
</p><p></p><p>
ווילט איר זיין א בעל־יושר, קויפט איין מאל בא אים, דאס אנדערע
מאל בא איר. ווערט איר אויסגעזידלט אף אלע זייטן:
</p><p></p><p>
― רב ייד! מיט וואס בין איך אייך עפעס היינט ניט געפעלן אין
שלייער?
</p><p></p><p>
אדער אזוי:
</p><p></p><p>
― רב ייד! ערשט יענע וואך האט איר בא מיר געקויפט און האט
זיך, דאכט מיר, ניט געסמט און ניט דערווארגן אויך?...
</p><p></p><p>
פאלט איר אריין אין „מאראל״ און הייבט זיי אן זאגן מוסר, אז
יענער האט אויך א נשמה, יענער דארף אויך לעבן, ווי דער דייטש
זאגט: „לעבען און לעבען לאססען״. באקומט איר דערויף א תשובה,
נישט אף דייטש, נאר דווקא אף פראסט יידיש, אפילו א ביסעלע פארשטעלט, נאר גאנץ פארשטענדלעך:
</p><p></p><p>
― פעטער! מיט איין דאס אף צוויי ירידים פארט מען נישט!...
</p><p></p><p>
יא, אט אזוי איז עס, ליבער פריינט! יוצא זיין פאר א וועלט זאלט
איר קיינמאל ניט וועלן ― עס וועט אייך ניט געראטן, און ווערן א
רודף־שלומניק זאלט איר זיך קיינמאל ניט פרווון ― עס וועט אייך
אויספאלן באקאם. איך ווייס פון מיין אייגענער פראקטיק. איך וואלט
אייך דערציילט וועגן דעם א שיינע געשיכטע, ווי אזוי איך בין אמאל
געווען א נאר, איך האב מיך אריינגעלייגט צווישן א פארפאלק, געוואלט
מאכן שלום, און דער שפיץ איז געווען ― איך האב געכאפט אפגעשניטענע יארן פון מיין אייגן ווייב. איך האב אבער מורא מישן איין
געשיכטע אין דער אנדערער, איך זאל נישט אוועק אן א זייט, כאטש
אפילו אין געשעפט טרעפט זיך אפטמאל, אז מע לייגט־פאר איינעם איין
ארטיקל און ריידן רעדט מען גאר האצעקלאץ, אפן הימל א יריד... הכלל,
מיר קערן זיך אום צו אונדזער געשיכטע.
</p><p></p><p>
איינמאל, געווען איז דאס אסיענצייט, אין א רעגנדיקן טאג. דער
הימל איז געווען וויינענדיק, די ערד ― וויסט און פינצטער, און די
סטאנציע פול־און־פול מיט מענטשן. פאסאזשירן אריין, פאסאזשירן
ארויס. אלע לויפן, אלע שטופן זיך. און יידן, געוויינלעך, מער פון אלעמען. מע יאגט זיך, מע קריכט איינס איבער דאס אנדערע, מיט טשעמאדאנעס, פעקלעך און בעטגעוואנט. א געשריי, א ליארעם, א געפילדער!
און סאמע אין דער רעכטער הושטשע ― ער און זי. ביידע אנגעלאדן
מיט עסנווארג, ווי תמיד. ביידע שטופן זיך אין איין טיר אריין, ווי
תמיד. פלוצעם... וואס האט זיך געטראפן? ביידע קוישן ליגן אף דער
ערד. די קוילעטשלעך מיט די אייער מיט די פלעשלעך זעלצערוואסער
מיט די מאראנצן וואלגערן זיך אין דער בלאטע, און א מישמאש פון
געשרייען, קוויטשערייען, טרערן און קללות גיסט זיך צונויף אינאיינעם
מיטן געלעכטער פון די קאנדוקטארן און מיטן רעש און מיטן טומל פון
די פאסאזשירן. עס קלינגט און עס פייפט. נאך א מינוט ― און מיר
פארן.
</p><p></p><p>
אין וואגאן איז א גערעדעריי. אחינו־בני־ישראל שמועסן זיך דורך,
לופטערן די שפראך. און דווקא אלע מיטאמאל, ווי די ווייבער אין שול,
אדער ווי די גענדז אפן יריד. עס איז שווער צו כאפן דעם תוך, דעם אינהאלט. סיידן באזונדערע פראזן.
</p><p></p><p>
― א גערעט אף געפלאכטענע קוילעטשלעך.
</p><p></p><p>
― א פאגראם אף אייער.
</p><p></p><p>
― וואס האט ער געהאט צו די מאראנצן?
</p><p></p><p>
― וואס פרעגט איר? ― עשו!
</p><p></p><p>
― וויפל שאצט איר דעם היזק?
</p><p></p><p>
― א מצווה, לאזן זיי נישט קריכן, נישט איינעסן זיך אין די
ביינער אריין!
</p><p></p><p>
― וואס זאלן זיי נעבעך טאן? א ייד זוכט פרנסה.
</p><p></p><p>
― כא־כא־כא! ― רופט זיך אן א געדיכטע באסאווע שטימע. ―
יידישע פרנסות!
</p><p></p><p>
― יידישע פרנסות? ― לאזט זיך הערן א יונג קולכל מיט א
קוויטש, ― איר האט שענערע פרנסות? גיט זיי אהער.
</p><p></p><p>
― יונגערמאן! נישט צו אייך רעדט מען! ― דונערט די באסאווע
שטימע.
</p><p></p><p>
― נישט צו מיר רעדט איר? איך רייד אבער צו אייך ― איר
האט שענערע פרנסות? איא, איר שווייגט? וואס שווייגט איר?
</p><p></p><p>
― וואס וויל פון מיר אט דער יונגערמאן?
</p><p></p><p>
― וואס זאל איך וועלן? איר זאגט: יידישע פרנסות ― זאג איך:
אדרבה, איר האט שענערע? גיט זיי אהער.
</p><p></p><p>
― געפעלט אייך אביסל א פריטשעפע?!
</p><p></p><p>
― שאט, יידן! זאל זיין שטיל, אט איז זי דא.
</p><p></p><p>
― ווער?
</p><p></p><p>
― זי אליין, דאס ווייבל פון די אנבייסנס.
</p><p></p><p>
― ווו איז זי, די יפהפיה, ווו?
</p><p></p><p>
― אט איז זי, א!
</p><p></p><p>
א געשטופלטע, א רויטע, מיט געשוואלענע אויגן פון געוויין, שטופט
זי זיך דורך מיטן ליידיקן קויש צווישן עולם, זוכט א פלאץ, זעצט
זיך אוועק אף דער ערד, אפן איבערגעקערטן קויש, באהאלט די פארשוואלענע אויגן אינעם צעריסענעם שאל און וויינט זיך שטילערהייט.
</p><p></p><p>
א מאדנע שטילשווייגן ווערט מיט א מאל אין וואגאן. אויסגעגאנגען רייד. אפגענומען לשון. נאר איינער כאפט זיך אויף און רופט זיך
אן צום עולם מיט א געדיכטער באסאווער שטימע:
</p><p></p><p>
― יידן! וואס שווייגט איר?
</p><p></p><p>
― וואס זאלן מיר שרייען?
</p><p></p><p>
― מע דארף איר עפעס מאכן.
</p><p></p><p>
א שיינע מעשה! ווייסט איר, ווער דער איינער איז? דווקא אט
יענער, וואס האט נאר־וואס געלאכט „כא־כא־כא, יידישע פרנסות״. א
מאדנער נפש מיט א מאדנע היטל אפן קאפ. א מין קאשקעט מיט א
גלייכן גלאנצנדיקן דאשעק. און דערצו טראגט ער נאך בלויע ברילן,
אזוי, אז קיין אויגן זעט מען נישט. נישטא קיין אויגן. נאר א נאז, א
פליישיקע, פעטע, בולבעוואטע נאז.
</p><p></p><p>
נישט לאנג געטראכט, כאפט ער אראפ דעם קאשקעט פון קאפ,
ווארפט אריין דער ערשטער א פאר זילבערנע מטבעות, און גייט פון
איינעם צום אנדערן און דונערט מיט דער באסאווער שטימע:
</p><p></p><p>
― גיט, יידישע קינדער, וויפל איר קאנט. אחד המרבה ואחד
הממעיט ― מאכט רש״י: „דאראוואננאמו קאניו ווזובי ניע סמאטריאט״.
</p><p></p><p>
דער עולם האט זיך א נעם געטאן צו די קעשענעס, אויפגעעפנט
די בייטעלעך, און עס האבן אנגעהויבן קלינגען מטבעות, אלערליי מטבעות, זילבערנע און קופערנע. צווישן עולם זיצט אויך איינער א קריסט,
א קאצאפ מיט גרויסע שטיוול און מיט א זילבערנער קייט איבערן האלדז;
האט ער, גענעצנדיק, זיך איבערגעצלמט און אויך אריינגעווארפן א מטבע.
נאר איין פאסאזשיר האט זיך אפגעזאגט, נישט געוואלט געבן גארנישט.
און דווקא אט יענער, וואס האט זיך אנגענומען די קריוודע פון יידישע
פרנסות. א יונגערמאן אן אינטעליגענט מיט פוכקע בעקלעך, א געל שפיצעכיק בערדל, און מיט א גאלדענעם פענסנע. איינער פון די יונגעלייט,
וואס האבן רייכע טאטע־מאמע, רייכע שווער־און־שוויגער, און אליין
זיינען זיי אויך אנגעשטאפט, און פארן דריטע קלאס, ווייל זיי זשאלעווען
געלט.
</p><p></p><p>
― יונגערמאן, גיט עפעס אין היטל אריין! ― זאגט צו אים דער
נפש מיט די בלויע ברילן און מיט דער בולבעוואטער נאז.
</p><p></p><p>
— איך גיב נישט, ― זאגט דער יונגערמאן דער אינטעליגענט.
</p><p></p><p>
― פארוואס?
</p><p></p><p>
― אט אזוי, ס׳איז בא מיר א פרינציפ.
</p><p></p><p>
― דאס האב איך געוווסט פריער.
</p><p></p><p>
― פון וואנען?
</p><p></p><p>
— מע זעט נאך די באקן, ווי די ציינער קנאקן — מאכט רש״י:
„ווידנא פאנא פא כאליאווע״...
</p><p></p><p>
דער יונגערמאן דער אינטעליגענט ווערט אנגעצונדן, פארלירט אזש
דאס פענסנע און פאלט־אן אף דער בולבעוואטער נאז מיט א קוויטש:
</p><p></p><p>
― איר זייט אן איגנאראנט, א גראבער יונג, אן עם־הארץ, און א
נאכאל, אן עזות־פנים דערצו!
</p><p></p><p>
― דאנקען גאט! אבי נישט קיין דבר אחר ביד חזקה שתים.
</p><p></p><p>
אזוי ענטפערט אים די בולבעוואטע נאז מיט דער באסאווער שטימע
דווקא אין גוטן מוט און גייט צו דער וויינענדיקער יידענע מיט די געשוואלענע אויגן:
</p><p></p><p>
― מומעניו! טאמער וואלט געווען גענוג צו וויינען? איר מאכט
אייך נאך קאליע אייערע שיינע אויגן. גיט אהער ביידע זשמעניעס, לאמיך
אייך אויסשיטן דאס ביסל קליינגעלט.
</p><p></p><p>
א מאדנע ווייבל! איך האב געמיינט, אז דערזען אזוי פיל געלט,
וועט זי מסתמא צעגיין און צעגאסן ווערן פון ווינטשעוואניעס. עס הייבט
זיך גאר נישט אן. אנשטאט ווינטשעוואניעס, האבן זיך א גאס געטאן
פון איר מויל קללות. עס האט זיך בא איר געעפנט א פאנטאן, א קוואל
פון קללות:
</p><p></p><p>
― אינגאנצן ער ― ברעכן זאל ער האלדז און נאקן, ביין און לייב
אפן גלייכן וועג, ליבער גאט! אלצדינג נעמט זיך פון אים ― נעמען זאל
אים די ערד, זיסער פאטער! ער זאל גאר נישט דערלעבן קומען אהיים,
קומען זאל אף אים א מיתה־מהומה, א חלירע, א שרפה, א מגפה, אן
אויסכאפעניש! אן אויפלויפעניש! אן איינדארעניש! א צונויפשרומפעניש!...
</p><p></p><p>
רבונו של עולם! פון וואנען נעמען זיך בא א מענטשן אזוי פיל
קללות? א גליק, וואס דער נפש מיט די בלויע ברילן האקט איר איבער
אינמיטן:
</p><p></p><p>
― גענוג אייך שוין צו בענטשן, ווייבל! זאגט בעסער, וואס האבן
געהאט צו אייך די קאנדוקטארעס?
</p><p></p><p>
דאס ווייבל הייבט־אויף אף אים די געשוואלענע אויגן:
</p><p></p><p>
― איבער אים, דער שלאק זאל אים טרעפן! ער האט מורא געהאט,
טאמער כאפ איך אויס אלע קונים, גייט ער און שטופט זיך אין וואגאן,
גיי איך און פארכאפ פריער, גייט ער און האלט מיר צו דעם קויש פון
הינטן, גיי איך און מאך א גוואלד, גייט דער זשענדאר און טוט א ווונק
צו די קאנדוקטארעס, גייען די קאנדוקטארעס און שיטן אונדז אויס ביידע
קוישן אין דער בלאטע, צעשאטן זאלן ווערן די ביינער זיינע אזוי ווי זאמד,
ליבער גאט! איר מעגט מיר גלייבן, איך זאל אזוי ריידן מיט וועמען מיר
איז ליב, אז זינט איך האנדל מיט דער דאזיקער סחורה און פאר אף
דער ליניע, האט מיך נאך קיינער נישט אנגערירט, איר זאלט זאגן, אף
א האר אפילו! איר מיינט, מחמת וואס? מחמת גוטסקייט? אזוי פיל
מכות זאל זיך אים זעצן, וויפל קוילעטשלעך מיט וויפל אייער עס ווערט
צעטיילט אף דער סטאנציע! אלעמען, פונעם קלענסטן ביזן גרעסטן,
מוז מען פארשטופן דעם האלדז. קומט דער טאג, הייבט זיך אן אן אויסטיילעניש: דעם א קרענק, דעם קדחת, דעם א מכה. דער סטארשי קאנדוקטאר נעמט זיך אליין זיין חלק אנבייסן, וואס ער וויל, און די איבעריקע קאנדוקטארעס טיילט מען אויס, וועמען א קוילעטשל, וועמען
אן איי און וועמען א מאראנץ. וואס דארפט איר מער? אפילו דער גוי,
וואס הייצט די אויוונס, א חלירע אים אין פנים, מיינט איר, איז נישט
קיין בעלן אף אנבייסן? אזא מכה אים! ער שרעקט מיך, אז טאמער
נישט, וועט ער מיך מסרן צום זשענדאר. ער ווייס נישט, א קרענק אים
אין די ביינער, אז דער זשענדאר אליין איז אויך אן אונטערגעשמירטער.
דעם זשענדאר איז מען מטמא אלע וואך, אז עס קומט זונטיק, מיט
א פארציע מאראנצן. אי דאס ― קלויבט ער אויס די גרעסטע, די
שענסטע, די בעסטע מאראנצן...
</p><p></p><p>
— מומעניו! ― שלאגט איר איבער דער וואס מיט די בלויע
ברילן, — וועדליק איך פארשטיי נאך אייערע געשעפטן, דארפט איר
גיין אין גאלד.
</p><p></p><p>
― וואס רעדט איר? — כאפט זיך ארויס דאס ווייבל, גלייך ווי
זי פארענטפערט זיך, — קוים־קוים וואס מע קומט אויס מיטן קרן. און
אמאל מאכט זיך, אז מע דערלייגט די הויט. מע ווערט בדיל־הדל.
</p><p></p><p>
― צו וואס־זשע טויג אייך דער מסחר?
</p><p></p><p>
― וואס־זשע, זאל איך גיין גנבענען, אז איך האב פינף קינדער,
פינף חלירעס אים אין בויך, און אליין בין איך קראנק, קרענקען זאל ער
אין הקדש, ליבער גאט, פון היינט אן כאטש ביז איבעראיאר ראש־חודש
אלול, ווי ער האט געמאכט א תל, באגראבן דאס געשעפט, באגראבן
זאל איך אים! אזא געשעפט, אזא זיס געשעפט, אזא גוט געשעפט!
</p><p></p><p>
― א גוט געשעפט?
</p><p></p><p>
― א גאלדן געשעפט, פרנסה בשפע. ווי זאגט איר, מיט טעלער
און מיט לעפל.
</p><p></p><p>
― אט נאר־וואס האט איר געזאגט, מומעניו, אז מע ווערט בדיל־הדל.
</p><p></p><p>
— וואס־זשע, מע פארדינט, אז מע צעטיילט העכער האלב אומזיסט דעם קאנדוקטאר און דעם סטארשי קאנדוקטאר און אלע זונטיק
דעם זשענדאר? וואס איז בא מיר ― א קרעניצע? א ברונען? צי
גנביש געלט?
</p><p></p><p>
דער נפש מיט די בלויע ברילן און מיט דער בולבעוואטער נאז
הייבט שוין אן ארויס פון די כלים:
</p><p></p><p>
― מומעניו, איר מאכט מיט מיר זומער און ווינטער!...
</p><p></p><p>
― איך מאך? די צרות מיינע מאכן, מאכן זאל איך אים א טויט,
ווי ער האט מיך אוועקגעקוילעט, געקוילעט זאל ער ווערן פון גאט, אז געווען איז ער סך־הכל א שניידער, א לאטוטניק, געשטשאבעט מיט דער נאדל
און ווי עס איז פארדינט, ווי זאגט איר, וואסער אף קאשע. האט ער זיך
אבער מתקנא געווען אין מיר, דערזען, די אויגן זאלן אים ארויס, אז
איך עס ברויט, עסן זאלן אים ווערעם, און האלט־אויס מיטן דאזיקן
קויש, קיין עין־הרע, פינף קינדער יתומים, זאלץ אים אין די אויגן,
שטיינער אים אין הארצן, גייט ער, ארויסגיין זאל אים די פארע, און
קויפט זיך אויך א קויש, קויפן זאל איך אים תכריכים, ליבער גאט!
פרעג איך אים: וואס איז דאס? זאגט ער: א קויש. וואס וועסטו טאן,
זאג איך, מיטן קויש? זאגט ער: דאס אייגענע, וואס דו. זאג איך: וואס
הייסט? זאגט ער: אט דאס הייסט... איך האב, זאגט ער, אויך פינף
קינדער, וואס דארפן עסן... דו וועסט זיי, זאגט ער, מיט ברויט נישט
האדעווען... האט איר עפעס צו אים? און אט אזוי, ווי איר זעט, שלעפט
ער זיך מיר נאך מיטן קויש און שלעפט אוועק בא מיר אלע קונים,
שלעפן זאל מען אים די ציין פון מויל, און רייסט ארויס פון מיר דעם
לעצטן ביסן, רייסן זאל מען פון אים שטיקער, זיסער פאטער, הארציקער,
געטרייער!
</p><p></p><p>
פאלט דער נפש מיט די בלויע ברילן אף א גלייכע זאך, וואס מיר
אלע זיינען, אייגנטלעך, דערויף געפאלן:
</p><p></p><p>
― וואס־זשע דארפט איר זיך טאפטשען ביידע אף איין ארט?
</p><p></p><p>
דאס ווייבל שטעלט־אוועק אף אים די געשוואלענע אויגן:
</p><p></p><p>
— וואס־זשע דען זאלן מיר טאן?
</p><p></p><p>
— זוכט אייך אויס אן אנדער פלאץ. די ליניע איז גרויס.
</p><p></p><p>
— נו, און ער?
</p><p></p><p>
— ווער?
</p><p></p><p>
— דער מאן מיינער.
</p><p></p><p>
— וואסער מאן?
</p><p></p><p>
— מיין צווייטער מאן.
</p><p></p><p>
— וואסער צווייטער מאן?
</p><p></p><p>
דעם ווייבלס רויט געשטופלט פנים ווערט נאך רויטער.
</p><p></p><p>
— וואס הייסט ― וואסער צווייטער מאן? דאס איז ער דאך טאקע,
דער שלים־מזל, מיין צווייטער מאן, אז אך און וויי איז מיר!
</p><p></p><p>
אלע כאפן מיר זיך אויף פון די ערטער:
</p><p></p><p>
— ער, אט דער קאנקורענט אייערער, איז אייער צווייטער מאן?
</p><p></p><p>
— וואס דען האט איר געמיינט? מיין ערשטער מאן? עהע־הע!
ווען מיין ערשטער מאן, עליו־השלום, זאל מיר איצטער לעבן!...
</p><p></p><p>
אזוי ציט אויס דאס ווייבל מיט א ניגון און וויל אונדז אנהייבן
דערציילן, אפנים,  וו ע ר  איר ערשטער מאן איז געווען און וו א ס
ער איז געווען. ווער הערט זי? אלע ריידן, אלע ווערטלען זיך, אלע
חכמען זיך, און מע לאכט, און מע לאכט, און מע לאכט!
</p><p></p><p>
טאמער ווייסט איר, וואס איז דער געלענדער?...
</p><p>
ענדע געשיכטע נומער איינס
</p><p></p><p>
 געשריבן אין יאר 1909.
דער גליקלעכסטער אין קאדני
</p><p></p><p>
די בעסטע צייט פארן אין באן איז ― ווייסט איר ווען? אסיענצייט,
ארום נאך־סוכות.
</p><p></p><p>
ס׳איז נישט הייס און נישט קאלט, און איר קוקט נישט אן דעם
פארוויינטן הימל מיט דער קלאגעדיקער פארחושכטער ערד. טראפנס
רעגן שמייסן אין די פענצטער, קייקלען זיך אראפ אפן פארשוויצטן
גלאז, אזוי ווי טרערן, און איר זיצט זיך, ווי א פריץ, אין וואגאן דריטער
קלאס מיט נאך א סך אזעלכע מיוחסים, ווי איר, און כאפט א קוק אין
דרויסן ארויס, און איר דערזעט פון דערווייטנס א וועגעלע שלעפט זיך,
טיאפקעט אין דער בלאטע. אפן וועגעלע זיצט, איינגעבויגן אין דרייען,
א גאטס באשעפעניש, מיט א זאק איבערגעדעקט, און לאזט אויס זיין
ביטער הארץ צום פערדל נעבעך, אויך א גאטס באשעפעניש, ― און
איר דאנקט גאט, וואס איר זייט אונטער א דאך, צווישן מענטשן. איך
ווייס נישט, ווי אזוי איר ― איך האב ליב פארן אין באן אסיענצייט,
ארום נאך־סוכות.
</p><p></p><p>
דאס ערשטע איז בא מיר — אן ארט. האב איך פארכאפט אן ארט,
און ווער שמועסט נאך אין דער רעכטער האנט, נעבן פענצטער, — בין
איך מיר א קיסר. ארויסגענומען דעם פארטאבאק, הייבט מען אן צו
פאררייכערן א פאפיראס נאך א פאפיראס און ארומקוקן זיך, ווער פארט
אין וואגאן און מיט וועמען קאן מען ריידן א פאר ווערטער וועגן געשעפט? פאסאזשירן, דאכט זיך, נישט צו פארזינדיקן, אנגעפאקט, ווי
</p>
</body>