<body dir=״rtl״ style=׳font־family:״Times New Roman״,Ariel,FreeSerif;׳>
<h1>פונעם יאריד: שמואליק ווערט פארשווונדן</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
שמואליק ווערט פארשווונדן
</p><p>
דוויד מיט יהונתן צעשיידן זיך אף אייביק ― דער סוד פונעם אוצר. ―
</p><p></p><p>
 פארלוירן א חבר.
</p><p></p><p>
די גאנצע וואך, וואס די רביצין איז געזעסן שבעה נאכן רב, האט
שמואליק דער יתום ארומגעבלאנקעט איינער אליין איבער דער שטאט, ווי
אן אמתער יתום, וואס איז נאך מער פאריתומט געווארן. זיין גאנצער
ארויסקוק איז געווען אף דעם פארנאכט, ווען מען צעלאזט די קינדער פון
די חדרים ― דעמאלט וועט ער זיך קאנען זען מיט זיין חבר, שלום נחום
וועוויקס, וואס איז צו אים נאך מער צוגעבונדן געווארן זינט דער רב איז
געשטארבן. עס האט זיך געפילט אינסטינקטיוו, אז די צוויי געליבטע
חברים, „דוויד ויהונתן״, באדארפן זיך באלד צעשיידן. ווי אזוי דאס
וועט געשען ― האבן זיי נאך אליין ניט געוווסט און נישט געוואלט
וויסן. זיי האבן דעריבער אויסגענוצט יעדן פארנאכט אף צו פארברענגען
אינאיינעם, זיין וואס נענטער איינס נעבן דאס אנדערע.
</p><p></p><p>
א גליק, וואס ס׳איז זומער, און זומער לערנט מען נישט באנאכט
אין חדר. קאן מען דעריבער זיך פארקלייבן אינצווייען בא נחום וועוויקס
אין גארטן, און דארטן, אונטער א בארנבוים, אפזיצן א שעה און צוויי
און דריי און שמועסן; אדער אז ניט, קאן מען זיך דורכגיין פון דער
שטאט ארויס, העט־ווייט אף יענער זייט מיל, אבי שקצים זאלן נאר ניט
באפאלן און ניט אנרייצן די הינט אף די „פארשאלטענע זשידיוהעס״.
</p><p></p><p>
דארט, פון יענער זייט מילן, האבן די צוויי חברים, שמואליק דער
יתום און שלום נחום וועוויקס, געקאנט זיך אנריידן וויפל זייער הארץ
גלוסט. און ריידן איז געווען פון וואס. איין זאך האט זיי אינטערעסירט
ביידן: וו א ס  וו ע ט  ז יי ן וו יי ט ע ר? וואס וועט זיין, טאמער
פארט שמואליק אוועק? ווארעם געהערט האט שמואליק זאגן, אז די רביצין
קלייבט זיך ערגעץ ווייט, אין כערסאנער גובערניע. זי האט דארט א
שוועסטער, שרייבט איר די שוועסטער, זי זאל קומען צו פארן. איז
וויבאלד די רביצין פארט ― פארט שמואליק אויך. וואס וועט ער דא טאן
איינער אליין? ער האט דאך אפילו ניט ווו דעם קאפ אנצושפארן!...
</p><p></p><p>
פארשטייט זיך, אז ער פארט נישט אף לאנג, און יעדנפאלס ― ניט
אף שטענדיק. לאז ער נאר קומען אהין, אזוי זעצט ער זיך באלד לערנען
„קבלה״, און ווי נאר ער דערגייט דעם „סוד״, אזוי קומט ער צו פארן
צוריק אהער, קיין וואראנקא, און נעמט זיך צו דער ארבעט.― אויפ־
</p><p>
זוכן דעם אוצר. ער וועט פאסטן פערציק תעניתים, אפזאגן אלע טאג
פערציק קאפיטלעך תהלים, און אפן איין־און־פערציקסטן טאג כאפט ער
זיך ארויס בסוד, אז קיינער זאל ניט וויסן, ציילט־אפ פערציק מאל פערציק, שטייענדיק אף איין פוס פערציק מינוט אפן זייגער...
</p><p></p><p>
― ווו האסטו א זייגער?
</p><p></p><p>
― איצט האב איך ניט, דעמאלט וועל איך האבן.
</p><p></p><p>
― ווו וועסטו נעמען?
</p><p></p><p>
― ווו איך וועל נעמען? איך וועל גנבענען! וואס האט דאס צו דיר?
</p><p></p><p>
שלום קוקט זיין חבר שמואליקן אין די אויגן אריין. ער האט מורא,
טאמער האט ער אים אנגערירט מיט א ווארט, און ער וועט חלילה ווערן
ברוגז. שמואליק איז אבער ניט אזא חבר, וואס מיט איין ווארט זאל
מען פארלירן בא אים אינגאנצן. און שמואליק הערט ניט אויף צו דערציילן
מעשיות, וואס עס וועט זיין אמאל, אמאל, אז ביידע חברים וועלן אויסוואקסן און ווערן גרויסע, וואס זיי וועלן אויפטאן אין דער דאזיקער
שטאט, און ווי גליקלעך זיי וועלן מאכן די וואראנקאווער יידן. און עס גיסט
זיך בא אים, ווי ריינער בוימל. און עס ציט זיך בא אים, ווי גוטער
האניק. און עס ווילט זיך גארנישט אוועקגיין אין דער ווארעמער, זומערדיקער, פארכשופטער נאכט. נאר מע מוז, מע מוז גיין אהיים שלאפן ―
אניט, קאן מע כאפן א מיאוסן פסק!... און מע געזעגנט זיך אפ: „ביז
מארגן, ביז מארגן!״
</p><p>
...............................................................................
</p><p></p><p>
עס איז אוועקגעגאנגען א מארגן און נאך א מארגן, און נאך א
מארגן ― ניטא שמואליק! ווו איז ער? ― ער איז אוועקגעפארן. אויפגעהויבן זיך אינאיינעם מיט דעם רבס אלמנה און אוועקגעפארן אין כערסאנער גובערניע. ווען? ווי אזוי? אפילו נישט געזעגנט זיך?!...
</p><p></p><p>
א פארלוירענער, א צערודערטער איז געבליבן זיין חבר שלום איינער
אליין, עלנט ווי א שטיין. אוועקגעפארן זיין בעסטער, זיין ליבסטער און
זיין טייערסטער. אוועקגעפארן! פינצטער געווארן די גאנצע וועלט: וואס
מיר וועלט, אז ס׳איז נישטא שמואליק! וויסט געווארן דאס גאנצע לעבן:
וואס מיר לעבן, אז ס׳איז נישטא שמואליק! און דער איבערגעבליבענער
עלנטער חבר האט דערפילט א מאדנע ענגשאפט אין האלדז, און אין נאז
האט אים אנגעהויבן קיצלען און אין הארצן צו שטיקן. האט ער זיך
פארקליבן ווייט־ווייט אין א ווינקעלע און לאנג־לאנג געוויינט.
</p><p></p><p>
ווי מיינט איר: לעבט ער נאך ערגעץ, אט דער ציקאווער שמואליק
מיט די פארחלומטע אויגן און מיט זיין שיין, חנעוודיק לשון, וואס גיסט
זיך ווי ריינער בוימל און ציט זיך ווי גוטער האניק? ווו איז ער, און וואס
איז ער, למשל, אצינד ― א מגיד? א רב? א מלמד? א סוחר? א קרעמער?
א מעקלער? אדער גאר אן ארעמאן, אן עני ואביון? אדער אפשר גאט
עס אים פארטראגן אינעם גאלדענעם לאנד, אין אמעריקע, און ער
„מאכט א לעבן?״... אדער אפשר ליגט ער שוין דארטן, ווו מיר וועלן
אלע ליגן איבער הונדערט יאר און די ווערעם וועלן פון אונדז הנאה
האבן?...
</p><p></p><p>
וו ע ר ע ס  וו יי ס  ע פ ע ס ,  וו ע ר  ע ס ה א ט ג ע ־
ח ע ר ט  פ ו ן  א י ם , ― ז א ל  ז י ך  א פ ר ו פ ן.
</p><p>
8
</p><p>
מאיר מעדוועדעווקער
</p><p>
א נייער חבר, וואס קאן זינגען. ― חדר־יינגלעך קונדסים מאכן טעאטער־שפיל.―
</p><p></p><p>
 פון בארוועסן יונג א קונדס וואקסט־אויס א בארימטער ארטיסט.
</p><p></p><p>
לאנג זארגן זיך און באקלאגן דעם פארלוירענעם שמואליקן האט זיין
געטרייער חבר נישט באדארפט. גאט האט אים ממלא געווען און גיך צוגעשיקט א נייעם חבר.
</p><p></p><p>
אזוי איז דאס געווען: וויבאלד דער אלטער רב איז געשטארבן, איז
דאך דאס שטעטל געבליבן אן א רב, על־כן האט נחום וועוויקס אוועקגעווארפן אלע געשעפטן און איז אוועקגעפארן אין א צווייטן שטעטל, קיין
ראקיטנע, ווו עס האט זיך געלאזט הערן איבער דער וועלט א רב, א שם־דבר, מיטן נאמען  ח יי ם  מ ע ד וו ע ד ע וו ק ע ר. אט דעם רב
האט דאס נחום וועוויקס אראפגעבראכט קיין וואראנקא, און דאס שטעטל
האט זיך מיט אים ממש משמח געווען, ווארעם חוץ וואס ער איז געווען
 א גרויסער למדן און א ירא־שמים און א יודע־נגן, איז ער נאך געווען
 דערצו א גרויסער ארעמאן אויך, האט ער שוין אין איינוועגס צוגעקנעלט מיט די בעל־הבתישע קינדער (פון דער עלטערער כתה).
</p><p></p><p>
פונדעסטוועגן האט מען חלילה דעם מלמד רב זרחלען אינגאנצן
 נישט אפגעזאגט. ווי נעמט מען דאס און מע קוילעט אפ א יידן גלאט
 אזוי פון פרנסה? איז רב זרחל פארבליבן מלמד אף תנ″ך און אף
 שרייבן (יידיש און רוסיש, און דייטש, און פראנצייזיש, און לאטיין,
 וועלכע נישט די קינדער, נישט דער רבי האבן פארשטאנען מיט וואס מע
 עסט דאס), און גמרא האט מען געלערנט באם נייעם רב, און כאטש
</p>
</body>