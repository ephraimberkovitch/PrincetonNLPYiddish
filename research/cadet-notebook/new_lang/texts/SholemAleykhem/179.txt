<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 40: סיאמקע: א כפרה־הינדל</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאס פערציקסטע קאפיטל
</p><p></p><p>
 ס י א מ ק ע  ― א כ פ ר ה ־ ה י נ ד ל
</p><p></p><p>
אין דער צייט, ווען שרה האט זיך געשלאגן מיט דער דעה,
צי זאל זי ארויסנעמען צוריק דאס בריוועלע, וואס זי האט געפונען
ביים קווארטיראנט אין טישקעסטל, צי ניין, האט זיך געלאזט
הערן פון דרויסן א קלונג.
</p><p></p><p>
― אט דאס דארף זיין אדער דער קווארטיראנט, אדער בעטי, ―
זאגט שרה צו זיך אליין און לויפט אראפ עפענען די טיר.
</p><p></p><p>
געקלונגען האט דאס אבער ניט דער קווארטיראנט און ניט
בעטי, נאר דווקא דער קליינער סיאמקע. ער איז היינט צוריקגעקומען
פון גימנאזיע פריער ווי אלע מאל.
</p><p></p><p>
― וואס איז די מעשה?
</p><p></p><p>
מע האט זיי נאר־וואס צעלאזט אויף פסח אלעמען, די יידישע
ווי די קריסטלעכע קינדער, און סיאמקע וואלט באדארפט, אייגנטלעך,
קומען אהיים מיט א גדולה, מיט א פרייד, ווי געוויינלעך. צום סוף
איז ער אריינגעקומען א פארוויינטער, א צעקנייטשטער, א צעביילטער.
און ער האט אויסגעבראכן אין א געוויין, א יאמער, א קלאג.
</p><p></p><p>
― גאט איז מיט דיר! סיאמקעניו, טייערער מיינער, וואס וויינסט
דו? א שלעכטע אטעסטאציע? - פרעגט אים די מוטער און איז שוין
גרייט ברעכן די הענט.
</p><p></p><p>
ניין. דווקא א גוטע אטעסטאציע. דווקא סאמע פינפן.
</p><p></p><p>
― וואס־זשע וויינסט דו?
</p><p></p><p>
מע האט אים געשלאגן.
</p><p></p><p>
― ווער?
</p><p></p><p>
די חברים, די גימנאזיסטן די קריסטלעכע פון די עלטערע
קלאסן. שוין ארויסגייענדיק פון גימנאזיע, נאכדעם ווי מע האט זיי
צעלאזט, האט מען אים אוועקגעלייגט און מע האט אים
געהרגעט, געשלאגן, אט דא, און אט דא, און אט א דא...
</p><p></p><p>
― וויי איז דער מאמע דיינער! פארוואס? פארוואס האט מען
דיך געשלאגן?
</p><p></p><p>
ער זאל וויסן פארוואס! פאר טשיגירינסקין, האבן זיי
געזאגט, שלאגן זיי אים.
</p><p></p><p>
― פאר וואסער טשיגירינסקין?
</p><p></p><p>
― פאר וואלאדקען, וואס מיר האבן אים געהרגעט, זאגן
זיי, אויף פסח און אויסגעצאפט זיין בלוט, זאגן זיי, צוליב
אונדזער מצה...
</p><p></p><p>
און סיאמקע וויינט און כליפעט און ווישט זיך די אויגלעך מיט
ביידע הענט, און די מוטער קנאקט אויס אלע פינגער און בטלט אויס
אלע בייזע, וויסטע, פינצטערע חלומות אויף אירע שונאימס קעפ
און אויף זייערע הענט און פיס, ― ביז עס קומט זיך צונויף די גאנצע
שטוב, פריער דוד, דערנאך בעטי (דער קווארטיראנט איז געקומען
שפעטער פון אלעמען), צום לעצטן חמצדיקן ווארעמעס, וואס ווערט
אפגעכאפט אויף גיך, בחיפזונדיק, ווי עס פאסט פאר ערב־פסח, ווען
מע האט קיין צייט ניט און ווען מע איז דערצו נאך אויפגערעגט און מיט
סכנות בייז פארן קינד, וואס איז אזוי צעהרגעט און צעביילט
געווארן, נעבעך גאט די נשמה שולדיק. אלע האבן געפילט, אז עס
האט זיך גענומען אויף זיי עפעס אן אומגליק, אז אט דער
וואלאדקע מיט זיין אומגעלומפערט־שרעקלעכן טויט איז א שטראף פון גאט
אויף א גאנצע שטאט מיט יידן, און מער פון אלעמען האט זיך
עס אויסגעגאסן אויף זיי, אויף די שאפיראס, וואס גראד זיי
באדארפן זיצן אין שכנות מיט אט דער קירילעכען!... און איינער אויפן
אנדערן האבן זיי ארויפגעלייגט, אדער געוואלט ארויפלייגן, די
גאנצע שולד פון זייער באקאנטשאפט מיט קירילעכען און מיט איר
„משפחטערע״.
</p><p></p><p>
דער ערשטער איז ארויסגעטראטן דוד שאפירא און איז
אנגעפאלן אויף זיין ווייב, למאי זי פירט באקאנטשאפטן מיט גויישע
שכנים און שכנהטעס. ער וואלט, זאגט ער, אפגעזעסן דא נאך צען
יאר, נאך צוואנציק יאר, נאך הונדערט יאר ― און וואלט זיך נישט
געיאגט שליסן קענטשאפט מיט א שיכור קירילע און מיט א שיכורטע
קירילעכע, און וואלט ניט געוואלט, זאגט ער, אז זיין קווארטיראנט
זאל לערנען מיט איר קדיש. וואס פאר מחותנים, זאגט ער, זענען
זיי מיט א גוי קירילע? און צו וואס דארף ער, אז זיין סיאמקע זאל
שפילן אין פערדלעך ניט מיט זיין גלייכן? ― און נאך א סך טענות
און פרעטענזיעס האט דוד צו זיין ווייב און צו זיי אלעמען.
</p><p></p><p>
― שוין? האסט שוין געקאנטשעט, צי נאך ניט? ― מאכט צו
אים שרה. ― דו וועסט מיך אמאל אויך לאזן אויסרעדן א ווארט,
צי ניין?
</p><p></p><p>
― פארוואס ניט? פון מיינעט וועגן ― אפילו צען טויזנט ווערטער.
</p><p></p><p>
― אויב אזוי ― מאכט צו אים שרה ― דארף איך דיר
דערציילן א נייעס, אז דו ביסט א שאפירא, א שאלאווילע, א
קוריערסקי פאיעזד!
</p><p></p><p>
― מזל־טוב! ― זאגט איר דוד און פארבייגט זיך.
</p><p></p><p>
― מיט מזל זאלסט דו לעבן! ― ענטפערט אים שרה און
ענדיקט איר געדאנק: ― ווען דו זאלסט ניט זיין קיין שאפירא און קיין
שאלאווילע און קיין קוריערסקי־פאיעזד, וואלסט דו געוווסט, אז די
גאנצע קענטשאפט מיט קירילעכען וואקסט פון דיין טאכטער, און דעם
פלאן, אן דער קווארטיראנט זאל לערנען מיט קירילעכעס זונדל,
ווייס איך ניט, ווער ס׳האט אויפגעגעבן. מיר דאכט, אז דאס שטאמט
טאקע פון ראבינאוויטשן אליין...
</p><p></p><p>
אויף די רייד קומט אן דער קווארטיראנט און, דערהערט, אז
מע דערמאנט דעם נאמען ראבינאוויטש, קוקט ער אויף בעטין און
פרעגט מיט די אויגן: „וועגן וואס, אייגנטלעך?״...
</p><p></p><p>
― האסט א טעות, מאמע, ― שטעלט זיך ארויס בעטי און רעדט
אויף רוסיש, בכדי דער קווארטיראנט זאל אויך פארשטיין: ― דעם
פלאן, אז ראבינאוויטש זאל מאכן די אוראקן מיט וואלאדקען, האט
אויפגעגעבן דווקא סיאמקע. סיאמקע האט זיך בארימט פאר
וואלאדקען מיט די פינפן, וואס ער ברענגט פון גימנאזיע, האט אים
וואלאדקע געזאגט, אז ווען ער וואלט האבן א רעפעטיטאר, אזוי ווי
סיאמקע, וואלט ער אויך געבראכט פינפן אהיים פון זיין
אוטשילישטשע [училище: שול] וואלט אים אפשר דער שטיפטאטע אזוי ניט געשלאגן. האט
זיך סיאמקע אויף אים דערבארעמט און צוגעשטאנען צו
ראבינאוויטשן, אז ראבינאוויטש זאל זיך נעמען לערנען מיט זיין חבר
וואלאדקע כאטש א האלבע שעה אין טאג. וואס? אפשר ניט אזוי, סיאמקע?
</p><p></p><p>
― צו וואס באדארפסט דו עדות? מע גלויבט דיר אזוי אויך,
אן א גבית־עדות, ― זאגט איר די מוטער, וואס איז דעם
פרימארגן אנגעשטאלן אויפן קווארטיראנט מיט סכנות פארן שיינעם
בריוועלע, וואס זי האט אויסגעטרייסלט ביי אים היינט אין
טישקעסטל, ― זי האט שוין גאר פארגעסן אפילו די מומע די
מיליאנערשע... און אויף דער טאכטער איז זי געווען בייז, למאי זי נעמט זיך
אן דעם קווארטיראנטס קריוודע און לייגט ארויף די גאנצע באד אויפן
אומגליקלעכן סיאמקע. טאמער איז קארג, הייסט עס, די קלעפ, וואס
דאס קינד האט נעבעך היינט געכאפט, באדארף מען נאך צושטעלן
אים א בענקעלע פארן משוגענעם טאטן...
</p><p></p><p>
און כך הוה. אזוי ווי זי האט געטראפן. דוד האט מער ניט
באדארפט נאר האבן אויף וועמען אויסצולאזן דעם כעס, האט ער
גענומען עסן און טאטשען דעם „קליינעם וועווריק״, אים דערגיין
די יארן מיט ווערטער און מיט מוסר: „א מיצווה! לאז א יינגעלע
וויסן, מיט וועמען צו פירן חברשאפט און אויף וועמען צו האבן
רחמנות... געבענטשט זאלן זיין די הענט, וואס האבן אים
געשלאגן״... און נאך אזעלכע ווערטער האט דער פאטער אריינגעזעצט
אינעם אומשולדיקן סיאמקען, וואס האט איבער א נייעס אנגעהויבן
וויינען און כליפען.
</p><p></p><p>
סיאמקען איז, א פנים, באשערט געווען, אז היינטיקן טאג זאל
ער זיין דאס כפרה־הינדל ביי די שפיראס אין שטוב, ווו די
אטמאספערע איז געווארן אלע מאל געדיכטער, גלייך ווי שווארצע
וואלקנס האבן זיך פון ערגעץ אנגערוקט אויף איר, אזעלכע וואלקנס,
וואס מוזן זיך ענדיקן מיט א שטורעם, מיט אן אויסגאס... אלע
האבן עס אין דער דאזיקער שטוב כמו ווי געפילט און אלע זענען
געווען צעקאכט אין דער דאזיקער שטוב, און מער פון אלעמען ―
דער קווארטיראנט. אים אז מע האט ביים חמצדיקן ווארעמעס
דערציילט אקוראט די מעשה, ווי אזוי מע האט היינט געשלאגן
סיאמקען, ― האט ער אוועקגעווארפן דאס עסן. עס האט אים
אויפגעטראגן! זינט ער איז ביי די שפיראס אויף דער קווארטיר,
געדענקען זיי ניט, ער זאל זיין ווען אין כעס. תמיד אזא ווייכער און
אזא ליבער, איז ער מיט אמאל געווארן מלא רציחה. די אויגן
האבן זיך אים עפעס ווי איבערגעקערט. דאס פנים איז געווארן
רויט. די געדיכטע שווארצע האר פון קאפ האבן זיך אים
אויפגעשטעלט, אויסגעזען ווי א גריווע, און ער אינגאנצן האט
אויסגעזען עפעס מאדנע, טאקע נאר ווי א צערייצטע חיה.
</p><p></p><p>
― איך וועל עס ניט פארשווייגן! ― האט ער געדונערט און
געבליצט. ― אט לויף איך אוועק גלייך צום אינספעקטאר, צום
דירעקטאר, און מאך זיי א וויסטן סוף! איך וועל זיי איבערקערן די
גימנאזיע מיטן קאפ אראפ!
</p><p></p><p>
― ששש... ניט געכאפט און ניט געלאפן און ניט
איבערגעקערט קיין גימנאזיעס! ― רופט זיך אן דוד שאפירא און רירט אן
דעם קווארטיראנט דעם עלנבויגן. - מיט אייער לויפן און מיט
אייער פילדערן וועט איר גארנישט מאכן. מיר זענען יידן, זיי
זענען גויים, פארפאלן!
</p><p></p><p>
דער קווארטיראנט וויל זיך אבער ניט בארויקן.
</p><p></p><p>
― וואס הייסט, ס׳איז פארפאלן? ס׳איז ניט פארפאלן! אזא
זאך קאן מען ניט פארשווייגן!
</p><p></p><p>
― כא־כא, ניט פארשווייגן! און אז איר וועט שרייען, וואס
וועט איר פועלן? ― פרעגט אים איבער דוד מיט א געלעכטער, מיט
א געלעכטער פון יאשטשערקעס. ― איר וועט נאר פועלן איין זאך:
אז דעם „קליינעם וועווריק״ וועט מען בעטן מחילה פון גימנאזיע
ארויס ― און מיר וועלן בלייבן אן א פראוואזשיטעלסטווע... אט צו
וואס איר קאנט זיך דערשפילן!
</p><p></p><p>
דער קווארטיראנט קוקט אויפן בעל־הבית מיט פארחידושטע
אויגן, און דער בעל־הבית שטעלט זיך אפ און רעדט ווייטער:
</p><p></p><p>
― איר קוקט מיך אן? ― איך ווייס, וואס איך רעד! גלויבט
מיר, אז איך ווייס. ביי אייך איז דאס א שפילעכל: יא
פראוואזשיטעלסטווע, ניט פראוואזשיטעלסטווע. פאר נויט הייבט איר אייך
אויף ― און זייט מיר געזונט. וועמען הארכט איר? און איך האב עס
פיינט: איך וויל ניט, פארשטייט איר מיך, אז פאליציע זאל זיך
מיט מיר ניאנטשען. גענוג. ס׳איז מיר שוין נימאס געווארן. די
פראוואזשיטעלסטווע ליגט מיר שוין אט א דא!...
</p><p></p><p>
דוד שאפירא באווייזט מיט דער האנט אויפן האלדז און נאקן,
פון הינטן. פארוואס איז ביי אים אויסגעקומען, אז די
„ פראוואזשיטעלסטווע״ דארף ליגן ביי אים אויפן האלדז און נאקן, פון
הינטן ― איז שווער צו פארשטיין. נאר נאך די דאזיקע רייד בלייבט
דער קווארטיראנט אן ווערטער.
</p><p></p><p>
„אז מענטשן האבן נאר איין זאך אויפן קאפ ―
„פראוואזשיטעלסטווע״― קאן עפעס זיין גוט?״ ― טראכט ער זיך, זעצט זיך אוועק
צוריק, און דוד שאפירא הערט ניט אויף צו דרשען:
</p><p></p><p>
― מיר זאלן וועלן, הערט איר, קוקן אויף די זאכן און
זיך נעמען צום הארצן איטלעכס מאל, וואס מע שלאגט אונדז און מע
בארעדט אונדז און מע מאכט אונדז מיט דער בלאטע גלייך, וואלטן
מיר, נו־נו, באדארפט אדער ליגן אויפן פנים כסדר און וויינען,
אדער האלטן אין איין שרייען „שמע־ישראל״ און אין איין
גוואלדעווען, אז מע באליידיקט אונדז. מיר דאכט, אן מע באדארף שוין קיין
גרעסערע באליידיקונג פון דעם, וואס עס ווערט אויף אונדז
אויסגעהאווקעט אין דער דומע אין איין טאג... אדער צי דארף מען נאך א
בעסערע באליידיקונג פון דעם, וואס מע שרייבט די לעצטע טעג
אויף די בלעטער אזוי פיל פאסקודסטווע אויף אונדז וועגן בלוט, אז
עס שלאגט שוין צו דער גאל - טפו!
</p><p></p><p>
ראבינאוויטש וויל אויך אריינשטעלן א ווארט, לאזט ער זיך
ניט. דוד שאפירא, אז ער צערעדט זיך, איז געפערלעך.
</p><p></p><p>
― וואס וועט איר מיר זאגן? וואס וועט איר מיר
דערציילן מעשיות? איך ווייס פריער, וואס איר וועט מיר זאגן. איר
וועט זאגן דאס, וואס אלע מאל: „מענטשלעכקייט״, „מענטשן־ערע״...
איך ווייס עס, גלויבט מיר, גלייך מיט אייך. איר זענט אוודאי זייער
גערעכט און ס׳איז אוודאי א פארדראסיקע זאך. ובפרט נאך, אז מע
פאלט אן אויף א קינד, וואס איז גאט די נשמה שולדיק. אלצדינג גוט
און שיין און פיין. מיר טארן אבער ניט פארגעסן, אז מיר זענען
יידן און אז מיר לעבן אין א ביטערער צייט... עס וועט איבערגיין,
גלויבט מיר, עס וועט איבערגיין. עס וועט נאך קומען א צייט, וואס
זיי וועלן חרטה האבן. אט וועט איר זען!... און ער? סיאמקע?
מילא! ער וועט, אם ירצה שם, אויסוואקסן, וועט ער פארגעסן...
ווי איר זעט מיך א יידן, אז ער וועט עס פארגעסן. ווי זאגט
מען עס ביי אונדז: „ביז דער חתונה וועט זיך עס פארהיילן״...
</p><p></p><p>
ראבינאוויטש זעט, אז ס׳איז ארויסגעווארפן.. ער וועט דעם
דאזיקן מענטשן ניט איבעררעדן. „א מאדנע מענטש! א מאדנע פאלק
אט דאס יידישע פאלק מיט א מאדנער פסיכאלאגיע!״...
</p><p></p><p>
― נו, גענוג דיר שוין צו וויינען און צו קלאנען, מיין
טייערער מעדאליסט. ביז וואנען איז דער שיעור? ― זאגט שאפירא צו
סיאמקען, וואס וווינט זיך איבער―א־נייעס, ווערט שיער ניט צעגאסן פאר
געוויין. ― נארעלע! גאט וועט זיך מיט זיי אפרעכענען פאר דיר און
פאר מיר און פאר אונדז אלעמען. ע ר איז א בטוח, בארעלע. ע ר ,
אז ע ר וויל, קאן ער. דו טו דיך אן, נארעלע, און קום בעסער
מיט מיר ארויף אויף דער „אלעקסאנדראווסקע״, נארעלע, וועל איך
דיר קויפן נייע שטיוועלעך א פאר אויף יום־טוב, און פון דארטן
וועלן מיר זיך אראפכאפן אין קעלער אריין נאך וויין אויף ארבע
כוסות...
</p><p></p><p>
דערהערט „נייע שטיוועלעך אויף יום־טוב״ און „וויין אויף ארבע
כוסות״, ווערט סיאמקע אן אנדער קינד. דעם געשמאק פון נייע
שטיוועלעך אויף יום־טוב און דעם טעם פון גיין מיטן טאטן אין
קעלער אריין נאך וויין אויף ארבע כוסות געדענקט ער נאך פון
פאראיארן און פון פאר צוויי יארן און פון פאר דריי יארן. און ער
הייבט זיך אויף פאוואלינקע פונעם ארט און, כליפענדיק, ווישט ער
מיט אלע פינגער די אונטערגעשוואלענע אויגלעך מיטן רויטן נעזל,
און איז שוין גרייט צו פארגעסן די טרערן, מיט די קלעפ, מיטן
בזיון, מיט אלע מיט אנאנדער. „א קינד בלייבט א קינד, מיר פאר
זיינע ביינער!״ ― טראכט זיך די מוטער, וואס קושט אים און העלפט
אים מיט איר פארטעך אויסווישן זיך דאס ליכטיקע פנים מיט די
לעצטע טרערן, וואס הענגען אים נאך אויף די לאנגע ברעמען, ווי
קליינע טראפנס טוי אין א זומערדיקן פרימארגן, בעת די זון גייט
אויף... און דער פאטער הערט נאך אלץ ניט אויף צו רעדן. ער
האט אויך רחמנות אויף זיין קינד, אפשר ניט ווינציקער ווי די
מוטער. ער וויל עס אבער ניט ארויסבאווייזן און נעמט זיך דאס
דאזיקע געפיל פארטרינקען אין ווערטער:
</p><p></p><p>
― נו? געגאנגען זאל ווערן! ― זאגט ער צו סיאמקען און טרייבט
מיט אים קאטאוועס. ― גיך און געשווינד, ווארעם ס׳איז ערב יום־טוב.
נארעלע, מע קאן נאך דארטן אויסקויפן אלע שטיוועלעך און חלילה
גיט איבערלאזן פאר אונדז קיין טראפן וויין אויף ארבע כוסות.
</p><p></p><p>
 דאס איין און פערציקסטע קאפיטל
</p><p></p><p>
  וו ע ר  א י ז  ג ע ר ע כ ט ?
</p><p></p><p>
אריינשלעפן דעם פסח אין שטוב אריין - איז ניט אזא גרינגע
זאך, ווי עס ווייזט זיך אויס אויפן ערשטן קוק. און ווער שמועסט,
אין געמיינעם גראד, ווו ס׳איז ניטא קיין איבעריקע הענט ― קומט
עס אן זייער שווער, טאקע ממש כקריעת־ים־סוף. און דאך קאן זיך
שרה שאפירא בארימען, אז זי איז מיטן פסח פארטיק געווארן
באצייטנס, מע קאן זאגן, נאך גאר פאר פרי. די זון האט נאך
אפילו ניט געקליבן זיך אונטערגיין. א סך בעל־הביתטעס אין איר
גראד, וואס ארבעטן, אזוי ווי זי, אליין, אן דינסטן, האבן
נאך געהאלטן גאר פון פארנט, און ביי איר איז שוין געווען כמעט
אינגאנצן פסחיק, כאטש נעם און זעץ זיך אוועק צום סדר. אלצדינג
איז דא געווען ריין אזוי ווי גאלד. אלעס האט שעמערירט און
געפינקלט און ארויסגעזונגען פון אלע ווינקעלעך. דער טיש איז שוין
געווען איבערגעצויגן מיט א שניי־ווייסן טישטעך. די לייכטער מיט
די בענטשליכט זיינען שוין געווען גרייט. אויך די קערה מיט די
מצות און דער וויין, וואס דוד שאפירא מיטן זון האבן געבראכט
צו טראנען פון קעלער, אנגעטאן אין די גרינע און רויטע קאפסולן,
זענען שוין געשטאנען אויפן טיש. אפילו דער מרור מיטן חרוסת
האבן זיך שוין געלאזט הערן אין נאן אריין מיט זייער שארפן
ריח פון פרישן נאר־וואס אנגעריבענעם כריין.
</p><p></p><p>
שרה אליין איז געווען נאך האלב יום־טובדיק אנגעטאן,
געשטאנען מיט פארקאטשעטע ארבל אין קיך, פארקלאפט מיט אייער
די צוגעפירטע מצה־מייל, וואס זי האט נאר־וואס געקליבן זיך
אויסגיסן אויף א הייסער מיט שמאלץ אנגעשמירטער סקאווערדע ―
</p>
</body>