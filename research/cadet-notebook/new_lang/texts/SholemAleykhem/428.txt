<body dir=״rtl״ style=׳font־family:״Times New Roman״,Ariel,FreeSerif;׳>
<h1>מאטל פייסי דעם חזנס: 1.10: א גאס ניסט</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
א גאס ניסט
</p><p>
― א. ―
</p><p></p><p>
ווייסט איר, וואס פאר א סדרה עס גייט בא אונדז היינט? ― מייז!
מיין ברודער אליהו האט א גאנצע וואך געלערנט דאס בוך, וואס מע
מאכט דורך דעם געלט, „פאר א רובל ― הונדערט״. ער האט זיך שוין
אויסגעלערנט, זאגט ער, ארויסטרייבן מייז, טאראקאנעס און אנדערע
מיאוסקייטן. שטשערעס אויך. לאז מען אים נאר אריינלאזן ערגעץ מיט
זיין פראשעק ― אזוי בלייבט נישט איין מויז. זיי צעלויפן זיך. א סך
פגרן אוועק. נישטא מער קיין מייז! וויאזוי ער מאכט דאס ― ווייס
איך ניט. ס׳איז א סוד. פונעם סוד ווייס נאר דאס בוך און ער, ווייטער
קיינער ניט. דאס בוך האלט ער אין בוזעם־קעשענע. דעם פראשעק אין
א פאפיר. דער פראשעק איז רויטלעך און צעריבן דין, ווי שמעק־טאבאק.
</p><p></p><p>
רופן רופט זיך עס „שעמעריצי״.
</p><p></p><p>
― וואס הייסט דאס שעמעריצי?
</p><p></p><p>
― טערקישער פעפער.
</p><p></p><p>
― וואס הייסט דאס טערקישער פעפער?
</p><p></p><p>
― איך וועל דיר געבן א „וואס־הייסט־דאס״, וועסטו בא מיר עפענען מיטן קאפ די טיר!
</p><p></p><p>
אזוי זאגט צו מיר מיין ברודער אליהו. ער האט פיינט, אז מע פרעגט
אים קשיות סאמע בא דער רעכטער ארבעט. איך קוק און שווייג. איך
זע, אז חוץ דעם רויטן פראשעק, איז דא בא אים נאך א פראשעק. אויך
גוט צו מייז. נאר מע דארף זיין מיט דעם געהיט!
</p><p></p><p>
― סם־המוות! ― זאגט מיין ברודער אליהו אפשר הונדערט מאל
דער מאמען, ברכהן און מיר. דער עיקר ― מיר, איך זאל מיך חלילה
צו דעם ניט צורירן ― ס׳איז סם!
</p><p></p><p>
די ערשטע פרווו האבן מיר געמאכט אף אונדזער שכנה פעסיעס מייז.
דארט האלטן זיך מייז אן א שיעור. איר ווייסט דאך, אז איר מאן איז
אן איינבינדער. משה רופט מען אים. תמיד איז בא אים א פולע שטוב
מיט ספרים. מייז האבן ליב ספרים. און ניט אזוי ספרים, ווי פאפ. פאפ
איז דאס, וואס מע קלעפט מיט דעם ספרים. צוליב דעם פאפ עסן זיי
שוין ספרים אויך. טוען אים אן גרויסע שאדנס. אנומלטן האבן זיי אים
דורכגעלעכערט א מחזור. א שפאגל־נייעם מחזור. סאמע דארט, ווו ס׳איז
מיט גרויסע אותיות געווען אפגעדרוקט דער „המלך״. זיי האבן זיך דאס
אביסל צוגעכאפט צום „המלך״! איבערגעלאזט נאר דאס אייבערשטע
קעפל פון דעם למ˝ד.
</p><p></p><p>
― לאזט מיך אף איין נאכט! ― בעט זיך מיין ברודער אליהו באם
איינבינדער. דער איינבינדער וויל נישט. ער זאגט:
</p><p></p><p>
― איך האב מורא, זאלסט מיר נישט איבערפירן די ספרים.
</p><p></p><p>
― מיט וואס וועל איך אייך איבערפירן הי ספרים? ― פרעגט
אים מיין ברודער אליהו.
</p><p></p><p>
― איך ווייס אליין נישט מיט וואס, נאר איך האב מורא. ס׳איז
פרעמדע ספרים.
</p><p></p><p>
נו, גייט רעדט מיט אן איינבינדער! קוים געפועלט, ער זאל אונדז
צולאזן אף איין נאכט.
</p><p>
― ב. ―
</p><p></p><p>
די ערשטע נאכט איז אונדז נישט געראטן. נישט געכאפט איין מויז
אפילו! מיין ברודער אליהו זאגט אפילו, אז ס׳איז א גוטער סימן. די
מייז, זאגט ער, האבן דערשמעקט דעם פראשעק, זיינען זיי זיך צעלאפן.
דער איינבינדער דרייט מיטן קאפ און שמייכלט מיט איין ליפ. אפנים,
ער גלייבט נישט. פונדעסטוועגן, איז ארויס א קלאנג אין שטאט, אז מיר
פארטרייבן מייז. דער קלאנג האט זיך גענומען פון אונדזער שכנה פעסיע.
זי איז אוועק גאנץ פרי אין מארק און האט צעפויקט איבער דער גאנצער
שטאט, „אז אזוי ווי מיר פארטרייבן מייז, פארטרייבט קיינער נישט״.
זי האט אונדז געמאכט א נאמען. פריער מיטן קוואס האט זי אויך געפויקט איבער דער גאנצער שטאט. נאכדעם האט זי אויסגעפויקט, אז
מיר מאכן אזא טינט, וואס סע עקט זיך די וועלט. וואס האט אבער
געהאלפן איר פויקן, אז קיינער דארף נישט קיין טינט? מייז איז נישט
דאס וואס טינט. מייז זיינען פאראן אומעטום, כמעט אין יעדער שטוב.
יעדער בעל־הבית האט א קאץ. נאר וואס העלפט איין קאץ קעגן אזויפיל
מייז? ובפרט שטשערעס! שטשערעס הערן א קאץ, ווי המן דעם
גרייגער. א סברה, אז פאר שטשערעס האט א קאץ אליין אויך מורא. אזוי
זאגט בערע דער שוסטער. ער דערציילט זיך אן פון שטשערעס אזעלכע
מעשיות, אז א שרעק! מע האלט אים אפילו פאר א שטיקל בעל־מגזם.
נאר לאז זיין, אז ס׳איז נאר האלב אמת, איז דאס אויך שיין. ער זאגט,
אז די שטשערעס האבן בא אים אויפגעגעסן א פאר נייע שטיוול. ער
שווערט מיט אזעלכע שבועות, אז מע מעג גלייבן א משומד. ער זאגט,
אז ער האט אליין געזען, ווי צוויי גרויסע שטשערעס זיינען ארויס פון
זייערע נארעס און האבן פאר זיינע אויגן אויפגעגעסן א פאר שטיוול.
באנאכט איז דאס געווען. צוגיין נאענט האט ער מורא געהאט ― צוויי
מוראדיקע שטשערעס, ווי קעלבלעך די גרויס. פון דערווייטן האט ער
זיי געטריבן, געפייפט אף זיי, געטופעט מיט די פיס, געשריגן: קיש־קיש־קיש־קיש! עס האט נישט געהאלפן קיין זאך. ער האט זיי א ווארף
געטאן א קאפיטע פון א שטיוול, האבן זיי א קוק געטאן אף אים און
געטאן זייערס. נאכדעם האט ער זיי א שמיץ געטאן אין פנים די קאץ.
זיינען זיי אנגעפאלן אף דער קאץ און האבן זי אויך אויפגעגעסן. קיינער
האט אים נישט געוואלט גלייבן, נאר אז א מענטש שווערט!
</p><p></p><p>
― לאזט מיך קארשט אף איין נאכט, ― זאגט צו אים מיין ברודער אליהו, ― וועל איך אייך ארויסטרייבן אלע שטשערעס!
</p><p></p><p>
― אך, מיטן גרעסטן כבוד! ― זאגט בערע דער שוסטער. ―
איך וועל אייך נאך זאגן א דאנק!...
</p><p>
― ג ―
</p><p></p><p>
א גאנצע נאכט זיינען מיר אויסגעזעסן בא בערע דעם שוסטער.
בערע אליין איז אויך געזעסן מיט אונדז. אך, וואסערע שיינע מעשיות
ער דערציילט זיך אן! ער דערציילט פון דער טערקישער מלחמה (ער
איז אן אויסגעדינטער סאלדאט). ער איז געווען אין אזא ארט, וואס סע
</p><p>
הייסט „פלעוונע״. האט מען דארט געשאסן מיט הארמאטן. איר ווייסט,
וויפל א הארמאט האלט די גרויס? זייט זיך משער, אז איין קויל איז
גרעסער פון דער גאנצער שטוב, און ווארפן ווארפט זי ארויס אין א
מינוט אפשר טויזנט אזעלכע קוילן. זייט איר צופרידן? די קויל, אז זי
פליט, שרייט זי אזוי, אז מע ווערט טויב. איינמאל איז ער געשטאנען
אף דער וואך ― אזוי דערציילט בערע דער שוסטער. פלוצים דערהערט
ער א קנאק, און סע טראגט אים אין דער לופטן, הויך טראגט דאס אים,
ביז אריבער דער כמארע, און דארט צערייסט זיך די קויל אף טויזנט
שטיקלעך. א גליק, זאגט ער, וואס ער איז געפאלן אף א ווייכן ארט.
אנישט, וואלט ער זיך צעשלאגן דעם קאפ. מיין ברודער אליהו הערט
אויס די מעשה, און די ברעמען בא אים שמייכלען. דאס הייסט, ער
אליין לאכט נישט, נאר די ברעמען לאכן. א מאדנער געלעכטער. בערע
דער שוסטער באמערקט דאס נישט. ער הערט נישט אויף צו דערציילן
זיינע ווונדערלעכע מעשיות. איין מעשה איז מוראדיקער פון דער אנדערער. אט אזוי זיינען מיר אפגעזעסן ביז טאג. און שטשערעס? איר
זאלט זאגן ― איין שטשער אפילו.
</p><p></p><p>
― איר זייט א כישוף־מאכער! ― זאגט בערע דער שוסטער צו
מיין ברודער אליהו. און ער גייט ארויס אין שטאט און דערציילט זיך
אן חדושים, ווי אזוי מיר האבן בא אים מיט א שפרוך צעטריבן אלע
שטשערעס אין איין נאכט. ער שווערט, אז ער האט אליין געזען, ווי אזוי
מיין ברודער אליהו האט עפעס געשעפטשעט, זיינען ארויס די שטשערעס
פון די נארעס און האבן זיך געלאזט לויפן בארג־אראפ, אהין, צום טייך
צו, אריבערגעשווומען דעם טייך און אוועק ווייטער. ער ווייס נישט
וווהין...
</p><p>
― ד ―
</p><p></p><p>
 ― דא טרייבט מען מייז? ― אזוי קומט מען אלע מאל צו אונדז
מיט א נייס און מע רופט אונדז, מיר זאלן זיך מטריח זיין קומען ארויסטרייבן די מייז מיט אונדזער שפרוך...
</p><p></p><p>
מיין ברודער אליהו איז אבער אן אמתער מענטש. ער האט פיינט
„ליגינים״. ער זאגט, אז טרייבן טרייבט ער מייז נישט מיט קיין שפרוך,
נאר מיט א פראשעק. ער האט א פראשעק אזעלכן, וואס אז די מייז
דערשמעקן אים, צעלויפן זיי זיך.
</p><p></p><p>
― לאז זיין א פראשעק, לאז זיין א שווארץ יאר, אבי איר זאלט
מיר ארויסטרייבן די מייז!... וויפל וועט דאס קאסטן?
</p><p></p><p>
מיין ברודער אליהו האט פיינט דינגען זיך. ער זאגט, אז פארן
פראשעק קומט אים אזויפיל, און פאר דער טרחה אזויפיל און אזויפיל.
געוויינלעך, זאגט ער אלעמאל טייערער. אלע טאג העכערט ער דעם
פרייז. דאס הייסט, נישט ער העכערט, נאר מיין שוועגערן העכערט.
</p><p></p><p>
― ממה־נפשך, ― זאגט זי ― עסט מען חזיר, זאל רינען איבערן
בארד. אז דו ביסט שוין יא געווארן א מייזנטרייבער, נעם כאטש געלט.
</p><p></p><p>
― נו, און יושר ווו איז? ווו איז גאט? ― אזוי מישט זיך אריין
די מאמע. און מיין שוועגערן ברכה ענטפערט איר אפ:
</p><p></p><p>
― יושר? אט איז יושר! (זי ווייזט איר אן אפן אויוון). גאט?
אט איז גאט! (זי טוט זיך א פאטש איבער דער קעשענע).
</p><p></p><p>
― ברכה! וואס האסטו געזאגט?! גאט איז מיט דיר!!!
</p><p></p><p>
אזוי שרייט אויס די מאמע און טוט א בראך מיט די הענט.
</p><p></p><p>
― וואס רעדסטו מיט א בהמה?! ― זאגט מיין ברודער אליהו,
שפאצירט איבער דער שטוב און ציפעט זיך דאס בערדל. ער האט שוין
א היפש בערדל. סע וואקסט בא אים מיט רוחות. ער ציפעט דאס, און
סע וואקסט. מאדנע וואקסט דאס בערדל. אפן האלדז גאר האט זיך עס
בא אים צעוואקסן. דאס פנים איז גלאט, נאר דער האלדז איז פול מיט
בארד. איר האט געזען אמאל אזא בארד?
</p><p></p><p>
אן אנדערס מאל וואלט אים מיין שוועגערן ברכה פארן ווארט
„בהמה״ אפגעשפילט א פרימארגן, אז עס וואלט אים פינצטער געווארן
אין די אויגן. איצט האט זי אים פארשוויגן, ווייל ער פארדינט געלט.
אלעמאל, ווען מיין ברודער אליהו פארדינט געלט, ווערט ער בא איר
א מיוחס. איך ווער אויך בא איר טייערער, ווארעם איך העלף מיין
ברודער פארדינען געלט. אזוי רופט זי מיך „שלעפער״ אדער „שלים־מזל״,
אדער „קבצנישע קישקע״. איצט האט זי מיך פארצויגן. איך הייס שוין
בא איר „מאטעלע״:
</p><p></p><p>
― מאטעלע! דערלאנג מיר די שיך.
</p><p></p><p>
― מאטעלע! נעם מיר אן א קווארט וואסער.
</p><p></p><p>
― מאטעלע! טראג ארויס דאס מיסט.
</p><p></p><p>
אז מע פארדינט געלט, איז גאר אנדערע ווערטער.
― ה. ―
</p><p></p><p>
דער חסרון פון מיין ברודער אליהו ― וואס ער האט ליב א סך.
קוואס ― א דייזשקע. טינט ― טויזנט פלעשער. א פראשעק פון מייז
― א פולער זאק. אונדזער שכנהס מאן, דער איינבינדער, האט אים
אבער געזאגט: „וואס דארף מען אזויפיל?״ ― האט אים נאך מיין
ברודער אליהו גוט מכבד געווען. וואלט מען כאטש דעם זאק פארשלאסן
ערגעץ אין א שאפע. גייען זיי אלע אוועק און לאזן מיך איבער איינעם
אליין מיטן זאק. וואס קומט מיר דערפאר, וואס איך האב מיך אוועקגעזעצט אף אים א וויילע רייטנדיק? עלעהיי ס׳איז א פערדל! זאל איך
זיין א נביא, אז דער זאק וועט פלאצן, און עס וועט זיך געבן א שאט
אויס פון אים עפעס א געלע זאך! דאס איז טאקע דער פראשעק, וואס
מיין ברודער אליהו פארטרייבט מיט אים די מייז. ער האט אזא שארפן
ריח, אז מע קאן חלשן! איך בייג מיך אן, איך וויל צונויפנעמען דאס,
וואס האט זיך צעשאטן, פאלט אן אף מיר א ניסעריי. איך זאל אריינציען
אין נאז אריין א גאנצע פושקע מיט שמעקטאבעקע, וואלט איך נישט
באדארפט אזוי שטארק ניסן. איך ניס אזוי לאנג, ביז איך כאפ מיך ארויס
אין דרויסן. טאמער וועל איך אויפהערן ניסן. ווער־וואס? עס קומט אן
די מאמע און דערזעט, איך ניס. פרעגט זי מיך: וואס איז? איך קאן
איר ענטפערן נאר טשכי! און טשכי! און ווידעראמאל טשכי!
</p><p></p><p>
― ווינד איז מיר, ווו האסטו געכאפט אזא קאטאר? ― זאגט צו
מיר די מאמע און ברעכט די הענט. איך הער נישט אויף צו ניסן און
ווייז איר מיט דער האנט אהין, אין שטוב אריין. זי גייט אריין און לויפט
ארויס צוריק נאך מיט אן ערגערער ניסעריי, ווי איך. קומט אן מיין
ברודער אליהו און דערזעט אונדז ביידע ניסן. פרעגט ער: וואס איז
דאס? ווייזט אים די מאמע מיט דער האנט אהין, אין שטוב אריין. ער
כאפט זיך אריין און לויפט ארויס צוריק מיט א גוואלד:
</p><p></p><p>
― ווער האט דאס צע ― טשכי! טשכי! טשכי!...
</p><p></p><p>
איך האב שוין לאנג נישט געזען מייז ברודער אליהו אין כעס, אזוי
ווי אצינד. ער לאזט זיך מיט ביידע הענט גלייך אף מיר. א גליק, וואס
ער ניסט, אנישט ― וואלט איך פון זיינע הענט ארויס א קאליקע. מיין
שוועגערן ברכה קומט אן, טרעפט זי אונדז אלע דריי האלטן זיך בא
די זייטן און ניסן.
― וואס איז מיט אייך? וואס האט איר זיך פלוצים צעגיסט?
</p><p></p><p>
וואס זאלן מיר איר זאגן? מיר קאנען דען אויסרעדן א ווארט?
ווייזן מיר איר מיט דער האנט אהין, אין שטוב אריין. כאפט זי זיך אריין,
און לויפט באלד ארויס צוריק רויט, ווי העליש פייער, און פאלט אן אף
מיין ברודער אליהו:
</p><p></p><p>
― וואס האב איך דיר גע ― טשכי! טשכי! טשכי!...
</p><p></p><p>
קומט אן אונדזער שכנה, פעסיע די גראבע. זי רעדט צו אונדז, נאר
קיינער קאן איר נישט ענטפערן קיין ווארט. מיר ווייזן איר מיט דער
האנט אהין, אין שטוב אריין. זי גייט אריין און לויפט ארויס צוריק:
</p><p></p><p>
― וואס האט איר אזעלכעס גע ― טשכי! טשכי! טשכי!...
</p><p></p><p>
אונדזער שכנה מאכט מיט ביידע הענט. עס קומט ארויס איר מאן,
דער איינבינדער. דער איינבינדער קוקט אף אונדז און לאכט.
</p><p></p><p>
― וואס איז דאס אף אייך אנגעפאלן פלוצים פאר א ניסעריי?
</p><p></p><p>
― זייט זיך מטריח אהי ― טשכי! טשכי! טשכי! ― זאגן מיר
צו אים און ווייזן אים אלע אהין, אין שטוב אריין. דער איינבינדער
גייט אריין צו אונדז אין שטוב אריין, און שפרינגט ארויס צוריק מיט
א געלעכטער:
</p><p></p><p>
― איך ווייס שוין וואס דאס איז! איך האב א שמעק געטאן!
דאס איז שעמע ― טשכי! טשכי!
</p><p></p><p>
און ער כאפט זיך מיט ביידע הענט בא די זייטן און ניסט געשמאק.
נאך יעדן ניס טוט ער א שפרונג אונטער, בלייבט שטיין אף די שפיץ
פינגער און טוט א ניס, און ווידער א שפרונג אונטער, און ווידער א ניס,
און אזוי ווייטער. אין איין האלבע שעה ניסן שוין אלע אונדזערע שכנים
און שכנות מיט זייערע פעטערס און מומעס און גלידשוועסטער־קינדער
און זייערע באקאנטע ― די גאנצע גאס, פון איין עק ביזן אנדערן, האלט
אין איין ניסן!
</p><p></p><p>
וואס האט זיך מיין ברודער אליהו אזוי דערשראקן? אפנים, ער
האט מורא, מע זאל נישט אויסלאזן דעם כעס צו אים פארן ניסן, וואס
מע ניסט? ער נעמט מיך פאר א האנט, און ניסנדיק לאזן מיר זיך ביידע
גיין בארג־אראפ, צו זיין חבר פיניע. עס נעמט גוטע אנדערהאלבן שעה,
ביז מיר זענען אימשטאנד צו ריידן אזוי ווי מענטשן. מיין ברודער אליהו
דערציילט זיין חבר פיניע די גאנצע מעשה. זיין חבר פיניע הערט אים
אויס מיט קאפ, אזוי ווי א דאקטער הערט אויס א חולה. אז מיין ברודער
אליהו האט געענדיקט, מאכט צו אים זיין חבר פיניע:
</p><p></p><p>
― אנו, ווייז נאר אהער דאס בוך.
</p><p></p><p>
מיין ברודער אליהו נעמט ארויס דאס בוך פון בוזעם־קעשענע און
גיט דאס איבער צו זיין חבר פיניע. זיין חבר פיניע לייענט איבער דאס
אויבערשטע בלעטל: „פאר איין רובל ― הונדערט רובל! א סגולה
ווי אזוי פון גארנישט, מיט די פינף פינגער, מאכן הונדערט רובל א
חודש און מער״... ער נעמט דאס בוך און טוט דאס א ווארף אריין
אין אויוון אריין גלייך אפן פייער. מיין ברודער אליהו טוט זיך א לאז
מיט ביידע הענט צום פייער. זיין חבר פיניע שטעלט אים אפ:
</p><p></p><p>
― פאוואליע, נישט געכאפט!
</p><p></p><p>
נאך א פאר מינוט ― און מיין ברודער אליהוס בוך, וואס לערנט,
ווי אזוי צו מאכן הונדערט רובל א חודש און מער, איז געבליבן נישט
מער ווי א בערגל אויפגעבלאזענע אש. פון איין זייט איז פארבליבן א
שטיקל נישט־פארברענט פאפיר, קוים־קוים וואס מע האט געקאנט איבערלייענען: ש־ע־מ־ע־ר־י־צ־י.
אונדזער חבר פיניע
</p><p>
― א. ―
</p><p></p><p>
געדענקט איר, איך האב אייך אמאל געזאגט, אז איך וועל אייך באקענען מיט מיין ברודער אליהוס חבר פיניע? איך האב אייך צוגעזאגט
באקענען, ווייל ער האט אין זיך גוטע געדאנקען. נאר איידער איך וועל
אייך דערציילן פון פיניען, מוז איך אייך דערציילן פריער פון זיין זיידן,
נאכדעם פון זיין טאטן, נאכדעם פון זיין פעטער, און ערשט נאכדעם שוין
פון פיניען אליין.
</p><p></p><p>
שרעקט אייך נישט ― איך וועל דאס אייך מאכן בקיצור. איך הייב
אן פון זיידן.
</p><p></p><p>
פון רב העסיע דעם גלעזער האט איר אמאל געהערט? דאס איז
פיניעס זיידע. ער איז א גלעזער, און א שפיגל־מאכער, און א פארבער,
און קאן מאכן טאבעקע. היינט האט ער אוועקגעווארפן אלע ארבעט און
פארנעמט זיך נאר דערמיט, וואס ער רייבט טאבעקע און פארקויפט.
כל זמן, זאגט ער, א מענטש לעבט, דארף ער ארבעטן, ניט אנקומען צו
קיינעם. ער איז א הויכער, א דארער, מיט רויטע אויגן און מיט א מוראדיקער נאז, אונטן ברייט, אויבן שמאל, און אויסגעבויגן ווי א שופר.
איך האב מורא, אויב עס איז אים נישט געקומען פון דעם, וואס ער
שמעקט טאבעקע. ער איז א זקן. ער איז אלט אפשר הונדערט יאר, און
איז נאך בא אלע געדאנקען. ס׳איז א סברה, אז ער האט נאך היינט מער
שכל ווי זיינע צוויי זין: הערש־לייב דער מעכאניק און שניאור דער
זייגערמאכער. הערש־לייב דער מעכאניק איז אויך אזוי דין און הויך,
ווי רב העסיע. ער האט אויך א גרויסע נאז, נאר ער שמעקט נישט קיין
</p>
</body>