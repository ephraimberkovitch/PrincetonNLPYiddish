<body dir=״rtl״ style=׳font־family:״Times New Roman״,Ariel,FreeSerif;׳>
<h1>מעשיות פאר יידישע קינדער: דאס מעסערל </h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p>
א מעשה פאר יידישע קינדער
</p><p></p><p>
 לא תגנוב ― זאלסט ניט גנבענען
</p><p></p><p>
 (פון די עשרת הדברות)
</p><p>
א.
</p><p></p><p>
הערט, יידישע קינדער, איך וועל אייך דערציילן א מעשה מיט א
מעסערל; נישט קיין אויסגעטראכטע מעשה, נאר אן אמתע, וואס האט
זיך געטראפן מיט מיר טאקע אליין. צו קיין זאך אף דער וועלט האב
איך אזוי קיין חשק ניט געהאט, ווי צו א מעסערל; קיין זאך אף דער וועלט
האב איך אזוי ניט געגארט צו האבן, ווי צו האבן א מעסערל, אן אייגן מעסערל. דאס מעסערל זאל ליגן אין קעשענע, און ווען איך וויל, זאל איך
דאס מיר ארויסנעמען, און וואס איך וויל, זאל דאס מיר שניידן ―
און לאזן מיינע חברים וויסן! איך האב נאר־וואס אנגעהויבן גיין אין
חדר, צו יוסיל דרדקי, האב איך שוין געהאט א מעסערל, דאס הייסט,
כמעט, כמו ווי א מעסערל. איך האב דאס מיר טאקע אליין געמאכט.
איך האב אויסגעריסן א גענדזענע פעדער פון א פלעדערוויש, פון איין
זייט אפגעהאקט, פון דער אנדערער זייט אויסגעגלעט און האב מיר
פארגעשטעלט, עלעהיי ס׳איז א מעסערל און סע שניידט...
</p><p></p><p>
― וואס איז דאס פאר א פעדער, וועלכע שווארצע יאר? וואס איז
דאס פאר ארומטראגן זיך מיט פעדערן? ― פרעגט מיך דער טאטע, א
קראנקער ייד מיט א געל אויסגעטריקנט פנים, און פארהוסט זיך. ―
נא דיר גאר פעדערן, שפילעכלעך ― קהע־הע־הע־הע!
</p><p></p><p>
― וואס ארט דיך, אז דאס קינד שפילט זיך? ― ענטפערט אים
די מאמע, א נידעריטשקע יידענע מיט א זיידן טיכל אפן קאפ. ― אבי
 אויסעסן זיך דאס הארץ, מיינע שונאים!
</p><p></p><p>
שפעטער, אז איך האב שוין געהאלטן בא „חומש מיט חבור״, האב
איך שוין געהאט כמעט אן אמתדיק מעסערל, אויך מיין אייגענע
מלאכה: איך האב דערטאפט א שטיקל שטאל פון דער מאמעס „קרינעלינע״ און האב דאס איינגעזעצט זייער קונציק אין א שטיקל האלץ.
דאס שטיקל שטאל רעכט אנגעשארפט אן א טאפ און האב זיך דערביי,
געוויינלעך, צעשניטן אלע פינגער.
</p><p></p><p>
― זע נאר, זע, ווי ער האט זיך דאס אביסל צעבלוטיקט, דער
קדיש דיינער! ― שרייט דער טאטע און נעמט מיך אן בא די פינגער
אזוי אז די ביינדלעך קנאקן ― א שיינער בחורקענע, הע־הע־הע!
</p><p></p><p>
― אוי, א דונער איז מיר! ― זאגט די מאמע און נעמט צו בא
מיר דאס מעסערל און ווארפט דאס אריין אין אויוון אריין, קוקט נישט
אף מיין געוויין. ― אצינד וועט דאס האבן אן עק, וויי איז מיר ניט!
</p><p></p><p>
איך האב אבער גיך באקומען אן אנדער מעסערל, טאקע אף דער
רעכטער אמת א מעסערל! א הילצערן קלעצל, א קיילעכיקס, א בייכיקס,
פאכאזשע אף א פעסל, מיט א הארבאטע קלינגל, וועלכעס האט זיך אי
געעפנט, אי פארמאכט. איר ווילט וויסן ווו ארום האב איך דאס באקומען? איך האב מיר צונויפגעשלאגן א קאפיטאל פון די אנבייסנס,
און האב אפגעקויפט בא שלמהלען פאר זיבן גראשן מזומן, און דריי
בין איך אים געבליבן שולדיק.
</p><p></p><p>
אוי האב איך דאס ליב געהאט! אוי, האב איך דאס ליב געהאט!
געקומען אהיים פונעם חדר א דערהרגעטער, א הונגעריקער, א שלעפעריקער, אן אויסגעפאטשטער (איך האב, פארשטייט איר, נאר־וואס אנגעהויבן צו לערנען גמרא בא „מאטיע מלאך־המות״ דער גמרא־מלמד:
„שור שנגח את הפרה״ ― אן אקס וואס האט געשטויסן א בהמה, און
וויבאלד אן אקס שטויסט א בהמה, קומט מיר פעטש...) איז דאס ערשטע געווען ארויסנעמען דאס מעסערל פון אונטער דער שווארצער שאפע (דארט איז דאס געלעגן א גאנצן טאג, מחמת אין חדר האב איך דאס
ניט געטארט האלטן, און אינדערהיים האט אוודאי קיינער נישט געטארט וויסן, אז איך האב א מעסערל), נאכדעם האב איך דאס גענומען
אויסגלעטן, איבערשניידן א שטיקל פאפיר, איבערהאקן א שטרוי אף
דער האלב, און ערשט נאכדעם צעשניידן מיין חלק ברויט אף קליי־נישטיקע, קלייניטשקע שטיקעלעך, אנשטעכן אפן שפיץ פונעם קלינגל און
ערשט נאכדעם לייגן אין מויל אריין.
</p><p></p><p>
שפעטער, פארן שלאף, האב איך דאס אויסגערייניקט, אויסגעשייערט אויסגעפוצט, גענומען דאס שארפשטיינדל, וואס איך האב געפונען בא אונדז אפן בוידעם, אנגעשפיגן און גענומען זיך שטילערהייט
צו דער ארבעט ― שארפן דאס מעסערל, שארפן, שארפן...
</p><p></p><p>
דער טאטע, מיט א יארמלקע אפן קאפ זיצט איבער א ספר, לערנט
און הוסט, הוסט און לערנט.
</p><p></p><p>
די מאמע איז אין קיך, פארעט זיך בא דער חלה. איך הער נישט
אויף דאס מעסערל צו שארפן, שארפן...
</p><p></p><p>
פלוצעם כאפט זיך אויף דער טאטע ווי פונעם שלאף:
</p><p></p><p>
― ווער פישטשעט דארטן? ווער ארבעט דאס? וואס טוסטו, דו
שיי־יי־געץ איינער?
</p><p></p><p>
גייט צו צו מיר און בייגט זיך אן איבער מיין שארפשטיינדל און
כאפט מיר פארן אויער און פארהוסט זיך.
</p><p></p><p>
― א־א־א? מעסערלעך!? הע־הע־הע! ― זאגט דער טאטע און
נעמט צו בא מיר דאס מעסערל מיטן שארפשטיינדל. ― אזא יונגאטש,
קראנק נעמען א ספר אין האנט, קכע־הע־הע!
</p><p></p><p>
איך הייב אן צו וויינען אף א קול; דער טאטע פארבעסערט מיר
מיט עטלעכע פעטש, און די מאמע לויפט אריין פון קיך מיט פארקאטשעטע ארבל, מיט א גוואלד:
</p><p></p><p>
― שא, שא, וואס איז דארט אזעלכעס? פארוואס שלאגסטו אים?
גאט איז מיט דיר! וואס האסטו צום קינד? וויי איז מיר ניט!...
</p><p></p><p>
― מעסערלעך?... ― שרייט דער טאטע און פארהוסט זיך. ― א
ברעקעלע קינד!... אזא יונגאטש!... קכע־הע־הע!... קראנק נעמען
א ספר אין האנט? א בחורל פון אכט יאר!... איך וועל דיר געבן מעסערלעך, דו פוסטער בחור איינער!.. אין מיטן דרינען גאר מעסערלעך, קכע־הע־הע! ...
</p><p></p><p>
גוואלד, וואס האט ער געהאט צו מיין מעסערל? וואס האט דאס
בא אים אזוינס פארזינדיקט?... פארוואס איז ער אזוי אין כעס?...
</p><p></p><p>
איך געדענק מיין טאטן כמעט שטענדיק קראנק, שטענדיק בלאס,
געל, און תמיד אין כעס, תמיד ברוגז אף דער גאנצער וועלט. פאר א
מינדסטער נארישקייט ווערט ער אנגעצונדן און וויל מיך נאר דורס זיין.
א גליק, וואס די מאמע פארהיט מיך, זי לייזט מיך אויס פון זיינע הענט.
</p><p></p><p>
און דאס מעסערל מיינס האט מען פארווארפן אזוי ווייט, אז איך
האב דאס אכט טאג כסדר געזוכט און געזוכט און האב דאס נישט געקאנט געפינען אין ערגעץ! איך האב ערנסט באוויינט דאס הארבאטע
מעסערל, דאס גוטע מעסערל. און ווי ביטער און פינצטער מיר איז
געווען אין חדר, אז איך האב זיך דערמאנט, אז איך וועל קומען אהיים
מיט געשוואלענע באקן, מיט רויטע אונטערגעריסענע אויערן פון „מאטיע
מלאך־המותס״ הענט, דערפאר וואס אן אקס האט געשטויסן א בהמה,
― צו וועמען וועל איך זיך קערן און ווענדן? עלנט בין איך געבליבן אן
דעם הארבאטן מעסערל. עלנט ווי א יתום, און קיינער, קיינער האט
ניט געזען מיינע טרערן, וועלכע איך האב שטילערהייט פארגאסן בא
זיך, אף מיין בעטל, באנאכט, קומענדיק פונעם חדר. שטיל האב איך
מיך אויסגעוויינט, אויסגעווישט די אויגן, אנטשלאפן געווארן, און אף
מארגן פרי ווידער אין חדר אריין, ווידער „שור שנגח את הפרה״ ― אן
אקס וואס האט געשטויסן א בהמה, ווידער מאטיע מלאך־המותס קלעפ,
ווידער דעם טאטנס כעס, דעם טאטנס הוסט, דעם טאטנס קללות, ―
ניטא קיין פרייע מינוט, קיין פריילעכע מינע, קיין שמייכעלע, קיין איינציק שמייכעלע פון קיינעם, פון קיינעם ― איינער אליין, עלנט, עלנט
אף דער גאנצער וועלט!...
</p><p></p><p>
 ב.
</p><p></p><p>
פון יענער צייט אן איז איבערגעגאנגען א יאר, און אפשר אנדערהאלבן. איך האב שוין כמעט אנגעהויבן צו פארגעסן דאס הארבאטע מעסערל. עס ווייזט אויס, אז מיר איז אבער אנגעצייכנט געווארן מן
השמים, אז מיינע אלע קינדערשע יארן זאל איך אפקומען פאר מעסערלעך, איז געבוירן געווארן א ניי מעסערל אף מיין אומגליק, גאר
א שפאגל־ניי מעסערל, אן אנטיקל, א חריפות, כ׳לעבן. א וואזשנע מעסערל, מיט צוויי קלינגלעך, טייערע שטאלענע קלינגלעך, שארפע ווי
חלפים, מיט א ווייס ביינערן קלעצל, מיט א מעשענעם „קאסטן״, מיט
רויטע מעשענע שטיפטיקלעך ― איך זאג אייך, אן אנטיקל, אן
אמתדיקס, א „זאוויאלאווס!״... *
</p><p>
―――――
</p><p></p><p>
*) „זאוויאלאוו״ ― די געוויסע מעסער־פאבריק.
</p><p></p><p>
ווי קומט צו מיר דאס דאזיקע טייערע מעסערל, וואס איז גארניט
אף מיין מיסט געוואקסן געווארן? דאס איז א גאנצע מעשה, א טרויעריקע, נאר גאר א שיינע מעשה; הערט, איך בעט אייך, מיט קאפ.
</p><p></p><p>
וואס פאר א פנים האט בא מיר געהאט דער „גלוח״, דער יידישער
דייטש, וואס איז געשטאנען בא אונדז סטאנציע, דער פאדראטשיק הער
ה ע ר ץ  ה ע ר צ ע נ ה ע ר ץ, אז גערעדט האט ער אף יידיש, געגאנגען איז ער אן א היטל, אן א בארד, אן פאות און, איך בעט איבער אייער
כבוד, ביז העכער האלב אונטערגעשניטן די קאפאטע? איך פרעג אייך,
וויאזוי האב איך זיך געקאנט איינהאלטן און ניט פלאצן פאר געלעכטער, ווען דער דאזיקער יידישער גוי, אדער גויישער ייד האט צו מיר
גערעדט דווקא אף יידיש, נאר עפעס א מאדנע יידיש מיט א סך פתחן.
</p><p></p><p>
― נו, ליבסטער קנאבע, וואס פיר סדרה גייט דיזע וואכע?
</p><p></p><p>
― כי־כי־כי! ― האב איך מיך צעלאכט און באהאלטן דאס פנים
אין האנט.
</p><p></p><p>
― זאגע־זאגע, מיין ליבעס קינדכען, וואס פיר סדרה גייט דיזע
וואכע?
</p><p></p><p>
― כי־כי־כי! ב־ל־ק!!... ― האב איך אויסגעשאסן מיט א געלעכטער און בין אנטלאפן געווארן.
</p><p></p><p>
נאר דאס איז אלץ געווען צום אנהייב, בשעת איך האב אים נאך
גארניט געקענט; אבער נאכדעם, אז איך האב מיך שוין גוט באקענט
מיט דעם דאזיקן דייטש הער הערץ הערצענהערץ (ער איז אפגעזעסן בא
אונדז אין שטוב א יאר כסדר), האב איך אים אזוי ליב געקריגן, אז עס
האט מיך שוין מער נישט געארט, וואס ער דאוונט נישט און עסט
אומגעוואשן. תחילת האב איך נישט פארשטאנען וויאזוי לעבט ער?
וויאזוי האלט אים גאט אף דער וועלט? וויאזוי ווערט ער ניט דערווארגן
באם עסן? וויאזוי קריכן אים ניט אויס די האר פונעם נאקעטן קאפ?
פונעם רבין „מאטיע מלאך־המות״ האב איך געהערט, פון זיין מויל
אליין, אז דער דאזיקער יידישער דייטש איז גאר א גלגול, דאס הייסט:
א ייד איז מגולגל געווארן אין א דייטש, וואס שפעטער קאן ער נאך
מגולגל ווערן אין א וואלף, אין א בהמה, אין א פערד, אדער גאר אין
א קאטשקע... אין א קאטשקע?
</p><p></p><p>
כא־כא־כא! א שיינע מעשה! ― אזוי האב איך מיר געטראכט
און האב באמת רחמנות געהאט אפן דייטש. איין זאך האב איך ניט געקאנט פארשטיין: פארוואס דער טאטע, וואס איז געווען אן ערלעכער
ייד, א ירא־שמים, האט אים תמיד אפגעטראטן דעם אויבנאן, און אויך
אלע אנדערע יידן, וואס פלעגן אריינקומען צו אונדז אין שטוב אריין,
פלעגן אים שטארק אפגעבן כבוד:
</p><p></p><p>
― שלום־עליכם, רב הערץ הערצענהערץ, ברוך־הבא, רב הערץ
הערצענהערץ, זיצט, רב הערץ הערצענהערץ!
</p><p></p><p>
איך האב אפילו אמאל א פרעג געטאן דעם טאטן, האט ער מיר
אפגעשטופט און האט מיר געענטפערט:
</p><p></p><p>
― אוועק, סע ניט דיין עסק! וואס פלאנטערסטו זיך דא ארום
וועלכע שווארצע יאר? קראנק ביסטו נעמען א ספר אין האנט,
כע־הע־הע־הע!
</p><p></p><p>
ווידער א ספר? רבונו של עולם!... איך וויל  א ו י ך  זען, איך
וויל  א ו י ך  הערן, וואס ער רעדט!
</p><p></p><p>
איך גיי אריין אין זאל אריין און פארגנבע זיך אין א ווינקעלע
און הער זיך צו, ווי מען רעדט בא אונדז, ווי דער הער הערץ הערצענהערץ
לאכט אף א קול, און רייכערט גראבע שווארצע „ציגאיערן״, וואס
שמעקן מחיה נפשות... פלוצעם גייט־צו צו מיר דער טאטע און לאזט
מיר אראפ א פאטש.
</p><p></p><p>
― ביסט שוין ווידער דא? דו פוסטעפאסניק! וואס וועט זיין פון
דיר דער תכלית. דו גויעץ איינער? גוואלד וואס וועט זיין פון דיר,
הע־הע־הע־הע!...
</p><p></p><p>
דער הער הערץ הערצענהערץ שטעלט זיך איין פאר מיר: „אבער
לאסען זי אים! לאסען זי אים!״
</p><p></p><p>
נאר עס העלפט ניט. דער טאטע טרייבט מיך ארויס. איך נעם „א
ספר״ אין האנט, נאר עס ווילט זיך פארט ניט קוקן אין ספר אריין!
וואס טוט מען?... איך גיי פון איין חדר אין דעם אנדערן, ביז איך קום
צו דעם שענסטן פון אלע חדרים, דארט, ווו עס שלאפט תמיד דער הערץ
הערצענהערץ. אך, ווי שיין, ווי ליכטיק דארט איז! די לאמפן ברענען
און די שפיגלען גלאנצן; אפן טיש א גרויסער, א זילבערנער טינטער
מיט שיינע פענעס; מענטשעלעך מיט פערדעלעך, מיט צאצקעלעך, מיט
ביינדלעך, מיט שטיינדלעך און... א מעסערל. אך, וואס פאר א שיין
מעסערל!... ווען איך, אשטייגער, זאל האבן אזא מעסערל! ווי גליקלעך
וואלט איר געווען! וואס פאר מינים זאכן וואלט איך מיט דעם אויס־
</p><p>
געשניצט! אנו, מען דארף דאס פרווון ― עס איז עפעס שארף?... אך!
עס כאפט א האר! עס האקט איבער א האר! אי־אי־אי, א מעסערל!!...
</p><p></p><p>
איין מינוט ― דאס מעסערל איז בא מיר אין האנט. איך קוק זיך
ארום אף אלע זייטן און פרווו זיך דאס אריינלייגן אף א מינוטקעלע צו
זיך אין קעשענע... עס ציטערט מיר די האנט... עס קלאפט מיר דאס
הארץ אזוי שטארק, אז איך הער, ווי עס מאכט: „טיק־טיק־טיק!״...
איך הער, ווי עמעצער גייט, עמעצער סקריפעט מיט די שטיוול; דאס
איז דער הער הערץ הערצענהערץ! אי־אי, וואס טוט מען? דאס מעסערל
לאז זיין בא מיר, איך וועל עס נאכדעם צוריק אנידערלייגן. דערווייל
דארף מען ארויסגיין, אוועקגיין פון דאנען, אנטלויפן! אנטלויפן!
</p><p>
― ― ― ― ― ― ― ― ― ― ― ― ― ― ― ― ― ― ― ―
</p><p></p><p>
איך קאן שוין קיין וועטשערע ניט עסן. די מאמע טאפט מיר באם
קאפ. דער טאטע ווארפט אף מיר בייזע אויגן און שיקט מיך אפ
שלאפן... שלאפן? איך קאן דען צומאכן די אויגן? איך בין א טויטער!...
וואס טוט מען מיטן מעסערל? וויאזוי לייגט מען דאס אנידער צוריק?..
</p><p>
ג.
</p><p></p><p>
― קום נאר אהער. תכשיט מיינער! ― מאכט צו מיר אף מארגן
דער טאטע. ― האסטו ניט געזען ערגעץ דאס מעסערל?...
</p><p></p><p>
תכילת בין איך געווען זייער דערשראקן: עס האט זיך מיר אויסגעוויזן, אז ווער ווייס, אז זיי ווייסן אלע... שיער, שיער האב איך זיך
ניט ארויסגעכאפט: הא? דאס מעסערל? אט איז דאס... עס האט מיך
עפעס ווי א ווארג געטאן אין האלדז, און איך האב מיט ציטערניש
געענטפערט:
</p><p></p><p>
― ווו ― וואסער מעסערל?...
</p><p></p><p>
― ווו ― וואסער מעסערל! ― קרימט מיך איבער דער טאטע. ―
ווו ― וואסער מעסערל! דאס גילדענע מעסערל! אונדזער אורחס מעסערל! דו בחורעץ, דו שייגעץ איינער, קכע־הע־הע!
</p><p></p><p>
― וואס האסטו זיך צוגעטשעפעט צום קינד? ― מישט זיך
אריין די מאמע. ― דאס קינד ווייסט ניט פון קיין פותר און קיין חלום,
און ער דולט אים א ספאדעק: מעסערל, מעסערל.
</p><p></p><p>
― מעסערל, מעסערל! וואס הייסט ער ווייס ניט? ― זאגט דער
טאטע מיט כעס. ― א גאנצן פרימארגן הערט ער, ווי מען שרייט „מעסערל, מעסערל! מעסערל, מעסערל!״ מען קערט איבער די שטוב נאך
דעם מעסערל, פרעגט ער: ווו ― וואסער מעסערל? גיי שוין, גיי וואש
זיך, דו פוסטער בחור איינער, דו גוי־גוי־עץ, קכע־הע־הע!
</p><p></p><p>
איך דאנק דיר, רבונו של עולם, וואס זיי האבן מיר כאטש ניט באזוכט! נאר וואס טוט מען ווייטער? מען באדארף דאס מעסערל באשטאטן ערגעץ אף א גוט ארט... ווו באהאלט מען דאס? אהא! אפן בוידעם! איך כאפ דאס ארויס פון קעשענע און טו דאס א שטופ אין שטיוול
אריין... איך עס, און ווייס ניט וואס איך עס. איך ווארג זיך...
</p><p></p><p>
― וואס כאפסטו זיך אזוי, וועלכע שווארצע יאר? ― פרעגט
דער טאטע.
</p><p></p><p>
― איך אייל מיך אין חדר אריין. ― ענטפער איך אים און פיל, אז
איך ווער רויט, ווי פייער...
</p><p></p><p>
― א מתמיד געווארן, וואס זאגסטו אף דעם צדיק? ― ווארטשעט ער און קוקט אף מיר בייז. קוים־קוים דערלעבט אפעסן, אפבענטשן.
</p><p></p><p>
― נו. פארוואס גייסטו שוין ניט אין ח־חדר, צדיק מיינער? ―
פרעגט מיך דער טאטע.
</p><p></p><p>
― וואס טרייבסטו אים אזוי? זאגט אים די מאמע. ― לאז
דאס קינד זיצן א מינוט!
</p><p></p><p>
איך בין שוין אפן בוידעם... ווייט, ווייט אין קראקווע ליגט דאס
ווייסע מעסערל; עס ליגט און שווייגט...
</p><p></p><p>
― וואס קלעטערסטו אף בוי־בוידעמס? ― שרייט דער טאטע.
― דו יונגאטש איינער! דו בר־מצוה־יונג! דו באד־גוי! קכע־הע־הע!
</p><p></p><p>
― איך זוך דא עפעס... ― ענטפער איך אים און פאל שיער נישט
אום פאר שרעק.
</p><p></p><p>
― עפעס? וואס הייסט „עפעס״? וואס איז דאס פאר א מין
„עפעס״?
</p><p></p><p>
― א... ס־ספר... א... א... אן אלטע ג־גמרא...
</p><p></p><p>
― הא? א ג־גמרא? אפן בוידעם? א, דו היצל איינער! קריך שוין
אראפ, קריך, וועסט שוין לייזן! דו באד־גוי, דו הינטשלעגער, דו כ־כל־בו־ניק איינער, קכע־הע־הע!
</p><p></p><p>
נאר עס ארט מיך שוין ניט אזוי דעם טאטנס כעס, ווי סע ארט
מיך דאס, וואס איך האב מורא, טאמער געפינט מען דאס מעסערל. א
קשיא? טאמער גראד היינט קריכט מען ארויף אפן בוידעם גרעט אויסהענגען, אדער די לעזשנעס פארשמירן?... מען דארף דאס פון דארטן
אראפנעמען און באשטאטן אף א בעסער ארט!... איך גיי ארום אין
איין ציטערניש! יעדער קוק פונעם טאטנס אויגן ווייזט מיר אויס, אז
ער ווייס שוין, אז אט־אט טוט ער מיך א כאפ מכח דעם אורחס מעסערל... איך האב שוין אן ארט אף דעם, א טייער ארט ― ווו? אין
דער ערד, אין א גריבל בא דער וואנט אריינגעשטעקט, און פון אויבן
רעכט פארשארט מיט שטרוי, פאר א סימן... געקומען פונעם חדר, כאפ
איך זיך באלד ארויס אין הויף אריין, איך נעם מיר פאוואלינקע ארויס
דאס מעסערל און איך האב קיין צייט אפילו רעכט אפשפיגלען זיך אין
דעם, הער איך שוין דעם טאטנס געפילדער:
</p><p></p><p>
― ווו ביסטו ערגעץ דארט? פארוואס גייסטו שוין ניט דאווענען, דו בעל־עגלה־יונג, ווא־וואסער־פירער! קכע־הע־הע!
</p><p></p><p>
נאר וויפל דער טאטע רודפט מיך און יאגט מיך, וויפל דער רבי
הרגעט מיך און שלאגט מיך, איז דאס בלאטע קעגן יענעם פארגעניגן,
וואס איך האב, בשעת איך קום פון חדר און זע מיך מיט מיין טייערן,
מיין איינציקן ליבן חבר ― מיט מיין מעסערל! דאס פארגעניגן איז
אבער ― אוי וויי! ― אויסגעמישט מיט יסורים, פארביטערט מיט
מרה־שחורה, מיט שרעק, מיט גרויסע, גרויסע פחדים!
</p><p>
ד.
</p><p>
זומער־לעבן. די זון זעצט זיך, די לופט ווערט עטוואס קילער, דאס
גראז שמעקט, די זשאבעס קוואקען און שטיקער כמארעס פליען דורך,
אן רעגן, פארביי דער לבנה, ווילן זי איינשלינגען! די ווייסע זילבערנע
לבנה באהאלט זיך אלע מינוט און באווייזט זיך ווידער, דאכט זיך, זי
שוועבט און שוועבט ― און שטייט אף איין ארט. דער טאטע זעצט זיך
צו אפן גראז אין א כאלאט, האלב נאקעט, מיט א ווייסן טלית־קטן,
האלט איין האנט אין בוזעם און מיט דער אנדערער האנט שארט ער בא
דער ערד און קוקט אפן אויסגעשטערנטן הימל און הוסט. דאס פנים
אנטקעגן דער לבנה איז טויט, פארזילבערט. ער זיצט פונקט אף דעם
ארט, ווו דאס מעסערל ליגט באגראבן. און ער ווייס גארניט, וואס אונטער אים טוט זיך. אך, ווען ער זאל, אשטייגער, וויסן! וואס וואלט ער
געזאגט? וואס וואלט איך געהאט?
</p><p></p><p>
„אהא, טראכט איך מיך אין הארצן, האסט מיר פארווארפן מיין
הארבאטע מעסערל, האב איך איצט אביסל א בעסערס, א שענערס! דו
זיצט אף דעם און דו ווייסט גארניט. אוי, טאטע! טאטע!״...
</p><p></p><p>
― וואס גלאנצטו אף מיר די אויגן, ווי א קא־קאטער? ―
כאפט מיך אן דער טאטע. ― וואס זיצטו צונויפגעלייגט די הענט,
ווי א שטאט־בעל־הבית? קאנסט זיך שוין גאר קיין ארבעט ניט אפזוכן?
און „קריאת־שמע״ לייענען ביסטו פטור? פארשרפהט זאלסטו ניט ווערן,
יונגאטש איינער! א מי־מיתה משונה זאל אף דיר ניט קומען, קכע־הע־הע!
</p><p></p><p>
אז ער זאגט: פארשרפהט זאלסטו  נ י ט  ווערן, א מיתה
משונה זאל אף דיר  נ י ט  קומען ― דאס איז א באווייז, אז ער איז
ניט אזוי שטארק אין כעס; אדרבה, דאס איז א סימן, אז ער איז אויפגעלייגט. און באמת טאקע: קאן מען דען זיין ניט אויפגעלייגט אין אזא
שיינער, ווונדערלעכער זומערנאכט, ווען עס ציט יעדן באזונדער און עס
טרייבט אים ארויס אף דער גאס, אף דער לופט, אף דער ווייכער, פרישער אויסגעצייכנטער לופט? אלע, אלע זיינען אצינד אינדרויסן. דער
טאטע, די מאמע, די קלענערע קינדער, וואס זוכן קליינע שטיינדלעך
און שפילן אין זאמדעלעך. דער הער הערץ הערצענהערץ דרייט זיך אויך
ארום איבערן הויף אן א היטל, רייכערט א „ציגייער״ און זינגט א דייטש לידל, קוקט אף מיר און לאכט... דאס לאכט ער פון מיר, אפנים,
וואס דער טאטע טרייבט מיך. איך לאך אבער פון זיי אלע. אט באלד
וועלן זיי אלע גיין שלאפן, וועל איך מיך דעמאלט ארויסכאפן אין הויף
ארויס (איך שלאף אין הויז, פון פארנט, אף דער ערד, ווארעם אין
שטוב איז די היץ שרעקלעך גרויס), איך וועל מיך שוין אנטישען, אנשפיגלען אין מיין מעסערל!...
</p><p></p><p>
דער עולם שלאפט. שא שטיל ארום און ארום. פאוואלינקע הייב
איך מיך אויף אף אלע פיר, און שטיל, ווי א קאץ, גנבה איך מיך ארויס
אין הויף ארויס. די נאכט איז שטיל, די לופט איז פריש מחיה נפשות.
פאמעלעך קריך איך צו צו יענעם ארט, ווו דאס מעסערל ליגט באגראבן.
פאוואליע גראב איך דאס אויס פון דארטן און באטראכט דאס בא דער
לבנה; עס גלאנצט, עס בלישטשעט, ווי גינגאלד, ווי א בריליאנט. איך
הייב אויף די אויגן ארויף און דערזע ― די לבנה קוקט גלייך אראפ
צו מיר, אף מיין מעסערל... וואס קוקט זי זיך אזוי איין? איך דריי מיך
אויס צוריק ― זי קוקט מיר נאך. איך פארשטעל דאס מעסערל מיטן
העמדל ― זי קילט מיר נאך. זי ווייס געוויס, וואס דאס איז פאר א
מעסערל און ווו איך האב דאס גענומען... גענומען?... איך האב דאס
געגנבהט!
</p><p></p><p>
דאס ערשטע מאל, פון זינט דאס מעסערל איז מיינס, קומט מיר
דאס דאזיקע שרעקלעכע ווארט אף די געדאנקען. געגנבהט? בין איך
דאך, הייסט דאס, א גנב! פשוט, א גנב? אין דער תורה שטייט געשריבן,
אין די עשרת הדברות, מיט גרויסע אותיות:
</p><p>
ל א  ת ג נ ו ב!
</p><p>
זאלסט ניט גנבהנען! און איך האב געגנבהט! וואס וועט מען מיר
דערפאר טאן אין גיהנם? אוי, וויי! מען וועט מיר אפהאקן די האנט, די
האנט, וואס זי האט געגנבהט... מען וועט מיך שמייסן מיט אייזערנע
ריטער... מען וועט מיך בראטן און ברענען אף הייסע סקאוורעדעס...
אייביק, אייביק וועל איך גליען... מען באדארף אפגעבן דאס מעסערל.
מען באדארף אנידערלייגן צוריק דאס מעסערל, מען באדארף נישט קיין
גנבהש מעסערל! מארגן לייג איך אנידער צוריק דאס מעסערל.
</p><p></p><p>
אזוי טראכט איך מיר און נעם דאס מעסערל צו זיך אין בוזעם
אריין ― פיל איך, אז סע בריט מיך, סע בראט מיך. ניין, מען באדארף
עס צוריק באהאלטן, באגראבן אין דער ערד אריין ביז מארגן. און די
לבנה זעט, זי איז אן עדות... און איך קריך־צו פאוואלינקע צוריק אין
הויז אריין אף מיין געלעגער און לייג זיך שלאפן און קאן ניט אנטשלאפן
ווערן. איך קאטשע זיך פון איין זייט אף דער אנדערער און קאן ניט
שלאפן... מיטן טאג גלייך שוין בין איך אנטשלאפן געווארן, און עס
האט זיך מיר געחלומט א לבנה, און עס האבן זיך מיר געחלומט אייזערנע ריטער. און עס האבן זיך מיר געחלומט מעסערלעך... גאנץ פרי
האב איך זיך אויפגעכאפט, אפגעדאוונט געשמאק מיט כוונה און אפגעכאפט דעם אנבייסן אף איין פוס ― און מארש אין חדר אריין.
</p><p></p><p>
― וואס כאפט דאס דיך אזוי אין חדר אריין? ― שרייט אף מיר
דער טאטע. ― וואס יאגט דאס דיך אזוי? וועסט ניט אנווערן די תורה
</p><p>
דיינע שפעטער אויך! בענטש בעסער, ווי עס קער צו זיין, און היפער ניט
קיין ווערטער! וועסט נאך צייט האבן זיין אויסגעלאזט, דו הולטיי איינער, דו אפיקורס, דו טרי־טריפניאק איינער, קכע־הע־הע!
</p><p>
ה.
</p><p></p><p>
― וואס עפעס אזוי שפעט? טו נאר א קוק אהער! ― האלט מיך
דער רבי פאר און ווייזט מיר אן מיטן פינגער אף מיין חבר „בערל דעם
רויטנס״, וואס שטייט אין א ווינקעלע מיט אן אראפגעלאזטן קאפ. ―
זעסטו, ווייסער־חברהניק? זאלסטו וויסן זיין, אז פון היינטיקן טאג אן
און ווייטער איז שוין זיין נאמען ניט „בערל דעם רויטנס״, ווי ער האט
געהייסן ביז אהער. ניין! ער הייסט אצינד א שענערן נאמען; אצינד
הייסט ער: בערעלע דער גנב! ― שרייט זשע, קינדער: בערעלע דער
ג־א־אנב! בערעלע דער ג־א־א־נב!
</p><p></p><p>
די דאזיקע ווערטער ציט אויס דער רבי מיט א ניגון, און אלע
תלמידים כאפן אים אונטער, ווי די משוררים:
</p><p></p><p>
― בערעלע דער גא־א־נב! בערעלע דער ג־א־א־נב!
איך בלייב א פארשטיינערטער, און א פראסט גייט מיר איבער
אפן לייב. איך פארשטיי ניט וואס דאס באדייט...
― וואס שווייגסטו, דו שייגעץ איינער?... ― רופט זיך אן דער
רבי צו מיר מיט אן אומגעריכטן פאטש. ― וואס שווייגסטו, דו גויעץ?
דו הערסט דאך, אז אלע זינגען. העלף זינגען מיט אלע גלייך: „בערעלע
דער גא־א־נב, בערעלע רער ג־א־א־נב!״
עס ציטערן מיר הענט און פיס. עס קלאפט מיר א צאן אף א צאן.
נאר איך העלף זינגען „בערעלע דער ג־א־א־נב!״
― העכער, שייגעץ איינער! ― טרייבט מיך אונטער דער רבי. ―
שטארקער! שטארקער!...
</p><p></p><p>
און איך מיטן גאנצן כאר זינגען אף אלערליי קולות: „בערעלע
דער ג־א־א־נב! בערעלע דער ג־א־א־נב!״...
</p><p></p><p>
― ש־ש־ש־א־א־א־א! ― שרייט אויס פלוצלינג דער רבי און
טוט א פאטש מיט דער האנט איבערן טיש. ― שא! אצינד וועלן מיר
זיך נעמען צום „משפט״. (מיט א ניגון): אנו, בערעלע גנב, קום נאר
אהער, מיין קינד, גיכער זשע, גיכער אביסעלע! זאג נאר, יינגעלע,
וויאזוי רופט מען דיך? (מיט א ניגון).
</p><p></p><p>
― בערל.
</p><p></p><p>
― וויאזוי נאך? (מיט א ניגון).
</p><p></p><p>
― בערל... בערל... דער... גנב!
</p><p></p><p>
― אט אזוי, מיין ליב קינד, אט אזוי ביסטו א ווויל יינגעלע. (מיט
א ניגון): אצינד, בערעלע, געזונט זאלסטו מיר זיין און שטארק אף אלע
אברים (מיט א ניגון), נעם זיי מוחל, בערעלע, און צי אראפ פון זיך
די מלבושימלעך. אט אזוי! נו־שוין, און גיכער שוין! איך בעט בא דיר,
נו־שוין, און גיכער שוין ― אט אזוי, בערעשי, מיין טייערער!
</p><p></p><p>
בערל בלייבט שטיין נאקעט, ווי די מאמע האט אים געהאט. קיין
טראפן בלוט איז אין אים ניטא. ער רירט ניט מיט קיין אבר. די אויגן
אראפ. א געשטארבענער, א טויטער!...
</p><p></p><p>
דער רבי רופט ארויס איינעם פון די גרעסטע תלמידים, אלץ
מיט א ניגון:
</p><p></p><p>
 ― אנו, הערשעלע דער גרויסער, גיי נאר ארויס פונעם טיש אהער,
צו מיר, געשווינטער, אט אזוי; און דערצייל אונדז אקארשט די מעשה
פון אנהייב ביזן סוף, וויאזוי אונדזער בערעלע איז געווארן א גנב.
הערט, חברה, מיט קאפ!
</p><p></p><p>
און „הערשל דער גרויסער״ הייבט אן צו דערציילן א מעשה.
וויאזוי בערל האט זיך דערשלאגן צו רב מאיר־בעל־נס־פושקע, וואס זיין
מאמע ווארפט אהין אלע פרייטיק פאר ליכט־בענטשן א קאפיקע, און
אמאל צוויי; וויאזוי בערל האט זיך דאביוועט צו דער דאזיקער צדקה־פושקע, אף וועלכער עס הענגט א שלעסעלע; וויאזוי בערל האט מיט א
שטרויעלע מיט סמאלע ארויסגעשלעפט פון דארטן אלע קאפיקעס
איינציקווייז ביז לעצט; וויאזוי די מאמע זיינע „זלאטע די הייזעריקע״,
האט זיך געכאפט, געעפנט די דאזיקע צדקה־פושקע, דארט איז געלעגן
א שטרוי, איינגעטונקען אין סמאלע; וויאזוי זלאטע די הייזעריקע האט
אים „צוגעשטעלט א בענקעלע״; וויאזוי בערל האט זיך באלד נאך דעם
רבינס שמיץ מודה געווען, אז א גאנץ יאר, א קיילעכיק יאר, האט ער
געשלעפט פון דער צדקה־פושקע די קאפיקעס, וויאזוי ער האט זיך יעדן
זונטיק געקויפט צוויי לעקעכלעך מיט א באקסער! וויאזוי... און אזוי
ווייטער און ווייטער.
</p><p></p><p>
― אצינד, קינדער, משפט אים! איך ווייסט שוין, וויאזוי. דאס
איז שוין בא אייך ניט דאס ערשטע מאל. לאז יעדער זאגן זיין משפט,
וואס קומט א גנב, וואס שלעפט קאפיקעס פון א צדקה־פושקע. הערשל
דער קליינער, זאג דו צום ערשטן, וואס קומט אזא גנב, וואס שלעפט
קאפיקעס מיט א שטרוי פון א צדקה־פושקע?
</p><p></p><p>
דער רבי בייגט איין דעם קאפ אף א זייט, ער מאכט צו די אויגן
און שטעלט אונטער דעם רעכטן אויער צו הערשל דעם קליינעם. הערשל
דער קליינער ענטפערט הויך, אף א קול:
</p><p></p><p>
― א גנב, וואס שלעפט קאפיקעס פון א פושקע, קומט... מע
זאל אים קאטעווען ביז בלוט זאל גיין.
</p><p></p><p>
― משהל, וואס קומט א גנב, וואס שלעפט קאפיקעס פון א צדקה־פושקע?
</p><p></p><p>
― א גנב, ― זאגט משהל מיט א וויינענדיק קול, ― א גנב, וואס
שלעפט קאפיקעס פון א צדקה־פושקע, קומט, מע זאל אים אנידערלייגן,
צוויי אפן קאפ, צוויי אף די פיס, און צוויי זאלן אים שמייסן מיט
איינגעזאלצענע ריטער...
</p><p></p><p>
― טאפעלע טוטאריטו! וואס קומט א גנב, וואס שלעפט קאפיקעס פון א צדקה־פושקע?
</p><p></p><p>
קאפל קוקאריקו, א יינגל, וואס קאן ניט אויסריידן קיין קוף און
קיין גימל, ווישט אויס דאס נעזל און זינגט זיין משפט מיט א קוויטש:
</p><p></p><p>
― א דנב, וואס שלעפט טאפיטעס פון א פושטע, טומט אים, אז
אלע יינדלעך זאלן צודיין צו אים נאנט און זאדן אים דלייך אין פנים
דריי מאל אף א טול: דנב! דנב! דנב!
</p><p></p><p>
אין חדר ווערט א געלעכטער. דער רבי נעמט זיך מיטן גראבן
פינגער אונטערן גארגל, ווי א חזן, און רופט מיך אויף מיטן ניגון, וואס
מע רופט אויף א חתן:
</p><p></p><p>
― יעמוד ה־ח־ת־ן ש־לום ברב נחום מפ־טיר! זאג נאר, דו, שלומני,
מיין טייערינקער, דיין פסק, וואס קומט א גנב, וואס שלעפט קאפיקעס
פון א צדקה־פושקע?
</p><p></p><p>
איך וויל ענטפערן ― פאלגט מיך ניט די צונג. איך ציטער ווי
אין א קדחת, עס ווארגט מיך אין האלדז. א קאלטער שווייס באשלאגט
מיך פון אויבן ביז אראפ. עס פייפט מיר אין די אויערן. איך זע שוין
פאר זיך ניט דעם רבין, ניט דעם נאקעטן „בערל דעם גנב״, ניט קיין
חברים; איך זע פאר זיך נאר מעסערלעך, אן א שיער מעסערלעך, ווייסע, אפענע מעסערלעך, מיט א סך קלינגלעך, און דארט, בא דער טיר,
הענגט די לבנה, זי שמייכלט און קוקט אף מיר, ווי א מענטש... עס
דרייט זיך מיר דער קאפ, דער גאנצער חדר, מיטן טיש, מיט די ספרים,
מיט אלע חברים, מיט דער לבנה. וואס הענגט אף דער טיר, און מיט
אלע מעסערלעך... איך פיל, ווי די פיס ווערן מיר אונטערגעהאקט.
נאך א מינוט ― פאל איך אום. נאר איך שטארק זיך מיט אלע כחות
און האלט זיך איין, איך זאל ניט פאלן...
</p><p></p><p>
פארנאכט קום איך אהיים און פיל, אז דאס פנים ברענט מיר, די
בעקלעך פלאמען און אין די אויערן שומעט מיר. איך הער, מע רעדט
צו מיר, נאר וואס ― ווייס איך ניט. עפעס זאגט דער טאטע, עפעס
בייזערט ער זיך, וויל מיר געבן פעטש; די מאמע שטעלט זיך איין
פאר מיר, צעלאזט דעם פארטעך, ווי א קוואקע די פליגל, בשעת זי באשיצט אירע הינדלעך, מע זאל זיי ניט אנרירן צו שלעכטן ... איך
הער גארניט. איך וויל גארניט הערן. איך וויל נאר, ס׳זאל שוין ווערן
גיכער נאכט, איך זאל קאנען מאכן אן עק מיטן מעסערל... וואס טוט
מען מיט דעם? מודה זיין זיך און אפגעבן דאס? וועל איך האבן בערעלעס פסק. אונטערווארפן דאס? טאמער כאפט מען מיך ... פארווארפן
און אז עק, אבי פטור ווערן! וווהין פארווארפט מען דאס, אז מע זאל
דאס ניט געפינען? אפן דאך? וועט מען הערן א קלאפ. אין גארטן?
וועט מען דאס געפינען. אהא! איך ווייס שוין, איך האב אן עצה: אריינווארפן אין וואסער אריין! א טייערע עצה, כלעבן ― אין וואסער אריין,
אין ברונען, טאקע אט דא בא אונדז אפן הויף!... דער דאזיקער געדאנק געפעלט מיר אזוי שטארק, אז איך וויל גאר לאנג נישט קלערן.
איך כאפ דאס מעסערל און לויף גלייך צום ברונען, און עס דאכט זיך
מיר, אז איך האלט אין די הענט ניט קיין מעסערל, נאר עפעס א מיאוסקייט. א מין שרץ, פון וועלכן עס ווילט זיך מיר וואס גיכער צו באפריי
ען זיך, פטור ווערן. נאר סע טוט מיר באנג ― אזא טייער מעסערל. א
מינוט שטיי איך פארטראכט, און עס דאכט זיך מיר, אז איך האלט אין
האנט א לעבעדיקע זאך... דאס הארץ טוט מיר וויי אף דעם: סטייטש,
סטייטש, עס קאסט מיך אזויפיל מי, עס איז א צער בעלי־חיים!... איך
נעם זיך אן מיט הארץ און לאז דאס מיט אמאל ארויס פון די פינגער
― „פליוך!״... עס טוט א פלעשטשע דאס וואסער, און מער הערט מען
</p><p>
נישט... ניטא קיין מעסערל! איך שטיי נאך א מינוט באם ברונען און
הער זיך צו ― מע הערט גאר נישט. דאנקען גאט, פטור געווארן! כאטש
דאס הארץ קלעמט מיר, טוט מיר וויי: „סטייטש, אזא מעסערל! אזא
מעסערל!״...
</p><p></p><p>
איך גיי צוריק צו מיין געלעגער און זע, ווי די לבנה קוקט מיר
נאך, און עס דאכט זיך מיר, אז זי האט געזען אלץ, וואס איך האב דא
געטאן, און איך הער ווי א קול פון ווייטנס: „אבער דו ביסט פארט א
גנב!... כאפט אים, קלאפט אים, ער איז א גנב! א ג־א־א־נב!!״
איך גנבה זיך אריין צוריק אין הויז אריין און לייג זיך שלאפן, און עס
חלומט זיך מיר, אז איך לויף, איך שוועב, איך פלי אין דער לופטן מיטן
מעסערל, און די לבנה קוקט אף מיר און זאגט: „כאפט אים! קלאפט אים!
ער איז א גנב! א ג־א־א־נב!!! ׳׳...
</p><p>
ו.
</p><p></p><p>
א לאנגער, לאנגער שלאף! א שווערער, זייער א שווערער חלום!
עס ברענט אין מיר א פייער, עס זשומעט מיר אין קאפ. אלץ, וואס איך
זע, איז רויט, ווי בלוט, ברענענדיקע ריטער פון פייער קאטעווען מיין
לייב, און איך קאטשע זיך אין בלוט. ארום מיר דרייען זיך שלאנגען
און עקדישן; זיי האלטן אפן זייערע מיילער און ווילן מיך איינשלינגען... גלייך אין אויער אריין הער איך א בלאז: תקיעה ― טו! שברים
― טו־טו! תרועה ― טו־טו־טו־טו! און איינער שטייט איבער מיר און
שרייט אף א קול מיט א ניגון, צום טאקט: „שמייסט אים! שמייסט אים!
שמייסט אים! ער איז א ג־א־א־א־נב!!!׳, און אליין שריי איך: „גוואלד,
נעמט צו פון מיר די לבנה! גיט איר אפ דאס מעסערל! וואס האט איר
צו בערלען נעבעך? ער איז ניט שולדיק ― דאס ביז איך א ג־א־א־נב!
א ג־א־א־נב!״...
</p><p></p><p>
און ווייטער געדענק איך ניט.
</p><p>
― ― ― ― ― ― ― ― ― ― ― ― ― ― ― ― ― ― ―
</p><p></p><p>
איך עפן אויף איין אויג, און דאס אנדערע אויג... ווו בין איך?
דאכט זיך, אף א בעט? וואס טו איר דא? ווער זיצט דאס אט דארט אף
א בענקל, באם בעט? א! דאס ביסטו מאמע? מאמע!... זי הערט מיר
ניט!... מאמע! מאמע! מא־אאממע!!!... וואס הייסט דאס? מיר
דאכט אז איך שריי אף א קול?... שא! איך הער זיך צו ― זי וויינט?
זי וויינט שטילערהייט. אויך זע איך דעם טאטן מיט זיין געל קרענקלעך פנים. ער זיצט איבער א ספר און זאגט עפעס שטילערהייט און
הוסט און זיפצט און קרעכצט... עס ווייזט אויס, אז איך בין שוין
געשטארבן... געשטארבן?... מיטאמאל פיל איך, ווי עס ווערט מיר
ליכטיק אין די אויגן, גרינג אין קאפ, גרינג אין אלע אברים. עס קלינגט
מיר אין איין אויער, אינעם אנדערן אויער: דזינננן!!! איך געב א ניס:
אפצשי!...
</p><p></p><p>
― צו געזונט! צו אריכות־ימים! צו לאנגע יארן! א סימן־טוב!
מזל־טוב! געלויבט ביסטו, גאט!
</p><p></p><p>
― באמת גענאסן! געלויבט דער אייבערשטער!
</p><p></p><p>
― מיר האבן א גרויסן גאט! ער וועט, אם ירצה השם, זיין געזונט, גאט ברוך הוא וברוך שמו!
</p><p></p><p>
― לאז מען רופן גיכער מינצי די שוחטקע: זי שפרעכט
גוט אפ אן עין־הרע.
</p><p></p><p>
― דעם דאקטער וואלט מען באדארפט רופן, דעם דאקטער!
</p><p></p><p>
― דעם דאקטער? צו וואס? נארישקייט! „ער״ איז א דאקטער!
דער אייבערשטער איז דער בעסטער דאקטער! גאט ברוך הוא וברוך
שמו!
</p><p></p><p>
― צעגייט זיך, עולם, צעגייט זיך אביסל! עס איז שרעקלעך הייס!
אום גאטעס ווילן, צעגייט זיך!
</p><p></p><p>
― איא? איך האב אייך געזאגט, אז מע דארף אים אויסגיסן מיט
וואקס, הא? ווער איז גערעכט?
</p><p></p><p>
― געלויבט איז גאט! געלויבט איז השם־יתברך!... אוי, גאט,
גאט, גאט ברוך הוא וברוך שמו!...
</p><p></p><p>
מע דרייט זיך ארום מיר, מע קוקט אף מיר. יעדער גייט צו און
טוט מיר א טאפ באם קאפ. מע שפרעכט מיך, מע שעפטשעט מיך, מע
לעקט מיך דעם שטערן און מע שפייט אויס און מע פילנעוועט מיך:
מע גיסט מיר אין מויל אריין זודיקע יויך און מע שטופט מיר מיט לעפעלעך איינגעמאכטס ― אלע דרייען זיך ארום מיר, מע היט מיך אפ,
ווי דאס שווארצאפל פונעם אויג, מע הארעוועט מיך מיט יייכלעך און
מיט קאטשקעלעך, ווי א פיצעלע קינד, און מע לאזט מיך נישט אליין;
עס זיצט תמיד נעבען מיר די מאמע און דערציילט מיר איבער אלע מאל
איבעראנייס די גאנצע געשיכטע, וויאזוי מע האט מיך אויפגעהויבן פון
דער ערד כמעט א טויטן; וויאזוי איך בין געלעגן צוויי וואכן כסדר אין
א העליש פייער און האב נאר געקוואקעט, ווי א זשאבע, און עפעס
כסדר גערעדט פון שמיץ און פון מעסערלעך... מע האט שוין גערעכנט,
אז איך בין שוין חלילה געשטארבן... און נאכדעם, פלוצלינג, האב איך
א נאס געגעבן זיבן מאל, ממש פון טויט לעבעדיק געווארן...
</p><p></p><p>
― היינט זעען מיר, וואס פאר א גאט מיר האבן, ברוך הוא וברוך
שמו! ― לאזט אויס די מאמע מיט טרערן אף די אויגן. ― היינט
זעען מיר ארויס אז מע רופט צו אים, הערט ער אויס אונדזערע זינדיקע
בקשות און אונדזערע שולדיקע טרערן... א סך, א סך טרערן האבן
מיד פארגאסן, איך און דער טאטע, ביז גאט האט רחמנות געהאט...
שיער, שיער נישט אנגעווארן, פארזינדיקט א קינד חלילה, מיר זאל זיין
פאר דיינע ביינער, איבער וועמען? איבער וואס? איבער א יינגל, א
גנב, עפעס א בערעלע, וואס דער רבי האט פארשמיסן אין חדר ביזן
בלוט אריין. אז דו ביסט געקומען צו גיין פון חדר, ביסטו שוין געווען
א טויטער, דער מאמע זאל זיין פאר דיר! דאס איז א רוצח, דאס איז
א גזלן, גאט זאל אים באצאלן, רבונו של עולם!... ניין, מיין קינד.
אז גאט וועט אונדז שענקען דאס לעבן און דו וועסט אם ירצה השם,
אויפשטיין געזונטערהייט, וועלן מיר דיר שוין אפגעבן צו אן אנדערן
מלמד, ניט אזא קאט, אזא רוצח, ווי אט דער „מלאך המות״, ימח שמו
וזכרו זאל ער ווערן!
</p><p></p><p>
די ראזיקע בשורה איז בא מיר שרעקלעך אנגעלייגט! איך כאפ
ארום די מאמע קושן:
</p><p></p><p>
― טייערע, טייערע מאמע!...
און דער טאטע גייט־צו צו מיר פאוואליע. לייגט ארויף זיין בלייכע קאלטע האנט מיר אפן שטערן און זאגט צו מיר שוין ווייך, אן א
שום כעס:
</p><p></p><p>
― אי, האסטו אונדז איבערגעשראקן, דו שקאץ איינער, קכע־הע־הע־הע!
אויך דער יידישער דייטש, אדער דער דייטשער ייד, הער הערץ
הערצנהערץ, מיט א „ציגייער״ אין די ציין, בייגט זיך אן מיט זיין געגאלטער מארדע איבער מיין בעטל און טוט מיך א גלעט איבערן בעקל
און זאגט אף דייטש:
</p><p></p><p>
― גוט, גוט! געזונט, געזונט! ...
</p><p></p><p>
 ―――
</p><p>
אין א פאר וואכן ארום נאך מיין אויפשטיין פון בעט רופט זיך
אן צו מיר דער טאטע:
</p><p></p><p>
― נו, מיין זון, אצינד גיי אין חדר אריין, און האב שוין מער ניט
אינזינען קיין מעסערלעך מיט קיין נארישקייטן ... שוין צייט זאלסט
שוין אנהייבן ווערן א שטיקל מענטש; אם ירצה השם, איבער דריי יאר
ווערסטו שוין בר־מצוה, צו הונדערט און צוואנציק יאר, קכע־הע־הע!
</p><p></p><p>
מיט אזעלכע זיסע ווערטער שיקט מיך דער טאטע ארויס אין חדר
אריין צום נייעם מלמד, צו רב חיים קאטער. דאס ערשטע מאל הער
איך פון מיין בייזן טאטן אזעלכע גוטע ווייכע ווערטער, און איך פארגעס אין איין מינוט אלע זיינע רדיפות, מיט אלע זיינע קללות, מיט
אלע זיינע פעטש, גלייך ווי ס׳איז גארנישט געווען אף דער וועלט. איך
זאל מיך ניט שעמען, וואלט איך אים ארומגעכאפט קושן. נאר כי־כי־כי
― וויאזוי קושט מען א טאטן?...
</p><p></p><p>
די מאמע גיט מיר מיט אין חדר אריין א גאנצן עפל מיט צוויי
גראשן, און אויך דער דייטש שענקט מיר א פאר קאפיקעס מיט א קניפ
אין בעקל, רעדט אף זיין שפראך:
</p><p></p><p>
― היפשער קנאבע! גוט, גוט!...
</p><p></p><p>
איך נעם די גמרא „ביצה״ אונטער דער האנט, איך טו א קוש די
מזוזה און גיי אין חדר אריין, ווי א ניי־געבארענער, מיט א ריין הארץ,
א גרינג הארץ, מיט א לויטערן קלארן קאפ, מיט נייע מחשבות, מיט
פרישע, ערלעכע, פרומע געדאנקען. די זון קוקט־אראפ און גריסט צו
מיר אירע ווארעמע שטראלן. דאס ווינטעלע פארגנבהט זיך צו מיר
אונטער א פאה, די פייגעלעך פישטשען: „טיף־טיף־טיף־טיף!״ ... עס
הייבט מיך, עם טראגט מיך אין דער לופטן, עס ווילט זיך מיר לויפן,
שפרינגען, טאנצן ― אך, ווי גוט, ווי זיס דאס איז, אז מע לעבט און
מען איז אן ערלעכער, מען איז ניט קיין גנב, ניט קיין ליגנער!
</p><p></p><p>
איך קוועטש צו די גמרא צום הארצן שטארק־שטארק, און לויף אין
חדר אריין געשמאק־געשמאק, און איך שווער בא דער גמרא, אז איך
וועל קיינמאל, קיינמאל ניט זאטשעפען קיין פרעמדס, קיינמאל, קיינמאל
נישט גנבהנען, קיינמאל, קיינמאל ניט לייקענען, תמיד זיין אן ערלעכער,
אן ערלעכער, אן ערלעכער...
</p><p></p><p>
געשריבן אין יאר 1886
</p><p></p><p>
 אפן פידל
</p><p></p><p>
 דערציילונג פון די קינדער־יארן.
</p><p></p><p>
א.
</p><p></p><p>
― היינט וועל איך אייך, קינדער, שפילן אביסל אפן פידל. נישטא,
אזוי דאכט זיך מיר, קיין שענערס און קיין בעסערס, ווי אז מען קאן
שפילן אפן פידל. וואס, אפשר נישט אזוי? איך ווייס נישט וויאזוי איר
― איך, פון זינט איך בין צו מיין שכל געקומען, בין איך אויסגעגאנגען נאך א פידל און האב ליב געהאט גלאט כלי־זמר, ווי דאס לעבן!
איז געווען ערגעץ א חתונה אין שטעטל, בין איך געווען דער ערשטער,
וואס איז געלאפן מקבל־פנים זיין די כלי־זמר, זיך פארגנבענען פון הינטן
צום קאנטערבאס, א צי טאן בא דער גראבער סטרונע: בום! ― און
אנטלויפן. בום! ― און אנטלויפן. פאר דעם דאזיקן „בום״ האב איך
אמאל געכאפט פון בערל באס א מיאוסן פסק. בערל באס, א בייזער ייד
מיט א צעפלאצטער נאז און מיט א שארפן קוק, האט זיך געמאכט, ווי
ער זעט ניט, אז איך גנבה זיך צום קאנטערבאס, און בשעת איך האב
אויסגעצויגן די האנט צו דער גראבער סטרונע, האט ער מיך אנגעכאפט פארן אויער און אפגעפירט מיך מיט כבוד גלייך צו דער טיר:
</p><p></p><p>
― נא, ממזר, קוש די מזוזה!
</p><p></p><p>
דאס האט מיך אבער ווינציק־וואס אנגעלערנט. איך האב נישט אפגעטראטן פון די כלי־זמר אף קיין האר. איך האב זיי ליב געהאט אלע,
פון שייקע פידעלע מיט דער שיינער שווארצער בארד און מיט די דינע
ווייסע פינגערלעך, ביז געצי פייקלער מיטן שיינעם הארב און מיטן
היפשן ― איך בעט איבער אייער כבוד ― פליך איבער די אויערן.
נישט איין מאל בין איך געלעגן אונטער א באנק און געהערט, ווי די
</p>
</body>