<body dir=״rtl״ style=׳font־family:״Times New Roman״,Ariel,FreeSerif;׳>
<h1>מנחם־מענדל: א בכבודע פרנסה</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
(מנחם־מענדל ― א שרייבער)
</p><p></p><p>
געשריבן אין יארן 1903―1909
</p><p></p><p>
 א ב כ ב ו ד ע  פ ר נ ס ה
</p><p></p><p>
 (מנחם־מענדל ― א שרייבער)
</p><p>
I.
</p><p></p><p>
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳ עכב″ב.
</p><p></p><p>
ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  הנה זיי וויסן, אז איך האב אוועקגעווארפן אלע געשעפטן, אן עק, אויס בערזע, אויס סעמעדעני, אויס מעקלעריי ― ס׳איז
גאלע שווינדל מיט כאפעריי, מיט בזיונות, מיט דער שווארציאר ווייס
וואס! איך האב שוין היינט א נייע פרנסה, א שפאגל־נייע פרנסה, אביסל
א שענערע און א לייטישערע פרנסה ― איך בין געווארן למזל א שרייבער. איך שרייב! וועסטו דאך מסתמא פרעגן, ווי קום איך צו שרייבעריי? ― ס׳איז מן השמים.
</p><p></p><p>
אויב דו געדענקסט פון מיין לעצטן בריוו, האב איך מיך דא אף
דער אכסניא, ווו איך האלט סטאנציע, באקענט מיט איינעם א שרייבער,
וואס שרייבט אף די גאזעטן, און דערפון טאקע לעבט ער. דהיינו, וויאזוי? ער זעצט זיך אוועק און שרייבט אן א זאך און שיקט עס אוועק,
און מע דרוקט עס אפ, און אז מע דרוקט עס אפ, באקומט ער באצאלט
פון דער שורה, א קאפיקע א שורה, וויפל שורות, אזויפיל קאפיקעס.
האב איך מיך מיישב געווען: גוואלד, רבונו־של־עולם, מיט וואס בין
איך ערגער פון אים? די גרויסע תורה וואס דא איז? דאכט זיך, איך
האב אויך געלערנט אין א חדר, און א האנט צום שרייבן האב איך א שענערע ווי ער, ― אפשר וואלט איך מיך א פרווו טאן און געבן א שרייב־אריין אין א יידיש בלאט? וואס קומט מיר דערפאר? קעפן וועט מען
דאך מיך ניט! ממה נפשך, יא ― יא, ניין ― ניין! ― און גיי און
שרייב אוועק א בריוו גלייך אין דער רעדאקציע אריין, אזוי און אזוי,
און איך דערצייל זיי אויס מיין גאנצע בעגראפיע. וויאזוי איך האב אמאל
געקנאקט אף דער בערזע, אין אדעס און אין יעהופעץ, איבערגעדינט כל
העבודה־זרות, געהאנדלט און געמעקלערט מיט „לאנדאן״ און מיט „פאפירלעך״ און מיט „יקנה″ז״ אין די מיליאנען אריין, געווען זיבן און
זיבעציק מאל אט א נגיד און אט א קבצן, אט א גביר און אט אן אביון.
הקיצור, איך האב נישט געזשאלעוועט מיין טירחה און האב זיי ארויסגעשריבן אלצדינג באריכות, אפשר אף צען זייטלעך. און געבעטן האב
איך זיי, זיי זאלן מיר ענטפערן, אויב עס געפעלט זיי מיין שרייבעכץ,
וועל איך זיי שרייבן און שרייבן. קומט מיר נישט אן, מיינסטו, אין
אנדערהאלבן חדשים ארום פון דער רעדאקציע אן ענטפער? זיי שרייבן
מיר, אז מיין שרייבעכץ געפעלט זיי דווקא זייער גוט, און לייגן מיר
פאר, איך זאל זיי ארויסשרייבן די אלע מיינע באשרייבעכצן באריכות;
און אויב מיינע באשרייבעכצן וועלן זיין גוט באשריבן, וועלן זיי מיינע
באשרייבעכצן מיט פארגעניגן אפדרוקן אפן בלאט און וועלן מיר באצאלן
פאר דער שורה, א קאפיקע א שורה. דו פארשטייסט? וויפל שורות,
אזוי פיל קאפיקעס. האב איך באלד געגעבן א כאפ אף דער פען, וויפל
למשל, קאן איך אנשרייבן? צום אלעם מינדעסטן רעכן איך, אז איך
קאן אין א לאנגן זומערדיקן טאג אנשרייבן גוטע טויזנט שורות. מאכט
דאס ניט א צענערל א טאג? האבן מיר א קיימא־לן, הייסט דאס, פון
כמעט דריי־הונדערט רובל א חודש. נישקשה פון א זשאלאוואניע, ווי
מיינסטו? און נישט לאנג געטראכט, האב איך מיר געקויפט א פלעשל
טינט מיט א ריז פאפיר און האב מיך אוועקגעזעצט צו דער ארבעט.
און מחמת איך האלט סאמע אין רעכטן שרייבן, מאך איך דאס בקיצור.
אם ירצה השם, אין די ווייטערדיקע בריוו וועל איך דיר ארויסשרייבן
אלצדינג באריכות. לעת־עתה זאל גאט געבן מיט געזונט און מיט הצלחה.
גריס די קינדערלעך זאלן לעבן, און שווער און שוויגער, און איטלעכן
באזונדער גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. אז דער אייבערשטער וועט העלפן און איך
ווער פארטיק מיט מיין באשרייבעכץ, דאס הייסט, מיטן נאמען פונעם
באשרייבעכץ, מחמת איך האב נאך ניט קיין נאמען, אזוי שיק איך עס
אוועק באלד אהין אין דער רעדאקציע, און בעט, מע זאל דיר ארויסשיקן
אף דיין נאמען קיין כתרילעווקע עטלעכע קערבלעך עד לחשבון. איך וויל,
זוגתי היקרה, אז דו זאלסט אויך הנאה האבן פון מיין איצטיקער פרנסה.
ס׳איז אביסל לייטישער פון מעקלעריי: בא מעקלעריי הייסט עס „קארטאזש״, און בא שרייבעריי רופט מען דאס „גאנעראר״... א זיס קערבל
אט דאס גאנעראר, א גרינגס און בכבודיקס...
</p><p></p><p>
  ה נ ″ ל.
</p><p></p><p>
 II.
</p><p></p><p>
 שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, מיין ליבער און מיין באשערטער,
וואס וועט זיין פון דיר? עס נעמט דאך דיך קיין קויל נישט! ניט מיט
גוטן, ניט מיט בייזן! שיס אין דער וואנט אריין! די מאמע זאל לעבן
― אירע ווערטער מעג מען פארשרייבן: „א קראנקער, זאגט זי, וועט
געזונט ווערן, א שיכור וועט זיך אויסניכטערן, א שווארצער וועט ווייס
ווערן, און א נאר וועט בלייבן א נאר״... און זאג אפשר, אז זי איז
אומגערעכט! בארעכן זיך, וואס דו האסט אפגעטאן, זינט איך קען דיך
פאר א מאן, אז אך און וויי איז מיר, ― איז דיר נאך קארג, גייסטו
אף דער עלטער און פארשטעלסט זיך פאר א מארשעליק! א „רייבער״
געווארן און „רייבט״! און סע געפינען זיך נאך אזעלכע נאראנים, וואס
זיי צאלן דערפאר. ווער ווייס, וואס דו קאנסט מיט דיינע באשרייבעכצן
אנארבעטן חלילה. איך בין שוין א געלערנטע. ווי זאגט די מאמע זאל
לעבן: „פאר א געשלאגענעם הונט טאר מען קיין שטעקן ניט ווייזן״...
בראש קלויבט ער זיך אויס אלע מאל גרינגע פרנסות, לופטיקע פייגעלעך.
גאר ניט. ער וועט זיך זיצן אין יעהופעץ אף דער סטאנציע און וועט
„רייבן״, און איך וועל זיך וואלגערן דא אין כתרילעווקע מיט זיינע קינדער און קרענקען אף דער „פלענציע״! שוין א וואך דריי, אז זי האט
זיך אריינגעכאפט צו אונדז, די „פלענציע״, און וויל גאר נישט ארויס.
אויסגעקייקלט פון קליין ביז גרויס... און וואס דו ביסט מנדר דאס
געלט פון דיינע שרייבעכצן, דאנק איך דיר באצייטנס. דיינע יעהופעצער
פיינע בריות מעגן עס פארמאגן אף איין ווארמעס, וואס דו וועסט זיך
שוין דארטן אננעמען „גאלענאר״. דו ביזט אליין א ג א ל ע נ א ר,
דאס הייסט, פון אויבן ביז אראפ ― נארר... און אויב דו ווילסט,
איך זאל ניט גיין יונגערהייט פון דער וועלט, און דיינע קינדער זאלן
חלילה ניט בלייבן קיין יתומים, זאלסטו זיך ארויסשלאגן פונעם קאפ
אלע דיינע לופטיקע פרנסות מיט דיינע זיסע שרייבעכצן, און קומען צו
פארן אמאל אהיים, צו דיין ווייב און קינדער, צו דיינע שווער און שוויגער, וועסטו זיין, אם ירצה השם, א גאסט, ווי די מאמע זאגט: „באדיי
דעם אויוון צעוואלגערן״... ווי עס ווינטשט דיר פיל געזונט און אימער גליק היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
</p><p></p><p>
 משה דוד דעם קאלעקטאר געדענקסטו, צי ניין? האט ער זיך מיישב
געווען און האט שוין לאנג געווארפן אן אומחן אף זיין ווייבל, געוואלט
פטור ווערן פון איר, ניט געוווסט ווי אזוי; נעמט ער און פארט אוועק
אין אמעריקע. האט זי אים געפאקט בא דער גרענעץ און געמאכט אזא
שקאנדאל, אז ער וועט דאס פארזאגן א צענטן. א ליטוואק קאן! מיינע
צרות אף זיין קאפ!
</p><p></p><p>
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳ עכב″ב.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת הנה זיי וויסן, אז עס וועט, אם־ירצה־השם, זיין רעכט.
איך שטיי שוין, דאנקען גאט, אפגעדרוקט אפן בלאט גלייך מיט אלע
שרייבערס און איך פיל מיך איצטער עפעס גאר אן אנדער מענטש. די
ערשטע מינוט, אז איך האב דערזען מיין נאמען אפן בלאט אפגעדרוקט:
מ נ ח ם ־ מ ע נ ד ל ― האבן זיך מיר אזש געשטעלט טרערן אין די אויגן.
דו מיינסט, מחמת וואס? נאר מחמת גוטסקייט, וואס סע געפינען זיך
אזעלכע גוטע, פיינע, לייטישע מענטשן אף דער וועלט. איך מיין טאקע
די רעדאקציע. על־פי שכל דארף מען פארשטיין, אז איך בין מסתמא
בא איר נישט קיין בן־יחיד, ס׳איז דא גענוג שרייבערס אן מיר אויך.
פונדעסטוועגן, האט זי זיך ניט געפוילט און האט זיך אוועקגעזעצט און
האט איבערגעלייענט מיין באשרייבעכץ, ווי עס זעט אויס, פון טאוול
ביז טאוול, און ענטפערן ענטפערט זי מיר אין בלאט, דאס הייסט, אין
ב ר י וו ק א ס ט ן, אז מיין באשרייבעכץ איז איר געפעלן, נאר ס׳איז
אביסל צו לאנג ― איז נומער איינס. והשנית, פארלאנגט זי פון מיר,
איך זאל איר ניט אויסטראכטן מעשיות פונעם קאפ; זי וויל נישט מער
בלתי איך זאל איר  ש י ל ד ע ר ן (אזוי טאקע מיט דעם לשון) דאס
לעבן פון דער שטאט יעהופעץ מיט אלע אירע טיפן. די משמעות, אז
זי וויל וויסן, וואס בא אונדז אין יעהופעץ טוט זיך, וואס דען איז דער
פשט „טיפן״?... איא, אן איידלקייט פון א רעדאקציע? קאן מען דאך
שוין אזוי גראב ניט זיין און ניט אפלייגן אף מארגן. האב איך אויסגעטאן די קאפאטע און איך האב מיך אוועקגעזעצט און איך שרייב איר
― שוין דער דריטער טאג, אז איך שרייב און שרייב, און סע הערט
זיך גאר ניט אויף צו שרייבן! און מחמת איך בין זייער פארנומען מיט
מיין שרייבן און האב קיין צייט ניט, מאך איך דאס בקיצור. אם ירצה
השם, אינעם אנדערן בריוו וועל איך דיר ארויסשרייבן אלצדינג באריכות.
לעת־עתה לאז גאט געבן מיט געזונט און מיט הצלחה. גריס די קינדער,
און שווער און שוויגער, און איטלעכן באזונדער גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. איך בעט דיך, שרייב מיר, צי האסטו מקבל
געווען עפעס מעות פון דער רעדאקציע? מחמת איך האב זי געבעטן,
אז זי זאל דיר שיקן דערווייל, עד לחשבון, עפעס אזעלכע עטלעכע קערבלעך. ממה־נפשך, א רענדל אראפ, א רענדל ארויף ― מיר וועלן זיך
מיט איר אויסרעכענען.
</p><p></p><p>
  ה נ ″ ל.
</p><p></p><p>
 IV.
</p><p></p><p>
שיינע־שיינדל פון כתרילעווקע צו איך מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
</p><p></p><p>
ע ר ש ט נ ס קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס שרייב איך דיר, אז איך שפיי שוין מיט בלוט פון
דיינע זיסע בריוולעך. ווער איז דאס דארטן אט די יפהפיה דיינע, וואס
דו האסט אויסגעטאן צוליב איר די קאפאטע און ביסט געווארן מיט איר
קוצעניו־מוצעניו? לאז זי דיר ברענען אפן פייער אינאיינעם מיט איר
געלט. איך דארף זי אף סים סאט כפרות, ווי זאגט די מאמע זאל לעבן:
„שענק מיר ניט דיין האניק און גיב מיר ניט דיין ביס״... מאל דיר,
דיין רעדאקציע מעג שוין דעמאלט קרענקען, ווען זי וועט מיר שיקן
מעות ― מיאוס און מאוס זיינען מיר שוין געווארן דיינע שרייבעכצן,
וואס דו שרייבסט מיר. און אויב אפילו ס׳איז מיר שוין באשערט, אז
מיין מאן זאל זיין א שרייבער, פארשטיי איך ניט, וואס דארף מען צוליב דעם זיצן אין יעהופעץ? ניטא קיין טינט אין כתרילעווקע? נאר
מסתמא מוז דאך דא זיין עפעס א הינטער־פיסל, א שמד־שטיק, ווי זאגט
די מאמע: „צעבייס דעם עפל, וועסטו געפינען א ווארעם״... לכן,
בעלי היקר, נעם צונויף דיינע שרייבעכצן און קום צו פארן אהיים גאר
אן א שום תירוץ, ווארעם איך קאן ניט צוזען דעם צער פון די קינדער.
זיי פרעגן זיך נאך אלע מאל: ווען קומט דער טאטע? לייג איך זיי אפ
פון פסח אף סוכות און פון סוכות אף פסח. ווער שמועסט, משה־הער־שעלע, מיר זאל זיין וואס פאר א חכם דאס איז, קליגער פונעם טאטן,
ווי עס ווינטשט דיר פיל גוטס און אימער גליק היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
</p><p></p><p>
וואס זאגסטו אף מיין בריינדלען? זי גט זיך שוין מיטן צווייטן
מאן. קיינער ווייס ניט, איבער וואס. נאר בסוד האט ער מיר באוויזן
א האנט פול מיט בלויע צייכנס. ער איז איר מוחל, זאגט ער, דעם נדן
מיט איר צירונג, אבי פטור ווערן פון א שלאק. ווי זאגט די מאמע:
„בעסער א לויט מזל איידער א פונט גאלד״... אונדזער גאנצע משפחה
האט נישט קיין גליק צו מאנען...
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי, עכב″ב.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  הנה זיי וויסן, אז איך האב שוין אויסגעשריבן צוויי
פלעשלעך טינט, איך האלט שוין באם דריטן. א קלייניקייט ― באשרייבן
אזא שטאט, ווי יעהופעץ! אנהייבן האב איך אנגעהויבן פון דער אכסניא,
דארט ווו איך האלט סטאנציע, און האב זיך גענומען, ראשית חכמה, צו
דער בעל־הביתטע. וועסטו דאך פרעגן: וואס עפעס צו דער בעל־הביתטע?
ווייל ס׳איז ניטא קיין בעל־הבית; זי איז אן אלמנה שוין פון דרייצן יאר.
דער מאן אירער איז געווען א סאלדאט, און זי איז געווען בא אים דאס
אנדערע ווייב. גענומען האט זי אים, זאגט זי, צוליב דעם, זי זאל מעגן
נאכדעם, אינעם זכות פון איר מאן, וווינען דא אין יעהופעץ, און האט
געהאט מיט אים, זאגט זי, א לעבן ― אז אך און וויי אף אלע שונאים,
ווארעם זי איז געווען סך־הכל יינגער פון אים מיט גוטע צוואנציק יאר,
און זי איז געווען, זאגט זי, א בילד־פארשוין מיידלווייז; אלע מאנצבילן,
יידן און קריסטן, זיינען געווען נאך איר די כפרה... און איצט דארף
זי ארויסקוקן, טאמער וועט זיך מנחם־מענדלען פארגלוסטן אמאל עסן
א בארשט, אדער א שטיקל פלייש מיט כריין, און דערפון אויסהאלטן
א זון א גימנאזיסט און א טאכטער א גימנאזיסטקע, וואס טאן טוען זיי
גארנישט, העלפן איר ניט פון דאנען אהין, און מע קוקט ארויס, אז די
מאמע זאל צוטראגן דאס גרייטע גלייך אין מויל, אינדערפרי דאס גלעזל
קאווע אין בעט אריין, און שפעטער, געקומען פון דער גימנאזיע, איז
נישט געפרעגט, צי ס׳איז דא פאר וואס, צי ס׳איז ניטא פאר וואס ―
דער אנבייסן מוז שטיין אפן טיש, און טאמער נישט אזוי גיך ― איז
הימל עפן זיך. אט אזעלכע קינדער זיינען דאס. אנומלטן האט זיך דאס
מיידל, די גימנאזיסטקע, אינדערפרי צעשריגן, למאי ס׳איז ניטא קיין
זייף, און איז אריינגעלאפן האלב נאקעט, מיטן גאנצן האלדז אין דרויסן,
אין שטוב אריין צו די אורחים, וואס זיינען געזעסן באם טיש און געטרונקען טיי, און האט זיך צעלאזט אף דער מוטער מיט א גוואלד:
„שטא זא סווינסטווע!״ האבן מיר זיך שוין ניט געקאנט איינהאלטן
און האבן זי גענומען שטראפן: סטייטש, אט דערויף שטודירט מען אין
די גימנאזיעס? „לא־די, זאג איך, וואס די מאמע דיינע הארעוועט אזוי,
פוצט דיר די שיכלעך בשעת דו שלאפסט...״ אזוי רוף איך מיך אן
צו דער טאכטער און וויל ערשט אנהייבן זאגן מוסר, אז סע פאלט ניט
אן אף מיר דאס בחורל: „א וואס קאקאיא דיעלא!״... און האט מיך
גענומען באדן, ווי א רעכטער עזות־פנים! האט דאס מיך שוין גוט פארדראסן און איך האב ארומגעשריבן די דאזיקע אלמנה נעבעך מיט אירע
שיינע קינדער, און איך פארהאף, אז ס׳וועט זיך אפדרוקן, וועט דאס
זיין דער בעסטער מוסר. די וועלט איז גענוג גרויס! ס׳איז פאראן מסתמא
נאך אזעלכע ארעמע אלמנות און נאך אזעלכע קינדער גימנאזיסטן און
גימנאזיסטקעס, וואס טוען זייערע מוטערס צום טויט... היינט פארשטייסטו שוין, זוגתי היקרה, פאר וואס מע צאלט מיר געלט? און מחמת
איך בין פארנומען און האב קיין צייט ניט, מאך איך דאס בקיצור. אם
ירצה השם, אינעם אנדערן בריוו וועל איך דיר ארויסשרייבן אלצדינג
באריכות. לעת־עתה לאז גאט געבן מיט געזונט און מיט הצלחה. גריס
די קינדערלעך זאלן לעבן, און שווער און שוויגער, איטלעכן באזונדער
גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. וואס דו פרעגסט זיך נאך, ווער איז די
רעדאקציע, האסטו, אפנים, ניט פארשטאנען, וואס דאס איז. א רעדאקציע איז ניט איין מענטש, נאר עטלעכע מענטשן, וואס האבן זיך צונויפגעלייגט און גיבן ארויס אלע אינאיינעם א גאזעט. די גאזעט צעשיקט
מען אין אלע שטעט און מע לייזט פאר איר געלט. נאר אזוי ווי א גאזעט דארף האבן שטאף, בעט אונדז די רעדאקציע, אז מיר זאלן שרייבן,
און צאלט אונדז דערפאר געלט. טוען מיר איר צוליב, דאס הייסט, מיר
שרייבן, און זי דרוקט. היינט פארשטייסטו שוין, וואס דאס איז פאר
א געשעפט?  ה נ ″ ל.
</p><p></p><p>
 .VI
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, אז איך האב געלייענט דיין בריוו
און נישט געגלויבט מיינע אויגן. א בייזער חלום און גענוג. געפונען
א נייטיקע זאך צו באשרייבן! אן אלמנה האט אים גאט באשערט מיט
קינדער, דער רוח ווייס וואסערע ― און ער לייגט אף איר רחמנות און
מאכט פון איר א גאנצן צימעס. ווען איך בין אף דיין ארט אין יעהופעץ,
וואלט איך דאס בחורל אנדערש באשריבן, און די מויד מיט די נאקעטע
פלייצעס וואלט איך אוועקגעזעצט אין קיך, אף דער פליישיקער באנק,
לאז זי שיילן קארטאפליעס, ניט איך זאל זיי זאגן מוסר. א מוסר־זאגער
געווארן מיין מאן, א בעל־דרשער, און מע צאלט אים, זאגט ער, דערפאר געלט, ווי זאגט די מאמע זאל לעבן: „פאראן אלערליי משוגעים
אף דער וועלט״... מיר דאכט, אז איידער אריינקוקן אין פרעמדע טעפ
און מישן זיך צו יענעמס קינדער, איז גלייכער, עס זאל דארן דער קאפ
פאר אייגענע. דו קערסט, דאכט זיך, אן דיינע קינדער א טאטע, צי ניין?
זאלסט הערן, ווי משה־הערשעלע לערנט שוין קמץ־אלף ― מעג דיין
יעהופעצער אלמנה מיט דער רעדאקציע אינאיינעם זיין פאר אים די
כפרה. ס׳זאל מיר זיין גוט אפן הארצן, וואלט איך אים אראפגענומען
א פאטאגראפיע מיט די איבעריקע קינדער און וואלט דיר אוועקגעשיקט
אהין, זאלסט כאטש זען, וועמען דו האסט פארביטן אף אלמנות מיט
רעדאקציעס, מיט צרות און מיט שלעק, ווי עס ווינטשט דיר פיל געזונט
און אימער גליק היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
</p><p></p><p>
מנחם־מענדל פון יעהופעץ צו זיין ווייב שיינע שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳, עכב″ב.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  הנה זיי וויסן, אז איך בין שוין מיט דער בעל־הביתטע
פארטיק און האב מיך גענומען צו די אורחים פון דער אכסניא, דאס
הייסט, איך באשרייב אלע שלימזלען, וואס שטייען מיט מיר אף איין
סטאנציע. איך קאן מיך בארימען, אז ס׳איז מיר קיין עין־הרע, געראטן.
איין שלימזל גרעסער פונעם אנדערן. נאר דער גרעסטער פון אלע איז
דער, וואס מע רופט בא אונדז „דער מוצלח״. פון אים איז דא אזויפיל
צו שרייבן, אז ס׳וועט ניט קלעקן ניט קיין פאפיר, ניט קיין טינט. אליין
איז דער יונגערמאן פון זשוואנעץ, אן איידעם איז ער געווען פריער
א לאדיזשינער און נאכדעם א סאראקער, באזעצט האט ער זיך אין קא־טערינעסלאוו, און דארט איז ער ארויסגעפארן מיטן ערשטן געשעפט,
אנגעהויבן האנדלען מיט גאלד, דאס הייסט, חברה האבן אים פארקויפט
עטלעכע זעקלעך גאלד, צוגענומען דאס גאנצע ביסל מזומנס, און ס׳האט
זיך אויסגעלאזט, אז געהאנדלט האט ער זאמד. איז אים געווארן שלעכט,
כאטש ווארף זיך א לעבעדיקער אין ניעפער אריין, האט ער גענומען דאס
שטעקל, ארויס אף דער בערזע, צונויפגעפירט א וואנט מיט א וואנט,
געמאכט עטלעכע קערבלעך און מודיע געווען אין די גאזעטן, אז ער
זוכט א געשעפט מיט א שותף. ס׳האט לאנג ניט געדויערט, האט זיך
אפגעזוכט א שותף מיט אן אייזנגעשעפט, דאס הייסט, ער האט געקויפט
מיטן שותף א שטיקל ערד בא קריוואראג, עפרות זהב. מע האט זיי געוואלט געבן דערפאר כמה אלפים אפטרעט־געלט. האט ער געזאגט: אדער
א האלבן מיליאן, אדער גארניט. איז געווארן גארניט. האט ער זיך
</p><p></p><p>
א ווארף געטאן צו ערדקוילן, דערטאפט אן אינזשינער א דייטש, דאס
הייסט, א ייד וואס רעדט דייטש, און האט געדונגען מיט אים א שאכטע,
און דווקא אין גלייכן געלט, און מע האט זיך אוועקגעשטעלט צו דער
ארבעט, גראבן קוילן. האט זיך געעפנט א קוואל, מע ווייס ניט פון
וואנען, א מבול. האט מען אוועקגעשטעלט צוויי מאשינעס אף אויס־פאמפען דאס וואסער. אט פאמפעט מען, אט קומט אן נאך ― א מעשה
אן אן עק. האט ער א שפיי געטאן אפן דייטש און האט זיך באקענט
מיט א יידן, וואס קויפט צונויף אייער, אנגעשלאגענע, ניט קיין פרישע,
און מאכט פון די געלעכלעך עפעס א מין זאך, איך האב פארגעסן ווי אזוי
מע רופט דאס. דארף זיך טרעפן, אף זיין גליק פלאצט א מאשינע, און
דער ייד מאכט פליטה און לאזט אים איבער איינעם אליין מיט די צעשפאלטענע אייער. האבן זיי באקומען אזא ריח, אז מע האט אים געמאכט א פראטאקאל. האט ער געמוזט איינמאל באנאכט ארויסשפרינגען
דורך א פענצטער און מאכן א ויברח ― און לאז זיך קאטערינעסלאוו
האלטן מיט די אייער. אביסל געלט האט ער געהאט, איז ער אוועק פון
דארטן קיין קרעמענטשוק און האט געעפנט מיט איינעם בשותפות א פאבריקע פון גילזעס. באדארף ער אנטרעפן אף א שותף, וואס איז א גרויסער ליבהאבער פון שאך, און אזוי ווי ער אליין איז אויך א ליבהאבער
פון שאך, ער קאן אוועקזיצן, זאגט ער, א טאג מיט א נאכט, ניט עסן,
ניט טרינקען, ניט שלאפן, אבי שפילן אין שאך, האבן זיי ביידע אזוי
לאנג געשפילט אין שאך, ביז זיי זיינען געבליבן בא די ליידיקע קעסטלעך אן גילזעס. ווו זיינען אהינגעקומען די גילזעס ― ווייס מען ניט.
דערווייל האט ער דערהערט, אז איינער אן אפטייקער אין א קליין שטעטל
ניט ווייט פון קרעמענטשוק פארקויפט אויס א גאנצע קראם מיט פארשיידענע סחורות בזיל הזול, טאקע א כשרע מציאה. איז ער אוועק און
האט אפגעהאנדלט בחצי־חינם דאס גאנצע ראמשל און האט זיך גענומען פאקעווען די סחורה, און ס׳איז אים געשטאנען דערביי פארדינען
א מטמון מיט גאלד. דארף זיך טרעפן אן אומגליק, אז צווישן דער סחורה
זאל זיך געפינען א קעסטל פולווער. האט זיך מיישב געווען דאס קעסטל
פולווער, פארנדיק אין וואגאן, און טוט א שאס און צעשיסט דעם וואגאן
און שיסט אפ א פוס דעם קאנדוקטאר ― ער איז קוים ארויס מיטן
לעבן. וואס זאגסטו אף דעם „מוצלח״? ער זאגט אליין אף זיך, אז ער
טוט א קוק אריין אין טייך אריין ― פגרן אויס אלע פיש. ווי דו קוקסט
אים אן, איז ער צו די צרות נאך א ווערטל־זאגער אויך. אליין איז דאס
א קליינטשיקס און א רירעוודיקס, מיט ברענענדיקע אייגעלעך. דאס
קאפעליושל איז בא אים פאררוקט אהינטער, די הענט אין די קעשענעס,
און דער מוח ארבעט ― קאנבינאציעס, אן א שיעור קאנבינאציעס! ער
זאגט, אז ער מוז „נעפרעמעננא״ זיין א מיליאנער, אניט ― הייבט ער
זיך אויף און פארט אוועק קיין אמעריקע. דארט האט ער שוין גאר קיין
דאגה ניט. מיך רעדט ער צו, איך זאל מיט אים אויך פארן קיין אמעריקע. ער זאגט, אז אזעלכע מענטשן ווי מיר ווערן אין ערגעץ ניט פארפאלן. נאר משוגע וועל איך ווערן ― אוועקווארפן אזא בכבודע פרנסה,
ווי דאס שרייבעריי, און פארן זוכן גליקן! און מחמת איך בין זייער
פארנומען און האב קיין צייט ניט, מאך איך דאס בקיצור. אם ירצה השם,
אינעם אנדערן בריוו וועל איך דיר ארויסשרייבן אלצדינג באריכות.
לעת־עתה זאל גאט געבן מיט געזונט און מיט הצלחה. גריס די קינדערלעך, און שווער און שוויגער, און איטלעכן באזונדער גאר פריינטלעך.
</p><p></p><p>
 ממני בעלך מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. איך פארשטיי ניט, פאר וואס איך האב
ניט קיין שום ענטפער פון דער רעדאקציע אף מיינע ערשטע ארבעט,
וואס איך האב איר אוועקגעשיקט. נישט קיין ענטפער, נישט קיין געלט.
איך האב איר שוין געשריבן דריי בריוו. איך רעכן, אם־ירצה־השם, היינט
― מארגן האבן פון איר תשובה.
</p><p></p><p>
  ה נ ″ ל.
</p><p></p><p>
 .VIII
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, אז ווי דו וועסט נאר
באקומען דאס דאזיקע בריוול, זאלסטו, למען־השם, קומען צו פארן אהיים,
ווארעם מיין טאטע נעבעך איז מסוכן קראנק. ס׳איז שוין געווען א קאנסיליום פון דאקטוירים, האבן זיי געפונען, אז ער האט, אז אך און וויי,
וואסער אין בויך. די ווייטיקן, וואס ער טראגט איבער, איז ניט צו צוזען.
קאנסט פארשטיין, אז די מאמע זאל לעבן איז גאר נישט צו דערקענען!
מען קאן זאגן, אז זי איז זיך מפקיר צוליב אים. זי זאגט: „מיט א שכן
אז מע איז אפ דרייסיק יאר אין איין שטוב איז אויך א רחמנות״...
און דו זיצסט דארטן אין דעם שיינעם יעהופעץ און באשרייבסט שלימזלען, די כפרה זאלן זיי זיין פאר מיין טאטנס יארמעלקע, ווי עס
ווינטשט דיר פיל געזונט און אימער גליק היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
</p><p></p><p>
געדענק זשע, למען־השם, באלד ארויספארן און קלאפן א דעפעש.
</p><p></p><p>
 מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳ עכב″ב.
</p><p></p><p>
ר א ש י ת בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  הנה זיי וויסן, אז דיין בריוו איז געווען פאר מיר
ווי א פיסטויל אין הארצן. איך זאל האבן פליגלען, וואלט איך, ווי אן
אדלער, געפלויגן צו אייך קיין קאסרילעווקע, האב איך אבער ניט מיט
וואס צו רירן זיך. דער בעל־הביתטע פון דער אכסניא בין איך שולדיק,
אז די האר זיינען ניט מיינע. א חוץ וואס איך האב איר אפגעגעסן דעם
קאפ, האב איך בא איר נאך אלע מאל איבערגעכאפט אף פאפיר און
אף טינט. איך האב אלץ געמיינט ― אט־אט. אזויפיל פאפיר און טינט
אויסגענוצט, אזויפיל שיינע זאכן אויסגעטראכט, אפגעשריבן זיך אלע
פינגער ― און די רעדאקציע זאל עס מיר אפילו ענטפערן! זי האט
אנגענומען א פול מויל מיט וואסער און שווייגט. זייער ניט שיין פון
איר זייט! ממה־נפשך: געפעלט אייך ניט מיין שרייבן, דארפט איר מיר
שרייבן, וועל איך אויפהערן שרייבן. יענעמס טירחה איז בא זיי, אפנים,
בלאטע. ס׳זאל זיין אן אנדערער אף מיין ארט, וואלט ער זיי אויסגעזידלט אף אלע זייטן. אדער איך זאל האבן געלט, וואלט איך זיי געקלאפט א דעפעש: טויט אדער רויט!... איך בין גאר ניט אימשטאנד
דיר איבערגעבן דאס עגמת־נפש מיט דעם הארצווייטיק, מיט דעם אראפפאלן, וואס מע איז בא זיך; עס לייגט זיך גארניט די פען אף צו שרייבן
מער. וואס דארפסטו א סך? איך האב געבעטן, מע זאל מיר כאטש
שיקן די גאזעט אומזיסט, ענטפערט מען מיר אויך נישט. איך זאל אין
דער צייט געווען האקן האלץ, וואלט איך, דאכט זיך, אויך מער פארדינט. איך ווייס ניט, ווי אזוי מיט אנדערע שרייבערס ― מיט מיר האבן
זיי זיך באגאנגען ערגער, ווי מיטן לעצטן שבלעצטן. צו די בערג טו
איך מיינע אויגן: מ א י ן  י ב ו א  ע ז ר י ― אפשר וועט דער אייבערשטער העלפן, ווארעם ס׳איז באו מים עד נפש, ערגער קאן שוין גאר ניט
זיין!... און מחמת איך בין זייער דערשלאגן, מאך איך דאס בקיצור.
אם ירצה השם, אינעם אנדערן בריוו וועל איך דיר ארויסשרייבן אלצדינג באריכות. לעת־עתה זאל גאט געבן מיט געזונט און מיט הצלחה
און זאל צושיקן דעם שווער א רפואה שלמה. גאט זאל העלפן, מע זאל
זיך זען געזונט אלע מיט די קינדערלעך, נאך וועלכע איך בענק זייער
שטארק, ממש עס גייט מיר אויס דאס חיות.
</p><p></p><p>
 ממני בעלך מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. דער בריוו ליגט שוין בא מיר דעם אנדערן
טאג, מחמת איך האב ניט אף קיין מארקע. איך האב איבערגעטראכט
די גאנצע צייט, צו וואס נעמט מען זיך, וואס טוט מען און וואס הייבט
מען אן צו טאן? דאכט זיך מיר, ס׳איז שוין גאר נישטא אזא פרנסה
אף דער וועלט, וואס איך זאל מיך אף איר ניט ווארפן. איין זאך נאר
האב איך דורכגעלאזט: שדכנות. עס שטייט בא אונדז אף דער אכסניא
א ייד א שדכן, און וועדליק ער דערציילט, איז ער מאסף ממון. און
א פרנסה איז דאס אפשר ניט אזא בכבודע, ווי שרייבעריי, אבער שענער
פון מעקלעריי איז דאס געוויס. דער עיקר, אבי דער אייבערשטער גיט
א שטיקעלע הצלחה.
</p><p></p><p>
  ה נ ″ ל.
</p><p></p><p>
 .X
</p><p></p><p>
 שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מהור″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, אז איך האב דיר ניט וואס צו
שרייבן. איך האב געוויזן דיין בריוו דער מאמען, זאגט זי, אז איך בין
אליין שולדיק. „ווי אזוי מען בעט זיך, אזוי ליגט מען... זאלסט געווען,
זאגט זי, מיך לאזן זיך מיט אים איבערשרייבן, מיטן שיינעם „געניידעם״,
וואלט איך אים שוין לאנג, זאגט זי, אראפגעבראכט. איך וואלט זיך
ניט געפוילט, זאגט זי, און וואלט אליין זיך דורכגעפארן נאך אים. אף
דיין גליק, זאגט זי, דארף דער טאטע ליגן אפן טויטן בעט און מיר
ביידע דארפן זיך קוים האלטן אף די פיס״. דאס געלט, וואס איך שיק
דיר דא, איז מיין מאמעס ― און ווייס איר גוטסקייט. איך בעט גאט,
אז מער זאל איך פון דיר שוין קיין בריוולעך ניט האבן, און ווי נאר
דו וועסט ארויספארן פון יעהופעץ, אזוי זאל זיך עפענען די ערד און
איינגעזונקען זאל ווערן די דאזיקע שטאט, אזוי ווי סדום, מיט אלע
אירע גאלדענע געשעפטן, גליקן, מעקלערס, שדכנים, אכסניות, בעלי־ביתטעס, רעדאקציעס, ווי עס ווינטשט דיר פיל געזונט און אימער גליק
היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
</p><p></p><p>
 סוף פונעם פערטן בוך.
</p><p></p><p>
 (מנחם־מענדל ― א שדכן)
</p><p></p><p>
 געשריבן אין די יארן 1900־1909.
</p>
</body>