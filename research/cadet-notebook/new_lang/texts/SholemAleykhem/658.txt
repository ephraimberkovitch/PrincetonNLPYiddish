<body dir=״rtl״ style=׳font־family:״Times New Roman״,Ariel,FreeSerif;׳>
<h1>קליינע מענטשעלעך מיט קליינע השגות: נישט פאר קיין יידן געדאכט</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
זיידל רב שעיהס איז א יונגערמאן, וואס זיצט אף קעסט, טוט נישט
קיין האנט אין קאלט וואסער, זיצט און לערנט, כאטש ער האט שוין
עטלעכע קינדער. נאר וואס האט ער צו דאגהן, אז ער איז א בן יחיד,
און רב שעיה איז א ייד א נגיד ― איבער הונדערט און צוואנציק יאר
איז דאס אינגאנצן זיינס.
</p><p></p><p>
רב שעיה איז כל־ימיו געווען א ייד א בעל־הלוואה. זיין „קאפיטאל״
איז געווען צעווארפן איבער דער גאנצער שטאט. ס׳איז נישט געווען איין
כתרילעווקער, וואס זאל נישט זיין שולדיק רב שעיהן קיין געלט. און
דערפאר האט בא אים אין שטוב תמיד געקאכט, ווי אין א קעסעל: דער
אריין, דער ארויס, דארט גענומען, דא געגעבן.
</p><p></p><p>
ס׳איז בא אים געווען, להבדיל, א „קאנטאר״, א „באנק״ ― א באנק,
נאר אן געפארבטע טישן און טישלעך, אן מענטשן א סך מיט ווייסע
מאנישקעס, מיט פארדרייטע וואנצעס און מיט לאנגע נעגל, אן פענצטערלעך מיט גראטעס, אן אייזערנע שאפעס און אן מוראדיקע קאנטאביכער
און גראסביכער, וואס מע קאן מיט זיי הרגענען א מענטשן.
</p><p></p><p>
בא רב שעיהן אין שטוב איז געשטאנען נאר איין טישל, אפן טישל
איז געשטאנען א „טינטערל״ מיט א „זעמדערל״, און איטלעכס מאל,
וואס מע האט באדארפט פארשרייבן, פלעגט מען מוזן אנשפייען אין
„טינטערל״, ווארעם אנדערש האט דאס נישט געוואלט געבן קיין טינט.
און ווייטער איז געווען אין טישל א טישקעסטל מיט צוויי רינגלעך מיט
א גרויסן שלאס. דארט, אין טישקעסטל, איז געווען דאס „קאנטאבוך״
מיט אלע חשבונות, וואס רב שעיה אליין טאקע האט זיי געפירט על־פי
זיין אייגענער בוכהאלטעריע. היינו, ווי אזוי?
</p><p></p><p>
דאס ביכל איז באשטאנען פון צוויי און פופציק בלעטלעך, אף יעדן
בלעטל איז געשטאנען די סדרה פון דער וואך, צעווירעט אף צווייען, פון
איין זייט  ק ב ל ת י *, פון דער אנדערער זייט נ ת ת י ** ― און
דארט איז געווען פארשריבן אזוי:
</p><p>
ק ב ל ת י מר׳ גרשון פופיק על־פי נ ת ת י לר׳ שמחה לעמעשקע על־
</p><p></p><p>
קוויטל פרשה בראשית ב׳ רו″כ. פי קוויטל פרשה פקודי י″ג רו″כ.
ק ב ל ת י מר׳ פייוול שמויס על־ נ ת ת י עוד לר׳ גרשון פופיק ז׳
</p><p></p><p>
פי קוויטל פרשה פקודי ד׳ רו″כ. רו″כ.
ק ב ל ת י מר׳ שמחה לעמעשקע ל א נ ת ת י עוד לר׳ פייוול
</p><p></p><p>
א׳ רו″כ. שמויסע י″ב רו″כ כי ס׳איז פאר־ל א  ק ב ל ת י מר׳ גרשון פופיק פאלן.
</p><p></p><p>
על פרשה נח, לא קבלתי גם על ה ב ט ח ת י *** לר׳ שמחה ליתן
</p><p></p><p>
פרשה לך־לך. עוד י″א רו″כ.
</p><p></p><p>
ווי אזוי איז דאס רב שעיה ארויסגעקראכן פון די דאזיקע חשבונות
ווייס נאר איין גאט! פונדעסטוועגן, וועל איך אייך בעטן, האט קיין
יסורים נישט, ס׳איז נישט געווען קיין פראטעסטן, קיין פראצעסן, קיין
לאדענישן; איטלעכער האט געוווסט, אז טאמער הערט ער אויף צו צאלן,
ווערט ער אויס בטוח, ― א פארפאלענער אף אייביק!
</p><p></p><p>
און אזוי האט זיך דאס רעדל געדרייט, געדרייט א צייט מיט יארן,
זיך נישט אפגעשטעלט אף קיין מינוט, ביז...
</p><p></p><p>
ביז רב שעיה איז געשטארבן.
</p><p></p><p>
רב שעיה איז געשטארבן, און זיידל רב שעיהס האט איבערגענומען
דאס געשעפט.
</p><p></p><p>
דורכגעלאזט „שלושים״, האט זיך זיידל קודם גענומען צו די חשבונות
און איז אפגעזעסן איבער די ביכער א וואך דריי, געזעסן און געשריבן,
געשריבן און גערעכנט, און האט געשיקט רופן די בעלי־חובות און רופט
זיך אן צו זיי:
</p><p></p><p>
― איר זאלט וויסן זיין, רבותים, אז איך בין געזעסן די גאנצע
צייט איבער אייערע חשבונות, גערעכנט און גערעכנט, און האב אויסגערעכנט, אז עס קומט שוין מער פון אייך קיין געלט נישט, איר זייט ריין.
―――――
*) גענומען
**) געגעבן
***) צוגעזאגט.
</p><p></p><p>
― וואס הייסט, עס קומט פון אונדז קיין געלט נישט? וואס הייסט,
מיר זיינען ריין?
</p><p></p><p>
― אזוי, ווארעם „על פי אלגעברע״ האט איר באצאלט פראצענט
און פראצענט דפראצענט זיבעצן מאל אזויפיל נאך מיט דריי זעכצנטל,
וויפל איר זייט שולדיק געווען. נאט אייך אפ אייערע קוויטלעך.
</p><p></p><p>
דערהערט אזעלכע דיבורים, זיינען די כתרילעווקער געווארן אנגעצונדן. זיי האבן גערעכנט, אז דא מוז ליגן עפעס א המצאהלע, א שמד־שטיק, נישט אנדערש; האבן זיי אים א שמיץ געטאן די קוויטלעך
צוריק אין פנים אריין און האבן געמאכט א „ויצעקו״.
</p><p></p><p>
― ער וויל אונדז קוילען! קוילען אן א מעסער! רב שעיה זאל
האבן א ליכטיקן גן עדן, האט מיט אונדז געהאנדלט אזויפיל יארן; זיין
קעשענע איז פאר אונדז תמיד געווען אפן; קומט ער צו גיין איצט און
וויל אונדז שטעלן אין דער בלאטע!
</p><p></p><p>
― נאראנים! ― שרייט צו זיי זיידל. ― וואס פאר נאראנים,
בהמות איר זייט! מע זאגט אייך, אז איר זייט ריין, נישט פונעם קאפ
זאגט מען אייך, „על פי אלגעברע״!
</p><p></p><p>
― וואס דערציילט ער אונדז פזמונות ― „אלגעברע״! לאמיר
זיך פארלאזן אף מענטשן, לאמיר פרעגן א רב.
</p><p></p><p>
― צום רב! צום רב! ― האבן געשריגן אלע אין איין קול, און
מען איז געגאנגען צום רב, רב יוזיפל דעם רב.
</p><p></p><p>
באם רב האט זיך צונויפגעקליבן כמעט די גאנצע שטאט. ס׳איז
געווען א ליארעם, א געשריי עד לב השמים.
</p><p></p><p>
זיידל האט געלאזט אלעמען ריידן ― לאז זיך איטלעכער זאגן
וואס ער וויל; און ערשט נאכדעם, אז אלע האבן זיך גוט אויסגעשריגן,
האט ער געבעטן, אז דער עולם זאל אף א וויילע ארויסגיין, ער וויל
בלייבן מיטן רב אליין, ער באדארף אים עפעס זאגן אונטער פיר אויגן.
</p><p></p><p>
וואס ס׳איז פארגעקומען צווישן זיידלען מיט רב יוזיפל דעם רב
― ווייס קיינער נישט.
</p><p></p><p>
מע זאגט, אז זיי האבן געהאט צווישן זיך א לאנגן וויכוח. זיידל
האט אים אויפגעוויזן, אז מע טאר נישט נעמען קיין פראצענט, ווארעם
על־פי חקירה איז פראצענט גזילה; א מענטש, וואס לעבט פון פראצענט,
זאגט ער, איז ערגער פון ערגער, עס קומט אויס, זאגט ער, אז אלע
דארפן הארעווען, ווו־זשע איז יושר?
</p><p></p><p>
רב יוזיפל דער רב האט זיך אפילו געפרוווט אים איבערשפארן מיט
תיקון מהר″ם ז″ל, מיטן „יישוב־העולם״, אן דעם וואלט דאך די וועלט
קיין קיום נישט האבן, און אזוי ווייטער; האט אים דערויף זיידל אפגעענטפערט, אז נאך זיין שכל נאך קומט אויס, אז דער „קיום״ איז גאר
קיין קיום נישט, עס געפעלט אים גארנישט די גאנצע וועלט, ווי אזוי זי
פירט זיך.
</p><p></p><p>
― וואס איז דאס פאר א וועלט, פרעגט ער בא רב יוזיפל דעם רב
― אז אויסכאפן א בייגל פאר א גראשן, בשעת איך בין הונגעריק,
הייסט געגזלט, און אפראבעווען א שטאט מיט אלמנות מיט יתומים,
צונעמען בא זיי דעם לעצטן ביסן, הייסט דאס „געשטעלט זיך״? פאר
אפהאקן א פינגער קומט „קאטערזשנע סיביר״, און פאר אויסקוילען
אכציק טויזנט ענגלענדער אין אפריקע, ווי אקסן, באקומט מען א גאלדענעם „מעדאל״ זא כראבראסט?...
</p><p></p><p>
― ס׳איז א יושר? ― מאכט ער צו רב יוזיפל דעם רב און נעמט
אים אן בא דער לאץ פון דער קאפאטע. ― ס׳איז א יושר? אט פארט
ארום דער אלטער  ק ר י ג ע ר  נעבעך, דער מלכות פון די בויערן,
קלאפט אין אלע טירן, בעט רחמים, מע זאל רחמנות האבן אף זיין ארעם
לאנד: ער וויל נישט מער נאר א דין־תורה, ער וויל זיך פארלאזן אף
מענטשן וואס מענטשן וועלן פסקענען. זאגט דער: ער וויל זיך נישט
מישן, און דער זאגט: סע פאסט אים נישט פאר יענעם... דער אזוי,
יענער אזוי, ― דערווייל גיסט זיך בלוט. ווו איז יושר, פרעג איך אייך,
ווו איז מענטשלעכקייט? און איר זאגט מיר גאר „יישוב״, „מנהג־העולם״,
דער „קיום״ פון דער וועלט! א שיינער קיום! א שיינע וועלט!...
</p><p></p><p>
און נאך כדומה אין אזעלכע ווילדע חקירות איז זיידל אריין מיטן
רב, פארקראכן, ווי מע זאגט, אין „אלף־הששי״, העט־העט אין די ווייטע
דרכים אריין, אנגעהויבן אפלייקענען מיינס און דיינס און שותפותדיקס,
אנגעהויבן אפלאכן, ריידן, ווי מע זאגט, על ה׳ ועל משיחו ועל ננתקה...
</p><p></p><p>
האט שוין רב יוזיפל דער רב מער נישט געהאט מיט אים וואס צו
ריידן און האט שוין ווייטער נישט געוואלט הערן אפילו, זיך פארשטעלט
די אויערן מיט ביידע הענט און געשריגן:
</p><p></p><p>
― גענוג! גענוג! גענוג!
</p><p></p><p>
אז זיידל איז געגאנגען אהיים, האט זיך רב יוזיפל דער רב אנגערופן
צום עולם מיט א זיפץ:
</p><p></p><p>
― נעבעך א וווילער יונגערמאן און אן איידעלער יונגערמאן און
א לייטישער יונגערמאן, נאר  נ י ש ט  פ א ר  ק יי ן  י י ד ן ג עד א כ ט...
</p><p></p><p>
און בשעת מעשה האט ער באוויזן מיטן פינגער אפן שטערן, און
אלע האבן פארשטאנען, וואס ער מיינט.
</p><p>
געשריבן אין יאר 1902.
</p><p></p><p>
איך ווייס נישט, אויב די מעשה פון דרייפוסן האט נאך ערגעץ אנגעמאכט אזא רעש, ווי אין כתרילעווקע.
</p><p></p><p>
אין פאריז, זאגט מען, האט דאס אויך געקאכט, ווי אין א קעסל.
גאזעטן האבן געשריבן, גענעראלן האבן זיך געשאסן, און ווייסע־חברה־ניקעס זיינען ארומגעלאפן איבער די גאסן, ווי משוגעים, געווארפן היטלען
און געארבעט מעשים. דער האט געשריגן: „וויוו דרייפוס!״ און דער
האט געשריגן: „וויוו עסטערהאזי!״ און יידן האט מען דערווייל געשמירט, געמאכט מיט דער בלאטע, ווי געוויינטלעך... נאר אזויפיל
עגמת־נפש מיט אזויפיל יסורים און בזיונות, ווי כתרילעווקע האט דערפון
געהאט ― דאס וועט פאריז נישט האבן ביז משיח וועט קומען.
</p><p></p><p>
פון וואנען איז מען אין כתרילעווקע געוואר געווארן פון דרייפוסן
― דאס זאלט איר נישט פרעגן. ווארעם למאי ווייס מען דארטן פון
דער מלחמה, וואס די ענגלענדער האבן געפירט מיט די בויערן? פון
וואנען ווייסן זיי וואס אין קיטיי טוט זיך? וואס פאר א מחותן איז
כתרילעווקע מיט קיטיי? די גרויסע מסחרים, וואס זיי פירן מיט דער
וועלט? טיי באקומען זיי פון וויסאצקין פון מאסקווע, און דאס געלע
זומערשטאף, וואס מען רופט דאס „טשע־שון טשא״, טראגט מען נישט
אין כתרילעווקע. דאס איז נישט פאר זייער בייטל. דאנקען גאט, אז מען
קאן טראגן זומער א נאקידקע כאטש פון פארוסינע: אנישט, האט מען
א ברירה גיין גאר אזוי, דאס הייסט, מחילה, אין תחתונים און פון אויבן
א ציצענעם ארבע־כנפות, און מע שוויצט פונדעסטוועגן גאנץ געשמאק,
אבי ס׳איז נאך א הייסער זומער.
</p><p></p><p>
בלייבט דאך אלץ די אייגענע קשיא: פון וואנען האט פארט כתרילעווקע אנגעשמעקט די מעשה פון דרייפוסן?
</p>
</body>