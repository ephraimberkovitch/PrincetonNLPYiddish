<body dir=״rtl״ style=׳font־family:״Times New Roman״,Ariel,FreeSerif;׳>
<h1>קאמעדיעס: קעניג פיק</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
א שארזש אין איין אקט לכבוד חנוכה
</p><p></p><p>
פ ע ר ז א נ ע ן:
</p><p>
י ש ר א ל ־ א י ס ר, א נגיד. האלב ייד, האלב אריסטאקראט. א „שפעגע־
</p><p></p><p>
לאנט״ פון דער בערזע.
</p><p>
ח נ ה, זיין ווייב. מער יידענע ווי אריסטאקראטן.
</p><p>
ב ע ר ט ע, זייער טעכטערל. א בת־יחידקעלע. א כלה.
</p><p>
ג ר י ש א, איר חתן. וויל אריין אין אוניווערזיטעט.
</p><p>
ג ע ס ט, מעקלערס פון דער בערזע מיט זייערע ווייבער. אלע אריסטאקראטן.
</p><p></p><p>
א ר ט: יעהופעץ. צ יי ט: היינטיקער חנוכה.
</p><p></p><p>
[א באלעבאטישע שטוב. פיינע מעבל. א פארטעפיאנא. בא דער זייט א
</p><p></p><p>
פאר טישלעך. אויבנאן, בא דער טיר, אף א שטול בא דער וואנט, א זיל־
</p><p></p><p>
 בערן־פארגאלדעט חנוכה־לעמפל.]
</p><p>
י ש ר א ל ־ א י ס ר: (אנגעבויגן איבערן זילבערן־פארגאלדעט
חנוכה־לעמפל, בענטשט חנוכה־ליכטלעך, לאזט אויס מיט א ניגון). שע ־ שו
נ ־ ס ־ י ־ ם  ל ־ א ־ ב ־ ת ־ י ־ נו  ב ־ י ־ מ ־ י ־ ם  ה ־ ה ־ ם
ב ־ ז ־ מ ־ ן  ה ־ ז ־ ה!... (זאגט עפעס שטיל אונטער דער נאז
מיט א ניגונדל. לעבן אים שטייען חנה און בערטע. חנה ― מיט א פרום
פנים, בערטע ― צונויפגעלייגט די הענט, קוקט אין עקסטאז אפן לעמפל.
ישראל־איסר ענדיקט דאס זאגן. צו דער טאכטער). נו? צופרידן? אט
האב איר דיר שוין געבענטשט חנוכה־ליכטלעך אויך.
</p><p></p><p>
ב ע ר ט ע: מיר האסטו געבענטשט חנוכה־ליכטלעך?
</p><p></p><p>
ח נ ה: (ווייזט מיט דער האנט אף זיך). ניין. מיר. מיר.
</p><p></p><p>
ב ע ר ט ע: (צו דער מוטער. מיט שטאלץ און מיט באגייסטע־רונג). ניט מיר און ניט דיר, נאר לכבוד חנוכה, לכבוד אונדזער נאציא־נאל־פעסט, לכבוד אונדזערע העלדן, די מאקאבייער, וואס האבן געקעמפט
פאר אונדזער...
</p><p></p><p>
י ש ר א ל ־ א י ס ר: יא, יא. גערעכט, גערעכט. לכבוד חנוכה,
לכבוד פעסט, לכבוד מאקאבייער... (הערט זיך צו. צו חנהן). דאכט זיך,
געקלונגען? (וויל אויסטאן דאס היטל. חנה לאזט זיך גיין).
</p><p></p><p>
ב ע ר ט ע: (האלב געבעטן, האלב געהייסן). פאפא! היינט וועסטו
גיין מיטן היטל.
</p><p></p><p>
י ש ר א ל ־ א י ס ר: וואס הייסט? עס איז דאך שוין נאך אלעמען, קינדעניו... און אויסער דעם, אט קומען געסט...
</p><p></p><p>
ב ע ר ט ע: די געסט מעגן אויך איין מאל, צוליב חנוכה, זיצן
אין די היטלען. כאטש ביז די חנוכה־ליכטלעך וועלן אויסגיין. נישקשה.
עס וועט זיי חלילה גארניט שאטן. (חנה קומט צוריק מיט די געסט.
אלע אנגעטאן יום־טובדיק. די דאמען אין בריליאנטן מיט רידיקולס אין
די הענט. די מאנצבילן, דערזעען די אנגעצונדענע ליכטלעך און דעם
באלעבאס אין היטל, בלייבן שטיין, ווייסן ניט, צי זאלן זיי אויסטאן די
היטלען, צי ניין).
</p><p></p><p>
י ש ר א ל ־ א י ס ר: מילאסטי פראסים! פאזשאלויטיע! (קוקט
אף דער טאכטער, פארכאפט זיך). ברוכים הבאים! ווילקאמען! זיצט,
זעצט אייך. (ווייזט אפן חנוכה־לעמפל). ווידיטיע, חנוכה. צוליב געטאן
דער טאכטער. איר געבענטשט חנוכה־ליכטלעך. א וועלט געווארן. (לאכט).
</p><p></p><p>
ב ע ר ט ע: פאפא! ניט מיר האסטו געבענטשט חנוכה־ליכטלעך,
נאר צום אנדענקען פון...
</p><p></p><p>
י ש ר א ל ־ א י ס ר: (פארכאפט זיך). יא, יא. ניט דיר, ניט
דיר, נאר לכבוד חנוכה, לכבוד פעסט, לכבוד מאקאבייער... )צו די געסט).
זיצט. וואס־זשע מאכט איר? וואס הערט זיך עפעס אין שטאט? וואס
הערט זיך אף דער בערזע? וואס איז מיט די קורסן? עפעס נייע „שפעגעלאציעס״?
</p><p></p><p>
ע ר ש ט ע ר  ג א ס ט: וואס זאל זי הערן? ניטשעווא אסא־בעננאווא. אף דער בערזע ניט פארגעקומען קיין פערעמענע. די קורסן
זיינען פעסט. איר קאנט זיין ספאקאינע... (צו בערטען). זדראסטי, בער־טעטשקא!
</p><p></p><p>
ב ע ר ט ע: ערשטנס, ניט בערטעטשקא.
</p><p></p><p>
ע ר ש ט ע ר  ג א ס ט: טא יעסט, ווינאוואט. בערטא איזרא־איליעוונא...
</p><p></p><p>
ב ע ד ט ע: און ניט בערטא איזראיליעוונא, נאר בתיה. פשוט
בתיה בת־ישראל. ניטא זיך וואס צו שעמען מיט אן אייגענעם נאמען.
</p><p></p><p>
ע ר ש ט ע ר  ג א ס ט: א וואווטאריך?
</p><p></p><p>
ב ע ר ט ע: און צווייטנס, וואס פאר א „וואווטאריך״ אף אייך
און וואס פאר א „זדראסטי״ היינט?... גוט יום־טוב איז דען ניט שענער?
</p><p></p><p>
צ וו יי ט ע ר  ג א ס ט: א גוט יום־טוב נאר?
</p><p></p><p>
י ש ר א ל ־ א י ס ר: פארגעסן? חנוכה. (ווייזט אפן חנוכה־לעמפל).
</p><p></p><p>
ד ר י ט ע ר  ג א ס ט: (רעדט לאנגזאם, מיט א גראב קול).
סאווערשעננא וויערנא. צוליב דעם האט מען דאך אונדז טאקע פריג־לאשעט.
</p><p></p><p>
ב ע ר ט ע: איינגעלאדן ― ווילט איר זאגן.
</p><p></p><p>
פ ע ר ט ע ר  נ א ס ט: איינגעלאדן נא בליני.
</p><p></p><p>
ב ע ר ט ע: אף לאטקעס ― ווילט איר זאגן.
</p><p></p><p>
פ י נ פ ט ע ר  ג א ס ט: קאניעטשנא, לאטקעס. ס׳איקא־ראטשקאי.
</p><p></p><p>
ב ע ר ט ע: מיט שמאלץ ― ווילט איר זאגן.
</p><p></p><p>
ח נ ה: (וויל פארגלעטן, יוצא זיין לכל־הדעות). ס׳איז דא שמאלץ,
ס׳איז דא איקרע, ס׳איז דא גריוון. ס׳וועט זיין אלצדינג, אם ירצה שם,
אלצדינג. (ווענדעט זיך צו די דאמען, רעדט מיט זיי שטילערהייט. יענע
שמייכלען, פינקלען מיט די בריליאנטן, שפילן זיך מיט די רידיקולס,
מאכן צורעכט די טואלעטן. עס פילט זיך א סומנעקייט אין דער געזעל־שאפט).
</p><p></p><p>
י ש ר א ל ־ א י ס ר: (וויל מאכן א ביסל פריילעכער דעם עולם,
טוט א רוף דאס ווייב). חנה! (ווייזט מיט די אויגן אף די גרינע טישלעך).
ב ע ר ט ע: (מיט דער האנט איבערן פאטערס מויל). פאפא!
 נאך ניט דאס... (בלאזט זיך אן, ווי א קליין געבאלעוועט קינד).
</p><p></p><p>
י ש ר א ל ־ א י ס ר: (שמייכלענדיק). וואס „דאס״?
</p><p></p><p>
ב ע ר ט ע: (לאכט). דו ווייסט שוין וואס!... (קוקט אף דער מו־
 טער. די מוטער ווינקט צום פאטער. דער פאטער קוקט זיך איבער מיט
 די געסט. עס הערשט אן אומאנגענעמע שטילקייט).
</p><p></p><p>
ע ר ש ט ע ר  ג א ס ט: (וויל בארירן די שטילקייט). לאטקעס
מיט שמאלץ און מיט גריוון ― אך, קאקאיא בלאזשענסטווא!
</p><p></p><p>
ב ע ר ט ע: „קאקאיא בלאזשענסטווא״? (לאכט). האט מיר קיין
פאראיבל ניט, וואס איך וועל אייך פרעגן: למאי זאלט איר זיך באנוצן
דווקא ניט מיט אייער אייגן לשון? מיר דאכט, אז ס׳איז פיל גלייכער
ריידן  ר ע כ ט  יידיש, איידער ש ל ע כ ט רוסיש... (דער ערשטער
גאסט בלייבט אן לשון. דער צווייטער גאסט שטעלט זיך איין פאר אים).
</p><p></p><p>
צ וו יי ט ע ר  ג א ס ט: יאק ריידעלע טא ריידעלע, אבי דאברע
מיינעלע. (באלעקט זיך). לאטקעס מיט שמאלץ און מיט גריוון ― שוין
לאנג ניט געגעסן. איר האלט דעריבער פון דעם יום־טוב, וואס מע קאן
עסן לאטקעס...
</p><p></p><p>
ד ר י ט ע ר  ג א ס ט: סאווערשעננא וויערנא. און דערצו נאך
מאכן א קערטל... (קוקט אהין, ווו די גרינע טישלעך שטייען).
</p><p></p><p>
ב ע ר ט ע: (שפאטיש). מער האט דער יום־טוב פאר אייך קיין
שום אנדער ווערט? קיין שום אנדענקען?
</p><p></p><p>
י ש ר א ל ־ א י ס ר: (זיצט ווי אף הייסע קוילן. דערהערט א
קלונג, צום ווייב). דאכט זיך, מע קלינגט?
</p><p></p><p>
ח נ ה: דאס דארף זיין גרישא.
</p><p></p><p>
ב ע ר ט ע: „הערש״ לוינט דיר ניט?
</p><p></p><p>
ח נ ה: מיין איך ― „הערש״. (לאזט זיך צו דער טיר).
</p><p></p><p>
י ש ר א ל ־ א י ס ר: (צו די געסט שמייכלענדיק). היינטיקע
קינדער! האבן זיך א נעם געטאן צוריק...
</p><p></p><p>
ב ע ר ט ע: (שלאגט אים איבער). וואס עפעס צוריק, פאפא?
פארווערטס, ניט צוריק.
</p><p></p><p>
י ש ר א ל ־ א י ס ר: יא, נו, איך מיין טאקע אזוי... צוריק צו
יידישקייט מיין איך. צום... צום יידישן גאט...
</p><p></p><p>
ע ר ש ט ע ר  ג א ס ט: (לאכט). כא־כא!
</p><p></p><p>
צ וו יי ט ע ר  ג א ס ט: געווארן א גרויסע רעאקציע.
</p><p></p><p>
ד ר י ט ע ר  ג א ס ט: סאווערשעננא וויערנא. א פאלנע רעאקציע.
</p><p></p><p>
ב ע ר ט ע: (אויסער זיך). כא־כא־כא! בא אייך הייסט עס רעאקציע?!
</p><p></p><p>
י ש ר א ל ־ א י ס ר: (כאפט זיך אויף, ווייס ניט, וואס ער זאל
טאן, איז זיך מחיה, וואס חנה קומט אן מיט גרישאן).
ג ר י ש א: (אנגעטאן כמעט ווי א סטודענט, אין א טוזשורקע
מיט א האלב־סטודענטיש היטל. וויל אויסטאן דאס היטל. דערזעט דאס
חנוכה־לעמפל און אלעמען אין די היטלען, פארכאפט ער זיך). זדראוו...
(באגעגנט זיך מיט בערטעס אויגן). טא יעסט, א גוט יום־טוב! (צו בערטען אף הערעיש, מיטן ספרדישן אקצענט). מעאד עסמאך ליראט בעבעט אוויכא האניכבאדא האזאט...
</p><p></p><p>
ב ע ר ט ע: (פארריכט אים די גרייזן). בעבעט אוויך האניכבאד
האזע.
</p><p></p><p>
ג ר י ש א: ווינאוואט... (פארכאפט זיך). טא יעסט, סליכא...
מעאד עסמאך ליראט בעבעט אוויך האניכבאד האזע עט האהיסטאדרוט
האניכבאד האזע!
</p><p></p><p>
ב ע ר ט ע: (פארריכט אים). האהיסטאדרוט האניכבאדא האזאט...
</p><p></p><p>
ג ר י ש א: ווינא... (פארכאפט זיך). טא יעסט, סליכא! האהיס־טאדרוט חאניכבאדא האזאט, שעהיטאסעף באבאיט האניכבאד האזאט...
</p><p></p><p>
ב ע ר ט ע: (פארריכט אים). האזע.
</p><p></p><p>
ג ר י ש א: קען, האזע... אים ריגשיי קאוואד אוטכיא וועחיטלא־האוווט לעאומי גאדאל אל יעסאד האכאג האלעאומי האגאדאל וועאל
יעסאד טארבוטיינו אוספאטיינו האלעאומי האגאדאל...
</p><p></p><p>
ב ע ר ט ע: (פאריכט אים). אוספאטיינו האלעאומיט האגדאלא...
</p><p></p><p>
נ ר י ש א: (שוויצט). ווינאוואט!... (אין דער צייט, ווען חתן־כלה ריידן העברעיש און ציען זיך אוועק אלעמאל אף א זייט, קוועלן די
געסט, ריידן זיך איבער צווישן זיך).
</p><p></p><p>
ע ר ש ט ע ר  ג א ס ט: קאקאיא בלאזשענסטווא!
</p><p></p><p>
צ וו יי ט ע ר  ג א ס ט: פרעלעסטני יאזיק... פאכאזש נא אי־טאליאנסקי...
</p><p></p><p>
ד ר י ט ע ר  ג א ס ט: סאווערשעננא וויערנא. נא איספאנסקי...
</p><p></p><p>
פ ע ר ט ע ר  ג א ס ט: נא איספאנסקי...
</p><p></p><p>
פ י נ פ ט ע ר  ג א ס ט: איספאנסקי, איספאנסקי...
</p><p></p><p>
י ש ר א ל ־ א י ס ר: (ברייטער ווי לענגער). דאס האבן מיר צו
פארדאנקען דער נייער טאווארישטשעסטווע, מיין איך ― אבשטשעסטווע.
</p><p></p><p>
ע ר ש ט ע ר  ג א ס ט: קאקיא אבשטשעסטווא?
</p><p></p><p>
י ש ר א ל ־ א י ס ר: אט די וואס רופן זיך „סטאדרוס״...
</p><p></p><p>
צ וו יי ט ע ר  ג א ס ט: קאק? קאק?
</p><p></p><p>
י ש ר א ל ־ א י ס ר: „סטאדדוס״.
</p><p></p><p>
ד ר י ט ע ר  ג א ס ט: סאווערשעננא וויערנא, „סטאדרוס״.
</p><p></p><p>
ב ע ר ט ע: (צום פאטער פון דער ווייטן). פאפא! ניט „סטאד־רוס״, נאר „הסתדרות״.
</p><p></p><p>
י ש ר א ל ־ א י ס ר: נו יא, „איסטאדרוס״.
</p><p></p><p>
ב ע ר ט ע: ניט איסטאדרוס, נאר „הסתדרות״, מיט א ה″א!
</p><p></p><p>
י ש ר א ל ־ א י ס ר: זאג איר דאך! וויאזוי דען זאג איך?
(גרישא און בערטע זיצן איינס אקעגן דאס אנדערע, גרישא מיטן פנים
 צו די געסט, בערטע מיטן פנים צו גרישאן, ריידן שוין שטילערהייט.
גרישא זשעסטיקולירט מיט די הענט. ישראל־איסר באנוצט זיך דערמיט,
וואס די טאכטער זיצט אהין מיטן פנים, טוט ער א ווונק צו חנהן. חנה
פארשטייט אים. שטיל ווערן צוגערוקט די גרינע טישלעך. עס וואקסן
אויס צוויי נייע פעשלעך קארטן, קריידלעך, בענשטלעך. איינציקווייז,
כלומרשט אן א שום כוונה, זעצן זיך אויס די געסט, די מאנצבילן מיט
זייערע דאמען, ארום די גרינע טישלעך. אלע אויגן זיינען געווענדעט צו
די צוויי פעשלעך קארטן. דער באלעבאס נעמט איין פעשל. דער ערשטער
גאסט נעמט זיך צום צווייטן פעשל. די קארטן ווערן אויפגעריסן מיט א
קנאק פון זייערע העמדלעך. די דאמען נעמען זיך מיט א זיפצן צו זייערע רידיקולס. די אויגן בא זיי ברענען. חנה גייט אפ אין קיך).
</p><p></p><p>
ע ר ש ט ע ר  נ א ס ט: (צום באלעבאס). וואס־זשע, הייסט עס,
וויל זי, די דאזיקע נייע אבשטשעסטווע, וואס איר זאגט? (צו די איבעריקע געסט). גאספאדא! אין וואס פאר א שפיל שפילן מיר היינט דליא
ראדי חנוכה?
</p><p></p><p>
י ש ר א ל ־ א י ס ר: די אבשטשעסטווע וויל, ערשטנס, אז אלע
„שפעגעלאנטן״, אלע יידן מיין איך, זאלן ריידן פא דרעווניע־יעוורעיסקי.
(פארקוקט די געסט אין די אויגן אריין). מאכן מיר א פרעפעראנסל? צי
אפשר נאר א זעקס־און־זעכציק?
</p><p></p><p>
צ וו יי ט ע ר  ג א ס ט: אלע, זאגט איר, זאלן ריידן פא דרעוו־ניע־יעוורעיסקי? אהא!... פא מאיעמו, וואלטן מיר בעסער שפילן אן
אבשטשע שפיל. (קוקט אף די דאמען).
</p><p></p><p>
ד א מ ע ן: (אלע אינאיינעם). אן אבשטשע שפיל.
</p><p></p><p>
ד ר י ט ע ר  ג א ס ט: סאווערשעננא וויערנא. אן אבשטשע
שפיל.
</p><p></p><p>
פ ע ר ט ע ר  ג א ס ט: נאפרימיער, א סטוקלקע? א באנטשאק?
</p><p></p><p>
פ י נ פ ט ע ר  ג א ס ט: פארוואס ניט א טערטל־מערטל? (קוקט
אף די דאמען).
</p><p></p><p>
ד א מ ע ן: (אויפגעלעבט, אלע אינאיינעם). א טערטל־מערטל!
א טערטל־מערטל!
</p><p></p><p>
ע ר ש ט ע ר  ג א ס ט: (רייבט א האנט אן א האנט). א טערטל־מערטל? קאקאיא בלאזשענסטווא!
</p><p></p><p>
צ וו יי ט ע ר  ג א ס ט: שוין לאנג ניט געשפילט אין טערטל־מערטל.
</p><p></p><p>
ד ר י ט ע ר  ג א ס ט: (קוקט אף די דאמען). סאוווערשעננא
וויערנא. ערשט נעכטן א גאנצע נאכט געשפילט אין טערטל־מערטל.
</p><p></p><p>
ע א מ ע ן: כא־כא־כא! ביז טאג געשפילט אין טערטל־מערטל!
</p><p></p><p>
י ש ר א ל ־ א י ס ר: אלזא, גאספאדא, בלייבט עס א טערטל־מערטל?... (נעמט זיך צו די קארטן). מיין טאכטער זאגט, אז אין אויס־לאנד ריידן שוין איצט אלע „שפעגעלאנטן״, מיין איך אלע יידן, פא
דרעווניע־יעוורעיסקי. מע האט צוליב דעם צונויפגעקליבן געלט, א מאסע
געלט, א האלבן מיליאן, זאגט זי. אונדזער ליעוו איזראיליעוויטש האט
אויך געשענקט צען טויזנט.
</p><p></p><p>
ע ר ש ט ע ר  ג א ס ט: ליעוו איזראיליעוויטש צען טויזנט?
שאקאיא בלאזשענסטווא! גאספאדא, ווער האלט די באנק?
</p><p></p><p>
צ וו יי ט ע ר  ג א ם ט: צען טויזנט אף דעווניע־יעוורעיסקי,
ווי פאנימאיעטיע? לאז מען ווארפן קארטן. ווער ס׳וועט האבן די „טויז״,
דער וועט האלטן די באנק. (צום באלעבאס). פאזשאלויסטא!
</p><p></p><p>
י ש ר א ל ־ א י ס ר: (נעסט אויסווארפן קארטן). דאס איז געווען אף יענער סאבראניע, וואס אט דער ביאליק האט געהאלטן א „שפעגעלאציע״, מיין איך א ריעטש פא דרעווניע־יעוורעיסקי. איז דאס ליעוו
איזראיליעוויטשן אזוי געפעלן געווארן, אז ער איז ארויס מיט צען
טויזנט.
</p><p></p><p>
ע ר ש ט ע ר  ג א ס ט: (קוקט אריין אין די קארטן). קאקאיא
בלאזשענסטווא!... וואסער ביאליק? דער ליעסאפראמישלענניק?
</p><p></p><p>
צ וו יי ט ע ר  ג א ס ט: (קוקט אין די קארטן). כא־כא־כא! קא־קאי ליעסאפראמישלענניק? דער ביאליק איז ניט קיין ליעסאפראמיש־לענניק, נאר א פאעט.
</p><p></p><p>
ד ר י ט ע ר  ג א ס ט: סאווערשעננא וויערנא. א ליעספראמיש־לענניק... מיין איך א פאעט.
</p><p></p><p>
פ ע ר ט ע ר  ג א ס ט: (קוקט אין די קארטן). א? א פאעט?
זנאטשיט, פרוג...
</p><p></p><p>
פ י נ פ ט ע ר  ג א ס ט: קאניעטשנא, פרוג... א! אונדזער באלעבאס האט געכאפט דאס טייזל, איז ער דער באנקיר. (צום באלעבאס).
פאזדראווליאיו!
</p><p></p><p>
ד א מ ע ן: פאזדראווליאיעם! פאזדראווליאיעם! (צווישן עולם
ווערט א באוועגונג. די מאנצבילן רוקן צו די שטולן. די דאמען ציען
ארויס מיט א זיפצן פון די רידיקולס דאס ביסל קליינגעלט. די אויגן בא
זיי ברענען).
</p><p></p><p>
י ש ר א ל ־ א י ס ר: (נעמט זיך כלומרשט אן א באזונדערן חשק
צו דער באנק). בין איך, הייסט עס, דער באנקיר? מילא. וועלן מיר שפעגעלירן. (טיילט אויס קארטן. נעמט צונויף געלט. צו יעדן). וויפל קארטן?
ווי טייער? (ווינקט צו גררשאן פון רער ווייטן).
</p><p></p><p>
ג ר י ש א: (זיצט די גאנצע צייט ווי אף נאדלען, קוקט מיט
זשעדנע אויגן צו די גרינע טישלעך. באווייזט דעם מחותן פון דער ווייטן
צוויי פינגער, אז ער פארלאנגט, הייסט עס, אויך צוויי קארטן. רעדט
ארויס מיט דער חברה הספרדית). שנאים... שטאים... (באטאנט דעם
 „אים).
</p><p></p><p>
ב ע ר ט ע: (וואס זיצט נאך אלץ מיט די פלייצעס צו דער
קאמפאניע און מיטן פנים צום חתן, זעט ניט וואס הינטן טוט זיך. פארווונדערט צום חתן). וואס שנים? וואס שתים? (דרייט אויס דעם קאפ
צוריק, דערזעט די גרינע טישלעך מיט די קארטן, טוט זי א פליעסק מיט
די הענט). פאפא! (לויפט צו צום פאטער, וויל בא אים אוועקנעמען די
קארטן).
</p><p></p><p>
י ש ר א ל ־ א י ס ר: בערטעטשקא! בתיהניו! גאט איז מיט
דיר! האסט פארגעסן, אז היינט איז חנוכה? א פעסט... א מאקאבייער...
היינט איז א מצווה צו „שפעגעלירן״, מיין איך ― צו שפילן אין קארטן.
די גאנצע וועלט, די פרימסטע יידן, שפילן חנוכה אין קארטן. (צו די
געסט). גאספאדא, וואס? ניט אזוי?
</p><p></p><p>
ד י  ג ע ס ט: (אלע אין איין קול מיט די דאמען). סאווערשעננא
וויערנא, סאווערשעננא וויערנא.
</p><p></p><p>
י ש ר א ל ־ א י ס ר: פרעג אפילו דעם חתן דיינעם. (צו גרישאן).
גרישא! מיין איך ― הערש! וואס שווייגסטו?
</p><p></p><p>
ג ר י ש א: (צו בערטען, אף העברעיש. מאכט מיט די הענט).
אוואל לעסאכעק קארטיסים בעכאנוקא קוואר ניטקאבעל אייצעל קאל
באיט לעאומיט טארבוטיט!
</p><p></p><p>
ב ע ר ט ע: (פארריכט אים די גרייזן). באיט לעאומי טארבוטי...
</p><p></p><p>
ג ר י ש א: (שוויצט). ווינאוואט... טא יעסט, סליכא! באיט לע־אומי טארבוטי... זע האלא אווודא היסטארי!...
</p><p></p><p>
ב ע ר ט ע: (פארריכט אים). אווודא היסטאריט...
</p><p></p><p>
ג ר י ש א: סליכא!
</p><p></p><p>
י ש ר א ל ־ א י ס ר: (לייגט אויס דערווייל די קארטן א קלאס
נאך א קלאס. צו די געסט). א וועלט געווארן! איר האט זיך עס געריכט
אמאל? דער טאטע „שפעגעלירט״ אין קארטן, און די טאכטער רעדט פא
דרעווניע־יעוורעיסקי...
</p><p></p><p>
ע ר ש ט ע ר  ג א ס ט: (קוקנדיק אין די קארטן, וואס דער באלעבאס לייגט אויס אפן טיש א קלאס נאך א קלאס). דרעווניע־יעוורעיסקי
― קאקאיא בלאזשענסטווא! קיינער האט נאך ניט אויסגענומען צווייטע קלאס?
</p><p></p><p>
צ וו יי ט ע ר  ג א ס ט: (קוקט מיט פלאמענדיקע אויגן אין די
קארטן). טשודני יאזיק! דריטע קלאס האט אויך קיינער ניט גענומען.
פאכאזש נא איטאליאנסקי.
</p><p></p><p>
ד ר י ט ע ר  ג א ס ט: סאווערשעננא וויערנא. נא איספאנסקי...
</p><p></p><p>
פ ע ר ט ע ר  ג א ס ט: דריטע קלאס האט אויך קיינער ניט געשלאגן... אטשען פאכאזש נא איספאנסקי...
</p><p></p><p>
פ י נ פ ט ע ר  ג א ס ט: איספאנסקי.. איספאנסקי... אפשר וועט
די פערטע קלאס עפעס נעמען?
</p><p></p><p>
י ש ר א ל ־ א י ס ר: (פריילעך, וואס קיינער האט ניט גענומען).
איצטיקס מאל איז מיר די „שפעגעלאציע״ מיט דער באנק אפגעלאפן,
דאנקען גאט, אודאטשנא. אצינד וועלן מיר נאך זען, וואס וועט זיין
מיט דער פינפטער קלאס? דער „דעוויאטי וואל״ זאל מיר אפלויפן, ווי
די ערשטע פיר קלאסן, און קיינער זאל ניט שלאגן ― עהע־הע! (ווארפט
ארויס די לעצטע קארט. אלע אויגן קוקן זשעדנע צו זיך אין די קארטן
די דאמען זיפצן). גאספאדא! קעניג פיק! ווער האט קעניג פיק! קיינער
האט ניט קעניג פיק? קיינער האט מיר ניט געשלאגן? (וויל געבן א נעם־צונויף די קארטן).
</p><p></p><p>
ג ד י ש א: (צום מחותן). פא־פאזוואלטיע! קעניג פיק ― זאגט
איר? (ווארפט אוועק די כלה, לויפט צו צום טיש, דעקט אויף זיינע צוויי
קארטן). אט איז ער, דער קעניג פיק! איך האב אייך געשלאגן! פאזשא־לויטיע באנק! (נעמט איבער די באנק).
</p><p></p><p>
ב ע ר ט ע: (א פליעסק מיט די הענט). אך! (פאלט דעם פאטער
אף די הענט, פארווארפט דעם קאפ). פאפא! ער איז ניט מיין חתן מער!
</p><p></p><p>
י ש ר א ל ־ א י ס ר: גאט איז מיט דיר! קינדעניו, וואס רעדסטו?
(צום חתן). גרישא! הערש! וואס שטייסטו?
</p><p></p><p>
ג ר י ש א: בערטוסיא! בתיהניו! (בערטע טרייבט אים אפ מיט
ביידע הענט. ער פאלט איר צו די פיס).
</p><p></p><p>
ה נ ה: (קומט פון קיך, דערזעט בערטען באם פאטער אף די
הענט און דעם חתן אף די קני). וואס איז? וואס איז דא געשען?
</p><p></p><p>
י ש ר א ל ־ א י ס ר: גארניט, גארניט. גאלע גארניט. ער, גרישא, מיין איך הערש, האט מיך געשלאגן...
</p><p></p><p>
ח נ ה: (קוקט מיט שרעק אף אירע אייגענע און אף די געסט.
פארברעכט די הענט). א דונער איז מיר! ווער? גרישא? הערש? הערש
האט אים געשלאגן? געשלאגן?!...
</p><p></p><p>
י ש ר א ל ־ א י ס ר: (אין כעס, צו חנהן). פארשטייסט ניט קיין
שפעגעלאציע! ניט מיך, די באנק האט ער געשלאגן. פארשטאנען? און
ניט ער, נאר דער קעניג פיק האט מיך געשלאגן. דער קעניג פיק! קעניג
פיק! קעניג פיק!
</p><p></p><p>
פ א ר ה א נ ג.
ה ע ב ר ע י ש:
</p><p>
אוואל לעסאכעק קארטיסים בעכאנוקא קוואר ניטקאבעל אייצעל קאל באאיט
לעאומי טארבוטי (אבל לשחק (ב)כרטיסים בחנוכה כבר נתקבל אצל כל בית לאומי
תרבותי) ― אבער צו שפילן אין קארטן אום חנוכה איז שוין אנגענומען אין יעדן
נאציאנאלן קולטורעלן הויז.
</p><p></p><p>
 זע האלא אווודא היסטאריט (זה הלא עובדה היסטורית) ― דאס איז דאך א
היסטארישער פאקט.
</p><p></p><p>
 מעאד עסמאך ליראט בעבעט אוויך האניכבאד האזע עט האהיסטאדרוט האניכבאדא האזאט, בעהיטאסעף באבאאיט האניכבאד האזע אים ריגשיי קאאוואד אוטכיא
וועהיטלאהוואוט לעאומי גדאל אל יעסאד האכאג האלעאומי האגאדאל וועאל יעסאד
טארבוטיינו אוספאטיינו האלעאומיט האגדאלא (מאד אשמח לראות בבית אביך הנכבד
הזה עם רגשי (ברגשי) כבוד ותחיה והתלהבות לאומי(ת) גדול(ה) על יסוד החג
הלאומי הגדול ועל יסוד תרבותנו ושפתנו הלאומית הגדולה) ― עס פרייט מיך
זייער צו זען בא דיין געערטן פאטער אין הויז די דאזיקע געערטע ארגאניזאציע
(געזעלשאפט), וואס האט זיך פארזאמלט אין דעם דאזיקן הויז מיט געפיל פון אכטונג און אויפלעבונג און גרויסער נאציאנאלער באגייסטערונג, אפן גרונט פונעם
גרויסן נאציאנאלן יום טוב און אפן גרונט פון אונדזער קולטור און אונדזער גרויסער נאציאנאלער שפראך.
</p><p></p><p>
סליכא (סליחה) ― אנטשולדיקט.
</p><p></p><p>
קען (כן ) ― יא.
</p><p>
ר ו ס י ש:
</p><p></p><p>
 אבשטשע ― אלגעמיינע. אודאטשנא ― געלונגען. אטשען ― זייער. איספאנסקי
― שפאניש.
</p><p></p><p>
דליא ראדי ― צוליב. „דעוויאטי וואל״ ― ניינטע כוואליע (אין קארטנשפיל).
דרעווניע־יעוורייסקי ― העברעיש.
</p><p></p><p>
וואפערוויך ― ערשטנס. וואווטאריך ― צווייטנס. ווידיטיע ― זעט איר.
ווינאוואט ― אנטשולדיקט. ווי פאנימאיעטיע ― איר פארשטייט.
</p><p></p><p>
זדראסטי (זדראווסטווויטיע) ― גוט מארגן, גוטן אוונט. זנאטשיט ― הייסט עס.
</p><p></p><p>
טאווארישטשעסטווא (אבשטשעסטווא) ― געזעלשאפט. טא יעסט ― דאס הייסט.
טשודני יאזיק ― א ווונדערלעכע שפראך.
</p><p></p><p>
ליעסאפראמישלענניק ― א וואלד־סוחר.
</p><p></p><p>
מילאסטי פראסים ― זייער אנגעלייגטע געסט.
</p><p></p><p>
נאפרימער ― למשל. ניטשעווא אסאבעננאווא ― קיין באזונדערס.
</p><p></p><p>
סאבראניע, זאסעדאניע ― פארזאמלונג. סאווערשעננא וויערנא ― גאנץ
ריכטיק. סטוקעלקע ― א רוסיש קארטנשפיל. ספאקאינע ― רויק.
</p><p></p><p>
פא מאיעמו ― נאך מיין מיינונג. פאזדראווליאיו ― מזל טוב. פאזוואלטיע ―
זייט־זשע מוחל. פאזשאלויטיע ― ביטע. פערעמענע ― פארענדערונג. פרעלעסטני
יאזיק, פאכאזש נא איטאליאנסקי ― א פראכטפולע שפראך, ענלעך אף איטאליעניש.
</p><p></p><p>
קאניעטשנא ― געוויס. קאק? ― ווי? קאקאיא בלאזשענסטווא (פארגרייזט פון
„קאקאיע בלאזשענסטווא״) ― ס׳א מחיה!
</p><p></p><p>
ריעטש ― רעדע.
</p><p></p><p>
געשריבן אין יאר 1910.
</p><p>
אן איינאקטער לכבוד פורים
</p><p></p><p>
פ ע ר ז א נ ע ן:
</p><p>
י ש ר א ל ־ א י ס ר, א נגיד. האלב ייד, האלב אריסטאקראט. א „שפעגע־
</p><p></p><p>
לאנט״ פון דער בערזע.
ח נ ה, זיין ווייב. מער יידענע ווי אריסטאקראטין.
ב ע ר ט ע, זייער טעכטערל. א בת־יחידקעלע. א כלה. א יפת־תואר.
ג ר י ש א, איר חתן. וויל אריין אין אוניווערסיטעט.
ש ו ש נ ה, אירע א חברטע.
ה יי ד א ד, א לערער פון העברעיש.
ג ע ס ט, מעקלערס פון דער בערזע מיט זייערע ווייבער. אלע אריסטאקראטן.
י ו נ ג וו א ר ג מייסטנס מיידלעך.
</p><p>
א ר ט: יעהופעץ. צ יי ט: פורים נאך דער מגילה.
</p>
</body>