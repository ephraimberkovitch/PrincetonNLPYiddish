<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 19: א רעטעניש</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאס ניינצנטע קאפיטל
</p><p></p><p>
 א רעטעניש
</p><p></p><p>
א רעטעניש איז אט דער ראבינאוויטש געווען פאר אלעמען,
ווער עס האט זיך מיט אים באקענט. ער אליין, און זיין פירן
זיך, און זיין אויסזען, און זיינע געדאנקען, און אלע זיינע גענג
זענען געווען ביי ידן אפגעפרעגט, א ווידעראנאנד איינס אויפס
אנדערע. סטייטש, נאך א מאל: א ייד ― און פארשטייט ניט א ווארט
יידיש!... דאס פנים, דאכט זיך, פון א אונדזעריקן ― און איר זאלט
זאגן א ברעקל יידישקייט אין זיך. קיין איינציקע יידישע תנועה.
קיין קאפ יידישע נייגעריקייט, יידישע גייציקייט... אפטמאל נאיוו
ווי א קליין קינד. פרעגט אזעלכע קשיות, אז מע קאן שטארבן פאר
געלעכטער. און אמאל זאל ער אייך ווערן נתפעל פון אזעלכע
זאכן, וואס ביי אונדז ווייסט עס א מינדסט קינד.
</p><p></p><p>
למשל, די ערשטע צייט האט מען אים קוים מיט צרות געקענט
אריינקלאפן אין קאפ אריין אזא איינפאכע פשוטע זאך ווי
„פראוואזשיטעלסטווע״. בשום־אופן האט ער ניט געוואלט גלויבן, אז אין
דער דאזיקער שטאט, ווו זיי געפינען זיך, זענען פאראן גאסן
אזעלכע, ווו יידן מעגן וווינען, און גאסן אזעלכע, ווו יידן
טארן ניט וווינען.
</p><p></p><p>
― ווי איז דאס מעגלעך? ― האט ער געטענהט. ― מיר זענען
דען אינעם אלטן רוים? אדער אין שפאניען? אדער מיר לעבן אינעם
פופצנטן יארהונדערט? אדער...
</p><p></p><p>
― אט א לץ! ― שלאגט אים איבער דוד שאפירא. ― גייט
רעדט מיט א יינגל.! מע זאגט אים דאס, ענטפערט ער דיר בויבעריק!
מענטש איינער, למאי אט איז דא ביי אונדז אין שטאט א גאס
אזעלכע, וואס אויף איין זייט מעגן יידן וווינען, און אויף דער
אנדערער זייט בשום אופן־ואופן ניט!
</p><p></p><p>
ער האט זיך נישט געקאנט בארויקן, ביז איינמאל, אין א
שבת, איז דער בעל־הבית ספעציעל געגאנגען מיט אים שפאצירן
אויף דער דאזיקער גאס, ווו איין זייט, די לינקע, איז פאר יידן
כשר, און די אנדערע, די רעכטע זייט, אין טריפה!
</p><p></p><p>
דוד שאפירא האט נאכדעם אין דער היים געהאט צו דערציילן
און צו דערציילן. ער האט געלאכט פונעם קווארטיראנט טאקע דעם
קווארטיראנט אין די אויגן:
</p><p></p><p>
― אט דער ראבינאוויטש, הערט איר, איז דאך טאקע א
מאדנער לץ! שטעלט אייך פאר ― ער האט געמיינט, אז א ייד טאר גאר
ניט דורכגיין אפילו די רעכטע זייט פון דער דאזיקער גאס, טאר
קיין פוס ניט שטעלן, כא־כא! מיר געפינען זיך ניט, ווי זאגט איר,
אין רוים, פאני ראבינאוויטש, אדער אין שפאניען, און מיר לעבן
נישט, ווי זאגט איר, אין פופצנטן יארהונדערט!
</p><p></p><p>
― וואס פאר א נפקא־מינה? ― זאגט דער קווארטיראנט און
ווונדערט זיך אויפן בעל־הבית, וואס רעדט אזוי גרינג פון אזעלכע
זאכן... ― וואס פאר א נפקא־מינה פון פופצנטן יארהונדערט ביז
איצטער, אז אויף איין זייט גאס מעג איר און אויף דער אנדערער
טאר איך ניט?
</p><p></p><p>
― ס׳איז א גרויסע נפקא־מינה! ― שרייט דוד שאפירא, וואס האט
פיינט, אז מען איז מיט אים ניט איינפארשטאנען. ― א גרויסע
נפקא־מינה! למשל, אט לאמיר נעמען טאקע אייך אליין. א שטייגער, האט
זיך אייער זיידן ווען געחלומט, אז זיין אייניקל וועט אמאל
ענדיקן גימנאזיע מיט א מעדאל, שטודירן אויף דאקטאר, באקומען
„פראוואזשיטעלסטווע״ איבערן גאנצן לאנד, אפילו אין פעטערבורג און
אין מאסקווע, און נאכדעם אפשר נאך אויסגעקליבן ווערן פאר א
דעפוטאט אין גאסודארסטווענע [государствене: רעגירונגס־] דומע און העלפן ארויסגעבן
זאקאנעס?...
</p><p></p><p>
― אז אך און וויי צו די זאקאנעס! ― פרוווט זיך אריינווארפן
א ווארט די בעל־הביתטע, און כאפט א מיאוסן פסק פונעם מאן, אויף
יידיש:
</p><p></p><p>
― ווער בעט דיך, זאלסט זיך אריינמישן, בעת עס רעדן
מענטשן?
</p><p></p><p>
― מענטשן? נו, און די מאמע איז קיין מענטש ניט?― שטעלט
זיך אן בעטי פאר דער מוטער. עס העלפט אבער ווינציק. דוד
שאפירא, אז ער צערעדט זיך, הערט ער קיינעם ניט; ער גייט
ווייטער:
</p><p></p><p>
― צי, א שטייגער, נעמט מיין סיאמקען. פון וואנען ווייס איך,
וואס פון אט דעם קליינעם וועווריק קאן אמאל אויסוואקסן? אפשר
א פראפעסאר מאטעמאטיק? אפשר א אינספעקטאר גימנאזיע? און אפשר
גאר א מיניסטער פינאנץ? סיאמקען קום נאר אהער, זאג, וואס ווילסט
דו בעסער?...
</p><p></p><p>
― א וועלאסיפעד! ― רופט זיך אפ סיאמקע, וואס האט ביז אהער
ארומגעשפאנט און געחזרט פושקינען אויף אויסווייניק מיט א ניגון און
כארכלענדיק אויף דער רי″ש און דיריזשירנדיק מיט דער האנט צום
טאקט:
</p><p></p><p>
 קאק ניניע סביכאיעטסיא וויעשטשיי אליעג
</p><p></p><p>
 אטאמסטיט ניעכאזומנים כאזאכאם...
</p><p>
* * *
</p><p></p><p>
נאך איינמאל האט זיך פארבונדן צווישן קווארטיראנט און
בעל־הבית א הייסער שמועס וועגן יידישע געהיימע פארבארגענע
זאכן, וועגן סודות. למשל, וועלן מיר נעמען „קהל״.
</p><p></p><p>
ראבינאוויטש ווייסט פריער, אז ער וועט פונעם בעל־הבית ניט
גוט אפשניידן. און גלייך ווי ער האט געטראפן. שאפירא היצט זיך,
מאכט מיט הענט, טייטשט אים אויס דאס ווארט קהל, אז קהל איז
די טייטש אבשטשעסטווע, געמיינדע, און אז קהל איז געווען אמאל.
היינט איז שוין נישטא ביי אונדז קיין קהל.
</p><p></p><p>
― ווער מיר קהל? וואס מיר קהל? ווו האט איר היינט קהל?
</p><p></p><p>
ראבינאוויטש הערט אים אויס און פרעגט אים א נייע קשיא,
מער אויף צו רייצן זיך מיט אים. דער קווארטיראנט האט ליב
צו זען, ווי דער בעל־הבית קאכט זיך:
</p><p></p><p>
― נו, און דאס וואס מיר לייענען פון טאג צו טאג וועגן דעם
כוח פונעם אלוועלטלעכן „קאגאל״?
</p><p></p><p>
― וואסער קאגאל־שמאגאל? ווו האט איר עס געלייענט?
</p><p></p><p>
― אומעטום... נו, וועלן מיר זאגן, אין דער „נאוואיע
וורעמיא״...
</p><p></p><p>
דערהערט דעם דאזיקן נאמען, האט זיך שאפירא אזש
אנגעכאפט ביים קאפ און גענומען לויפן איבערן צימער:
</p><p></p><p>
― אזוי? פון דער „נאווע וורעמיא״ ברענגט איר מיר א ראיה?
נו, דאס איז גוט! דאס איז שיין!... הערט איר? פון דער
„נאווע וורעמיא״ זאלט איר מיט מיר גאר ניט רעדן! גאר ניט רעדן
אפילו!
</p><p></p><p>
― פארוואס?
</p><p></p><p>
שאפירא שטעלט זיך אפ.
</p><p></p><p>
― פארוואס ― זאגט ער? מענטש איינער! ווער ווייסט ניט, אז
די „נאווע וורעמיא״ איז א קלייטל, א גרויסע קלייט, א קראם, וואס
האנדלט מיט יידן? היינט גייט א סדרה יידן, פארנעמט זי זיך
מיט יידן. הימל און ערד און יידן! מארגן וועט זיין א מאדע
פאליאקן, וועט זי זיך נעמען צו פאליאקן. יידן, פאליאקן,
ציגיינער ― דאס זענען נאר ארטיקלען. איצט זענען מיר א
סעזאן־ארטיקל.
</p><p></p><p>
― דאך! ― פרוווט זיך ראבינאוויטש אים איבערשפארן. ― איר
קאנט דאך ניט אפלייקענען גאר אינגאנצן, אז ס׳איז ניטא ביי אייך
קיין שום אינווייניקסטע... נו... וועלן מיר זאגן, אינטערעסן...
</p><p></p><p>
דא ווערט שוין שאפירא רעכט אין כעס אויפן קווארטיראנט און
שיט אים אפ מיט פייער:
</p><p></p><p>
― ערשטנס, זאגט מיר, איך בעט אייך, פאני, ווער איז
געווען דער „ביי אייך״? וואס איז דאס פאר א „ביי אייך״? און א י ר
ווער זענט? איר זענט קיין ייד ניט, גלייך מיט מיר, מיט אונדז אלע?
</p><p></p><p>
ראבינאוויטש זעט, אז ער האט זיך ארויסגעכאפט, וויל ער
פארריכטן, זיך פארענטפערן, לאזט אים ניט שאפירא. שאפירא האט
פיינט לאזן יענעם רעדן. ער האט אליין ליב רעדן. דעריבער
גייט ער ווייטער:
</p><p></p><p>
― א ייד טוט זיך א זאג: אינווייניקסטע אינטערעסן! וואס פאר
אינווייניקסטע אינטערעסן האבן מיר, אחוץ פרנסה,
פראוואזשיטעלסטווע און די קינדער אין גימנאזיע? נא דיר גאר אינווייניקסטע
אינטערעסן!
</p><p></p><p>
און לאנג נאך רעדט דער בעל־הבית איבערן קווארטיראנט,
ווייזט אים אויס מיט ראיות, וואס פאר אן אומגליקלעך פאלק מיר
זענען, אן יעדער פאר זיך, יעדער פאר זיך, נישטא קיין שום
אלגעמיינע אינטערעסן, נישטא קיין ברעקל אחדות ביי יידן!...
</p><p></p><p>
דער קווארטיראנט קוקט אים אן און ווונדערט זיך: נישט
שוין־זשע איז דאס אן אמת? און ווו איז דער „כל ישראל חברים״,
וואס ער האט זיך אנגעלייענט וועגן דעם אין יענע געוויסע
צייטונגען? און ווו איז דער „קאנאל״ און אלע איבעריקע יידישע
ארגאניזאציעס?... ניט שוין־זשע איז דאס א חלום? ניט שוין־זשע איז דאס
אינגאנצן, פון אנהייב ביזן סוף, אויסגעקלערט פון קאפ מיט א כיוון,
בכדי צו זייען שינאה פון איין פאלק קענען אנדערן?...
</p><p></p><p>
― עס וועט אמאל האבן א סוף, צי ווער־וואס? ― מישט זיך
אריין די בעל־הביתטע און רופט צום טיש דעם מאן מיטן
קווארטיראנט מיט די קינדער ― מע זאל גיין עסן.
</p><p></p><p>
א רעטעניש איז געווען פאר די שאפיראס אויך דאס, וואס דער
קווארטיראנט זייערער האט נישט ליב, אז מע פרעגט ביי אים
וועגן זיין היים, וועגן זיינע עלטערן אדער זיין משפחה. אויך פון
זיין קינדהייט און פון זיינע יונגע יארן רעדט ער קיינמאל נישט,
מיט קיינעם נישט... היינט ווייסט מען ניט, וווהין ער גייט אלע
טאג, מיט וועמען ער קען זיך, און פון וואנען ער נעמט מיטלען
צום לעבן. די ערשטע צייט האט מען געמיינט, אז ער לעבט פון
דעם, וואס ער גיט שטונדן. האט זיך אבער ארויסגעוויזן נאך דעם,
אז ניין. אויסער דעם, וואס ער לערנט מיט שאפיראס קינדער, האט
ער קיין שום שטונדן נישט אין שטאט.
</p><p></p><p>
נאכמער. דוד שאפירא האט דערציילט, אז ער וואלט געמעגט
שווערן, אן ער האט געזען ארויסגיין דעם קווארטיראנט פון דער
אפטיילונג פון מאסקווער קאמערץ־באנק... וואס האט צו טאן א
סטודענט א מעדאליסט, וואס לערנט אויף דאנטיסט, מיט א באנק?
</p><p></p><p>
― פארוואס־זשע האסט דו אים ניט געפרעגט? ― קומט שרה
מיט א טענה צו איר מאן.
</p><p></p><p>
― פון וואנען ווייסט דו, אז איך האב אים ניט געפרעגט?
</p><p></p><p>
― וואס־זשע האט ער דיר געזאגט?
</p><p></p><p>
― אז ער האט באדארפט האבן.
</p><p></p><p>
― דאס איז גאר?
</p><p></p><p>
― וואס נאך האסט דו געוואלט?
</p><p></p><p>
― האסט אים נישט געקאנט פרעגן, וו א ס ער האט באדארפט
האבן?
</p><p></p><p>
― דאס וועסט ד ו שוין ביי אים פרעגן.
</p><p></p><p>
― געוויס פרעגן. פארוואס ניט?
</p><p></p><p>
― וואס פאר א פרעגן? וואס איז פאר א השגה קריכן יענעם
אין דער נשמה אריין? ― מישט זיך אריין די טאכטער, וואס קאן שוין
מער ניט איבערטראגן, ― וואס גייען מיך אן, א שטייגער, יענעמס
געשעפטן? זינט איך לעב!...
</p><p></p><p>
פונדעסטוועגן האט קיינער אזוי ניט געגארט צו טרעפן דאס
דאזיקע רעטעניש, ווי בעטי, ווארעם איר אין דאס געווען נאענטער
ווי אלע אנדערע... און ווער שמועסט פון יענעם אויפדערנאכט, וואס
נאך דער „אבלאווע״, ווען ער האט זיך מיט האלבע ווערטער
דערקלערט פאר איר, אז זי איז פאר אים אלעס, און אז ער איז
גרייט פאר איר צו אנטפלעקן א זאך, וואס איז פאר אים דער
הייליקסטער סוד!...
</p><p></p><p>
ווען ניט דער דאקטאר, וואס האט זיי איבערגעשלאגן אין
מיטן, וואלט ער איר דעמאלט געווען געזאגט דעם סוד... נאכן
דאקטארס אוועקגיין האט ער באקומען נאך מער היץ, גיך
אנטשלאפן געווארן, זיך געווארפן א גאנצע נאכט און גערעדט פון היץ.
דוד שאפירא, וואס איז עטלעכע מאל אין דער דאזיקער נאכט
אראפגעגאנגען צו אים געוווירע ווערן, האט דערציילט נאכדעם, אז
דער קווארטיראנט האט א גאנצע נאכט גערעדט עפעס מאדנע דיבורים,
א ווארט צו א ווארט האט זיך ניט געקלעפט... נאר וו א ס דער
קווארטיראנט האט גערעדט, האט שאפירא ניט געוואלט איבערחזרן בשום
אופן ואופן, וויפל מע האט אים ניט געבעטן.
</p><p></p><p>
― אט וועל איך אייך באלד גיין דערציילן, וואס א קראנקער
רעדט פון היץ! אבי ס׳איז אפגעלאפן גלאט, און ער איז געזונט,
און א פראוואזשיטעלסטווע ליגט אין קעשענע, ― וועמען הערט ער?
</p><p></p><p>
ראבינאוויטש איז געווען צופרידן, וואס ער האט זיך ניט
ארויסגעכאפט דעמאלט מיט אן איבעריק ווארט פאר בעטין, פאר
וועלכער ער האט זיך שיער־שיער ניט ארויסגעגעבן, ווער ער איז...
</p><p></p><p>
 דאס צוואנציקסטע קאפיטל
</p><p></p><p>
 ש ר ה ש א פ י ר א ס א נ ט ד ע ק ו נ נ
</p><p></p><p>
דאס רעטעניש: ווער איז דער קווארטיראנט און וואס ער איז? ―
איז פארבליבן א רעטעניש נאך אויף לאנג. נאר דער סוד, פון
וואנען ער נעמט געלט, איז גיך פארענטפערט געווארן פאר די
שאפיראס. און נאר א דאנק דער בעל־הביתטע, שרה שאפירא, וואס האט
געהאט רעכט נאכדעם צו בארימען זיך פארן מאן מיט דער
טאכטער:
</p><p></p><p>
― נו? וואס האב איך אייך געזאגט? ווער ס׳איז שיין, איך בין
ביידע זאכן!...
</p><p></p><p>
דאס איז געווען אין א צייט ארום, העט שפעטער נאך דער
„אבלאווע״, איז מען געזעסן אין דרייען: דער קווארטיראנט, די
בעל־הביתטע און די טאכטער ― אין רעכטן ווינטער איז דאס געוועזן,
פאר ווארעמעס־צייט.
</p><p></p><p>
דער בעל־הבית איז געווען אויף זיין שטעלע. סיאמקע אין
גימנאזיע. בעטי איז געזעסן, ווי אלע מאל, איבער א ביכל ביים טיש.
די מוטער האט געארבעט א פאר ווארעמע זעקלעך פאר סיאמקעס
וועגן, און דער קווארטיראנט, וואס איז נאר־וואס געקומען פון דער
„זובאווראטשעבנע״, האט זיך אוועקגעזעצט ביי דער הרובע זיך
ווארעמען כלומרשט, אבער אין דער אמתן האט ער געוואלט גלאט א
ביסל זיצן און קוקן אויף בעטין.
</p><p></p><p>
דער קווארטיראנט האט דערציילט, אן היינט זינגט שאליאפין
אין טעאטער, און אויב זי, בעטי, וויל הערן שאליאפינען, קאן זי
אים הערן. מע האט אים צוגעזאגט צוויי בילעטן...
</p><p></p><p>
די טאכטער האט מיט די אויגן א פרעג געגעבן ביי דער
</p>
</body>