<body dir=״rtl״ style=׳font־family:״Times New Roman״,Ariel,FreeSerif;׳>
<h1>אלט־ניי כתרילעווקע: א גרינגער תענית</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 א גרינגער תענית
</p><p></p><p>
 א בילד לכבוד תשעה־באב
</p><p></p><p>
דאס, וואס ס׳האט נישט געקאנט אויספירן דער בארימטער דאקטער
ט א נ ע ר, האט דורכגעפירט ח יי ם  כ יי ק י ן, א קליין ארעם
יידל פונעם קליינעם ארעמען כתרילעווקע.
</p><p></p><p>
דער דאקטער טאנער האט געוואלט ווייזן, אז א מענטש קאן פאסטן
פערציק טעג, און האט זיך אפגעמוטשעט בסך־הכל אויב נישט א טאג
אכט און צוואנציק, נישט מער, שיער נישט געשטארבן. אי דאס, האט
מען אים אונטערגעגאסן מיט לעפעלעך וואסער, געגעבן שלינגען שטיקלעך אייז, צוגעהאלטן דעם דופק ― א גאנצן טארעראם!
</p><p></p><p>
ח יי ם כ יי ק י ן האט באוויזן, אז מע קאן פאסטן א סך מער
ווי פערציק טעג, געוויינלעך נישט רצופים, נישט איין טאג נאכן אנדערן,
נאר דורכן יאר זאל זיך אננעמען א מאה טעג ― אויב נישט מער.
</p><p></p><p>
נאר פאסטן!
</p><p></p><p>
וואס מיר טראפנס וואסער? ווער מיר שטיקלעך אייז? פאסטן
הייסט: נישט געגעסן, נישט געטרונקען א מעת־לעת, אמתע פיר און
צוואנציק שעה.
</p><p></p><p>
און קיין דאקטוירים זיצן נישט בא דער זייט, און האלטן נישט באם
דופק. שא, שטיל!
</p><p></p><p>
וואס איז די מעשה?
</p><p></p><p>
חיים כייקין איז נעבעך א גרויסער אביון און א מטופל מיט קינדער
― און פון זיי, פון די קינדער, איז ער זיך מפרנס.
</p><p></p><p>
קינדער האט ער, מיינסטנס, מיידלעך, און זיי זיינען אף דער „פאבריקע״, זיי ארבעטן גילזן, און פארדינען ווער א גילדן און ווער א האלבן
גילדן א טאג. אי דאס ― נישט אלע טאג: ווו איז שבתים? ימים־טובים? ווו זיינען די טעג פון „שטרייק״? דאנקען גאט, אומעטום,
אפילו דא אין כתרילעווקע, ווייס מען שוין: שטרייק!
</p><p></p><p>
און דערפון דארף מען צאלן דירע־געלט ― א נאס ווינקל ערגעץ
אין א קעלער.
</p><p></p><p>
און דערפון דארף מען קליידן אלעמען און שוכן, משטיינס געזאגט!
קליידלעך האבן אלע, נאר שיך, ― א פאר אף צווייען.
</p><p></p><p>
און דערפון דארף מען עסן, משטיינס געזאגט! מכות עסט מען.
ברויט א שטיקל, אנגעשמירט מיט קנאבל, א מאל א קרופניק, א מאל
טאראן א שטיקל, וואס ברענט־ארויס דאס הארץ, קאן מען נאכדעם
טרינקען, טרינקען א גאנצע נאכט.
</p><p></p><p>
קומט צום עסן, דארף מען טיילן, אלעמען ארויסטיילן דאס שטיקל
ברויט, ווי לעקעך.
</p><p></p><p>
― אוי דאס עסן! אוי דאס עסן זייערס!
</p><p></p><p>
אזוי זאגט כאיקע, חיים כייקינס ווייב, א קראנקע נעבעך, הוסט,
הוסט גאנצע נעכט.
</p><p></p><p>
― קיין עין־הרע! ― זאגט דער פאטער חיים כייקין, און ער קוקט,
ווי די קינדער שלינגען גאנצע שטיקער ברויט, און אליין וואלט ער אויך
עפעס א בעלן זיין נעמען אין מויל אריין, נאר אז ער וועט נעמען ―
וועלן די צוויי קלייניטשקע, פריידקע און ביילקע, בלייבן אן וועטשערע.
</p><p></p><p>
און ער צעשניידט זיין חלק ברויט אף צווייען און גיט אוועק די
צוויי קלייניטשקע פריידקען און ביילקען.
</p><p></p><p>
― פריידקע! ביילקע! נאט אייך נאך צו שטיקלעך ברויט, וועט
זיין אף וועטשערע.
</p><p></p><p>
פריידקע און ביילקע ציען־אויס די דארע שווארצע הענטלעך, קוקן
דעם פאטער אין די אויגן אריין, גלייבן נישט: אפשר טרייבט ער דאס
קאטאוועס?... קינדער זיינען נאשערס: שפילן זיך מיטן טאטנס חלק
ברויט אזוי לאנג, ביז זיי בייסן אפ אלע מאל א שטיקל. דערזעט די מוטער
און הייבט אן שרייען און הוסטן בשעת מעשה:
</p><p></p><p>
― רק מען עסט, רק מען עסט!
</p><p></p><p>
דער פאטער קאן דאס נישט הארכן, וויל איר אפענטפערן, נאר ער
שווייגט; ער קאן נישט ריידן, ער ט א ר נישט ריידן. וואס איז ער
דא? א צעבראכענער שארבן. ער איז דא דער לעצטער שבלעצטער,
איבעריק בא אלעמען, איבעריק בא זיי, איבעריק בא זיך אליין.
</p><p></p><p>
וואס, משטיינס געזאגט, אז טאן טוט ער גארנישט, לחלוטין גארנישט; נישט מחמת ער וויל נישט, אדער מחמת עס שטייט אים נישט
אן, נאר ווייל ס׳איז נישטא וואס צו טאן! נישטא און גענוג! דאס
גאנצע שטעטל קלאגט זיך, אז ס׳איז נישטא וואס צו טאן! צונויפגע־טריבן קיין עין־הרע, אביסל יידן, א שמחה, נו־נו!
</p><p></p><p>
„גם זו לטובה!״ ― אזוי טראכט חיים כייקין. גוט, וואס ער האט
כאטש קינדער, אנדערע האבן דאס אויך נישט. נאר ארויסקוקן אף
קינדער!?
</p><p></p><p>
הערט איר? נישט גוט, אז מע דארף ארויסקוקן אף קינדער. נישט
מחמת זיי זשאלעווען אים ― חלילה! נאר ער אליין קאן נישט. ע ר
ק א ן  נ י ש ט!
</p><p></p><p>
ער ווייס, וויאזוי די קינדער הארעווען זיך אן דעם טאג; ער ווייס,
אז מע קוועטשט פון זיי ארויס דעם שווייס ביזן לעצטן טראפן. ער ווייס!
</p><p></p><p>
יעדער ביסן ברויט איז בא אים א טראפן בלוט; ער טרינקט די
קינדערס בלוט. איר הערט? ער, חיים כייקין, טרינקט זייער בלוט. ע ר
ק א ן  נ י ש ט!
</p><p></p><p>
― טאטע, פאר וואס עסטו נישט? ― פרעגן אים די קינדער.
</p><p></p><p>
בא מיר איז היינט... א תענית. ― ענטפערט זיי חיים כייקין.
</p><p></p><p>
― ווידער א תענית? וויפל תעניתים האסטו דאס?
</p><p></p><p>
― ווינציקער, וויפל טעג אין וואך.
</p><p></p><p>
און חיים כייקין זאגט נישט קיין ליגן. בא אים איז אפט א תענית.
און דאך איז פאראן טעג אזעלכע, וואס ער עסט.
</p><p></p><p>
און דער טאג, וואס חיים כייקין פאסט, איז בא אים דער בעסטער
טאג.
</p><p></p><p>
ראשית, איז דאך דאס א מצווה פאר גאט. מער מיט א שטיקל
עולם הבא, וואקסט פראצענט, ווערט גרעסער דאס קאפיטאל...
</p><p></p><p>
והשנית, גייט נישט אוועק אף מיר קיין פרוטה, איך דארף פאר
קיינעם נישט אפגעבן קיין דין וחשבון. אמת, קיינער פרעגט טאקע נישט
בא מיר; נאר צו וואס דארף איך דאס, אז איך קאן זיך באגיין אזוי?...
</p><p></p><p>
און וואס איז ווערט אט דאס, וואס איך פיל זיך עטוואס העכער
פון א בהמה? א בהמה עסט אלע טאג, איך קאן מיך באגיין א טאג
איבער א טאג. א מענטש דארף שטיין העכער פון, להבדיל, א בהמה.
</p><p></p><p>
― אך, ווען א מענטש זאל קאנען דערגיין צו דער מדרגה, אז מע
זאל זיך באגיין גאר אן עסן!... איז אבער די קישקע, צו אלדי שווארצע
יאר! ― אזוי זאגט חיים כייקין צו זיך אליין, און מחמת הונגער הייבט
ער אן צו חקירהן, זיך אריינלאזן אין פילאזאפיע.
</p><p></p><p>
― איבער דער קישקע, איבער דער תאווה פון עסן, נעמען זיך אלע
צרות אף דער וועלט. איבער דער קישקע, איבער דער תאווה פון עסן,
בין איך א קבצן און מיינע קינדער באדארפן הארעווען מיטן בלוטיקן
שווייס, ריזיקירן מיטן לעבן פארן שטיקעלע ברויט.
</p><p></p><p>
„וואס וואלט זיין, למשל, ווען א מענטש זאל נישט באדארפן עסן?
אי־אי־אי! מיינע קינדער וואלטן דעמאלט זיין אלע אין דער היים!
אויס הארעווען! אויס שוויצן! אויס שטרייקעווען! אויס ריזיקע!
אויס פאבריקן! אויס פאבריקאנט! אויס נגיד! אויס קבצן! אויס
קנאה! אויס שנאה! אויס, אויס, אויס! ― א גן־עדן! א גן־עדן!״...
</p><p></p><p>
אזוי טראכט זיך חיים כייקין און פארטיפט זיך ווייט אין חקירות
און באדויערט די וויסטע וועלט, און עס טוט אים באנג, זייער באנג,
פאר וואס גאט האט באשאפן אזוי דעם מענטשן, אז ער איז גארנישט
ווייט פון, להבדיל, א בהמה...
</p><p></p><p>
 ―――――
</p><p></p><p>
דער טאג, וואס חיים כייקין פאסט, זאג איך אייך, איז דער בעסטער
טאג פאר אים, און דער טאג פון אן אמתן תענית, פון תשעה־באב, למשל,
― איז פאר אים (ער שעמט זיך מודה זיין) א יום־טוב!
</p><p></p><p>
איר פארשטייט? אי נישט געגעסן, אי נישט קיין בהמה, אי נישט
נהנה געווען די קינדערס בלוט, אי פארדינט א מצווה, אי רעכט אויסגעוויינט זיך אף חורבן בית־המקדש.
</p><p></p><p>
ווארעם ווי קאן מען וויינען, אז מען איז זאט? ווי קאן א זאטער
פילן צרות? אום צו פילן צרות באדארף חלשן דאס הארץ!
</p><p></p><p>
― דער גוטער יאר ווייס זיי! גיבן נאך דער קישקע, האבן מורא
פאסטן, שענקען זיי כאבאר דעם רבונו של עולם ― א גראשן!
</p><p></p><p>
אזוי פלעגט זאגן חיים כייקין און האט געפייערט אף די, וואס קויפן
זיך אויס פון תענית און ווארפן אריין אין צדקה־פושקע א הארטן דרייער.
</p><p></p><p>
דער שווערסטער פון אלע תעניתים איז תשעה־באב. אזוי זאגט די
וועלט.
</p><p></p><p>
חיים כייקין פארשטייט נישט, פאר וואס? דער טאג איז גרויס?
איז די נאכט קלענער. ס׳איז הייס אין דרויסן? ווער הייסט אייך ארומדרייען זיך אף דער זון? זיצט אין שול און זאגט. פאראן, דאנקען גאט,
וואס צו זאגן.
</p><p></p><p>
― און איך זאג אייך, ― אזוי דרינגט חיים כייקין ― אז תשעה־באב איז דער גרינגסטער פון אלע תעניתים, ווייל ער איז דער בעסטער.
דער בעסטער תענית!
</p><p></p><p>
למשל: יום כפור א תענית. „ועניתם את נפשותיכם״ שטייט געשריבן: „און איר זאלט פייניקן אייערע לייבער״. בכדי וואס? בכדי
איר זאלט אייך אויסבעטן א גוט קוויטל, א גוט יאר.
</p><p></p><p>
תשעה־באב שטייט נישט, איר זאלט פאסטן, נאר איר פאסט אליין,
ווארעם ווי קאנט איר עסן דעם טאג, ווען ס׳איז חרוב געווארן דאס בית־המקדש און יידן האט מען געהרגעט, ווייבער צעשניטן, קינדער געקוילעט?...
</p><p></p><p>
תשעה־באב שטייט נישט, מע זאל וויינען, נאר עס וויינט זיך אליין,
ווארעם ווי קאן מען זיך איינהאלטן פון טרערן, אז מע דערמאנט זיך,
וואס מיר האבן יענעם טאג פארלוירן?...
</p><p></p><p>
― אן עבירה, וואס נאר  א יי ן  תשעה־באב! ― זאגט חיים
כייקין. ― אן עבירה, וואס נאר  א יי ן  יום־כפור...
</p><p></p><p>
― נו, און שבעה־עשר־בתמוז? ― רופט זיך אפ איינער פון דער
זייט.
</p><p></p><p>
― מער נישט איין שבעה־עשר־בתמוז! ― ענטפערט אים היים
כייקין מיט א זיפץ.
</p><p></p><p>
― נו, און צום־גדליה? און אסתר־תענית? ― פרעגט אים יענער
ווייטער.
</p><p></p><p>
― מער נישט, אז איין צום־גדליה! איין תענית־אסתר! ― ענטפערט היים כייקין ווידער מיט א זיפץ.
</p><p></p><p>
― ע, רב חיים! איר זייט דאך עפעס גאר א זולל־וסובאניק אף
תעניתים!
</p><p></p><p>
― קארג תעניתים, קארג תעניתים! ― זאגט חיים כייקין, און ער
נעמט אף זיך פון איצט אן און ווייטער פאסטן ערב תשעה־באב אויך,
צוויי טאג רצופים, איינס נאכס אנדערע.
</p><p></p><p>
א וווילע זאך צוויי טאג כסדר פאסטן. הערט איר? מחיה נפשות!
</p><p></p><p>
שווער איז נאר דאס טרינקען! דאס הייסט: שווער איז דאס, וואס
מע קאן נישט טרינקען! חיים כייקין נעמט זיך אונטער: מיט איין
גלאז וואסער אלע טאג פאסט ער אייך א גאנצע וואך ביז שבת.
</p><p></p><p>
איר מיינט, ס׳איז נאר געזאגט? בלאטע! חיים כייקין איז א
מענטש, וואס בא אים איז אומר ועושה ― געזאגט און געטאן.
</p><p></p><p>
די גאנצע וואך, וואס פאר תשעה־באב, האט ער שוין אויפגעהערט
עסן, געלעבט מיט אביסל וואסער.
</p><p></p><p>
ווער האט זיך אף אים ארומגעקוקט? אז כאיקע זיין ווייב איז
נעבעך קראנק, די עלטערע קינדער זיינען בא די גילזעס, די קלענערע
פארשטייען נאך נישט. פריידקע און ביילקע ווייסן נאר, אז זיי זיינען
הונגעריק (און הונגעריק זיינען זיי תמיד), ציט זיי נעבעך דאס הארץ און
זיי ווילן עסן.
</p><p></p><p>
― היינט האט איר נאך א חלק ברויט. ― זאגט זיי דער פאטער
און צעשניידט זיי אף צווייען זיין חלק ברויט, און פריידקע און ביילקע
ציען אויס די דארע שווארצע הענטלעך און קוועלן.
</p><p></p><p>
― טאטע, דו עסט נישט? ― זאגן אים די עלטערע אף דער נאכט
בשעת וועטשערע. ― היינט איז דאך נישט קיין תענית!
</p><p></p><p>
― אסור אויב איך פאסט! ― זאגט זיי דער פאטער און טראכט
זיך: „אי אפגענארט, איז קיין ליגן נישט געזאגט. ווארעם וואס איז א
טרונק וואסער? וואסער איז נישט געגעסן און נישט געפאסט״.
</p><p>
―――――
</p><p></p><p>
און אז ס׳איז געקומען ערב תשעה־באב, פילט זיך חיים אזוי גוט
און אזוי גרינג, ווי נאך קיינמאל נישט. ער פילט, אז נישט נאר ער דארף
פארפאסטן זיך, אז נישט נאר ער וויל עפעס נעמען אין מויל אריין,
פארקערט ― ער פילט, אז ווען ער נעמט עפעס א הארטע זאך, קריכט
דאס נישט אין האלדז. עס קריכט נישט ― נו!
</p><p></p><p>
דאס הייסט: עס חלשט טאקע דאס הארץ זייער גוט, און הענט און
פיס ציטערן טאקע; עס ציט, עס ציט צו דער ערד, די כוחות גייען
אויס, און עס מלאסנעט, און עס נודעט אף צו חלשן. נאר פע! וואס
</p><p>
הייסט? א גאנצע וואך געפאסט און געקומען ערב תשעה־באב ― נישט
אויסגעהאלטן!?
</p><p></p><p>
און חיים כייקין נעמט זיין חלק ברויט מיט בולבעס, רופט צו די
קליינע פריידקע מיט דער קליינער ביילקע און זאגט זיי שטילערהייט:
</p><p></p><p>
― קינדער, נאט אייך, עסט, און די מאמע לאז נישט זען.
</p><p></p><p>
און פריידקע און ביילקע נעמען דעם טאטנס חלק ברויט מיט בולבעס, קוקן אפן פאטערס פנים, ווי ס׳איז טויט, און אף די הענט ווי זיי
ציטערן און טרייסלען זיך.
</p><p></p><p>
און חיים קוקט, ווי די קינדער כאפן, עסן, שלינגען, און ער שלינגט
די שליים, מאכט־צו די אויגן, הייבט זיך אויף פון ארט, קאן זיך נישט
דערווארטן אף די קינדער, וואס זיינען בא די גילזעס, נעמט מיט זיך
די קינות, טוט אויס די שיך, גייט אוועק אין שול, קוים וואס ער שלעפט
די פיס.
</p><p>
―――――
</p><p>
אין שול איז ער כמעט דער ערשטער. פארכאפט ער אן ארט לעבן
חזן, אף דער איבערגעקערטער באנק, וואס ליגט מיט די פיסלעך ארויף,
באווארנט זיך מיט א שטיקל שנויץ, וואס ער שמעלצט דא צו צום פיסל
פון דער באנק, און אליין שפארט ער זיך אן צום ווענטל פון דער בימה,
עפנט אויף די קינות: „אלי ציון ועריה ― קלאג, ציון, מיט אלע אלע
שטעט״... און ער פארמאכט די אויגן און זעט: „ציון״, א פארשוין,
א בילד פון א נקבה, שטייט אנגעטאן אין שווארצן, מיט א שווארצן
שלייער אפן פנים, קלאגט און וויינט און ברעכט די הענט, באדויערט
אירע קינדער, וואס פאלן אלע טאג, אף פרעמדע ערדן, פאר פרעמדע
זינד.
</p><p>
. . . . . . . . . . . . . . . . . .
</p><p></p><p>
 צי ווילסטו, ציון, דען בא מיר נישט פרעגן
</p><p></p><p>
 אף דיינע עלנטע, וואס זיפצן אזוי שווער?
</p><p></p><p>
 אט טראג איך זייערע גרוסן דיר אקעגן ―
</p><p></p><p>
 דיין רעשטל, וויי! דו האסט דאך שוין נישט מער!...
</p><p></p><p>
און ער עפנט־אויף די אויגן און זעט שוין נישט מער ציון, די
בילד־שיינע נקבה. ער דערזעט:
</p><p></p><p>
פונעם פארפאראשעטן שטויביקן פענצטער מיט די פארברודיקטע
שויבן קוקט אריין א שארפער שטראל פון דער זון, וואס האלט בא
אונטערגיין אף יענער זייט שטעטל. און כאטש ער מאכט די אויגן צו,
דאך זעט ער דעם שטראל, און נישט נאר דעם שטראל אליין ― די
גאנצע זון, די שיינע ליכטיקע זון, וואס קיינער קאן זי נישט זען, קיינער,
נאר ער אליין! חיים כייקין קוקט אף איר און זעט זי ― און גארנישט!
פאר וואס? דערפאר, אפנים, וואס ער איז אויסגעטאן פון דער וועלט
מיט אלע אירע תאות... אים איז גוט... אים איז גרינג... ער קאן
שוין אלץ איבערטראגן... ער וועט האבן א גרינגן תענית! איר ווייסט.
ער וועט היינט האבן א גרינגן, גרינגן תענית!
</p><p></p><p>
און חיים כייקין האלט די אויגן צו און זעט פאר זיך א מאדנע
וועלט, א נייע וועלט, אזעלכע, וואס ער האט נאך קיינמאל, קיינמאל
נישט געזען. מלאכים עפעס שוועבן אים פאר די אויגן, און ער קוקט
אף זיי און דערקענט אין זיי זיינע קינדער, אלע, די גרויסע און די
קליינע, און ער וויל עפעס זאגן, און ער קאן נישט ריידן... ער וויל
זיך פארענטפערן פאר זיי, אז ער איז נישט שולדיק.. נישט ער איז
שולדיק!... וואס איז ער, היים, שולדיק, אז, קיין עין־הרע, אזויפיל
יידן האבן זיך צונויפגעקאמפאניעט אלע אף איין שטיקל ארט, קוועטשן,
דריקן, עסן איינס דאס אנדערע? וואס איז ער שולדיק, אז מענטשן
דארפן יענעמס שווייס, אז מענטשן דארפן מענטשן־בלוט? וואס איז
ער שולדיק, אז מענטשן זיינען נישט דערגאנגען צו דער מדרגה, אז
א מענטש א מענטשן זאל נישט טרייבן, ווי מע טרייבט א פערד צו דער
ארבעט? אז אף א פערד איז אויך א רחמנות ― גאטס באשעפעניש,
צער בעלי־חיים?...
</p><p></p><p>
און חיים כייקין האלט צו די אויגן און זעט, זעט אלצדינג, די
גאנצע וועלט, אלע וועלטן, און אלץ איז העל און גרינג, און עס קייקלט
זיך ווי א רויך, און ער פילט, אז עס גייט עפעס פון לייב בא אים, פון
אינעווייניק, פון הארצן, און ציט זיך, ציט זיך גלייך ארויף, און טיילט
זיך אפ פון גוף, און ער פיל זיך גרינג, זייער־זייער גרינג, און לאזט
ארויס א טיפן זיפץ, א לאנגן, לאנגן קרעכץ. און עס ווערט אים גרינג.
און נאכדעם פילט ער ― גארנישט, גאלע גארנישט...
</p><p>
―――――
</p><p></p><p>
אז בערע דער שמש, א רויטקאלטענעוואטע יידל מיט א בולבעוואטער ליפ, איז געקומען צו גיין אין שול אריין אין די זאקן מיט די אויס־געטרעטענע פיאטעס און דערזען, ווי חיים כייקין זיצט אנגעשפארט דעם
קאפ ארויף, די אויגן אפן, האט דאס אים פארדראסן. גערעכנט, אז ער
דרעמלט, און האט אנגעהויבן ווארטשען, בייזערן און ווארפן זיך:
</p><p></p><p>
― אן עזות פון א יידן... זיך צעלייגט אביסל... דער גראף
פשאנגוצקי דארף אזוי נישט זיצן... אפנים, רעכט פארביסן... אהער
געקומען שלאפן... רב חיים, זייט זשע מוחל, ע, רב היים!... רב
ח ־ יי ־ ם!...
</p><p>
―――――
</p><p></p><p>
די לעצטע שטראלן פון דער זון האבן אריינגעשאסן דורכן שול־פענצטער און געפאלן גלייך אף חיים כייקינס רויק פנים מיט די שווארצע
גלאנצנדיקע גרייזלדיקע האר, מיט די שווארצע געדיכטע ברעמען, מיט
די האלב־אפענע גוטע, שווארצע, הונגעריקע אויגן, און האבן דורכגעלייכט דאס טויטע, בלאסע, שטענדיק הונגעריקע פנים דורך און דורך.
</p><p>
* *
</p><p></p><p>
*
</p><p></p><p>
יא, חיים כייקין האט געהאט א גרינגן־גרינגן תענית.
</p><p></p><p>
געשריבן אין יאר 1903
</p><p></p><p>
  צ וו יי   ט וי ט ע
</p><p></p><p>
 (לכבוד פורים)
</p><p>
פ א ר ר ע ד ע
</p><p></p><p>
„טויטע״? „לכבוד פורים״? אין אזא יום־טוב, וואס איז א מצווה,
אז א ייד זאל זיך מאכן שכור און א מחבר זאל זיך מאכן נאריש, פארשטעלן זיך פאר א מארשעליק?! איך ווייס, לעזער, אז ס׳איז היינט
פורים און אז דו דארפסט זיך מאכן שכור און אז איך דארף זיך מאכן
נאריש ― און איך גיב דיר פארט א מעשה פון צוויי טויטע ― פארפאלן!
דאס איינציקע, וואס איך קאן דיר העלפן, איז נאר מיט אן עצה: אויב
דו האסט שוואכע נערוון, זאלסטו אקעגן נאכט די מעשה נישט לייענען.
―――――
</p><p>
א.
</p><p></p><p>
כלאוונע, א שווארץ, א נידעריק־געוואקסן און גוט־געפאקט יידל,
איז געווען א מענטש, וואס האט ליב געהאט דעם טרונק. א גליק, וואס
ער איז געבוירן פון א יידן מיט א יידענע, אנישט וואלט ער זיכער געווען
א שכור. איך וועל אייך נישט ערב זיין, אז ווייל ער איז געווען א ייד,
האט אים די יידישקייט נישט געלאזט טרינקען א סך. עס קאן זייער שיין
געמאלט זיין, אז טרינקען וואלט ער אפשר געקאנט פאר דריי גויים, האט
ער אבער נישט געהאט פאר וואס. זיין ווייב גיטל האט געפירט זיינע
פינאנצן, נישט געלאזט, ס׳זאל אריינפאלן צו אים אין די הענט אריין א
מזומנער גראשן. אומעטום, ווו ס׳איז נאר געווען שייך צו געלט, האט
</p>
</body>