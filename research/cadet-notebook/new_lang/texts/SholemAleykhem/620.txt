<body dir=״rtl״ style=׳font־family:״Times New Roman״,Ariel,FreeSerif;׳>
<h1>מעשיות פאר יידישע קינדער: מתושלח </h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 מתושלח
(א יידיש פערדל).
</p><p>
א.
</p><p></p><p>
מ ת ו ש ל ח ― אזוי האט מען אים א נאמען געגעבן אין כתרילעווקע דערפאר, וואס ער איז געווען אנגעשטאפט מיט יארן, נישט
געהאט שוין קיין איין צאן אין מויל, א חוץ צוויי־דריי פענקעס, וואס
מיט זיי פלעגט ער קוים מיט צרות קייען ― אבי ס׳איז נאר געווען
וואס. א הויכער, א מאגערער, מיט אן אפגעבארעטער פעל, מיט א צעהרגעטן רוקן, קאליע אויגן, אף איינעם א בעלמע, דאס אנדערע רויטלעך.
אויסגעקנעכלטע פיס, שפיציקע קליבעס, איינגעפאלענע זייטן, די אונטערשטע ליפ אביסל אראפגעלאזט, ווי פארוויינט, דער וויידל אן
אויסגעפליקטער ― אט האט איר זיין פארטרעט. און געדינט האט ער
אף די עלטערע יארן אין כתרילעווקע בא כתריאל דעם וואסער־פירער
באם פעסל פאר א פערדל.
</p><p></p><p>
בטבע איז מתושלח געווען א רויקער, א הארעפאשנער, נאר אן
אויסגעהארעוועטער נעבעך. אנגעטיאפקעט זיך דעם גאנצן טאג אין דער
כתרילעווקער ליימיקער בלאטע און פארזארגט די שטאט אף א גאנץ
מעת־לעת מיט וואסער, איז ער געווען צופרידן, אז מע האט אים אויסגעשפאנט פונעם פעסל, אונטערגעווארפן אביסל שטרוי און פארביסן
מיט א פאמעניצע, וואס כתרילעכע האט אים אונטערגעטראגן מיט אזא
פנים, ווי מע טראגט אשטייגער אונטער זייער אן אנגעלייגטן גאסט א
פאלומעסיק מיט פיש, אדער א שיסל מיט ווארעניקעס. אף דער דאזיקער פאמעניצע פלעגט מתושלח ארויסקוקן ווי אף עפעס רעכטס, מחמת
</p><p>
דארטן האט זיך געפונען אלע מאל אן אויסגעווייקט שטיקל ברויט, קאשע אביסל, וכדומה אזעלכע ווייכע זאכן, וואס מע פארשפארט צו זיי
ציין. דעם גאנצן טאג האט כתרילעכע געזאמלט פון מתושלחס וועגן, געווארפן אין פאמעניצע אריין וואס ס׳איז איר געקומען אין די הענט
אריין, ― לאז דאס פערדל נעבעך האבן וואס צו עסן, ― און מתושלח,
אז ער האט איבערגעביסן, האט ער זיך אויסגעדרייט מיטן פנים צום
פעסל מיטן הינטן, מחילה, צו כתרילעכען, ווי איינער רעדט: „א דאנק
אייך פאר אייער זאלץ און ברויט״... בשעת מעשה אראפגעלאזט די
אונטערשטע ליפ נאך נידעריקער, דאס זעענדיקע אויגל צוגעמאכט און
אריינגעלאזט זיך אין טיפע פערדישע געדאנקען.
</p><p>
ב.
</p><p></p><p>
מיינט נישט פונדעסטוועגן, אז אלע מאל, זינט מתושלח איז א
פערד, איז ער געווען אזוי, ווי ער ווערט דא אויסגעמאלט. אמאל, אין די
יונגע יארן, בשעת ער איז נאך געווען א לאשיקל און נאכגעלאפן דער
מאמען נאכן וואגן, האט ער זיך געשניטן גאר אף א גוט פערדל, מבינים
האבן אף אים געזאגט נביאות, אז עס וועט פון אים אויסוואקסן א פערדל גאר אף חידושים. „אט וועט איר זען, ― האבן זיי געזאגט ― ער וועט
נאך גיין אמאל געשפאנט אין א קארעטע מיט די שענסטע מיט די בעסטע פערד!״...
</p><p></p><p>
אז דאס לאשיקל איז אויסגעוואקסן און געווארן א פערדל, האט מען
דעם מחילה אנגעטאן א ציימל און ארויסגעפירט אפן יריד, אוועקגעשטעלט צווישן א גוזמא פערד, דורכגעטריבן אים א מאל פופציק הין
און צוריק, געקוקט אים אלע מינוט אין די ציין אריין, אויפגעהויבן די
פיס און באטראכט די קאפיטעס ― און איבערגעגעבן אים פון איינעם
צום אנדערן.
</p><p></p><p>
פון דעמאלט אן הייבט זיך אן פאר אים א לאנגער גלות. א נע־ונד זיין פון איין ארט אפן אנדערן, א בייטעניש פון איין בעל־הבית
צום אנדערן, א שלעפן פון גרויסע שווערע וואגנס מיט דרייסיק פוד
משא, א טיאפקען ביזן בויך אין דער בלאטע, און א סדרה פון בייטשן,
שטעקנס מיט קלעפ אין זייט אריין, אין קאפ און אין די פיס און אין
אנדערע ערטער.
</p><p>
ג.
</p><p></p><p>
א שטיק צייט איז ער געגאנגען אין דישעל בא א פאטשטאווע וואגן
אונטערן גלאק, וואס האט אים ניט אויפגעהערט צו קלינגען אין די
אויערן אריין: גלין־גלין־גלאן! גלין־גלין־גלאן! און געלאפן משוגענערווייז הין און צוריק אלץ אף איין טראקט. נאכדעם איז ער אריבער צו
א פראסטן בעל־הגוף, וואס האט געארבעט מיט אים כל עבודת־פרך:
געאקערט און געזייט, געפירט א מוראדיקן וואגן מיט תבואה, א פאס
וואסער, א וואגן מיט מיסט, פערדישקייט און קוענקייט וכדומה אזעלכע גראבע ארבעט, צו וועלכע ער איז כלל נישט געוווינט געווארן. פון
דארטן איז ער אריינגעפאלן צו א ציגיינער אין די הענט אריין; האט
מיט אים דער ציגיינער געמאכט אזעלכע זאכן, מיאוסע סגולות צום
לויפן. וואס ער וועט זיי ניט פארגעסן ווייל ער וועט לעבן!... פונעם
ציגיינער איז ער אריבער אין א טאבון אריין מיט נאך א סך פערד, און
פון דארטן איז ער אין א קורצער צייט מגולגל געווארן קיין מאזעפעווקע
צו א בעל־עגלה מיט א שווערן וואגן, געקאוועט אין אייזן, מיט א סך
גלעקלעך און מיט א משונה־מאדנע צעשמידערטע סוכה, וואס מע רופט
דאס „בויד״. דא, באם בעל־עגלה מיט דער בויד, האט ער געכאפט
בייטשן מיט שטעקנס אן א שיעור, גלייך ווי א פערדישע פעל איז פון
לעדער ― ניט פון בלוט און פלייש, גלייך ווי פערדישע זייטן זיינען פון
אייזן ― ניט פון ביינער. וויי־וויי, וויפל מאל פלעגט זיך מאכן, אז
קוים־קוים וואס ער פלאנטעט מיט די פיס, פילט ווי אפצווענגעס ציען
אים פאר די ליטקעס, און אין בויך א שווערע משא, עפעס ווי א קנויל
― און ער, דער אכזרישער בעל־עגלה, ― „נא״ און „וויא״, און א שמיץ
מיט דער בייטש, און א זעץ מיט דער פוזשעלי, ― טאמער ווייסט איר
וואס?
</p><p></p><p>
א שטיקל גליק כאטש, וואס בא דעם בעל־עגלה איז איינגעפירט
איין טאג אין דער וואך אזעלכער, וואס מע שטייט אף איין ארט, מע
שטייט און מע קייט און טאן טוט מען גארניט. מתושלח פלעגט ניט
איינמאל פארקלערן זיך; זיין פערדישער מוח האט נישט געקאנט משיג
זיין: וואס איז דער שכל פונעם דאזיקן טאג, וואס מע רירט זיך ניט
פונעם ארט? און פארוואס זאל ניט זיין אזוי כסדר? ― פלעגט ער זיך
טראכטן, אויפשטעלן די אויערן, צומאכן איין אויגל און קוקן אף זיינע צוויי חברים, וואס זיינען געשטאנען מיט אים צוגעבונדן צו איין בויד.
</p><p></p><p>
 ד.
</p><p></p><p>
פונעם בעל־עגלה מיטן ביידל איז ער אריינגעקומען אין א דרעשמאשין, געארבעט עבודת־פרך, זיך געדרייט גאנצע טעג ארום א ראד,
זיך אנגעגעסן גוט מיט פאראך און מיט פאלאווע, וואס איז אים געקראכן אין נאז אריין, אין מויל און אין די אויגן אריין, און פארדולט
געווארן פונעם טראך־טארעראך. „וואס וועט זיין פונעם דרייען זיך? ―
פלעגט ער זיך ניט איין מאל טראכטן און וועלן אפשטעלן זיך אף א
מינוט. ― ווער האט דאס אויסגעקלערט דעם שכל פון דרייען זיך אף
איין ארט?״... מע האט אים אבער לאנג נישט געלאזט טראכטן; פון
הינטן איז געשטאנען איינער מיט א בייטש און נישט אויפגעהערט צו
הוקען אף אים: הו־הי! הו־הי!... „פרא־אדם איינער! ― טראכט ער
זיך און כאפט א קוק מן הצד אף יענעם וואס מיט דער בייטש. ― איך
וואלט א בעלן געווען זען, מע זאל דיך איינשפאנען אט־א־דא אין רער
ראד און אונטערשמייסן דיך דו זאלסט דיך דרייען אן א שום טאלק!״...
</p><p></p><p>
סע פארשטייט זיך, אז פון אזא מין דרייען זיך אין שטענדיקן פאראך איז ער ארויס נעבעך א קאליקע, אף איין אויג א בעלמע, דאס אנדערע אביסל רויטלעך, און אף די פיס איז ער אויך געווארן אביסל געכאפט. מיט אזא שארפן חסרון האט ער שוין געטויגט אף זיבן און ניינציק כפרות; האט מען אים ארויסגעפירט ווידעראמאל אפן יריד, טאמער וועט מען אים קאנען עמעצן פארטאן. מע האט אים גאנץ פיין
אויסגעקעמט, אויסגעפוצט, דעם וויידל כלומרשט אונטערגעבונדן און
די קאפיטעס צוגעפארבט מיט פעטן; ― עס האט אבער נישט געהאלפן,
א וועלט נארט מען נישט. וויפל מע האט אים נישט געמוטשעט, ער זאל
זיך בחורן, האלטן דעם קאפ מיט גדלות, ― ער האט געטאן זיינס:
אראפגעלאזט דעם קאפ מיט גרויס עניוות, די פיסלעך אויסגעקנעכלט,
די אונטערשטע ליפ אראפגעלאזט א ביסעלע אף א זייט, און פון איין אויג
געלאזט א טרער... ניין. עס האבן זיך שוין נישט געפונען אף אים
קיין בעלנים! א פאר מענטשן זיינען צוגעגאנגען צו אים, שוין אפילו
אין מויל אריין נישט געקוקט, נאר אזוי א מאך געטאן מיט דער האנט
</p><p>
אף אים איבער דער מארדע, אויסגעשפיגן און אוועקגעגאנגען. איינער
האט זיך יא אפגעריסן א בעלן, נאר נישט אף אים ― אף זיין פעל. מע
האט אבער נישט געקאנט דורכקומען פארן מקח; יענער, דער פעל־הענדלער, האט באוויזן א חשבון, אז עס לוינט נישט: דאס אפפירן
אים, דאס אומוואלגערן מיטן אפשינדן וועט קאסטן מער וויפל די פעל
איז ווערט.
</p><p></p><p>
ס׳איז אים אבער באשערט געווען, אפנים, א גוטע עלטער, איז
אונטערגעשפרונגען כתריאל דער וואסערפירער און האט אים געבראכט
צו פירן קיין כתרילעווקע.
</p><p>
ה.
</p><p></p><p>
ביז אהער איז כתריאל דער וואסערפירער, א ייד א ברייטבייניקער,
מיט א צעפלעצטער נאז און מיט א באוואקסן פנים פון אויבן ביז אראפ,
געווען אליין דער וואסערפירער און אליין דאס פערדל, דאס הייסט, ער
האט זיך אליין איינגעשפאנט מחילה אין פעסל און צעפירט איבער דער
שטאט דאס וואסער. וויפל כתריאל איז פארשווארצט געווארן דאס גאנצע לעבן זיינס, האט ער קיינעם נישט מקנא געווען אף דער וועלט; נאר
אז ער האט געזען עמעצן פארן מיט א פערד, פלעגט ער זיך אפשטעלן
און לאנג־לאנג נאכקוקן יענעם די טריט. זיין איינציקער ווונטש אף
דער וועלט איז געווען: גאט זאל אים העלפן, ער זאל קאנען זיך צושלאגן צו א פערדל. נאר וויפל ער האט נישט געקליבן, האט ער נישט געקאנט דערשלאגן זיך צו אזא קאפיטאל, וואס ער זאל דערויף קאנען
קויפן א פערדל. פונדעסטוועגן האט ער נישט דורכגעלאזט קיין יריד,
ער זאל ניט דורכגיין צווישן די פערדלעך, גלאט אזוי א קוק טאן, ווי
זאגט מען: א טאפ אין וואגן. דערזען אן אומגליקלעך, פארוואגלט, דערשלאגן פערדל שטיין אין מיטן יריד אן א ציימל, נישט צוגעבונדן אין
ערגעץ, האט זיך כתריאל אפגעשטעלט. דאס הארץ האט אים געזאגט,
אז דאס פערדל באדארף זיין אנגעמאסטן פאר זיין געלט.
</p><p></p><p>
כך הוה. ער האט זיך לאנג נישט באדארפט דינגען; כתריאל האט
גענומען דאס פערדל און איז מיט א פריילעך הארץ געלאפן אהיים. געקומען אהיים, האט ער אנגעקלאפט אין דער טיר פון דרויסן. איז ארויסגעגאנגען כתרילעכע א דערשראקענע.
</p><p></p><p>
― וואס איז דאס? גאט איז מיט דיר!
</p><p></p><p>
― געקויפט, ווי איך בין א ייד, געקויפט!
</p><p></p><p>
כתריאל און כתרילעכע האבן נישט געוווסט, ווו מע זאל אהינטאן
דאס פערדל. זיי זאלן זיך ניט שעמען פאר די שכנים, וואלטן זיי דאס
אריינגעפירט אין שטוב אריין. גיך איז באשאפן געווארן אביסל שטרוי
אין היי, און כתריאל מיט כתרילעכען האבן זיך אוועקגעשטעלט, זיך
געשפיגלט אינעם פערדל, זיך גאר נישט געקאנט אנקוקן.
</p><p></p><p>
אויך די שכנים זיינען זיך צונויפגעקומען אנקוקן די כשרע מציאה,
וואס כתריאל האט געבראכט צופירן פונעם יריד; מע האט געלאכט פונעם פערדל, געמאכט חוזק; עס זיינען געפלויגן ווערטלעך אלערליי, ווי
געוויינלעך. דער האט געזאגט א חכמה, אז דאס פערדל איז גארנישט
קיין פערדל, נאר א „מויל־אייזל״! און דער אנדערער האט געזאגט: וואסער מויל־אייזל? ס׳איז גאר א קאץ! דער דריטער האט געזאגט: ס׳איז
א רוחניות, מע באדארף דאס היטן פון א ווינט, ווארעם א רעכטער ווינט
קאן דאס חלילה אוועקטראגן.
</p><p></p><p>
― וויפל קאן דאס אלט זיין? ― האט איינער א פרעג געטאן.
</p><p></p><p>
― מער וויפל כתריאל מיט כתרילעכען אינאיינעם.
</p><p></p><p>
― מתושלחס יארן.
</p><p></p><p>
― מתושלח!
</p><p></p><p>
און פון דעמאלט אן איז אים פארבליבן דער נאמען „מתושלח״
עד היום הזה.
</p><p>
ו.
</p><p></p><p>
דערפאר איז אים אבער געווען בא כתריאל דעם וואסערפירער אזוי
ווי נאך קיינמאל נישט, אפילו גאר אין די גוטע יארן. ערשטנס, איז די
ארבעט עפעס נאר א געלעכטער און גענוג. שלעפן א פעסל וואסער און
בא יעדער שטוב אפשטעלן זיך ― אויך מיר אן ארבעט! און דער בעל־הבית איז עפעס גאר א דימענט. א מענטש זאל זיך ניט צורירן, קיין
הויכן געשריי נישט טאן, האלטן א בייטש פון יוצא וועגן! היינט דאס
עסן. אמת, קיין האבער קוקט ער נישט אן: נאר צו וואס טויג אים דער
האבער, אז ער האט במילא נישט מיט וואס צו קייען? נישט גלייכער
שוין די פאמעניצע מיט די ווייכע שטיקלעך ברויט, וואס כתרילעכע
</p><p>
טראגט אים אלע טאג אקעגן? און נישט אזוי די פאמעניצע, ווי דאס
דערלאנגען די פאמעניצע. מע באדארף זען, ווי כתרילעכע שטייט בשעת
מעשה צונויפגעלייגט די הענט אפן הארצן און קלייבט נחת פון מתושלחן, ווי ער עסט דאס, קיין עין־הרע ניט. קומט באנאכט, בעט מען אים
אויס אין הויף אביסל שטרוי און מע גייט ארויס אלעמאל אדער כתריאל
אדער כתרילעכע געוואר ווערן, צי מע האט אים חלילה ניט אוועקגעלקחנט. גאנץ פרי, אז גאט אליין שלאפט נאך, איז שוין כתריאל באם
פערדל. ער שפאנט דאס איין פאוואלינקע אין פעסל, זעצט זיך אויף און
פארט צום טייך נאך וואסער און זינגט בשעת מעשה מיט א משונה־מאד־נעם ניגון:
</p><p></p><p>
  א ש ר י  ה א י ש  א ש ר  ל א  ה ל ך ...
</p><p></p><p>
„אז ווויל איז דעם מענטשן, הייסט דאס, וואס גייט נישט צופוס״... און אז ער גיסט אן דאס פעסל מיט וואסער, גייט ער שוין צוריקוועגס צו־פוס אן א ניגון, טיאפקעט גלייך מיט מתושלחן אין דער בלאטע, דרייט מיט דער בייטש: ― „נו זשע, מתושלח, ריר זיך, ריר זיך!״
</p><p></p><p>
מתושלח שלעפט די פיס פון דער בלאטע, שאקלט מיטן קאפ און
כאפט א קוק מיטן איינציקן אויגל אפן בעל־הבית און טראכט זיך בשעת
מעשה: „זינט איך בין א פערד, האט זיך מיר נאך ניט געטראפן דינען
בא אזא משונה־מאדנע בריאה!״ און דאס פערדל איז זיך מיישב, טוט
זיך א רוק אף די הינטערשטע פיס און שטעלט זיך אפ אף א ציקאוועסט
אין מיטן דער בלאטע, ווי איינער רעדט: „אנו, לאמיר אינמיסטן זען,
וואס וועט זיין דערפון?״... דערזען, אז דאס פערדל האט זיך פלוצים
אנידערגעשטעלט, הייבט אן כתריאל ארומדרייען זיך ארום פעסל, באטראכטן די רעדער, די אקסן, די שטריקלעך; און מתושלח, אויסגעדרייט
דעם קאפ צו כתריאלן און א מאך מיט די ליפן, ווי א שמייכל געטאן,
טראכט ער זיך: „א טפש אט דער וואסערפירער! א חושים, א פראסטע
בהמה!״...
</p><p></p><p>
 ז.
</p><p></p><p>
ס׳זאל כסדר זיין גוט אף דער וועלט ― דאס איז ניט פאראן. אף
וויפל מתושלח האט זיך געפילט גליקלעך אף דער עלטער בא כתריאלן
און כתרילעכען, אזויפיל איז ער אויסגעריסן געווארן, אויסגעשטאנען
</p><p>
צרות, יסורים און בזיונות פון זייערע קינדער, פון זייערע שכנימס קינדער און פון גלאט קינדער.
</p><p></p><p>
פון דער ערשטער מינוט אן, וואס מע האט אים געבראכט צופירן,
און קליינווארג האט אים דערזען, האבן זיי באקומען צו אים עפעס א
מין... נישט קיין שנאה חס ושלום ― אדרבה, פארקערט, זיי האבן
אים דווקא ליב געהאט; נאר די דאזיקע ליבשאפט איז געווען פאר מתושלחן א שחיטה. הלוואי וואלטן זיי אים בעסער ווינציקער ליב געהאט און
אביסל מער אף אים רחמנות געהאט...
</p><p></p><p>
דאס ערשטע האבן אים כתריאלס קינדער, בארוועסע תלמוד־תורה־יינגלעך, אויסגעפרוווט, אז קיינער האט ניט געזען, צי פילט ער
אזוי, ווי א מענטש, צי ניין? האבן זיי אים געפרוווט פון דער גרינג מיט
א שטעקל איבער דער פעל ― ניין; א קיצל איבער די פיס ― ניין; א
שנאל איבערן אויער ― קוים־קוים. ערשט נאכדעם, אז זיי האבן אים
געפרוווט מיט א שטרויעלע איבערן ווייסן אויגל מיט דער בעלמע, האבן זיי ערשט דעמאלט דערזען, אז ער פילט ווי א מענטש. מחמת ער
האט געגעבן א פינטל מיט די אויגן און א מאך מיטן קאפ, הין און צוריק, ווי איינער רעדט: „ניין, דאס ניט, דאס געפעלט מיר ניט״... וויבאלד אזוי, האבן זיי שוין דערטאפט א ריטל פון א בעזעם און האבן
אים אריינגערוקט טיף אין נאז אריין. האט מתושלח געגעבן א שפרונג
און א טאנץ און א פארשקע מיט דער נאז. איז ארויסגעלאפן כתריאל
מיט א גוואלד:
</p><p></p><p>
― שקצים, עכברושים, וואס פארעט איר זיך מיטן פערד? אין
חדר אריין, הולטייעס!
</p><p></p><p>
און חברה האבן גענומען די פיס אף די פלייצעס און זיינען אוועק
אין חדר, דאס הייסט, אין דער תלמוד־תורה אריין.
</p><p>
ח.
</p><p></p><p>
דארט, אין דער תלמוד־תורה, איז געווען איינער א ראובעלע א
ספריטאווע יינגל, א מזיק. זאל גאט שומר ומציל זיין! אף אים האט זיין
אייגענע מאמע אליין געזאגט, אז „אזעלכע קינדער זאל מען געדיכט זייען
און שיטער אויפגיין״. זיין עבודה איז געווען איינעסן זיך איטלעכן באזונדער אין די ביינער אריין. ווו א בוידעם, ווו א קעלער ― איז ער געווען אויסן. טרייבן הינער, גענדז אדער קאטשקעס, שרעקן ציגן, מוטשען
קעץ, שלאגן הינט, פון חזירים שמועסט מען ניט ― דאס איז בא אים
געווען דאס חיות! די קלעפ פון דער מאמע, די שמיץ פונעם תלמוד־תורה־מלמד און די פעטש פון ווילד־פרעמדע זיינען געווען ארויסגעווארפן, און די קללות, וואס מע האט אין אים אריינגעלייגט ― ווי אן ארבעס אין וואנט אריין. אט דאכט זיך, האט מען אים געפאטשט, אט
דאכט זיך, האט ער געוויינט מיט טרערן, זיך נאר אפגעקערעוועט אן א
זייט ― אהא! ראובעלע האט שוין ארויסגעשטעלט א צונג. געמאכט א
וויינשעלע פון דער אונטערשטער ליפ, אדער פאכיר פון די באקן. און
צוויי באקן האט ער געהאט, ווי די פאמפעשקעס. געווען תמיד געזונט
און שטענדיק פריילעך; דאס וואס די מאמע איז א וויסטע אלמנה און
מוטשעט זיך, ווי אפן טויט, און צאלט פאר אים א קערבל א זמן שכר־למוד ― דאס איז ניט זיין עסק.
</p><p></p><p>
אז ראובעלע איז געוואר געווארן פון כתריאלס קינדער אז זייער
טאטע האט געבראכט צופירן פונעם יריד א פערדל און סע הייסט
מתושלח, איז ער אויפגעשפרונגען אף א בענקל, א וויש געטאן דאס
נעזל מיט ביידע הענט הין און צוריק און אויסגערופן בקול רם:
</p><p></p><p>
― קינדער, מיר האבן שוין א „שמיטשיק״!
</p><p></p><p>
צו באמערקן, אז ראובעלע האט פון קינדווייז אן ליב געהאט כלי־זמר, אויסגעגאנגען נאך א פידל, טאקע ממש עס האט זיך אים געעקט
דאס חיות, אז ער האט דערהערט שפילן. און דערצו האט ער געהאט א
שיין קולכל, געקענט אלע ניגונים אף אויסווייניק. ער האט אנדערש
ניט גערעכנט, אם ירצה השם, אז ער וועט אויסוואקסן א גרויסער, וועט
ער זיך קויפן א פידל און וועט שפילן טאג ווי נאכט אפן פידל. דערווייל האט ער זיך געמאכט פון א שטיק האלץ א קליין פידעלע, מיט
פאדעם אפן ארט פון סטרונעס, דערביי געכאפט גוטע קלעפ פון דער
מאמען.
</p><p></p><p>
― א כלי־זמר וועט פון דיר אויסוואקסן? ניט דערלעבן זאל איך
דאס!
</p><p></p><p>
פארנאכט, אז חיים־חנא דער תלמוד־תורה־מלמד האט צעלאזט די
תלמידים, זיינען זיי אלע געגאנגען מקבל־פנים זיין כתריאל דעם וואסערפירערס פערדל. דער ערשטער האט ארויסגעזאגט זיין מיינונג ראו־בעלע, אז דאס פערדל איז אן אויסגעצייכנט פערדל, עס וועט געבן סטרו־
</p><p>
נעס פונעם וויידל וויפל מע וועט באדארפן. א סימן, אט וועלן מיר באלד
א פרווו טאן!
</p><p></p><p>
און ראובעלע האט זיך פארגנבעט צו מתושלחן פון הינטן און
האט אנגעהויבן שלעפן בא אים פונעם וויידל. כל זמן ראובעלע האט
געשלעפט די האר איינציקווייז, איז מתושלח געשטאנען רויק, ווי איינער רעדט: „א האר פונעם וויידל? וואס קען דאס מיר שאטן? טא,
אויך די אייגענע מעשה, וועט זיין ווינציקער מיט א האר!״... נאר אז
ראובעלע האט זיך צוגעכאפט צום וויידל, אנגעהויבן רייסן מיט אמאל
א גאנצן זשמוט, האט דאס שוין מתושלחן גוט פארדראסן, ווי איינער
רעדט: „לאז אריין א חזיר אין שטוב. קריכט ער אפן טיש״... און
נישט לאנג געטראכט, האט ער דערלאנגט ראובעלען מיט דעם הינטערשטן פוס גלייך אין די ציין אריין און האט אים צעהאקט די ליפ
אף צווייען.
</p><p></p><p>
― א מצווה, א דונער איז מיר! זייער רעכט, א שלאק איז מיר!
קריך נישט, וויסט איז מיר!
</p><p></p><p>
אזוי האט געזאגט די מאמע זיינע, יענטע די לעפטשיכע, געלייגט
אים קאלט וואסער צו דער צעהאקטער ליפ, געוויינט, געבראכן די
הענט, געלאפן צו כיענע דער רופאטע, איינגעלייגט די וועלט.
</p><p>
ט.
</p><p></p><p>
ראובעלע איז געווען, ברוך השם, אזא קינד, וואס אלצדינג האט
זיך אף אים פארהיילט גיך, ,,ווי אף א הונט״. איידער מע האט זיך
ארומגעקוקט, איז שוין די ליפ בא אים ווידער צונויפגעוואקסן געווארן. גלייך ווי גארנישט געווען, און ער האט צוגעטראכט גאר א נייע
זאך: מע באדארף זיך אמאל דורכפארן רייטנדיק אף מתושלחן, און
דווקא אלע תלמוד־תורה־יינגלעך מיטאמאל. נאר ווען און וויאזוי מאכט
מען דאס אפ, אז קיינער זאל ניט וויסן? איז ראובעלע געפאלן אף א
שכל, אז דאס איז גוט נאר שבת באטאג, בשעת דער עולם עסט־אפ
און לייגט זיך שלאפן, דעמאלט כאטש נעם און טראג ארויס גאנץ
כתרילעווקע מיט האק און פאק. האט זיך אפילו איינער, א תלמוד־תורה־יינגל, געשטעלט אקעגן: „וויאזוי פארט דאס א ייד אום שבת?״ האט
אים ראובעלע דערויף געענטפערט: ― „בהמה! דאס הייסט דען געפארן? דאס ווערט אנגערופן געשפילט זיך״...
</p><p></p><p>
ס׳איז געקומען שבת באטאג, דער עולם האט אפגעגעסן, געלייגט
זיך שלאפן, און כתריאל מיט כתרילעכען בתוכם, האבן זיך חברה פאוואליע אריינגעגנבעט צום וואסערפירער אין הויז אריין, און ראובעלע
האט גענומען אויספוצן מתושלחן ווי ווייט מעגלעך. קודם כל האט ער
אים פארפלאכטן די גריווע, געמאכט עטלעכע צעפלעך, באפוצט מיט
שטרויעלעך; נאכדעם האט ער אים אנגעטאן אפן קאפ א ווייסן פאפירענעם ספאדיק, צוגעבונדן אפן האלדז מיט בענדלעך; און אחרי ככלות
הכל האט ער אים אנגעהאנגען פון הינטן אן אלטן בעזעם, בכדי דער
וויידל זאל אויסקומען שענער און לענגער. און חברה האבן אנגעהויבן
זעצן זיך, קריכן אף מתושלחן איינס איבערן אנדערן; ווער עס האט
פארכאפט אן ארט פריער, דער איז געזעסן אפן פערד, און די איבעריקע
וועלן זיך שוין זעצן נאכדעם, נאר דערווייל זיינען זיי נאכגעגאנגען פון
הינטן, געהאלפן אונטערשרייען מתושלחן, ער זאל גיין אביסל גיכער,
און געזונגען:
</p><p></p><p>
„ככה יעשה לסוס אשר ראובעלע חפץ ביקרו!״
</p><p></p><p>
מתושלח האט אבער קיין חשק ניט געהאט לויפן און איז זיך געגאנגען טריט בא טריט, ווארעם, ערשטנס, וואס האט ער קיין צייט
ניט? והשנית, איז דאך עפעס היינט א טאג פון רוען! ראובעלע האט
אבער ניט אויפגעהערט צו טרייבן דאס פערדל, נאקען, וויאקען און
טיוקען און שרייען מיט אלע כחות אף דער איבעריקער חברה:
</p><p></p><p>
― א רוח אין אייער טאטנס טאטן אריין, וואס שווייגט איר?!
</p><p></p><p>
און מתושלח איז זיך אלץ געגאנגען טריט בא טריט. זיך געטראכט בשעת מעשה: „קונדסים שפילן זיך, טא, לאזן זיי זיך שפילן״...
</p><p></p><p>
נאר אז חברה האבן אים שטארק אנגעהויבן דאקוטשען, אונטערטרייבן און מאכן מיט די הענט, האט מתושלח אנגעהויבן גיין גיכער,
און אז ער האט אנגעהויבן צו גיין גיכער, האט אים הינטן דער בעזעם
אנגעהויבן שלאגן אין די פיס אריין; האט ער אנגעהויבן לויפן נאך גיכער, האט אים דער בעזעם אנגעהויבן צו שלאגן נאך שטארקער; האט
ער אנגעהויבן שפרינגען, האבן חברה געקוועלט, און ראובעלע האט
זיך אונטערגעהעצקעט און געשריגן: האפ־האפ־האפ! אזוי לאנג געהאפקעט, ביז זיי האבן אנגעהויבן פאלן איינציקווייז, ווי די האלעשקעס.
</p><p>
און אז מתושלח האט זיי אלעמען אראפגעווארפן און דערפילט, אז ער
איז פריי, האט ער ערשט דעמאלט, אנגעהויבן לויפן משוגענערווייז.
און איז געשמיידיק געלאפן און געלאפן ביז אף יענער זייט מילן, העט־העט הינטער דער שטאט ארויס.
</p><p></p><p>
דערזען לויפן א משונה־מאדנע פערדל מיט א פאפירענעם ספאדיק, האבן די שקצים די פאסטוכער געמאכט א העץ אף אים, אנגעהויבן אים נאכלויפן, ווארפן מיט שטעקנס, און האבן אנגערייצט אף
אים די הינט. יענע, די כלבים הייסט דאס, האבן זיך דווקא ניט געלאזט לאנג בעטן און האבן גענומען יאגן זיך נאך אים, בייסן און
רייסן; עטלעכע האבן אים אנגענומען הינטן, בא די ליטקעס; עטלעכע
האבן אים אנגעכאפט פון פארנט, באם גארגל, מתושלח האט אזש אנגעהויבן כראפען. אזוי לאנג, אזוי ברייט ― ביז זיי זיינען אים דערגאנגען דעם עק.
</p><p>
י.
</p><p></p><p>
אף מארגן האבן שוין חברה געהאט זייער ערלעך אויסקומעניש.
אחוץ דעם, וואס זיי האבן זיך צעשלאגן די נעז און צעביילט די שטערנס פונעם פאלן, האבן זיי געכאפט פעטש אינדערהיים און שמיץ פון
חיים־חנא דעם מלמד. און מער פון אלעמען האט געלייזט, געוויינלעך,
ראובעלע, מחמת אלע איבעריקע יינגלעך, אז מע האט זיי געשמיסן,
האבן זיי כאטש געוויינט, און ראובעלע האט, פארקערט, גאר געלאכט.
האט מען דאך אים נאך מער געקאטעוועט; נאר וואס מער מע האט אים
געשלאגן, האט ער מער געלאכט, און וואס מער ער האט געלאכט, האט מען מער געשלאגן, ― אזוי לאנג, ביז חיים־חנא
דער מלמד האט זיך אליין אויך צעלאכט, און אף אים קוקנדיק ― אלע תלמידים. ס׳איז געווארן אזא געלעכטער, אז אלע
שכנים זיינען זיך צונויפגעקומען. און גלאט מענטשן, יידן און ווייבער,
יינגלעך און מיידלעך פון דער גאס: „וואס איז? וואס איז דער געלענדער? וואס לאכט מען וואס?״ האט זיי קיינער נישט געקאנט ענטפערן
קיין ווארט, מחמת מע האט זייער שטארק געלאכט. האבן יענע, די
פרישע מענטשן, זיך אויך אנגענומען פונעם געלעכטער און האבן אויך
אנגעהויבן צו לאכן; האבן יענע די ערשטע, אנגעהויבן לאכן נאך
שטארקער, און יענע, די פרישע, אף זיי קוקנדיק, נאך שטארקער, ―
הכלל, מע האט זיך פשוט געקאטשעט אף די בייכער, געהאלטן זיך
בא די זייטן לאכנדיק.
―――――
</p><p></p><p>
נאר צוויי מענטשן האבן נישט געלאכט. דאס זיינען געווען:
כתריאל דער וואסערפירער און זיין ווייב כתרילעכע. א קינד, חלילה,
אז עס גייט אוועק פון שטוב, ווייס איך ניט, אויב מע באדארף
אזויפיל וויינען, וויפל כתריאל מיט כתרילעכען האבן געוויינט אף זייער גרויסן שאדן, אף זייער ארעם פערדל נעבעך, אף מתושלחן.
</p><p></p><p>
געשריבן אין יאר 1902
</p><p></p><p>
א.
</p><p></p><p>
דעם ערשטן טאג ראש השנה נאך, אז דער עולם איז געגאנגען
צו תשליך, האט מען געקאנט באמערקן א מחנה עופות, הינער, אלטע
קוואקעס און יונגע הינדעלעך מיט האנעכלעך לויפן אין די הינטערגעסלעך, אויסגעצויגן די קעפלעך, מאכן פאלקעס, הייבן פיסלעך, שפרינגען אונטער עפעס מיט א מין אימפעט, און אלץ אהין, ווייט, הינטער
דער שטאט ארויס. א חידוש איז דאס געווען, נאר קיינעם איז נישט
איינגעפאלן אפשטעלן זיך נאכקוקן, ווו אהין לויפן דאס די דאזיקע
נארישע עופות.
</p><p></p><p>
ערשט שפעטער, אין דער עשרת ימי תשובה אריין, האט מען אנגעהויבן זיך ארומקוקן, אז די שטייגן זיינען אפן, און ווו ס׳איז געווען
ערגעץ אן עוף איז דאס ארויסגעפלויגן ― און גיי זוך מיך! איז געווארן א גוואלד: „סטייטש, מיט וואס וועט מען שלאגן כפרות?״ איבערהויפט האבן איינגעלייגט די וועלט די ווייבער; פאר א ווייסע כפרה
וועט אייך א ווייב זיין א כפרה. זי מעג זיין אפילו א „מאדאם״, מיט א
הוט און מיט א פארטעפיאן... משוגענערווייז זיינען זיי געלאפן אין
מארק אריין, גרייט געווען צאלן אין טאג אריין, אבי צו קריגן כפרות;
אויב ניט קיין ווייסע הון, לאז זיין א ראבע, א שווארצע. לאז זיין א
רויטער האן ― אבי א כפרה! און ווי אף־צו־להכעיס, איז נישט געווען
אין מארק, איר זאלט זאגן, אן עוף אף א רפואה. דאס הייסט, ס׳איז געווען עופות אין מארק, נאר נישט אזעלכע, וואס מע זאל מיט זיי קאנען
שלאגן כפרות. צום ביישפיל: קאטשקעס זיינען געווען מיט גראבע
</p>
</body>