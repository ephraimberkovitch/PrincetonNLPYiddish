<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 53: שלום אויף דער ערד, מיטוויליקייט אין די מענטשן</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאס דריי־און־פופציקסטע קאפיטל
</p><p></p><p>
ש ל ו ם  א וי ף  ד ע ר  ע ר ד, מ י ט וו י ל י ק יי ט  א י ן  ד י  מ ע נ ט ש ן
</p><p>
די שאפיראס זענען געווען נישט די ערשטע, וואס האבן זיך
אוועקגעלאזט צו דער באן און פון דארט ― וווהין די אויגן וועלן
טראגן. א סברה, אז דעמזעלבן טאג שבת האבן א היפש ביסל
יידן נאך מבעוד־יום זיך צונויפגעקליבן ארום וואקזאל, כלומרשט
אויפן שפאציר און אפגעווארט זאל נאר ווערן נאכט, אזוי זעצט
מען זיך אויף א פולער וואך ― און זייט געזונט.
</p><p></p><p>
צוגעפארן צו דער גאס, וואס פירט צו דער באן, האבן
זיי נאך פון דער ווייטן דערזען פאר זיך א מאסע מענטשן, ווער ס׳איז
געפארן און ווער ס׳איז געגאנגען צופוס, ― און דאס זענען געווען
לויטער יידן, לויטער אויסדערוויילטע, נאר־וואס געוועזענע מלכים
און בני מלכים, מיינסטנטייל ארעמע לייט, זאלן לעבן, מיט זייערע
ווייבער, קינדער און בעבעכעס, פעקלעך, קישעלעך און שמאטעס, אן
א שיעור שמאטעס. צווישן זיי האבן זיך אויך דורכגעווארפן
בעלי־בתים פארמעגלעכע, אינטעליגענטן מיט קאפעליושלעך, דאמען מיט
שטרויס־פעדערן, בארישניעס מיט זאנטיקלעך, סטודענטן אין
טוזשורקעס, גימנאזיסטלעך מיט ווייסע קנעפ, אויסגעמישט מיט יידן ארעמע,
אויסגעהונגערטע, אדער אלטע קראנקע, הוסטנדיקע, מיט ווייבער בלאסע,
אויסגעמוטשעטע, אפט אפגעריסענע־אפגעשליסענע, מיט קליינע עופעלעך
נאקעטע, אין שמאטעס איינגעהילטע, ― אין איינעם ווארט די גאנצע
יידישע גאס, די גאנצע יידישע „טשערטא״, דאס גאנצע יידישע פאלק.
</p><p></p><p>
― קודא פריאש? (וווהין שטופסטו?) אסאדי נאזאד! (נעם זיך
צוריק!) זשידאווסקיא כארי! (יידישע פנימער!) לאבסערדאקי
טרעקליאטעיא, (לייבסערדאקעס פארשאלטענע!) פאנטשאכי פייסאטשנעיא!
(זאקן פסחדיקע!)
</p><p></p><p>
אט דאס איז געווען דער ברוך־הבא, מיט וועלכן א
בארעדעוודיקער גאראדאוואי (городовой: פאליציאנט) אין ווייסע הענטשקעס האט באגעגנט די שאפיראס
און אפגעשטעלט זייערע איזוואזטשיקעס, מכבד געווען די פערד מיט
א קולאק אין דער מארדע. באקומען אזא ברוך־הבא, איז דער ערשטער
אראפגעשפרונגען ראבינאוויטש און גלייך צום גאראדאוואי, געוואלט
אויסשמועסן זיך מיט אים וועגן פילאלאגיע ― פון וואנען האט זיך
גענומען צו אים אזא לשון? האט עס שרה באצייטנס באמערקט און
אויפגעהויבן א גוואלד צו דער טאכטער אויף יידיש:
</p><p></p><p>
― בעטי! האלט אים צו דאס מויל, בעטי! לאז אים נישט
רעדן ― ער וועט אויף אונדז, חלילה, אנרופן אן אומגליק!...
</p><p></p><p>
העלפט נישט. מוז מען דאס איבעריקע גיין צופוס. נאר וואס
וועט איר גיין, אז עס שטערט פאר אייך קיין עין־הרע אזא אן
עולם? מע מוז אפווארטן, ביז די ערשטע רייען וועלן זיך
דערשלאגן צו דער קאסע, דעמאלט וועלן אלע אויפגעריכט ווערן.
דערווייל דארף מען צוזעצן זיך, עס מעג זיין אויף דער ערד, אבי
פארכאפן אן ארט וואס פריער, ווארעם הינטן קומען צו, ברוך
השם, נאך און נאך, דער עולם, קיין עין־הרע, וואקסט ווי נאך א
רעגן.
</p><p></p><p>
― וואס וועלן מיר טאן? ― פרעגט שרה ביי איר מאן,
ארומקוקנדיק זיך אויף אלע זייטן און זעענדיק, ווי יידן מערן זיך.
דוד ענטפערט איר בייז ווי אלע מאל:
</p><p></p><p>
― וואס וועלן מיר טאן? מיר וועלן שרייבן ספרים! נא דיר
גאר אזא מין שאלה ― וואס וועלן מיר טאן? אלע ווארטן, וועלן
מיר אויך ווארטן. אלע זיצן, וועלן מיר אויך זיצן.
</p><p></p><p>
און די משפחה שאפירא האט אויסגעזוכט אן ארט און צוגעזעצט
זיך אויפן טראטואר, נעבן א טומבע, פריער דוד, דערנאך שרה
מיטן מיזיניק. די טאכטער מיטן קווארטיראנט זענען נאך געשטאנען
א וויילע, חשק געהאט א ביסל זיך דורכגיין, נאר ס׳איז געווען ניט
אהין און ניט אהער, סיידן גיין איבער קעפ, שפאנען איבער קליינע
קינדער, ― און די האבן זיך אויך צוגעזעצט, מער ניט אויף א
וויילע, ביז עס וועט ווערן שיטערער און, יעדער פון זיי האט זיך
איבערגעגעבן צו זיינע געדאנקען.
</p><p></p><p>
אין דער דאזיקער נאכט האט אונדזער ראבינאוויטש־פאפאוו
איבערגעלעבט דאס, וואס אן אנדערער וועט עס נישט איבערלעבן אין
א יאר, און איבערגעטראכט מער ווי ער האט איבערגעטראכט אין
זיין גאנצן לעבן, ווארעם דאס, וואס ער האט זיך דא אנגעזען און
וואס ער האט זיך דא אנגעהערט, איז געווען צען טויזנט מאל מער,
וויפל זיין פאנטאזיע האט אים געקאנט פארשטעלן. נישט רעדנדיק
שוין פון די שרעקלעכע הארצרייסנדע סצענעס, וואס ארעמע
אפגעריסענע מאמעס מיט אראפגעהאנגענע ברוסטן האלטן נאקעטע אין
שמאטעס איינגעהילטע הונגעריקע קינדער; נישט רעדנדיק שוין פון
אלטע קראנקע הוסטנדיקע לייט, יידן מיט בלאסע אויסגעהונגערטע
פנימער, יונגע לייט מיט אויסגעבויגענע רוקנס און מיט
איבערגעשראקענע אויגן, און וואס די אלע שלאגן זיך פארן לעבן, ציטערן
פארן מלאך־המות א סך מער, ווי עס ציטערן די גליקלעכסטע
געציילטע מיליארדערן פון דער וועלט, ― דאס אלצדינג האט אים
נישט אזוי איבערראשט, ווי אים האט איבערראשט דאס, וואס די
דאזיקע אלע מענטשן האלטן עס פאר א גאנץ געוויינלעכער זאך, פאר
א זאך, וואס דארף אזוי צו זיין: און ווען באדארף זיך עס טרעפן?
אקוראט אין דער נאכט, וואס אקעגן דעם ליכטיקן זונטיק, ווען אלע
גוטע ערלעכע קריסטן זענען אויף די גאנצע נאכט, באגעגענען מיט
פרייד דעם טאג פון אויפלעבונג, נעמען זיך ארום ברידערלעך און
קושן זיך.
</p><p></p><p>
און זיינע מחשבות הייבן אים אויף און טראגן אים אוועק
ווייט־ווייט פון דאנען אהין, אין זיין היים אריין, צווישן זייניקע.
אלע יאר אין דער צייט איז ער געווען א גאסט אין דער היים, און
דארטן, צוליבן פאטער, און נאך מער צוליב דער פרומער
שוועסטער וויערא, האט ער די נאכט פארבראכט גלייך מיט אלע אין
קלויסטער, און די ערשטע, מיט וועמען ער האט זיך צעקושט, איז געווען
תמיד די שוועסטער וויערא, וואס האט אין יענער מינוט אויסגעזען
ווי א ניי־געבוירענע, ווי א הייליקע, ווי א מענטש, וואס איז ניט פון
ד ע ר וועלט:
</p><p></p><p>
זיין שוועסטער וויערא איז א קאפיע פון איר בילדשיינער מוטער
דער ציגיינערין, האט מיט אירע שווארצע גרויסע אויגן אויסגעזען
אין דער דאזיקער נאכט טאקע נאר ווי א מאדאנע. אלעס האט גערעדט
אין איר דעמאלט וועגן ליבע, ליבע אן א ברעג, ליבע צו אלע
מענטשן און נאך מער צו די ארעמע, שוואכע, באטריבטע און
דערשלאגענע, אלעס האט דערמאנט אין איר די הויכע שטימונג פונעם
גרויסן יום־טוב, וואס זאגט אן די גוטע בשורה, אז מיט דעם דאזיקן
טאג טריט איין „ ש ל ו ם  א וי ף  ד ע ר  ע ר ד  א ו ן  מ י ט וו י ל י ק יי ט
א י ן די  מ ע נ ט ש ן ״...
</p><p></p><p>
„א, שוועסטער, שוועסטער! ― טראכט ער זיך, ― ווען דו זאלסט
איצטער זיין אט דא ווו איך און צוזען, וואס פאר א פנים עס
האבן די ווערטער  ש ל ו ם  א וי ף  ד ע ר  ע ר ד , מ י ט וו י ל י ק יי ט
א י ן ד י  מ ע נ ש ן !... ווען דו זאלסט זיין אט דא אצינד און זען,
ווי דאס בעסטע און דאס הייליקסטע ווערט געטראטן מיט די פיס,
און איבער וואס? איבער דעם, וואס מיר ווייסן ניט און ווילן ניט
וויסן איינס דאס אנדערע... נ א ר  א י ב ע ר  ד ע ם, וו א ס א  ב ר ו ד ע ר
וו י ל ז יי ן  ב ר ו ד ע ר  פ א ר א  ב ר ו ד ע ר  נ י ש ט  ד ע ר ק ע נ ע ן...״
</p><p></p><p>
דא ווערן זיינע מחשבות איבערגעריסן דורך דעם, וואס דוד
שאפירא, וועלכער איז געזעסן ביז אהער שטיל ווי א קעצעלע, האט
פלוצעם ארויסגערעדט מיט א טיפן זיפץ:
</p><p></p><p>
רבונו של עולם! רבונו של עולם! וואס וועט זיין מיט
דיינע יידעלעך?!...
</p><p></p><p>
אלע האבן זיך א ווארף געגעבן פון די דאזיקע ווערטער.
אפילו די, וואס זענען געזעסן נעבן די שאפיראס, אויך א געזינדל,
האבן זיך ווי דערשראקן. דאס דאזיקע געזינדל איז באשטאנען פון
א צעקאשמעט יידל מיט רויטלעכע, דאכט זיך, טראכאמאטישע אויגן,
און פון אן אויסגעדארט ווייבל מיט א פנים, וואס האט שטארק
געכאפט דעם אנבליק פון א מצה, און דריי קינדערלעך האבן זיך
אנגעהאלטן ביי איר פארטעך, מורא געהאט א פנים, זי זאל ניט
אנטלויפן. נעבן ווייבל מיטן מצה־פנים איז געזעסן א שווארצער בחור
אין א ווייסן אנצוג נאך פון פאראיארן זומער, אויב ניט פון פאר
צוויי יארן און כאטש דער דאזיקער שווארצער בחור איז געזעסן
מיט זיין פלייצע קעגן דוד שאפיראס פלייצע, און כאטש דוד שאפירא
האט גערעדט ניט צו אים, פונדעסטוועגן האט ער אפגעענטפערט
שאפיראן אויף זיינע ווערטער מיט דער ליטווישער אויסשפראך:
</p><p></p><p>
― רב ייד! איר זאלט אייך נאר פאר גאטס יידעלעך ניט
זארגן, איז איינמאל אוועק, והשנית וואלט איך וועלן וויסן, וואס
איז דאס פאר א מין לשון „יידעלעך״? פארוואס עפעס „יידעלעך״?
פארוואס ניט „יידן״?
</p><p></p><p>
דוד שאפירא איז אויפגעזאטן פאר כעס און האט אפגעענטפערט
דעם יונגנמאן דעם עזות־פנים מיטן זעלבן ליטווישן לשון, וואס
דער יונגערמאן האט גערעדט צו אים:
</p><p></p><p>
― יונגערמאן, איך רעד דאך ניט צו אייך, איז איינמאל
אוועק, והשנית, וואלט איך וועלן וויסן, ווער זענט איר, וואס
איר רעדט צו מיר אויף אזא ״ל א ש ע ן ?
</p><p></p><p>
― און ווער זענט איר, וואס איר רעדט צו מיר אויף אזא
„ל ו ש ע ן ״?
</p><p></p><p>
כאטש דודן איז געווען נישט אויפן הארצן אין אזא צייט צו
אויספיינען זיך מיט זיין ייחוס, דאך האט זיך אים געוואלט
איינטיילן דעם יונגנמאן דעם ליטוואק, ער זאל וויסן, מיט וועמען ער
רעדט.
</p><p></p><p>
― פון די סלאוויטער שאפיראס האט איר אמאל געהערט, צי
ווער, וואס?
</p><p></p><p>
― און איר האט פון ר פינסקער הורוויטשעס ווען געהערט
צי ווער, וואס?
</p><p></p><p>
דא האבן זיי ביידע זיך אויסגעדרייט מיט די פנימער איינס
צו דאס אנדערע, און ראבינאוויטש דערזעט א באקאנט
ענערגיש־קלוג־פרישטשעוואטע פנים און דערהערט א באקאנטע פריילעכע שטימע, האט
זיך געגעבן א דריי אויס צום יונגנמאן.
</p><p></p><p>
― קאללעגא! ס׳איז איר?
</p><p></p><p>
― בא! קאללעגא! איר זייט אויך דא? אחינו אתה!
</p><p></p><p>
און ביידע יונגע־לייט זענען אויפגעשטאנען פון דער ערד און
האבן זיך ארומגענומען ווי אלטע גוטע ברידער און, צו דער
דערשטוינונג פון די שאפיראס, האבן זיי צעקושט זיך גאר פריינדלעך.
</p><p></p><p>
דאס איז געווען דער פינסקער בחור, איינער פון די דרייצן
מעדאליסטן, מיט וועלכן ראבינאוויטש האט זיך נאענט באקענט אין
געפענקעניש. דאס טרוקענע ווייבל מיטן מצה־פנים ― דאס אין זיין
שוועסטער, און דער צעקאשמעטער יונגערמאן מיט די רויטלעכע
טראכאמאטישע אויגן ― דאס איז זיין שוואגער דער איינבינדער, איך
בעט אייך, זייט באקאנט...
</p><p></p><p>
― זייער איינגענעמען! זייער איינגענעמען!
</p><p></p><p>
ראבינאוויטש דריקט זיי די האנט. דערנאך שטעלט ער פאר זיין
פריינד און חבר פאר בעטין, דערנאך פאר די איבעריקע שאפיראס,
און דער פינסקער בחור פון זיין זייט האט זיי פארגעשטעלט די
שוועסטער מיטן שוואגער, און אט אזוי האבן צוויי געזינדלעך
געשלאסן צווישן זיך איינגענעמענע באקאנטשאפט.
</p><p></p><p>
 דאס פיר־און־פופציקסטע קאפיטל
</p><p></p><p>
 א לאנגע נאכט
</p><p></p><p>
אונטערוועגנס זענען אלע ― גלייכע מיוחסים. דוד שאפירא (איר
מעגט אים גלויבן בנאמנות) וואלט ביי זיך אין דער היים קיינמאל
זיך ניט צונויפגעקומען מיט א נחות־דרגא, מיט א בעל־מלאכה. וואס
פאר א מחותן איז ער, דוד שאפירא, פון די אמתע, פון די סלאוויטער
שאפיראס, מיט א יידן אן איינבינדער? און דא, ליגנדיק אין דרויסן
ביי דער באן און ווארטנדיק אויף דער רייע, האבן זיך ביידע
געזינדלעך, די משפחה שאפירא מיט דער משפחה פונעם פינסקער בחורס
שוואגער, באקענט א ביסל נעענטער און שיער ניט געווארן חבר.
גוט, וואס דוד האט זיך באצייטנס א ביסעלע אפגערוקט, געהאלטן
זיך פון דער ווייטן, ווי איינער רעדט. „באקאנט מהיכא־תיתי, פארוואס
ניט? נאר חבר־לאפ ― אזאס!...״ דער איינבינדער האט דאס גיך
דערפילט און האט זיך באנומען מיט זיין נייעם באקאנטן מיט גרויס
דרך־ארץ, מורא געהאט ארויסרעדן אן איבעריק ווארט, זיך געהיט
מיטן פאפיראסל, אויסגעדרייט אלע מינוט דעם קאפ און געבלאזן
אויף א זייט, און אז ער האט באדארפט הוסטן, האט ער געהוסט אין
קולאק אריין, און אפילו, אז ער האט באדארפט לאכן האט ער
געזען, ער זאל ניט לאכן מיטן גאנצן מויל.
</p><p></p><p>
ניט אזוי האט עס אבער געהאלטן מיט זייערע ווייבער.
ווייבער זענען איבערהויפט אן אנדער פאלק. ובפרט נאך ביי אן אומגליק.
וואס ביי דער איינבינדערין איז געווען אויפן הארצן, האט זי דאס
ארויסגעגעבן פאר איר נייער באקאנטער, פאר דער שאפיראכן. און
שרה שאפירא פון איר זייט האט אנטפלעקט איר נשמה און
אויסגעגאסן איר הארץ פאר דער איינבינדערין ווי פאר אן אייגענער
</p>
</body>