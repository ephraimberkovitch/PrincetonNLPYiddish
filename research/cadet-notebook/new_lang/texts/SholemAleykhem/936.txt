<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 25: א שווארצע קאץ</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאס פינף־און־צוואנציקסטע קאפיטל
</p><p></p><p>
 א ש וו א ר צ ע  ק א ץ
</p><p></p><p>
ארויסגעגאנגען פון טעאטער, האבן אונדזערע יונגעלייט
דערזען פאר זיך א נאכט א שיינע, אן אויסגעצייכנטע. איינע פון יענע
שיינע, קאלטע, נאר ווייכע, ווייסע, ווינטערדיקע נעכט, ווען דער
שניי ליגט אויסגעשפרייט, ווי א פריש אויסגעפרעסט ליילעך, דער
פראסט שטשיפלט ביי דער נאז, די שטערן זענען רויטלעך־בלוי,
שעמערירן ווי בריליאנטן, און אומעטום, ווו דאס אויג קאן
גרייכן, איז ווייס, ווייס און ווייס.
</p><p></p><p>
― טאמער וואלטן מיר בעסער געגאנגען צופוס? ― האט
ראבינאוויטש א זאג געגעבן צו בעטין.
</p><p></p><p>
― ביי מיר האט איר געפועלט, ― האט אים בעטי געענטפערט,
באגאסן מיט א קוק פון אירע אויגן, וואס האבן אים געשיינט
אין דער נאכט ווי גלאנצנדיקע שטערן. זי האט אים געגעבן איר
האנט, און ביידע האבן זיי זיך געלאזט בארג אראפ, מער
געגליטשט זיך ווי געגאנגען. און כאטש דער הימל איז געווען לויטער,
האבן איינציקע שנייעלעך זיך אפגעריסן ערגעץ פון דער הייך,
געטראגן זיך ווי פעדערלעך אויפן שיין פון די גאס־לאמפן, זיך
געדרייט און געקאטשעט זיך און פאוואלינקע געפאלן אראפ אויפן
פריער אנגעשאטענעם, גוט־איינגעריבענעם און איינגעטראטענעם שניי.
</p><p></p><p>
עס איז געווען כמעט ווארעם. ווייניקסטנס, אזוי האבן עס
געפילט אונדזערע יונגעלייט, וואס זענען געגאנגען בארג־אראפ, זיך
געהאלטן ביי די הענט און געגליטשט זיך, און געגליטשט זיך, און
געלאכט, א סך געלאכט, ווארעם זיי זענען עטלעכע מאל שיער־שיער
ניט געפאלן. און ביי יעדן מאל, וואס זיי האבן זיך אויסגעגליטשט
אויף צו פאלן, האט זיך בעטי צוגעטוליעט צו איר קאוואליער אלץ
נעענטער און נעענטער, און ער איז געווען שטארקער פון אייזן,
אז ער האט זיך געקענט באהערשן ניט ארומנעמען זי מיט ביידע
הענט, צודריקן איר פנים צו זיין פנים און אויסקושן איר ביידע
בעקלעך, פאררויטלטע פון פראסט.
</p><p></p><p>
אין דער מינוט האט ראבינאוויטש שוין גאר פארגעסן, וואס
ער האט אט דא ניט לאנג געהערט פון איר אין טעאטער. עס איז
געווען גענוג, ער זאל בלייבן מיט איר אויג אויף אויג איין מינוט,
זיין נאענט נעבן איר, פילן איר נאענטקייט נעבן זיך, אז
ער זאל פארגעסן אלצדינג אויף דער וועלט! וואס גייט אים אן
אצינד ייד, קריסט, גלויבן און נאך אזעלכע זאכן, אז איר האנט
איז ביי אים, אז ער פילט, ווי זי אטעמט, אז ער הערט, ווי עס
קלאפט איר הארץ?... אוועק, אוועק אלע מחשבות און געדאנקען!
ער ווייסט נאר איינס: ער האט ליב זי, און זי האט ליב אים ―
דאס איז קלאר, ווי אט דער דאזיקער קלארער הימל, וואס איבער
זיי, ווי אט דער דאזיקער קלארער שניי, וואס סקריפעט אונטער די
פיס. ניין! מע דארף זיין שטארקער פון אייזן, מע זאל זיך קאנען
באהערשן ― ניט ארומנעמען אט דאס שיינע מיידל מיט ביידע הענט,
צודריקן איר פנים צו זיין פנים און אויסקושן איר ביידע בעקלעך,
פאררויטלטע פונעם פראסט...
</p><p></p><p>
און עס קאן זיין, אז ער וואלט זיך טאקע ניט באהערשט און
וואלט זי אפשר טאקע ארומגעכאפט קושן אין דער דאזיקער נאכט,
ווען בעטי זאל זיך ניט געווען פלוצעם צעלאכן אויף א קול,
פארווארפן דעם קאפ צוריק:
</p><p></p><p>
― אט א קאמיק!
</p><p></p><p>
― ווער?
</p><p></p><p>
― אט דער לאפידוס אייערער.
</p><p></p><p>
ער האט זיך אפגעשטעלט, א קוק געגעבן אויף איר.
</p><p></p><p>
― מיט וואס, אייגנטלעך?
</p><p></p><p>
― מיט אלעם. ער און די געשיכטע זיינע, וואס ער האט
דערציילט. כא־כא־כא!
</p><p></p><p>
ער איז מיט אמאל ווי פונעם הימל אראפגעפאלן. איר הילכיק
געלעכטער האט אים א ביסל פארדראסן: „שוין־זשע האט די
דאזיקע טרויעריקע געשיכטע געקאנט ארויסרופן ביי איר נאר א
געלעכטער?״...
און ניט ווילנדיק קומען אים זיינע שטענדיקע מחשבות וועגן
יידן, און ער טראכט זיך: „א מאדנע פאלק דאס איז!... ווינציק
רחמנות ביי זיי איינס אויף דאס אנדערע... א פנים, געוווינט
געווארן צו צרות, אזוי אז עס רירט זיי שוין ניט קיין זאך?... א מאדנע
פאלק!״
</p><p></p><p>
דער פראכט פון דער דאזיקער זעלטענער נאכט איז מיט אמאל
פארשווונדן געווארן. א שווארצע קאץ איז צווישן זיי
דורכגעלאפן. ער קאן זיך שוין מער ניט איינהאלטן. ער מוז, ער מוז
איר ארויסזאגן דאס, וואס ער טראכט וועגן איר. ער זוכט
ווערטער אויף ארויסצוזאגן איר וואס ווייכער, זי זאל זיך ניט געפינען
באליידיקט. מיט איר באדארף מען זיין פארזיכטיק: זי איז א
קאפריזנע מיידל...
</p><p></p><p>
― ניט שוין־זשע וועט זיך ניט געפינען ביי אייך קיין קאפ
רחמנות? קיין טראפן מיטגעפיל?...
</p><p></p><p>
בעטי קוקט אים ניט אין די אויגן אריין. זי קוקט ארויף
אינעם אויסגעשטערנטן ווינטערדיקן הימל אריין.
</p><p></p><p>
― רחמנות? מיטגעפיל? מיט וועמען? מיט אט דעם געלן,
נידעריקן, מיאוסן, קליינעם מענטשעלע, וואס האט אונדז פארראטן,
וואס איז אנטלאפן פון אונדז, וואס האט פארקויפט זיין גאט און זיין
פאלק פאר א בלויען מונדיר מיט א בראנדזן שווערדל? ―― כא־כא־כא!
</p><p></p><p>
ניין. בעטיס קלינגענדיקער בייזער געלעכטער אין דער דאזיקער
אויסגעצייכנטער ווינטער־נאכט האט ווינציק הארמאנירט מיט דער שטימונג
פון אונדזער העלד, וואס איז געווען גרייט א מינוט פריער צוצופאלן איר צו די פיס און בעטן זי, אז זי זאל זיין זיינע,
זיינע אויף אייביק. ניט שוין־זשע איז אלצדינג פארפאלן? פארלוירן?
ע! ס׳איז נאך דא צייט... און איצט איז די צייט... ער מוז איר
ארויסזאגן דאס, וואס ער טראגט אויפן הארץ שוין אזוי לאנג... עס
מוז דאך אמאל האבן א סוף... ניט היינט, איז מארגן ― דער אמת
וועט דאך מוזן אמאל ארויפשווימען!...
</p><p></p><p>
און ער פארקוקט איר אין די אויגן אריין און רופט זיך אן
צו איר ווייך און שטיל:
</p><p></p><p>
― בעטי... איך וויל אייך עפעס פרעגן... איר זאגט: ער האט
</p><p>
פארקויפט זיין גאט צוליב א בלויען מונדיר. ווי וואלט זיין, א שטייגער,
ווען ער טוט דאס צוליב אן אנדער זאך?...
</p><p></p><p>
בעטי דרייט זיך אויס צו אים מיטן פנים:
</p><p></p><p>
― צום ביישפיל?
</p><p></p><p>
ראבינאוויטש האט זיך אפגעשטעלט, אנגענומען בעטין פאר
ביידע הענט און אריינגעקוקט איר טיף אין די אויגן אריין:
</p><p></p><p>
― צום ביישפיל, ווי וואלט געווען, ווען איך האב אייך ליב,
און איר האט ליב מיך, און איר ווערט געוווירע, אז איך...
</p><p></p><p>
בעטי האט אים א קוק געגעבן אין די אויגן אריין און, ווי
עס האט זיך אים אויסגעוויזן, איז א בייז שמייכעלע דורכגעלאפן
אויף אירע ליפן.
</p><p></p><p>
― וואס קווענקלט איר זיך? איר ווילט זאגן, וואס וואלט
געווען, ווען איך ווער געוווירע, אז איר ווילט טאן דאס, וואס
אייער חבר לאפידוס?...
</p><p></p><p>
― ניין, נישט דאס! נישט דאס! נאך ערגער! ― האט ער
געוואלט ארויסשרייען, און האט אנגענומען זי ביי די הענט נאך שטארקער.
האט זי זיך פלוצעם ארויסגעריסן פון אים און געלאזט זיך
לויפן פייל אויסן בוינען. ער נאך איר.
</p><p></p><p>
― בעטי! פריילין שאפירא! בערטא דאווידאוונא!
</p><p></p><p>
נאר וויפל ער האט זי ניט גערופן, וויפל ער האט זי ניט
געבעטן, זי זאל זיך אפשטעלן אויף א מינוט, אויף איין מינוט
ער דארף איר עפעס זאגן, א ווארט, נאר איין ווארט, מער
נישט! ― עס האט נישט געהאלפן קיין זאך. זי האט זיך ניט
אפגעשטעלט און נישט געוואלט הערן, וואס ער וועט איר זאגן, פארשטעלט
אזש מיט ביידע הענט די אויערן, און אט אזוי זענען זיי
געקומען צו לויפן אהיים ביידע רויט, אויפגערעגט און פארסאפעט.
</p><p></p><p>
― ששש... גאט איז מיט אייך! ― האט זיי שרה שאפירא באגעגנט,
באוויזן מיט דער האנט אויפן מויל, ס׳זאל זיין שטיל, ווארעם
מע שלאפט שוין. ― וואס זענט איר עס אזוי געפלויגן פייל אויסן
בוינען, גלייך ווי עמיצער יאגט זיך נאך אייך?... און וואס עפעס
צופוס?
</p><p></p><p>
בעטי האט זיך אויסגעטאן דאס היטעלע, אראפגעצויגן די
הענטשקעלעך, כלומרשט געלאכט, נאר דאס פנים איז איר געווען
בלאס און די אויגן האבן געגלאנצט מיט א מאדנע פייערל.
</p><p></p><p>
― ווער האט דיר געזאגט, אז מיר זענען געפלויגן פייל אויסן
בוינען, מאמע? און פון וואנען ווייסט דו, אז צופוס?
</p><p></p><p>
א שיינע מעשה פון וואנען שרה ווייס! וואס איז? זי האט דען
אזא הארטן שלאף? זי האט דען ניט געהערט, ווי זיי לויפן איבערן
שניי? זי איז דאך ניט דער טאטע, וואס אז ער קומט פון
געשעפט, עסט ער וועטשערע און פאלט אנידער ווי א סנאפ און ווערט
אנטשלאפן ווי א געהרגעטער...
</p><p></p><p>
― א ביסל איז דא געווען ניט אמת: שרה האט אפילו נישט געקלערט
לייגן זיך שלאפן. זי איז געזעסן ביים פענצטער
האלב־אויסגעטאן און לאנג ארויסגעקוקט אויף די קינדער, קוים דערווארט
זיך, זיי זאלן שוין קומען. און אז זיי זענען געקומען און זי האט
א קוק געגעבן דער טאכטער אין די אויגן אריין, האט זי שוין
דערזען, אז צווישן איר און צווישן דעם קווארטיראנט איז עפעס
פארגעקומען... די גליקלעכע מוטער האט גערעכנט ניט אנדערש, אז
אין טעאטער, אדער גייענדיק פון טעאטער, האט ער זיך שוין
דערקלערט פאר איר טאכטער...
</p><p></p><p>
― בעטי! וואס איז געשען? ― האט זי א פרעג געגעבן ביי
דער טאכטער, נאכדעם ווי דער קווארטיראנט האט זיך שטילערהייט
אפגעזעגנט מיט זיי און אויף די שפיץ פינגער אפגעגאנגען צו זיך
אין זיין חדרל אריין.
</p><p></p><p>
― וואס זאל געשען? ― האט איר די טאכטער אפגעענטפערט
קאפריזנע, ווי אלעמאל. ― גארניט איז געשען... א גוטע נאכט.
</p><p></p><p>
― א גוטע נאכט. שלאף געזונט.
</p><p></p><p>
שרה האט געוווסט, אז ס׳איז ארויסגעווארפן: וואס מער זי
וועט זיך נאכפרעגן, אלץ ווינציקער וועט זי ביי איר ארויסבאקומען.
האט זי אויסגעקנאקט אלע פינגער און מיט א הארץ פול האפענונג
געגאנגען שלאפן, ניט אויפגעהערט צו טראכטן וועגן דעם, ווי אזוי
אז גאט וויל, קומט דאס אין שטוב אריין...
</p><p></p><p>
 דאס זעקס־און־צוואנציקסטע קאפיטל.
</p><p></p><p>
 א ה א ר ץ פ ו ל  צ ר ו ת
</p><p></p><p>
אז די שאפיראס האט גאט צוגעשיקט א גליק אין שטוב אריין,
עפעס זייער א רייכן קווארטיראנט, א סטודענט, וואס שדכנט זיך צו
דער טאכטער, ― דאס האט געוווסט כמעט די גאנצע יידישע גאס פון
איין עק ביזן אנרעדן. פון דעם האבן גערעדט אלע נאענטע שכנים
און באקאנטע, פריינד און גוטע פריינד.
</p><p></p><p>
שרה אליין האט דאס תחילת געהאט אויסגעפויקט איבער דער
שטאט, אויפגעריסן די אויגן פון די דאזיקע „גוטע פריינד״, וואס
האבן איר מקנא געווען אן א שיעור. דאס הייסט, זי האט זיי
נישט געזאגט, אז עס האנדלט זיך וועגן א שידוך. חלילה. זי איז
נאך ניט אזא נאר. נישמער, זי האט נאר דערציילט, וואס פאר א
קווארטיראנט גאט האט איר באשערט, א קווארטיראנט, און א קעסטניק,
און א רעפעטיטאר, „א טאטנס א קינד״, וואקסט פון גבירים...
</p><p></p><p>
דא האט זי זיך אנגעבויגן אויפן אויער און איינגערוימט
שטילערהייט א סוד איטלעכן באזונדער מיט האלבע ווערטער:
</p><p></p><p>
― א רייכע מומע... שיקט אים איבער מאסן גאלד!... וואס,
מישטיינס געזאגט? א יידענע אן אלמנה, א מיליאנערשע, אן
קינדער... איינער... איין־און־איינציקער!...
</p><p></p><p>
די לעצטע ווערטער זאגט זי ארויס הויך אויף א קול, באווייזט
מיט א פינגער, וואס פאר אן איינציקער ער איז, און די אויגן
לויכטן, און דאס פנים שיינט איר, ווי די זון אום תמוז.
</p><p></p><p>
און די „גוטע פריינד״ הערן זי אויס מיט א פריינדלעך
שמייכעלע, און אז זי קערעוועט אוועק, זאגן זיי איינס צום אנדערן:
</p><p></p><p>
― נו? דארף מען זיין קלוג? מע דארף נאר האבן מזל,
</p>
</body>