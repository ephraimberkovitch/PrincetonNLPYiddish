<body dir=״rtl״ style=׳font־family:״Times New Roman״,Ariel,FreeSerif;׳>
<h1>יידישע שרייבער: פרישמאן צוגאסט ביי שלום־עליכם</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 א פאר עפיזאדלעך.
</p><p></p><p>
דאס איז געווען שוין לאנג, גאנץ לאנג: מיר ביידע, נישט איך, נישט
פרישמאן, האבן נאך אפילו נישט געחלומט פון יובילעומס...
</p><p></p><p>
פערזענלעך האבן מיר זיך נישט געקענט. נאר גוטע פריינט זיינען
מיר געוועזן, אוהבים נאמנים, געשריבן זיך איינס דאס אנדערע בריוולעך,
„ידידי־יקירי־בריוולעך״, און געצויגן, געצויגן איינס צו דאס אנדערע, ווי
ס׳איז גאנץ נאטירלעך בא יונגע שרייבערס.
</p><p></p><p>
נאר ווי קומט די קאץ איבערן וואסער, אז מען איז צעריסן ―
איינער אין קיעוו, דער אנדערער אין ווארשע ― א פאלג מיך א גאנג!
</p><p></p><p>
נאר ס׳איז א תירוץ? ― אוהבים נאמנים!...
</p><p></p><p>
בקיצור ― פרישמאן איז געקומען קיין קיעוו צו־גאסט צו שלום־עליכמען.
</p><p></p><p>
געקומען פרישמאן!
</p><p></p><p>
פארשטייט זיך, ארויסגעפארן אפן וואקזאל באגעגענען פרישמאנען,
געבראכט פרישמאנען גלייך צו זיך אהיים, אים אפגעטראטן א גאנצן
אפארטאמענט ― גוטע צייטן געווען, זיי וועלן זיך שוין נישט אומקערן
מער...
</p><p></p><p>
ווי אזוי מע האט פארבראכט די צייט ― באדארפט איר נישט
פרעגן. ביידע געווען יונג, ביידע פריש, ביידע פריילעך און ביידן האט
געשפארט ― לאכן האט זיך געוואלט, לאכן!
</p><p></p><p>
איך וועל נישט דערציילן פון די געלעכטערן, וואס זיינען געווען
אין שטוב, אין גאס, אין טעאטער. דאס זיינען געווען אפשניצלעך פון
צוויי קונדסים, וואס האבן זיך לאנג־לאנג געצויגן איינס צו דאס אנדערע,
און גאט האט זיי געהאלפן ― חברה האבן זיך „צונויפגעסקאמפאניעט״.
ער האט געשריבן פאראדיעס אף זיך אליין אינעם געשטאלט פון „אופיר״:
</p><p></p><p>
„גאלד און זילבער און בארליאנטן״ ― און מע האט געלאכט.
</p><p></p><p>
מען איז געגאנגען אין גאס און מע האט געקאפירט באקאנטע פארשוינען ― געוויינטלעך, ליטעראטן ― און מע האט געלאכט.
</p><p></p><p>
מען איז געקומען אין טעאטער, אין דער אפערא, גאנץ אויבנאן
אין א לאזשע־בענואר, האט זיך דער גאסט אוועקגעזעצט דווקא מיטן
פנים צו דער טיר און אפגעזעסן אזוי אלע פיר אקטן ― און מע האט
געלאכט.
</p><p></p><p>
געווען גוטע יארן ― זיי וועלן זיך שוין נישט אומקערן מער, און
נישט פון דעם וויל איך אייך דערציילן.
</p><p></p><p>
איך וועל אייך דערציילן נאר א פאר עפיזאדלעך פון יענער צייט.
</p><p></p><p>
 ע פ י ז א ד ל  נ ו מ ע ר   א יי נ ס.
</p><p></p><p>
ווי באלד פרישמאן איז געקומען, נאך אפן וואקזאל, האט ער אויסגענומען מיט מיר א תנאי: אינקאגניטא ― די „חכמי קיעוו״ דארפן
נישט וויסן, אז ער איז פרישמאן.
</p><p></p><p>
די „חכמי קיעוו״ ― דאס איז געווען א בינטל יידישע שרייבער,
צווישן זיי גאנץ בארימטע; צווישן זיי אויך גאנץ קלייניטשקע.
</p><p></p><p>
דארט זיינען געווען: משה אהרן שאצקעס, יהל״ל, יצחק יעקב ווייס־בערג, דובזעוויטש, דארעווסקי ― און נאך גאר־גאר קלייניטשקע.
</p><p></p><p>
דער גרעסטער טייל פון זיי פלעגן זיין בא מיר אפטע געסט, און פון
זיי האט זיך עס פרישמאן דווקא געוואלט אויסבאהאלטן.
</p><p></p><p>
וואס־זשע טוט גאט? ― טראגט עס אן איינעם פון זיי צו מיר
אקוראט דעמאלט, ווען פרישמאן זיצט, און עס ווערט א שמועס ― געוויינטלעך, וועגן ליטעראטור, און, געוויינטלעך, וועגן קריטיקער, „אונדזערע קריטיקער״; און אונדזערע קריטיקער ― דאס איז געווען פריש־מאן, און נאך א מאל פרישמאן, און ווידער א מאל פרישמאן.
</p><p></p><p>
איך געדענק שוין נישט אקוראט, צי פרישמאן האט שטארק אנגערירט ערגעץ אין א פעליעטאן אט דעם נפש, צי נישט שטארק, צי גלאט
אין א בריוו אים אנגערירט דעם כבוד, ― נאר וואס דער פארשוין האט
אויסגערעדט אף דעם פרישמאנען! אש האט ער פון אים געמאכט; עפר
ואפר! מיט דער בלאטע גלייך! גאר נישט שייך צו זאגן! פרישמאן האט
זיך נאכגעפרעגט אף פרישמאנען, און יענער האט נישט אויפגעהערט צו
שיטן פעך און שוועבל אף פרישמאנען!
</p><p></p><p>
נאך מער קונץ: מיר דאכט, אז אט דער ייד האט מיט א קורצער
צייט פריער פאר דעם, אדער אין דער זעלביקער צייט טאקע, געהאט
געשריבן צום זעלביקן פרישמאנען „לכבוד־בריוולעך״ מיט אזעלכע טיטלען און מיט אזוינע קאמפלימענטן, אז באם גרעסטן עניו קאן זיך דער
קאפ פארדרייען!... די געלעכטערן, וואס זיינען דעמאלט געווען אין קיעוו
נאכדעם, ווי דער נפש איז אוועק, האט מען באדארפט הערן, מיין איך,
אין ווארשע!
</p><p></p><p>
נאר איך האב מורא, אז נאך אזא שוויץ־באד איז דאס געווען
פרישמאנס לעצטער „אינקאגניטא״...
</p><p></p><p>
 ע פ י ז א ד ל  נ ו מ ע ר  צ וו יי.
</p><p></p><p>
„מחברים״ פלעגן אפט, זייער אפט קומען צו מיר אין שטוב.
</p><p></p><p>
איך רייד פון דעם מין „מחברים״, וואס שרייבן און שרייבן און
קיינער דרוקט זיי נישט.
</p><p></p><p>
איינער אזא מחבר האט זיך מיר אמאל געקלאגט אף צעדערבוימען:
„וואס איז דאס פאר א מין רעדאקטאר, אט דער צעדערבוים? וואס איך
שרייב אים און שרייב, און ער דרוקט נישט! איך שרייב ― און ער
דרוקט נישט!״...
</p><p></p><p>
א ראמאן האט ער געבראכט צו פירן. פון א קליין שטעטל אין
פאלטאווער גובערניע, און וויל צוויי זאכן: ערשטנס, מיר ביידע, איך
און פרישמאן, זאלן אים איבערלייענען פון אנהייב ביזן סוף.
</p><p></p><p>
דאס הייסט, נישט חלילה מיר זאלן לייענען. ניין! לייענען וועט ער,
און מיר׳ן אים הארכן.
</p><p></p><p>
איז איין מאל אוועק. והשנית ― מיר זאלן אים דרוקן. דאס הייסט,
נישט דעם מחבר ― דעם ראמאן זאלן מיר דרוקן.
</p><p></p><p>
ווי אזוי מיר ווילן ― אין א צייטונג, א זשורנאל, א בוך ― ס׳ארט
אים נישט ווו, אבי דרוקן.
</p><p></p><p>
ער וויל זייער, אז זיין ראמאן זאל זיין געדרוקט.
</p><p></p><p>
הכלל, וואס טוט מען דא? דארף מען זיך אוועקזעצן, הייסט עס,
און הארכן, ווי ער וועט לייענען.
</p><p></p><p>
פאררייכערט צו ציגארן, אוועקגעזעצט זיך גאנץ באקוועם אין וויגשטולן, דעם מחבר ― אויבנאן באם טיש מיטן פעקל כתבים ― א
היפש פעקל: דריי גרויסע גראבע געדיכטע „טעטראדן״, ביכער!
</p><p></p><p>
ניין, איך וועל אייך נישט דערציילן וואס דער מחבר האט אונדז
געלייענט.
</p><p></p><p>
דאס איז געווען א ראמאן „אין דריי טיילן״, אפן שניט פון שמ״ר,
באזאלצן מיט הומאר און באפעפערט מיט „סאטיריקא״...
</p><p></p><p>
נאר דער גאנצער אנטיק האט געשטעקט אין דעם, ווי אזוי דער
מחבר האט געלייענט זיין ווערק, ווי אזוי ער האט באטאנט, געקוועטשט,
באטעמט איטלעכס ווארט באזונדער, געמאכט מיט די הענט און מיט
אלע איברים, אנגעקוואלן, געשעפט תענוג, ממש געוואקסן פאר נחת,
אליין געלעקט פון זיך די פינגער, ווי אזוי א מענטש קאן נעמען און
אזעלכעס אנשרייבן מיט א פראסטער פען, מיט שווארצער טינט אף
ווייס פאפיר!...
</p><p></p><p>
באדארף מען אייך נאך דערציילן, וואס פון אונדז ביידן איז געווארן, אז מיר האבן נאך די ערשטע עטלעכע פראזן געגעבן א קוק איינס
אף דאס אנדערע? ברוין און בלוי און אלערליי קאלירן ― נאך א מינוט,
און מיר וואלטן געווען אדער דערשטיקט געווארן אפן ארט, אדער געפלאצט אף שטיק־שטיקלעך.
</p><p></p><p>
א גליק, וואס דער געלעכטער, וועלכן מיר האבן א היפשע צייט געהאלטן פארשטיקט אין זיך, האט זיך דורכגעשלאגן א וועג דורך דער
נאז און איז ארויס לאויר העולם.
</p><p></p><p>
דער ערשטער האט געפלאצט פרישמאן ― און אוי־וויי, ווי איך
האב געציטערט פאר אים, טאמער דערזעט דער מחבר, א קשיא אף א
מעשה, און כאפט א „טעטראד״ פון זיינע „טעטראדן״, און גיט אים
איבערן קאפ און פלעט פרישמאנען דעם מח! א גראשן איז בא מיר נישט
ווערט געווען דעמאלט פרישמאנס לעבן!
</p><p></p><p>
און שטעלט אייך פאר א הצלחה פון א מענטשן! ― דער מחבר
האט אונדז דערזען לאכן, האט ער זיך אליין אויך צעלאכט!
</p><p></p><p>
ער איז געווען זיכער, אז דאס האט אף אונדז געווירקט די זאלץ
פון זיין הומאר און דער פעפער פון זיין „סאטיריקא״.
</p><p></p><p>
פלוצעם כאפט זיך אויף פרישמאן:
</p><p></p><p>
― גענוג!
</p><p></p><p>
מע דארף נישט לייענען מער. ס׳איז אזוי גוט, אז מע פארשפארט
שוין גאר לייענען ווייטער.
</p><p></p><p>
― אלזא, יונגערמאן, וואס ווילט איר?
</p><p></p><p>
― איך וויל, מיין ראמאן זאל זיין געדרוקט, און ווייטער גאר
נישט... און געלט ― איז וויפל איר וועט זאגן...
</p><p></p><p>
דערזען, אז דער יונגערמאן באנוגנט זיך ניט מיט כבוד אליין ―
ער וויל נאך געלט אויך, האט אונדז אנגענומען א חשק, נעמען דעם יונגנמאן צו דער ארבעט.
</p><p></p><p>
תחילת ― דאס איז געווען פרישמאנס איינפאל (אן איינפאל פון
א גאון!) ― באדארף מען וויסן די ווערט פונעם ווערק ― און דאס
לאזט זיך נישט אפשאצן, סיידן מע זאל וויסן די וואג, וויפל עס וועגט.
</p><p></p><p>
און דאס איז נישט שווער צו דערגיין. מע נעמט און מע לייגט דאס
אוועק אף א וואג, דאס הייסט (און דאס איז אויך געווען פרישמאנס
זשעניאלער איינפאל!), מע לייגט אוועק אף איין שאל דאס ווערק און
אף דער אנדערער לייגט מען אוועק געוויכט, וועט מען דעמאלט וויסן
אקוראט.
</p><p></p><p>
און מע האט זיך נישט געפוילט און מען איז געגאנגען אין א קלייט,
ווו ס׳איז דא א וואג, און מע האט אפגעווויגן דאס ווערק: דריי פונט
מיט דריי פערטל ― קיין עין הרע נישט!
</p><p></p><p>
אצינד איז געבליבן נאר איין זאך: דער מקח?
</p><p></p><p>
― מה יקר? ווי טייער זאל מען רעכענען א פונט?
</p><p></p><p>
וויל דער יונגערמאן בשום אופן נישט זאגן וויפל.
</p><p></p><p>
― וויפל אירט זאגן, אזוי וועט זיין גוט.
</p><p></p><p>
איז געבליבן ביי אונדז, אז צוויי הונדערט רובל דער פונט.
</p><p></p><p>
― גענוג?
</p><p></p><p>
דער יונגערמאן, וואס איז שוין בלאו הכי געווען אפן זיבעטן הימל,
האט א זאג געגעבן:
</p><p></p><p>
― עס מעג זיין הונדערט רובל א פונט, איז אויך גענוג.
</p><p></p><p>
האט זיך אבער פרישמאן אוועקגעשטעלט איין מאל פאר אלע מאל:
צוויי הונדערט רובל ― ס׳איז ווערט מער!
</p><p></p><p>
דער מחבר אונדזערער איז שיער נישט צעשמאלצן געווארן פאר
תענוג:
</p><p></p><p>
― שא! מילא! אז איר האט זיך איינגעשפארט צוויי הונדערט,
זאל זיין צוויי הונדערט.
</p><p></p><p>
― וויפל־זשע, הייסט עס, כאפט דאס אויס ארום און ארום?
</p><p></p><p>
און פרישמאן האט אנגעזאטלט די נאז מיטן פענסנע מיט גרויס
מאטערניש (עס האלט זיך נישט אף פרישמאנס נאז קיין פענסנע!), און
אלע דריי האבן גענומען אריינקוקן אין חשבון אריין ― עס טרעפט אן
אקוראט 750 רובל, ווי א גראשן א בייגל!
</p><p></p><p>
דער יונגערמאן האט זיך שוין גענומען גלעטן דאס בערדל און
ווארטן.
</p><p></p><p>
מיר האבן אויך געווארט.
</p><p></p><p>
― נו?...
</p><p></p><p>
― נו־נו?...
</p><p></p><p>
― אדרבה?...
</p><p></p><p>
― אדרבה ואדרבה?...
</p><p></p><p>
און אט דא האט זיך ארויסבאוויזן דער גאנצער טעות: דער יונגערמאן האט געמיינט, אז מיר דארפן אים צאלן צוויי הונדערט פאר א
פונט און מיר האבן געמיינט, אז דער יונגערמאן זאל אונדז צאלן די
צוויי הונדערטער א פונט!
</p><p></p><p>
איז דער יונגערמאן געפאלן אף א המצאה:
</p><p></p><p>
― ווייסט איר גאר וואס? איכל אייך נישט צאלן, אירט מיר נישט
צאלן ― נאט אייך מיין ווערק און דרוקט עס אפעט!
</p><p></p><p>
האבן מיר זיך אבער אוועקגעשטעלט: ניין! דאס וועט נישט גיין!
פון זינט די וועלט שטייט איז א מנהג, אז פאר א ווערק אדער מע צאלט
דעם מחבר, אדער דער מחבר צאלט ― אנדערש גייט עס נישט!
</p><p></p><p>
פונעם געשעפט איז נישט געווארן גאר נישט ניט.
</p><p></p><p>
נארישע, יינגלשע, נאר גוטע, גליקלעכע יארן ― זיי וועלן זיך שוין
נישט אומקערן מער!...
</p><p>
נערווי, 1 מארץ, 1914
</p><p></p><p>
 א.
</p><p></p><p>
יארן־לאנג בין איך געשטאנען אין פארבינדונג מיט ביאליקן און
נישט זוכה געווען פערזענלעך זיך צו באקענען מיטן גרעסטן פון אונדזערע פאעטן, ווייל מיר זיינען געווען ווייט איינס פון דאס אנדערע. ער
האט געוווינט אין אדעס און איך ― אין קיעוו. דערנאך זיינען געקומען
די גלות־יארן פון נאך דער רוסישער קאנסטיטוציע. האט דאס מיך פארווארפן קיין אויסלאנד ― שווייץ ― און פון דארטן, איבערן אטלאנטישן
ים, קיין אמעריקע, און אט אזוי האב איך שוין כמעט אינגאנצן אויפגעגעבן מיין האפענונג צו באגעגענען זיך ווען ס׳נישט איז מיטן ריז
פון די ריזן. וואס טוט גאט? פארן זיך צונויף די ציוניסטן אפן קאנגרעס
אינעם יאר 1907 אין האאג, און די אמעריקאנער ציוניסטן קלייבן מיך
אויס פאר א דעלעגאט, און איך קום צו פארן קיין האאג, אין האלאנד.
</p><p></p><p>
ערב קאנגרעס איז א קאנפערענץ פון העברעיסטן. איך קום אריין,
דער זאל איז פול. דער טשערמאן איז א. ל. לעווינסקי. קלאפט מיטן האמער אין טיש. דער עולם איז אויפגערעגט. און מער פון אלע אנדערע
קאכט זיך עפעס א יונגערמאנטשיק. ווייזט אויס, א „בורזשוק״; בא אונדז
אין דער היים הייסט ער א „קופטשיק״. איך באטראכט דעם יונגנמאנטשיק און באשליס, אז דאס מוז זיין מסתמא אדער א יונגערמאן א
משכיל, וואס איז נאר־וואס אראפ פון קעסט, אדער אן איידעם, וואס זיצט
נאך אף קעסט. און ווייל ער איז א משכיל און זיין שווער איז א ייד א
בעל־הבית, האבן די ציוניסטן פון זיין שטעטל אים אויסגעקליבן פאר א
דעלעגאט, וואס פארט מסתמא אף זיינע אייגענע הוצאות קיין האאג. און
</p>
</body>