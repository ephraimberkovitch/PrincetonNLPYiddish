 
 מעשיות פאר יידישע קינדער: דער זייגער  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ד ע ר  זייגער
    
 א מעשה
    
דער זייגער האט אויסגעשלאגן דרייצן ...
    
מיינט נישט, אז איך שפאס. איך דערצייל אייך גאנץ ערנסט
א מעשה, וואס האט זיך פארלאפן אין כתרילעווקע, בא אונדז אין שטוב
טאקע, און וואס איך אליין בין דערביי געוועזן.
    
מיר האבן געהאט א זייגער, א וואנט־זייגער, אן אלטן ירושה־זיי־גער פון דעם זיידן נאך, וואס דער זיידע האט אים געהאט פונעם עלטער־זיידן, עטלעכע דורות כסדר, נאך פון פאר כמעלניצקיס צייטן. אן עבירה,
כלעבן, וואס א זייגער איז ניט קיין לעבעדיקע זאך, א שטומע צונג און
קאן נישט ריידן: ער וואלט דאס געהאט צו דערציילן און צו דערציילן!....
אין שטאט האט אונדזער זייגער געהאט א שם פארן ערשטן זייגער, „רב
נחומס זייגער״. מענטשן פלעגן קומען אנשטעלן אף אים זייערע זייגערס,
ווארעם זיין גאנג איז געווען דער אמתער, ריכטיקער גאנג. איר קאנט
פארשטיין, אז אפילו ר ב  ל יי ב י ש  ח ק ר ן ,  א ייד א פילוסוף,
וואס איז געווען קלאר אין „שקיעת־החמה״ פון דער זון אליין און איז
געווען קלאר אין דעם לוח אף אויסווייניק, ― האט ער אליין געזאגט
(איך האב דאס געהערט פון זיין מויל), אז אונדזער זייגער איז ...
אפילו קעגן זיין זייגערל א גרויסע שמאטע, נישט ווערט קיין שמעק־טאבעקע, נאר וועדליק ס׳איז פאראן זייגערס, איז אונדזער זייגער א
זייגער... און אז רב לייביש חקרן אליין האט געזאגט, האט מען געמעגט שטעלן אף זיינע רייד, ווארעם רב לייביש האט זיך ניט געפוילט
אלע מיטוואך פארנאכט, בין מינחה למעריב, ארויפקלעטערן פון אויבן
אף דער ווייבערשער שול, אדער אפן שפיץ־בארג, וואס נעבן אלטן בית־המדרש, און גוט נאכקוקן, כאפן די מינוט, ווען די זון זעצט זיך. אין
איין האנט האט ער געהאלטן זיין זייגערל, אין דער אנדערער האנט ―
דעם לוח, און בשעת די זון האט זיך אראפגעלאזט אף יענער זייט כתרילעווקע, האט רב לייביש געמאכט צו זיך אליין: „געכאפט!״ אפטלעך
פלעגט ער קומען צו אונדז אויסגלייכן זיך מיט די זייגערס. אריינגעקומען צו אונדז אן א גוטן אוונט, האט ער נאר א קוק געטאן אף אונדזער
וואנטזייגער, אף זיין זייגערל און אפן לוח, נאכדעם ווידעראמאל אף
אונדזער וואנטזייגער, אף זיין זייגערל און אפן לוח, עטלעכע מאל ―
און נישטא מיך.
    
נאר איין מאל האט זיך געטראפן, אז רב לייביש איז אריינגעקומען צי אונדז אויסגלייכן די זייגערס מיטן לוח, האט ער געמאכט א
גוואלד:
    
― נ־חום! גיכער! ווו ביסטו?
    
דער טאטע, נישט טויט נישט לעבעדיק, קומט צו לויפן.
    
― הא, וואס איז געשען, רב לייביש?
    
― רוצח, דו פרעגסט נאך? ― מאכט צו אים רב לייביש און
טראגט אים אונטער זיין זייגערל גלייך אונטער דער נאז און טוט אים
א ווייז אף אונדזער וואנטזייגער און שרייט אויס מיט אזא קול, ווי א
מענטש, וואס מע האט אים אנגעטראטן סאמע אפן קראנקן פינגער:
    
― נ־חום! וואס שווייגסטו? סטייטש, ער לויפט דאך אף אנדערהאלבן מינוט, אף אנ־דערהאלבן מינוט! ווארף אים ארויס!!! (דאס
לעצטע ווארט קוועטשט ער שטארק. ווי פונעם שמע־ישראל דעם „אחד״).
    
דעם טאטן פארדריסט די מעשה. וואס הייסט, מע הייסט אים
ארויסווארפן דעם זייגער?!
    
― פונוואנען ― זאגט ער ― איז געדרונגען, רב לייביש, אז מיין
זייגער  ל ו י פ ט אף אנדערהאלבן מינוט? טאמער וואלטן מיר געלערנט דעם אייגענעם פשט פארקערט, אז אייער זייגער גייט א יי נ ג ע ־
ה א ל ט ן  אף אנדערהאלבן מינוט? א קשיה אף א מעשה?
    
רב לייביש טוט א קוק אפן טאטן מיט אזעלכע אויגן, ווי אף א
מענטשן, וואס האט נאר־וואס געזאגט, אז עס קאן געמאלט זיין דריי
טאג ראש־חדש, אדער ס׳איז מעגלעך, אז שבעה־עשר־בתמוז זאל פאלן
אום ערב פסח, אדער כדומה אזעלכע משונה־ווילדע געדאנקען, וואס אז
מע זאל וועלן זיך צולאזן צום הארצן, קאן מען דעם שלאק באקומען!..
רב לייביש ענטפערט נישט דאס אנדערע ווארט. ער טוט א טיפן זיפץ,
דרייט זיך אויס אן א זיי־געזונט, טוט א זעץ מיט דער טיר און ―
נישטא מיך! נאר עס מאכט נישט אויס; רב לייבישן קען די גאנצע
שטאט, אז ער איז אזא ייד, וואס אים געפעלט נישט קיין זאך אף דער
וועלט. אפן בעסטן חזן וועט ער אייך זאגן, אז ער איז א קאטשאן, א
שייט־האלץ, אפן קליגסטן מענטשן ― אז ער איז א בהמה בצורת פערד,
אפן שענסטן שידוך, אז ס׳איז קרום, ווי א קאטשערע, און אפן גלייכסטן
משל, אז עס קלעפט זיך, ווי אן ארבעס צום וואנט. אט אזא ייד איז
זיך געווען רב לייביש חקרן. נאר איך קער מיך אום צוריק צו אונדזער
זייגער. דאס איז שוין געווען, זאג איך אייך, איינמאל א זייגער! זיין
קלינגען האט מען געהערט אין דער דריטער שטוב: באם!... באם! ...
באם! ... אף זיין קלינגען האט כמעט א האלבע שטאט געלעבט: אפגעריכט חצות, אויפגעשטאנען צו סליחות, פרייטיק צו דער חלה, ערב
שבת געבענטשט ליכט, שבת־צו־נאכטס אנגעצונדן פייער, געזאלצן פלייש
וכדומה נאך אזעלכע זאכן, וואס זיינען שייך צו יידישקייט. הכלל, אונדזער זייגער איז געווען א שטאט־זייגער. ער האט נעבעך געדינט זייער,
זייער געטריי, ער האט זיך קיינמאל נישט געפרוווט שטעלן אפילו אף
א מעת־לעת. ער האט אף זיין לעבן נישט פארזוכט דעם טעם, וואס
הייסט א זייגערמאכער. דער טאטע איז אליין געווען איבער אים דער
מייסטער. (ער האט געהאט א „ידיעה אינעם שכל הזייגערמאכעריי״).
אלע ערב פסח האט ער אים פאוואלינקע אראפגענומען פון דער וואנט,
דורכגערייניקט די געדערעם מיט א פלעדערוויש, ארויסגענומען פון
אינעווייניק א פאק שפינוועבס מיט געממיתטע פליגן, וואס שפינען
האבן אהינצו פארנארט, פארפלאנטערט און אפגעריסן די קעפלעך, מיט
טויטע טאראקאנעס און נעסטלעך, וואס האבן אליין פארבלאנדזשעט
אהין און געהאט דארטן א מיתה משונה... אויסגערייניקט און אויסגעפוצט, האט ער אים אויפגעהאנגען צוריק אף דער וואנט, און ער האט
געשיינט. דאס הייסט, זיי האבן ביידע געשיינט: דער זייגער האט געשיינט דורך דעם, וואס מע האט אים אויסגעצוואגן און אויסגעפוצט,
און דער טאטע האט געשיינט, וואס דער זייגער שיינט.
    
ויהי היום, האט זיך געטראפן א מעשה. דאס איז געווען איינמאל
אין א שיינעם נישט קיין כמארנעם טאג, מיר זיינען אלע געזעסן באם
טיש און געגעסן אנבייסן. איטלעכס מאל ווען דער זייגער האט געשלאגן, האב איך ליב געהאט צו ציילן און דווקא אף א קול:
    
― איינס... צוויי... דריי... זיבן... עלף... צוועלף... דרייצן...
אוי, דרייצן!!
    
― דרייצן? ― רופט זיך אן דער טאטע און צעלאכט זיך. ―
ביסט א שיינער בעל־חשבון, קיין עין הרע ניט! האסט אמאל געהערט
זייגער דרייצן?
    
― דרייצן, ― זאג איך ― ווי איך בין א ייד, אז דרייצן!
    
― דרייצן פעטש וועסטו פון מיר כאפן! ― מאכט דער טאטע צו
מיר מיט כעס. ― זאלסט דאס אנדערע מאל נישט איבערחזרן אזא נארישקייט. גוי, א זייגער ק א ן נישט שלאגן קיין דרייצן!
    
― ווייסט וואס איך וועל דיר דערציילן, נחום? ― מישט זיך
אריין די מאמע אינמיטן. ― איך האב מורא, אז דאס קינד איז גערעכט. מיר דאכט, אז איך האב אויך איבערגעציילט דרייצן!
    
― שוין, אט האסטו דיר די אנדערע טעג יום־טוב! ― מאכט דער
טאטע, און עס ווייזט אויס, אז ער אליין פאלט אויך אריין אין א שטיקל
ספק. נאכן עסן גייט ער צו צום זייגער, שטעלט זיך אף א בענקל, טוט א
פארקע אינעווייניק עפעס א רעדל און דער זייגער הייבט אן צו קלינגען.
מיר אלע זאלבעדריט ציילן, שאקלען־צו בשעת מעשה מיטן קאפ נאך
יעדן קלונג: „איינס... צוויי... דריי... זיבן... ניין... צוועלף... דרייצן״...
    
― דרייצן?! ― זאגט דער טאטע און קוקט אף אונדז ביידן מיט
אזעלכע אויגן, ווי בא א מענטשן, וואס זאל דערהערן פלוצים, אז די
וואנט האט באקומען לשון און רעדט ווערטער. ער טוט נאכאמאל
א פארקע דאס רעדל, און דער זייגער קלינגט ווידעראמאל דרייצן! דער
טאטע קריכט אראפ פונעם בענקל מיט א זיפץ, בלאס ווי די וואנט, און
בלייבט שטיין אין מיטן שטוב, קוקט אף דער סטעליע. קייט די בארד
און רעדט צו זיך אליין:
    
― געשלאגן דרייצן... וואס הייסט דאס?... וואס זאל דאס
באדייטן?... ער זאל זיין קאליע, וואלט ער זיך געשטעלט... אלא
וואס דען? מוז איר לערנען דעם פשט און זאגן: א שפריזינקעלע?...
    
― דארפסטו חקירהן „א שפריזינקעלע?״ ― זאגט אים די מאמע. ― אמער, נעמט מען אראפ דעם זייגער און מע מאכט אים צורעכט, ביסט דאך עפעס א מייסטער!
    
― שא, אפשר ביסטו אויך גערעכט ― ענטפערט איר דער טאטע
און נעמט אראפ דעם זייגער און פארעט זיך מיט אים. ער שוויצט, הא־רעוועט־אפ א גאנצן טאג און הענגט אים אויף צוריק אף זיין ארט ―
דאנקען גאט, דער זייגער גייט ווו עס געהער צו זיין. און אז עס קומט
ארום האלבע נאכט, שטייען מיר שוין אלע ארום אים און ציילן אפ
צוועלף. דער טאטע קוועלט.
    
― הא? קלינגט שוין ניט קיין דרייצן? אז איך זאג א „שפרינזינקעלע״ ― ווייס איך וואס איך זאג!
    
― איך זאג שוין לאנג, אז דו ביסט א בריה. ― מאכט צו אים
די מאמע. ― איך פארשטיי נאר ניט איין זאך: למאי כריפעט ער? ער
פלעגט דאכט מיר, קיינמאל נישט כריפען, ווי ער כריפעט.
    
― עס ווייזט זיך דיר אויס! ― זאגט דער טאטע און הערט זיך
צו, ווי דער זייגער כריפעט בשעת עס קומט צום קלונגען. ווי אן אלטער מאן, איידער ער באדארף זיך אויסהוסטן, מאכט דער „כיל־כיל־כיל־טרררר״... און ערשט נאכדעם: „באם! ... באם!... באם! ... און אפילו דער „באם״ אליין איז שוין אויך גאר נישט דער „באם״, וואס
פריער; דער פריערדיקער „באם״ איז געווען א פריילעכער „באם״, א
לעבעדיקער, און איצט האט זיך אריינגעגנבעט אין אים עפעס א מין
אומעטיקייט, א טרויעריקייט, ווי אין דער שטימע פון אן אלטן, אויסגעדינטן חזן יום־כפור צו נעילה... וואס ווייטער ווערט דאס כריפען
גרעסער און דאס קלינגען שטילער און אומעטיקער, און דער טאטע
ווערט מרהשחורהדיקער; מע זעט, אז עס קרענקט אים, ער האט דערפון
שטילע יסורים, עס עקט זיך אים דאס חיות, און ער קאן דערצו גארניט
העלפן. עס דאכט זיך, אז אט־אט וועט זיך דער זייגער גאר אינגאנצן
אנידערשטעלן. דער אומרו הייבט־אן צו מאכן עפעס מיאוסע תנועות,
שיטערע גענג. ער הוידעט זיך אין א זייט. פארטשעפעט זיך אלעמאל,
ווי אן אלטער מאן, וואס סע שלעפט זיך אים נאך א פוס. מע זעט, אז
דער זייגער פארקאטשעט זיך אנידערשטעלן אף תמיד, אף אייביק! א
גליק, וואס דער טאטע קוקט זיך ארום באצייטנס און פארשטייט, אז
דער זייגער איז דא נעבעך גאט די נשמה שולדיק; שולדיק איז די וואג
― ווינציק וואג! און ער טשעפעט־צו צו דער וואג דאס אייבערשטע
פונעם שטויסל (א משא פון א פאר פונט). דער זייגער גייט אוועק ווי
א מזמור, און דער טאטע ווערט פריילעך, א נייער מענטש!
    
נישט לאנג געדויערט דאס אבער: דער זייגער הייבט ווידער אן
אונטערפוילן זיך, דער אומרו הייבט ווידער אן צו מאכן משוגענע
העוויות: א הוידע אין איין זייט פאוואלע, אין דער אנדערער זייט גיך,
מיט א קרעל ― „קכי״. עס קרעלט בא דער נשמה, עס שלאגט צום
הארצן! א גאטס רחמנות צו זען, ווי דער זייגער גוססט. און דער טאטע,
אף אים קוקנדיק, צאנקט, גייט־אויס פאר יסורים, ווערט אויס מענטש.
    
ווי א גוטער דאקטער א מומחה. וואס איז מפקיר פונעם חולה
וועגן, ווענדט־אן אלע כוחות, טראכט־צו ווו ס׳איז פאראן א מיטל אף
דער וועלט, כדי צו ראטעווען דעם קראנקן, נישט לאזן אים שטארבן,
אזוי האט זיך דער טאטע גענומען ראטעווען דעם אלטן זייגער מיט
אלע מעגלעכקייטן.
    
― ווינציק וואג, ווינציק חיות! ― זאגט דער טאטע און הענגט־אן אף דער וואג אלע מאל נאך און נאך משא: פריער אן אייזערנע
סקאוורעדע, נאכדעם א קופערנע קווארט, שפעטער א פרעסל אן אייזערנס, א זעקעלע זאמד, א פאר ציגל, ― דער זייגער ציט דערפון
אלע מאל פריש חיות און גייט, מיט צרות טאקע, מיט אנגסטן, נאר
ער גייט. ביז עס האט זיך געטראפן איינמאל באנאכט א גרויסער
אומגליק.
    
דאס איז געווען אום ווינטער, פרייטיק־צו־נאכטס. מיר האבן אפגעגעסן די שבתדיקע וועטשערע. די געשמאקע געפעפערטע פיש מיט
כריין, די הייסע יויך מיט לאקשן, דעם פלוימענצימעס, און אפגעבענטשט, ווי עס געהער צו זיין. די שבתדיקע בענטשליכט האבן נאך געצאנקט. די דינסט האט דערלאנגט פונעם אויוון פרישע, ווארעמע, גוט
אויסגעטריקנטע סעמעטשקעס און עס קומט אריין די מומע יענטע, א
שווארץ־חנעוודיק ווייבל אן ציין, וואס דער מאן האט זי אוועקגעווארפן
און אוועקגעלאזט זיך קיין אמעריקע שוין עטלעכע יאר.
    
― גוט שבת! ― זאגט די מומע יענטע. ― איך האב געוווסט, אז
ס׳איז בא אייך דא פרישע סעמעטשקעס; דער חסרון, וואס ס׳איז נישטא
מיט וואס צו קנאקן, נישט מער זאל מיין שלים־מזל לעבן, וויפל איך
האב ציין אין מויל ... ווי געפעלט דיר, מלכה, די היינטיקע פיש, וואס
ס׳האט זיך אפגעטאן בא זיי? איך פרעג אים, מנשה דעם פיליער, וואס
אזא יקרות אף אייך? שפרינגט אונטער שרה־פערל די נגידית: „גיט
מיר גיכער, גיט מיר, וועגט מיר אפ אט דאס העכטל!״ „וואס אזא
היץ אף אייך, זאג איך, גאט איז מיט אייך, דער טייך ברענט ניט, און
מנשה וועט צוריק די פיש נישט פירן; בא די נגידים, זאג איך, איז,
אפנים, געלט וואלוול און שכל טייער?״ ... גייט זי דאך מסתמא און
עפנט אף מיר א מויל: „קבצנים, זאגט זי, האבן דא נישט וואס צו
טאן... אן ארעמאן, זאגט זי, טאר זיך נישט גלוסטן״... וואס
זאגסטו אף אזא הולטייקע? לאנג איז זי געשטאנען מיידלווייז מיט איר
מאמע אין מארק באם טישל און פארקויפט סטענגעלעך?... פונקט
אזוי ווי פעסל־פייסע־אברהמס נעמט זיך איבער מיט איר טאכטער,
וואס זי האט חתונה געהאט פאר א גביר פון סטריטש. זי גענומען ווי
זי שטייט און גייט... יידישע גליקן ― מע זאגט, זי ווערט פארשווארצט. קיין עין הרע, אף אירע יאר און טעג, קאן נישט הויזן מיט
די קינדער... וואס־זשע, ס׳איז גוט צו זיין א שטיפמאמע? מע זאל
גאר באהיט ווערן! אט נעמט חווהלען ― דאכט זיך, וואס האט מען צו
איר? זאלט איר זען, וואס זי האט פון שטיפקינדער! טאג ווי נאכט רעדט
מען קולות, מע שטעלט זיך פייגן, פיטש־פאטש, דריי שלייערס א
גראשן...
    
די ליכט הייבן אן אויסגיין. דער שאטן אף די ווענט קלעטערט,
דראפעט זיך העכער און העכער. די סעמעטשקעס טרישטשען, דער
עולם שמועסט, דערציילט מעשיות. גלאט אזוי אין דער וועלט אריין,
איינע צו דער אנדערער געהער זיך ניט אן. נאר מער פון אלע רעדט
די מומע יענטע.
    
― שא! ― רופט זיך אן די מומע יענטע. ― למאי אט האט זיך
ניט לאנג געטראפן נאך א שענערע מעשה? ניט ווייט פון יאמפעלע,
א ווערסט דריי, זיינען גזלנים באפאלן א יידישע קרעטשמע, אויסגעקוילעט א גאנצע שטוב מיט מענטשן, א פיצעלע קינד אין וויגעלע אויך
געקוילעט, איבערגעלאזט נאר איין דינסטמיידל, וואס איז געשלאפן אין
קיך אפן אויוון; זי האט דערהערט, מע שרייט, איז זי אראפגעשפרונגען,
דאס דינסטמיידל, פונעם אויוון, זי טוט א קוק דורך דער שפארונע
פון דער טיר, זעט זי, דאס דינסטמיידל, עס ליגט אף דער ערד דער
בעל־הבית מיט דער בעל־הביתטע געקוילעטע, און בלוט א גאנצער טייך.
איז זי זיך מיישב, דאס דינסטמיידל, און שפרינגט ארויס דורך א
פענצטער, און לויפט אוועק גלייך אין שטאט אריין מיט א גוואלד:
„יידישע קינדער, ראטעוועט, גוואלד, גוואלד, גוואלד!!!׳׳...
    
פלוצים, אזוי ווי די מומע יענטע גוואלדעוועט דא, הערן מיר:
טררראך ― טאררארראך ― באם ― דזין ― דזין ― באם!... פארטיפט אין דער מעשה, האבן מיר נאך געמיינט, אז גזלנים זיינען אנגעפאלן אף אונדזער שטוב און האבן אויסגעשאסן פון צען הארמאטן,
אדער ס׳איז איינגעפאלן דער דאך, אדער ס׳איז ערד־ציטערניש, אדער
אזוי עפעס אן אומגליק איז געשען. מיר האבן זיך נישט געקאנט רירן
פון די ערטער. א מינוט האבן מיר געקוקט איינס אף דאס אנדערע אן
ווערטער, און אלע מיטאמאל האבן מיר אנגעהויבן צו שרייען: גוואלד!
גוואלד! גוואלד! ― פון גרויס אימפעט כאפט מיך די מאמע ארום.
קוועטשט מיך צו צום הארצן און שרייט:
    
― מיין קינד, מיר זאל זיין פאר דיר, וויי איז מיר!
    
― הא? וואס? וואס איז אים? וואס איז געשען? ― שרייט דער
טאטע.
    
― גארניט, גארנישט! שא! שא! ― שרייט די מומע יענטע און
מאכט מיט די הענט, און דאס דינסטמיידל לויפט אריין פון קיך א
טויטע.
    
― ווער שרייט דא? וואס איז? עס ברענט? ווו ברענט? ווו?
    
― ווער ברענט? וואס ברענט? ברענען זאלסטו אפן פייער, דו
מויד איינע, פארברענט און פארשרפעט זאלסטו ווערן! ― שרייט די
מומע יענטע אפן דינסטמיידל. ― אט איז זי אויך דא, טאמער איז
קארג! נא דיר גאר סע ברענט! אין דער ערד אריין, צו אלדי שווארצע
יאר! האסטו געהערט אן אנטיק! וואס שרייט איר. וועלכע גוטע
יאר? וואס גוואלדעוועט איר? טפו אף מיינע שונאימס קעפ! מע האט
זיך דאס אביסל איבערגעשראקן, טאמער ווייסט איר וואס? פאר א
קלאפ! ניטא ווער ס׳זאל לאכן! גאט איז מיט אייך, דאס איז דער זייגער,
דער זייגער אראפגעפאלן, היינט ווייסט איר שוין? מע האט אנגעהאנגען אפן זייגער כל מאמינים שהוא, דריי פוד משא, איז ער אראפגעפאלן. וואס איז דאס חידוש? להבדיל, א מענטש וואלט אויך ניט בעסער געווען! האסטו געהערט אביסל!...
    
ערשט דעמאלט קומען מיר צו זיך. אויפגעשטאנען איינציקווייז
פונעם טיש, גייען מיר צו צום זייגער און באטראכטן אים, ווי ער ליגט
נעבעך מיטן פנים אראפ, א דערהרגעטער, א צעבראכענער, א צעשאטענער, א סקאליטשעטער אף אייביק!
    
― אויס זייגער! ― מאכט דער טאטע, טויט ווי די וואנט, אראפגעלאזט דעם קאפ, ווי בשעת מע גייט־צו צו א מת, צו א בר־מינן. ער
ברעכט די הענט, און טרערן שטייען אים אין די אויגן. איך קוק אפן
טאטן, עס גלוסט זיך מיר וויינען.
    
― שא, זע נאר, וואס דארף מען זיך אזוי אפעסן דאס הארץ? ―
זאגט די מאמע. ― מסתמא אזוי באשערט, אנגעצייכנט מן השמים, אז
היינט אין דער דאזיקער מינוט, באדארף זיין דער סוף זיינער, ווי
להבדיל א מענטש, גאט זאל ניט שטראפן פאר די רייד! א כפרה, ניט
אום שבת דערמאנענדיק, פאר מיר, פאר דיר, פאר אונדזערע קינדער,
פאר אלע אונדזערע ליבע און געטרייע, און פאר כל ישראל, אמן סלה...
    
――――――
    
א גאנצע נאכט נאכדעם האבן זיך מיר געפלאנטערט זייגערס. עס
האט זיך מיר פארגעשטעלט: אונדזער אלטער זייגער ליגט אף דער
ערד, אנגעטאן אין ווייסע תכריכים. עס האט זיך מיר פארגעשטעלט,
אז דער זייגער לעבט, נאר אפן ארט פונעם אומרו ווארפט זיך הין און
צוריק א לאנגע צונג, א צונג פון א מענטשן, און דער זייגער קלינגט
ניט, נאר ער קרעכצט. און איטלעכער קרעכץ נעמט בא מיר צו א שטיק
געזונט... און אפן ציפערבלאט, דארט ווו איך בין געוווינט צו זען
תמיד דעם 12, דערזע איר מיטאמאל א ציפער 13, טאקע דרייצן ―
איר מעגט מיר גלייבן אף נאמנות! ...
    
 געשריבן אין יאר 1900
    
 ראבטשיק
    
 (א יידישער הונט)
  
א.
    
ראבטשיק איז געווען א הונט א ווייסער מיט פלעקן, נישט קיין
גרויסער, א מיטלמעסיקער, א שטילער, נישט קיין אנכאפער. ער האט
פיינט געהאט, ווי אנדערע, אנפאלן אף יענעם פון הינטן, אפרייסן א
פאלע אדער א ביס טאן אין דער ליטקע. ער איז געווען צופרידן אבי
יענער זאל אים ניט טשעפען. אדרבה, אים האט דאקוטשעט יעדער,
ווער עס האט געהאט גאט אין הארצן. געבן ראבטשיקן א זעץ מיט א
שטעקן פון הינטן, אדער דערלאנגען אים מיטן אפצאס אין זייט אריין.
אדער ווארפן אים א שטיינדל אין קאפ אריין, אדער אויסגיסן אף אים
א פאמעניצע ― דאס איז געווען בא יעדן א שפילכל כמעט א מצווה.
    
און ראבטשיק, אז ער האט באקומען א קלאפ, האט ער זיך ניט
אנידערגעשטעלט, ווי אנדערע הינט, אויסטענהן זיך, אויסהאווקען זיך,
באווייזן די ציין; ניין, ראבטשיק פלעגט זיך בא איטלעכן קלאפ איינבייגן כמעט ביז דער ערד מיט א קוויטש: אי ― אי! און אנטלויפן מיט
אן אראפגעלאזטן וויידל, זיך באהאלטן אין א ווינקעלע, פארטיפן זיך
אין געדאנקען און כאפן פליגן.
  
ב.
    
ווער איז געווען ראבטשיק? פונוואנען האט ער זיך גענומען? דאס
איז שווער צו וויסן. עס קאן זיין, אז ער איז פארבליבן אין הויף נאך
פונעם אלטן פריץ. מעגלעך, אז ער איז פארבלאנדזשעט געווארן, פאר־
 
 