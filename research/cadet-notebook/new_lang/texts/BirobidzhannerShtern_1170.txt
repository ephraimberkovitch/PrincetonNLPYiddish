
 ״סלונט ״ (״סאלאנעט ״) איז דער פאפולערסטער ליטערארישער וועב־זשורנאל אין ישראל . לויט א טראדיציע ערב ראש־השנה פארעפנטלעכן זיינע ליטעראטור־קריטיקער קורצע רשימות פון די בעסטע נייע העברעישע ביכער , וואס זיי רעקאמענדירן אויפן נייעם יאר . אויך דאס מאל האט זיך באוויזן אזא רשימה . 
 צווישן די בעסטע העברעישע לידער־זאמלונגען, וועלכע זיינען דערשינען אינעם פארגאנגענעם יאר תש״ף, האט דער קריטיקער פון ״סלונט״ רן יגיל אנגערופן פינף. פיר פון זיי זיינען ביכער פון די היינטצייטיקע ישראלדיקע דיכטער: אסתר עטינגער, רות ארטמאן, מאיע בעזשעראנא און גלעד מאירי. אבער דאס פינפטע איז א לידער־זאמלונג פון שמעון־שמואל פרוג (1860 – 1916)&nbsp; אונטערן טיטל ״אגדת הכוס״ (״די לעגענדע וועגן בעכער״). 
 שמעון־שמואל פרוג האט קיינמאל ניט באזוכט ארץ־ישראל, נאר ער איז געווען דער זינגער פונעם יידישן נאציאנאלן ווידערגעבורט און פונעם פריען ציוניזם, און ער האט שטארק משפיע געווען אויף שפעטערדיקע דורות יידישע און העברעישע דיכטער, קודם־כל – אויף די קלאסיקער פון דער היינטצייטיקער העברעישער דיכטונג חיים־נחמן ביאליק און שאול טשערניכאווסקי. דער באנד ווערט דערעפנט מיט א גרויסן אריינפיר־ארטיקל פונעם ליטעראטור־פארשער דאקטאר וועלוול טשערנין ״ואלה תּולדות פרוג״ (״און דאס איז די געשיכטע פון פרוג״). 
 מע דארף אונטערשטרייכן, אז פרוגס עיקרדישע שאפונגס־שפראכן זיינען געווען רוסיש און יידיש. בלויז געציילטע לידער האט ער פארפאסט אינעם סוף פון זיין לעבן אויף העברעיש. פאר די היינטצייטיקע ישראלדיקע לייענער זיינען זיינע ווערק צוטריטלעך אדאנק איבערזעצונגען. דאס רובֿ איינגעשלאסענע אין דער זאמלונג ״אגדת הכוס״ לידער זיינען איבערגעזעצט געווארן אין די 30ער יארן דורך אבֿרהם לעווענסאן אנטשפרעכיק דעם ״ספרדישן״ אויסשפראך, וועלכער איז אין אלגעמיינעם געברויכט אין ישראל היינט־צו־טאג. באזונדערע לידער אבער זיינען געבראכט אין אלטע אשכנזישע איבערזעצונגען פון יעקב קאפלאן, וועלכע זיינען געמאכט געווארן אינעם סוף 91טן יארהונדערט, נאך ביי פרוגס לעבן. 
 
 וו. אראנאוו 
 