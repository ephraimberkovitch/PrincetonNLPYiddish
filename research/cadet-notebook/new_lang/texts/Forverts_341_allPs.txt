 שווער צו גלייבן, אבער די וואך איז דער גרויסער אמעריקאנער מחבר פון זינגלידער און נאבל־לאוורעאט פאר ליטעראטור, באב דילאן (פון דער היים: ראבערט צימערמאן), געווארן א בן־שמונים. דיסקוסיעס וועגן דילאנס ראלע אין דער אמעריקאנער קולטור בכלל אדער ווי יידישלעך עס זענען זיינע לידער וועל איך איבערלאזן פאר אנדערע. 
 גיכער וויל איך דא דערמאנען אז צו מאל קען מען נאך מער הנאה האבן פון אן איבערגעזעצטן ליד ווי פונעם אריגינאל. דניאל קאהנס יידישער נוסח פון „איך וועל זיין באפרייט״, וואס ער האט ארויסגעלאזט פאראיארן, ווי אן אפרוף אויף דער קאראנא־ווירוס־פאנדעמיע, איז א משל דערפון. 
 דרך־אגב, אזוי ווייט ווי איך ווייס, איז דילאן, להיפוך צו לענארד כהן , קיינמאל ניט אויפגעטראטן מיט א יידיש ליד. מע קען אבער יא זען, ווי ער שפילט אויף א פלייטל, בעת זיין איידעם, דער ראקזינגער, פיטער הימלמאן, פירט אויס א יידיש ליד וואס ער האט זיך געלערנט פון דער באבען. דאס ליד אליין דערקען איך ניט. טאמער ווייסט איר ווי עס הייסט אדער ווו מע קען געפינען נאך א רעקארדירונג דערפון, שרייבט מיר אויפן אדרעס kutzik@forward\. com. 
 דער אויפטריט איז פארגעקומען בשעת א טעלעוויזיע־פראגראם אין 1989 מיטן ציל צו שאפן געלט פאר חב״ד. צוזאמען מיט זיי שפילט דער אקטיאר, הערי דין סטענטאן. דאס ליד הייבט זיך אן ביי 1:10. 
