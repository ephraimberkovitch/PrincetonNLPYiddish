

אין דער צייט פון קאראנא־ווירוס (9) 



 by באריס סאנדלער 
May 2, 2021May 3, 2021 Filed under:
ליטעראטור
מוזיק
עסייען 

יעווגעני קיסין 
אפריל 13
היינט איז דער דריטער יארטאג פון אונדזער יידישער חתונה. קארינאטשקע און איך זיינען אריינגעקומען צו די מייניקע, און מיר האבן אויסגעטרונקען שאמפאניער מיט דער מאמען.
קארינע און יעווגעני אונטער דער חופה
דא, אין אונדזער שטילער טשעכיע, איז דאס לעבן ווי פארגליווערט געווארן. קיינער ווייסט ניט, ווי לאנג די גאנצע סדרה מיטן קאראנא–ווירוס וועט דויערן… כאטש איך שפאציר עטלעכע שעהען יעדן טאג, ווערט מיין שלאף נאך אלץ ניט בעסער. אזא צייט, ווי די איצטיקע, וועקט געדאנקען ניט בלויז וועגן דעם היינט, נאר אויך וועגן דער צוקונפט און דער פארגאנגענהייט. אצינד פיל איך, אז איך בין שוין ניט יונג און די כוחות מיינע זיינען ניט יענע, ווי מיט 10–20 יאר צוריק, דעריבער דארף איך ניט מאכן צו אמביציעזע פלענער, נאר אויסקלייבן בלויז דאס סאמע וויכטיקע. כ׳דערמאן זיך אין מיין אמאל, אין מיינע „סקעלעטן אינעם שראנק‟: אין דעם, וואס איז מיר א בזיון און וועגן וואס איך וועל קיינעם ניט דערציילן. „מיט עקל לייען איך דאס לעבן מיינס‟…
כ׳האב זיך דערמאנט אין עפעס: דאס איז געווען די סאמע גרעסטע נארישקייט, וואס איך בין באגאנגען אין מיין יוגנט. וועגן דעם ווייסט בלויז איין מענטש, זייער א באקאנטער און א ווירדיקער (כ׳האף אזוי, אז ער האט קיינעם ניט דערציילט!). ס׳איז מיר א גרויסע שאנד זיך צו דערמאנען אין דעם — נאר, ווי מע זאגט אויף רוסיש, „פונעם ליד קאן מען קיין ווארט ניט ארויסווארפן‟. אויב די דאזיקע פארצייכענונגען מיינע וועלן א מאל איבערגעזעצט ווערן אויף ענגליש אדער אויף רוסיש און אט דער מענטש וועט זיי דורכלייענען, וועט ער, געוויס, פארשטיין, וועגן וואס סע גייט דא די רייד, און איך האף זייער, אז ער וועט מיר פארגעבן מיין דעמאלטיק טיפשות. 
כ׳האב א קוק געטאן, צי ס׳איז דא עפעס אין דער אינטערנעץ וועגן וולאדימיר גלאטאוון, וואס איז געווען א באקאנטער זשורנאליסט אינעם סאוועטן–פארבאנד אין דער צייט פון גארבאטשאווס „פערעסטרויקע‟, — און דערזען, אז שוין לאנג האט ער געהאט אנגעשריבן א בוך זכרונות, וואס הייסט „אגאניאק–nostalgia‟. אנגעהויבן לייענען — און ניט געקאנט זיך אפרייסן… ס׳איז דאך א נאסטאלגיע אויך פאר מיר, נאך יענע יארן פון מיין יוגנט, ווען מיר אלע האבן מיט אנציקונג געלייענט דעם ווונדערלעכן זשורנאל „אגאניאק‟ [„פייערל‟ — רעד.] און געהאט אזעלכע האפענונגען („די סעודה פון ראמאנטישע האפענונגען‟, ווי גלאטאוו רופט עס אן)! — פון וועלכע ס׳האט זיך שפעטער ארויס אזא אנטוישונג… אין אט דעם בוך דערמאנט דער אויטאר, א חוץ דעם אלעם, וועגן דעם ראסיזם פון אונדזערע רוסיש–יידישע אימיגראנטן אין אמעריקע און וועגן דעם, וואס איז גורם געווארן פאר אים. ס׳איז קלאר פונעם בוך, אז אין אונטערשייד פון פיל אונדזערע אימיגראנטן, איז גלאטאוו קיין מאל ניט געווען א פיליסטער אינעם אידעישן זינען: ער איז געווען א פראגרעסיווער טוער פון די 1960ער יארן, און דעריבער האט ער ניט געקאנט זיין גענייגט צו ראסן–פאראורטיילונגען אין באצוג צו וועמען–ניט–איז. אט וואס ער שרייבט וועגן זיין צווייטער רייזע קיין ניו–יארק אין 1990, ווען ער האט זיך דארטן באקענט מיט א יונגן רוסישן יידן, וואס האט געהייסן דוד:
„דוד האט געפרעגט:— איר זייט ניט קיין ראסיסט?— ניין, ווי קאנסטו אזוי זאגן! — האב איך אייליק געענטפערט.— איר׳ט זיין אזא איינער, — האט דוד ארויסגעזאגט מיט זיכערקייט.
ס׳איז א באזונדערע טעמע — די באציונג פון אונדזערע אימיגראנטן צו דער שווארצער באפעלקערונג פון אמעריקאנישע שטעט. ס׳איז באוווסט, אז די „אונדזעריקע‟ האבן ארויסגעטריבן די שווארצע פון ברייטאן, שפארן אן אויף זיי אויף די טראדיציאנעלע באצירקן פון ארבעט. קאנקורענץ? מעגלעך. נאר אויך נאך עפעס. א מין מינערווערטיקייט–קאמפלעקס, אן אופן צו פארפעסטיקן זיך אין דער פרעמדער גוטער וועלט, אויסלאזנדיק דעם כעס צו יענע, וואס זעען אויס נאך נידעריקער ווי דו, נאר געניסן פון גרעסערע להאטעס […]
ניין, דודס רעאקציע אויף די שווארצע איז ניט גרונטלאזיק. איינער א פראפעסאר–רוסיסט האט מיר דערקלערט, פאר וואס זיי קארמען א גאנצע טשערעדע שווארצע ליידיקגייערס, נעמען ניט אפ ביי זיי די להאטעס, די פריווילעגיעס, און דערצו הערן אויס זייער אומענדלעכע קרעכצן וועגן זייער דערנידעריקטער לאגע. 
— איז צווינגט זיי ארבעטן! — האב איך זיך געהיצט.— מע קאן ניט. — פאר וואס קאן מען ניט? — האב איך ניט אנגעהויבן צו פארשטיין מיטן רוסלענדישן מאקסימאליזם, אייגנטימלעך פאר אונדז. — הערט זיי אויף האדעווען! איר האדעוועט זיי ביז די גרויע האר, דעריבער טאקע שפילן זיי אין שפילכלעך.— ניין, עס לוינט אונדז ניט.— וואס לוינט ניט? עס לוינט ניט, זיי זאלן ארבעטן?— זיי וועלן ניט ארבעטן.— וואס הייסט, זיי וועלן ניט? — האב איך זיך צעלאכט. — צווינגט. דריקט אויף זיי!— דאן וועלן זיי זיך נעמען צום וואפן.
אזוי גאר. אט וואס פאר אן אויסרעכענונג! דער געזעלשאפט איז גינסטיקער אויסצוהאלטן די מאסן פוסטעפאסניקעס, וואס זיינען ניט פעיק צו ארבעט, פארדארבן מיט פוילקייט, איידער אריינציען זיך אין א קאנפליקט מיט אט די מאסן. דער אמעריקאנער וויל ניט האבן קיין איבעריקע צרות, און ער איז גרייט אויסצוהאלטן דעם צוגאב–שטייער אויף אויסצוהאלטן די איזשדיווענצעס. דאס הייסט, טיילן זיך מיט א חלק פון זיין רייכקייט, כדי צו צאלן פאר זיין זיכערהייט, אבי ניט אויפצוהעצן א סאציאלן קאנפליקט. און דער אמעריקאנישער קליינבירגער צאלט. אויף אט די געלטן באהערשט דער בעסערער טייל פון די שווארצע פארשיידענע פראפעסיעס, לערנט זיך, גיסט זיך אריין אין דער געזעלשאפט, אויף א פולשטענדיקן און דעמאקראטישן אופן, און דער ערגערער טייל דעגראדירט.‟
אין דער צייט פון מיין וווינען אין ניו–יארק אין די אנהייב 1990ער יארן, האב איך זיך אנגעהערט פון אונדזערע אימיגראנטן און זיך אנגעלייענט אין דער צייטונג „נאוואיע רוססקאיע סלאווא‟ [1] א סך אזעלכע זאכן — א חוץ וועגן דעם „בעסערן טייל‟. כ׳וועל קיין מאל ניט פארגעסן, ווי איינע א רוסישע יידישע פרוי אין ניו–יארק האט גערעדט מיט אומצופרידנקייט וועגן דעם, אז באלד וועלן זיי האבן נייע שכנים: „א שווארצע פאמיליע‟. 
מיר איז דאס אלץ תמיד געווען ביז גאר עקלהאפט. לאמיר זיך דערמאנען, למשל, אין אייניקע פון טשייקאווסקיס בריוו צו נאדיעזשדא פאן מעק, אין וועלכע דער גרויסער קאמפאזיטאר שרייבט וועגן „זשידעס׳ וווין–געבייען‟, ווו „די לופט איז שטענדיק פארגיפט מיט די אויסדאמפונגען פונעם שטעטל און פונעם זאוואד‟ [2]; וועגן דעם „צענטער פונעם שטעטל מיט קראמען, רעש און האוועניש פון זשידעס‟; וועגן די „מאסן שמוציקע זשידעס מיט דער עקלהאפטיקער אטמאספער, וואס באגלייט זיי אומעטום‟… און צוליב דעם: „איך בין זייער צופרידן, וואס איך זע ניט, הער ניט, שמעק ניט קיין זשידעס‟. זעט אויס, אין יענער צייט אין רוסלאנד איז די אטמאספער אין די יידישע שטעטלעך טאקע געווען אזא, ווי פיאטר איליטש האט באשריבן, — און דאך איז אונדז העסלעך צו לייענען אזוינס, און עס ברענגט אונדז אויף!
אצינד, אין דער עפאכע פון דער אינטערנעץ, האבן אונדזערע „רוסן‟ זיך אין גאנצן צעגארטלט: סארא פאסקודסטוועס וועגן די שווארצע שרייבן זיי, פארעפנטלעכן און שיקן איבער איינער דעם אנדערן… א פאר וויסנשאפטלערס האבן דערקלערט, אז ראסן זיינען ניט גלייך און אז די שווארצע האבן פון דער נאטור א נידעריקן IQ, איידער די ווייסע און די אזיאטן: מיט וואס פאר אן ענטוזיאזם האבן „די אונדזעריקע‟ זיך אנגעכאפט אין אט דער טעאריע, גלייך ווי זי וואלט געווען א באשטעטיקטער און אלגעמיין–אנערקענטער וויסנשאפטלעכער אמת! טאמארע איידעלמאן [3] האט מיר דערציילט, ווי מיט עטלעכע יאר צוריק האט מען זי געהאט איינגעלאדן צו לייענען לעקציעס אין סיעטל פאר די דארטיקע רוסישע אימיגראנטן, און ווען זי האט פארגעלייגט דעם ציקל לעקציעס אויף דער טעמע „די געשיכטע פון בירגערלעכער ווידערשפעניקונג פון טארא ביז מארטין לוטער קינגן‟, האט מען איר דערקלערט: „איר ווייסט, אונדזער געמיינדע האט ניט זייער ליב מארטין לוטער קינגן.‟!
ס. וואלקאווס בוך וועגן שאסטאקאוויטשןדער אונטערשריפט פונעם מחבר פאר יע. קיסינען
אין גיכן נאך מיין אריבערפארן פון מאסקווע קיין ניו–יארק, אנהייב 1992, האב איך צופעליק געטראפן אויף דער גאס סאלאמאן וואלקאוון [4], און מיט עטלעכע טעג שפעטער האט ער מיר צוגעשיקט פאר א מתנה שאסטאקאוויטשעס „דאס זאגן עדות‟: די מעמוארן פונעם גרויסן קאמפאזיטאר, וואס ער, וואלקאוו, האט געהאט פארשריבן און פארעפנטלעכט. א חוץ דעם אלעם, האב איך דורכגעלייענט אינעם דאזיקן בוך אט וואס:  „אין מיין יוגנט פלעג איך אנטרעפן אויף אנטיסעמיטיזם צווישן מענטשן פון מיין עלטער, וואס האבן געהאלטן, אז די יידן באקומען להאטעס. זיי האבן ניט געדענקט די פאגראמען, די געטאס אדער די קוואטעס. אין יענע יארן איז געווען כמעט א סימן פון גוטע מאנירן צו ריידן וועגן יידן מיט שפאט. ס׳איז געווען א מין אפאזיציע צו דער מאכט…‟.
כ׳געדענק, אז דורכגעלייענט עס, האב איך באלד א טראכט געטאן: ס׳איז דאך פונקט אזא באציונג, ווי ביי אונדזערע אימיגראנטן צו די שווארצע! זיי געדענקען ניט די ראסן–דיסקרימינאציע, די סעגרעגאציע אדער די לינטש–געריכטן, און מיינען, אז די שווארצע באקומען להאטעס! און שפעטער האב איך פארשטאנען, אז אין זייער ראסיזם זעען אונדזערע „רוסן‟ אן אפאזיציע צו דעם, וואס זיי רופן אן פאראכטערהייט „פאליטישע קארעקטקייט‟. עס וויל זיך גלאט א שריי טאן: יידן, קומט צו זיך! פאליטישע קארעקטקייט איז גראד דאס, וואס א דאנק איר, רופט מען אונדז ניט „שמוציקע זשידעס‟, מע באשולדיקט אונדז ניט אין קארגשאפט, כיטרעקייט, אז מיר האבן געקרייציקט קריסטוסן, און אין אלערליי אנדערע זינד! יא, צו מאל דערגייען אייניקע אנטפלעקונגען פון פאליטישער קארעקטקייט ביז אבסורד. אונדזערע עלטער–זיידעס האבן שוין געוווסט, אז וואס איז צו איז איבעריק. צוריק געשמועסט, דארף מען דאך אויך ניט אריינפאלן אינעם היפוך פון עקסטרעמקייט! ווי ס׳האט א מאל אנגעשריבן ל. ראדזיכאווסקי [5] (אין די 1990ער פלעגט ער מיר זייער געפעלן זיין, איצט האב איך אים פיינט, נאר אין אט דעם פאל איז ער אבסאלוט גערעכט): „יא, פאליטישע קארעקטקייט פאדערט צו אורטיילן ישראל פאר אקופירן די פאלעסטינער — נאר די זעלבע פאליטישע קארעקטקייט פאדערט ארויסצוגיין פון דער אוידיטאריע, ווען דער פארשטייער פון איראן דערקלערט, אז ישראל מוז פארניכטעט ווערן‟! ס׳איז דא א טרויערדיקער אנעקדאט: אן אלטער ארמענער שטארבט, אלע זיינע נאענטע האבן זיך צונויפגעזאמלט ביי זיין בעט, זיי ווארטן צו דערהערן זיינע לעצטע ווערטער, — און פלוצעם זאגט ער: „היט אפ די יידן!‟. קיינער קאן גארנישט ניט פארשטיין — און דער קלוגער אלטער זאגט ווידער: „היט אפ די יידן: אויב מע וועט זיי פארניכטן, וועט מען זיך נעמען פאר אונדז!‟ שוין זשע איז ניט קלאר, אז אויב מע וועט ווידער אנהייבן זיך שלעכט באגיין מיט די שווארצע, וועלן די פאלגנדיקע קרבנות ווערן טאקע מיר?! 
נתן איידעלמאן
אין 1986 איז פארגעקומען און געווארן א סענסאציע די קארעספאנדענץ צווישן נ. איידעלמאנען [6] און וו. אסטאפיעוון [7]. איידעלמאן האט אנגעשריבן אסטאפיעוון, אז מע טאר ניט באליידיקן אנדערע פעלקער, שרייבן שלעכט וועגן זיי, אפילו אויב ס׳איז דא אין דעם „א ברעקל אמת‟. אסטאפיעוו האט געענטפערט מיט אן עקלהאפטן, שווארץ–מאהיקן בריוו, פון וועלכן ס׳איז געווארן אין גאנצן קלאר, וואס פאר א גזלן ער איז. ביזן טויט האט אסטאפיעוו ניט געוואלט פארשטיין, אז ווי א רוס, האט ער ניט געהאט קיין מאראליש רעכט צו שרייבן שלעכטס וועגן נאציאנאלע מינדערהייטן, וואס זיינען געווען אונטערדריקט אין דער צארישער און סאוועטישער אימפעריעס; אז די רוסן מוזן זיין באזונדערס פילעוודיק צו די נאציאנאלע געפילן פון אט די מינדערהייטן — און געבליבן איז ער אין דער געשיכטע ווי א פינצטערלינג און א פאסקודניאק, כאטש א גוטער שרייבער. ווען זשע וועט אויך צו „די אונדזעריקע‟ אין אמעריקע סוף–כל–סוף דערגיין, אז מע טאר ניט ריידן שלעכט וועגן מינדערהייטן, וואס האבן א סך איבערגעליטן (ניט וויכטיק, ווער זיי זיינען: יידן, שווארצע, האמאסעקסואליסטן און אזוי ווייטער), אפילו אויב ס׳איז דא א ברעקל אמת אין דעם?! ס׳איז ניט קיין „פאליטישע קארעקטקייט‟, ס׳איז עלעמענטארע אינטעליגענטישקייט!
גוט האט אנגעשריבן וועגן דעם דאוולאטאוו [8] מיט זיין לאקאנישער איראניע: „מיר קענען זיי ניט, נאר אויף מאלע וואס פאראכטן און האבן מורא פאר זיי. די שיקלדיקע פרידע דריקט אויס איר אומצופרידנקייט:— זאלן זיי אוועקפארן אין זייער פארשיווער אפריקע! פרידע אליין איז געבוירן געווארן אין דער שטאט שקלאוו און האלט פאר גלייכער צו לעבן אין ניו–יארק…‟.
דעם רוסישן שאוויניזם געדענק איך זייער גוט; כ׳וועל קיין מאל ניט פארגעסן, ווי מיר, פארשיידענע מינדערהייטן אין דער סאוועטישער אימפעריע, וואס האבן געליטן פון אים, פלעגן פארשטיין און אונטערהאלטן איינער דעם אנדערן. יורע גאנדעלסמאן, אן אלטיסט, וואס האט פיל יארן געשפילט אינעם ארקעסטער „די מאסקווער ווירטואזן‟, האט דערציילט, ווי א מאל, ווען „די ווירטואזן‟ זיינען געווען אויף גאסטראלן אין ארמעניע אויף עפעס א מאלצייט, האט דער באלעבאס געמאכט זייער לאנגע לחיימס לכבוד יעדן איינעם מיטגלידער פונעם ארקעסטער (וואס די מערהייט פון זיי זיינען געווען יידן), דערמאנענדיק ניט בלויז אים, נאר זיין גאנצע משפחה, — און אויפגעהויבן דעם בעכער פאר יורען, האט ער געזאגט: „זיי געזונט!‟ (אינעם בוכשטעבלעכן זינען: ער האט אים געווונטשט געזונט). א געוויסע צייט האט יורע גארנישט ניט געקאנט פארשטיין — ביז פלוצעם עמעצער האט ניט דערמאנט זיין פאמיליע. דערהערט זי, האט דער באלעבאס איבערגעפרעגט: „ווארט צו, ווארט צו: ווי איז דיין פאמיליע?‟. „גאנדעלסמאן,‟ — האט יורע באשטעטיקט, און יענער האט געמאכט א לאנגן לחיים לכבוד יורען און אלע זיינע קרובים! דאן האט יורע פארשטאנען, אז צו ערשט, האט דער באלעבאס אים געהאט אנגענומען פאר א רוס, ווייל צוליב זיין געלער בארד זעט ער אויס טאקע ווי א רוסישער פויער. אן אנדער וויכטיקער מאמענט איז באשטאנען אים דעם, וואס געהערט האב איך אט די געשיכטע ניט פון יורען אליין (כאטש מיר זיינען געווען זייער גוט באקאנט), נאר פון אונדזער א געמיינזאמען באקאנטן גרוזינער: יורע האט זי דערציילט דעם גרוזינער, ווייל ער איז געווען אין גאנצן זיכער, אז יענער וועט עס זייער גוט פארשטיין, — און דער גרוזינער האט דערציילט וועגן דעם מיר און מיין מאמען, צוגעבנדיק דערביי: „רוסן פארדייעט מען דארט ניט‟! אט אזוי האבן מיר אלע געלעבט אונטער דער רוסישער שאוויניסטישער מאכט…  שוין א לאנגע צייט חבר איך זיך מיט זייער א וווילער פרוי, אן ארמענערין פון ראסטאוו, וואס וווינט שוין א היפש ביסל יארן אין מינכן. אין די 1960ער־1970ער יארן האט זי, צוזאמען מיט איר ערשטן מאן, אויך אן ארמענער, געארבעט אינעם אוניווערסיטעט אין טארטו, עסטלאנד, ווו זיי זיינען ביידע געווען אסיסטענטן פונעם לעגענדארן יורי לאטמאנען. איז אט, עלאטשקע (אזוי הייסט זי) האט מיר ניט איין מאל דערציילט וועגן דעם, ווי מע האט געהאסט רוסן אין עסטלאנד, נאר ארמענער און יידן פלעגט מען דארטן ליב האבן און מיט פארגעניגן זיי נעמען אויף ארבעט, ווייל עסטן האבן געזען אין יידן, ארמענער און אנדערע מינדערהייטן שותפים צו די צרות. דעריבער טאקע האט דער גרויסער ליטעראטור־פארשער לאטמאן געארבעט ניט אין מאסקווע אדער לענינגראד, ווי ער האט עס פארדינט אין דער פולער מאס, נאר גראד אין טארטו. אזוי האבן מיר געלעבט אין דער סאוועטישער פעלקער–טורמע…
אין 1990 זיינען אין רוסלאנד פארגעקומען די ערשטע דעמאקראטישע וואלן אינעם נייעם פארלאמענט. דעמאלט בין איך שוין אלט געווען 18 יאר און באקומען דאס רעכט צו שטימען. אויף אונדזער וואל–באצירק (ווו מע האט מיך באגריסט און געשאנקען אסטאפיעווס א בוך, ווייל ס׳איז געווען דאס ערשטע מאל, אז איך האב געשטימט!) האט מען געמוזט אויסוויילן דריי דעפוטאטן פון די זעקס קאנדידאטן. אין צוויי פאלן איז געווען אבסאלוט קלאר, פאר וועמען מע זאל שטימען, ווייל דער אויסוואל איז געווען צווישן פראגרעסיווע און רעאקציאנערע קאנדידאטן. אינעם דריטן פאל אבער זיינען די ביידע קאנדידאטן געווען פראגרעסיווע: פיאדאר שעלאוו–קאוועדיאעוו און וולאדימיר שאכידזשאניאן. פאר וועמען זשע האבן מיר, מיינע עלטערן און איך, געשטימט? פארשטייט זיך, פאר שאכידזשאניאנען — ווייל ער איז געווען אן ארמענער! פאר אונדז, יידן, איז דער דאזיקער אויסוואל געווען אזוי נאטירלעך, ווי דאס אטעמען! אט אזוי האבן מיר געלעבט אינעם שאוויניסטישן רוסלאנד.
ס׳איז געווען א שלל אזעלכע ביישפילן. דער בארימטער פעטערבורגער העברעיסט שמעון יאקערסאן האט דערציילט אין איינעם אן אינטערוויו וועגן דעם, ווי אין אנהייב פון זיין דינען אין דער סאוועטישער ארמיי, ווען דער קאמאנדיר איז געקומען צו באקענען זיך מיט די נייע סאלדאטן און ער, יאקערסאן, האט אנגערופן זיין נאמען, פאמיליע און נאציאנאליטעט, האט דער קאמאנדיר באפוילן: „פופצן טריט פארויס!‟ — און דערנאך איז ער צוגעגאנגען צו יאקערסאנען און האט שטיל געפרעגט: „איך בין אליין א טאטער, כ׳פארשטיי אלץ, קלייבסט זיך עמיגרירן?‟. יא, אנדערע מינדערהייטן פלעגן אלץ פארשטיין — און האבן אונדז מיטגעפילט. איינער א פריינד מיינער, אן אמעריקאנער ייד, האט מיר דערציילט, ווי שוין אין דער פאסט–סאוועטישער צייט, זייענדיק אין מאסקווע, האט אים איינער א טאקסי–שאפער א פרעג געטאן: „זייט איר א ייד?‟ מיין פריינד, וויסנדיק, אין וואס פאר אן אנטיסעמיטיש לאנד ער געפינט זיך, איז צעמישט געווארן, און דער שאפער האט צוגעגעבן: „זייט רויק, איך בין אן ארמענער!‟. אגב, ניט געקוקט אויף דער פיינטשאפט צווישן אזערביידזשאן און ארמעניע צוליב דעם קאראבאכער קאנפליקט, זיינען די באציונגען צווישן די ארמענער און די אזערביידזשאנער, וואס וווינען אין מאסקווע, ממש ברידערלעכע [9]. פרעגט זיך, פאר וואס? פאר מיר, וואס כ׳האב אפגעלעבט אין רוסלאנד די ערשטע צוואנציק יאר פון מיין לעבן, איז דער ענטפער קלאר ווי דער טאג: ווייל אינעם שאוויניסטישן רוסלאנד האבן סיי די ארמענער און סיי די אזערביידשאנער איין באליידנדיק צונאמעניש — „שווארץ־תחתדיקע‟ — אזוי רופן די רוסן אלע פעלקער פון קאווקאז. דעריבער זיינען זיי דארטן שותפים צו די צרות.
איצט האבן פוטינס פראפאגאנדיסטן ליב צו באשולדיקן אין אנטיסעמיטיזם אנדערע פעלקער, וואס זיינען אויך געווען אונטערגעדריקט פונעם קרעמל, בפרט די ליטווינער. יא, בשעת דער צווייטער וועלט–מלחמה האבן ניט ווייניק ליטווינער טאקע קאלאבארירט מיט די נאציסטן און אנטיילגענומען אינעם דערמארדן יידן. פון דעסטוועגן נאכן קריג, אין די קאמוניסטישע צייטן, איז דער מצב פון די יידן אין ליטע געווען גלאט ניט צו פארגלייכן מיטן סאוועטישן רוסלאנד: דארטן האבן די יידן פריי אנגערופן זייערע קינדער מיט יידישע נעמען, געמאכט ברית–מילות און געפראוועט בר–מיצוות. שוין אין 1956 איז אין ווילנע געגרינדעט געווארן א יידישער פאלקס–טעאטער אן שום שטערונגען מצד די דארטיקע מאכטהאבערס. און גראד די מאסקווער מאכט–פארשטייערס פלעגן באשולדיקן נחמה ליפשיץ אין נאציאנאליזם, ניט די ליטווישע קאמוניסטן [10]! אזוי אז מיר, יידן, געדענקען די געשיכטע אין איר גאנצקייט, ניט אויסקלייבעריש. און ווער עס זיינען שטענדיק געווען די סאמע גרעסטע יידנפרעסערס אויף דער וועלט, וועלן מיר, יידן, וואס האבן געלעבט אין רוסלאנד, אויך קיין מאל ניט פארגעסן! 
כ׳האב א טראכט געטאן: ס׳וואלט געווען זייער נוצלעך איבערזעצן און פארעפנטלעכן אויף ענגליש י. נאגיבינס [11] „פינצטערניש אין סוף פון טונעל‟. כ׳וועל מוזן אנשרייבן אלאנען [12]. געוויס איז דער רוסישער אנטיסעמיטיזם א מער–ווייניקער באוווסטער פאקט אויפן מערב, נאר דא איז מען ניט מסוגל זיך פארצושטעלן זיין מאס, פארשפרייטקייט און טיפקייט — און נאגיבין באשרייבט אלץ ביז גאר אויספירלעך און אומברחמנותדיק. באזונדערס ווערטפול איז דאס, וואס סע שרייבט וועגן דעם ניט קיין ייד, נאר אן עטנישער רוס, וועמען, צוליב א שפאס פונעם גורל, איז אויסגעקומען איבערצוליידן זייער פיל פון יידנהאס. אט דאס בוך דארף מען לייענען אומעטום, ווי „אנע פראנקס טאגבוך‟! זיין גאנץ לעבן האט נאגיבין אויסגעפרוווט אויף זיין אייגענער פעל, וואס איז אזוינס די רוסישע יודאפאביע. שוין נאכן קראך פון קאמוניזם, ניט לאנג פאר זיין טויט, האט ער געגעבן ממש א שרעקלעכע אפשאצונג זיין אייגענעם פאלק און אנגעשריבן אזעלכע ווערטער: „און דאך איז דא איין אלגעמיינע אייגנטימלעכקייט, וואס מאכט פון רוסלאנדס באפעלקערונג א געוויסע גאנצקייט, איך רעד ניט ארויס דאס ווארט „פאלק‟, ווארעם, כ׳חזר איבער, א פאלק אן דעמאקראטיע איז א המון. אט די אייגנטימלעכקייט איז אנטיסעמיטיזם. נאר מע דארף ניט זאגן: ווארט נאר אויס, און וואס שייך אזא און אזא? דאס מיינט גארניט, א חוץ דעם, וואס אזא און אזא צוליב די סיבות, וואס זיינען אים אליין אומבאקאנט, איז ניט קיין אנטיסעמיט.‟
טיכאן כרעניקאוו און יעווגעני קיסין
איינער פון די „אזא און אזא‟ (אויב ריידן וועגן בארימטע מענטשן) איז געווען טיכאן ניקאלאיעוויטש כרעניקאוו [13]. ער איז, מסתמא, געווען דער איינציקער גרויסער נאטשאלניק אינעם סאוועטן–פארבאנד, וואס איז ניט געווען קיין אנטיסעמיט. נאך מער: ער האט זיך גוט באצויגן צו יידן. און ס׳גייט ניט אין דעם, וואס זיין פרוי איז געווען א יידישקע: מאלאטאווס פרוי איז אויך געווען א יידישקע, נאר ווען מע האט זי ארעסטירט, האט ער אפילו קיין פיפס ניט געטאן, ווייל געווען איז ער, ווי באוווסט, אן אויסווורף און א הענקער. כרעניקאוו אבער איז געווען א וווילער מענטש, און אין די סאמע שרעקלעכע אנטיסעמיטישע יארן, סוף 1940ער — אנהייב 1950ער, פלעגט ער ראטעווען יידן. דעריבער מוזן מיר אים געדענקען, און דעריבער האב איך נאך זיין טויט אנגעשריבן א גרויסן עסיי אין זיין אנדענק.
כ׳האב אויף מיין גאנץ לעבן פארגעדענקט, ווי אין מיי 1987, ווען מיר זיינען געווען אין קיל, אויפן שלעזוויג–האלשטיינער פעסטיוואל, האט כרעניקאוו ביי א וועטשערע דערמאנט עפעס, וואס האט זיך אנגעקערט צו יידישקייט. אנע פאוולאוונע און מאקסים ווענגעראווס [14] מאמע האבן ניט פארשטאנען, וועגן וואס סע גייט דא די רייד, און טיכאן ניקאלאיעוויטש האט געזאגט: „דאס זיינען ניט קיין סאמעראדנע יידישקעס! אט אין אונדזער פאמיליע האט מען שטענדיק געפראוועט אלע יידישע יום–טובים, ווייל מיין פרוי איז א יידישקע און מיין שוועסטערס מאן איז א ייד!‟ און נאך איין געשיכטע: כ׳געדענק זייער גוט, אז טאקע אין כרעניקאווס הויז האב איך צום ערשטן מאל אין לעבן דערהערט דאס ווארט „כל–נדרי‟! דעמאלט איז אויסגעקומען צום רעדן וועגן איינעם א באקאנטן סאוועטישן פידלער, און טיכאן ניקאלאיעוויטשס פרוי קלארע ארנאלדאוונע האט געזאגט, קריטיקירנדיק זיין שפילן: „איך האב אים געזאגט, אז דעם צווייטן טייל פון טשייקאווסקיס קאנצערט שפילט ער ווי ׳כל–נדרי׳!‟ דערנאך, נאכן פארלאזן כרעניקאווס וווינונג, האב איך געפרעגט ביי דער מאמען, וואס עס איז אזוינס „כל–נדרי‟, און זי האט מיר דערקלערט. כרעניקאוו אבער, שטייענדיק לעם זיין פרוי און באטייליקנדיק זיך אינעם שמועס, האט בפירוש געוווסט, וועגן וואס סע גייט די רייד! א טראכט טאן נאר: אינעם געזינד פון דעם הויפט פונעם קאמפאזיטאר–פאראיין פון סאוועטן־פארבאנד, קאנדידאט אינעם צענטראל־קאמיטעט, א דעפוטאט פון די אויבער–סאוועטן פון סאוועטן־פארבאנד און רוסישער פעדעראציע פלעגט מען פראווען אלע יידישע יום–טובים! אינעם הויז פון אזא הויכגעשטעלטן פארטיי־טוער האב איך, א יידישער בחור, דאס ערשטע מאל אין לעבן דערהערט דאס ווארט „כל–נדרי‟! יא, טיכאן ניקאלאיעוויטש איז טאקע געווען אן אוניקאלער מענטש אין פיל הינזיכטן…
יעווגעני סוועטלאנאוו
אן אנדער „אזא און אזא‟ איז געווען יעווגעני פיאדאראוויטש סוועטלאנאוו (אין זיין אנדענק האב איך א מאל אויך אנגעשריבן אן עסיי). איך בין געווען באקאנט מיט איינעם א ייד, א פידלער, וואס האט פיל יארן געארבעט אין סוועטלאנאווס ארקעסטער, און דערנאך (געווען איז עס נאך אין די סאוועטישע צייטן) איז ער אוועקגעפארן קיין אמעריקע. איז אט, סוועטלאנאוו האט זיך באצויגן צו דעם מיט פארשטאנד, געווונטשן אים אל דאס בעסטע און ביזן לעצטן מאמענט געלאזט אים שפילן אין זיין ארקעסטער: לויט די סאוועטישע סטאנדארטן איז עס געווען ממש אויסערגעוויינטלעך! א מאל, אויך אין די צייטן פונעם שטארקן מלוכישן אנטיסעמיטיזם אינעם ראטן–פארבאנד, האט סוועטלאנאוו באשלאסן צו עפענען דעם יערלעכן קונסט–פעסטיוואל „דער רוסישער ווינטער‟ אינעם גרויסן זאל פון דער מאסקווער קאנסערוואטאריע מיט א פראגראם פון יידישער מוזיק. וויפל די נאטשאלסטווע האט ניט געפרוווט אים צורעדן ער זאל כאטש ניט עפענען „דעם רוסישן ווינטער‟ מיט אזא פראגראם, אויספילן זי אין אן אנדער קאנצערט פונעם פעסטיוואל — האט ער עס פארט געטאן! און נאך איין טשיקאווער פאקט: סוועטלאנאווס 2טע ראפסאדיע פארן סימפאנישן ארקעסטער (אנגעשריבן נאך אין די סאוועטישע צייטן) איז א יידישע! אויך אן אויסערגעוויינטלעכער מענטש געווען…
א מאל, ווען אין יאנואר 1990 האב איך געשפילט אין טולוז מיט סוועטלאנאוון און זיין ארקעסטער טשייקאווסקיס ערשטן קאנצערט, איז יעווגעני פיאדאראוויטש געבליבן זייער צופרידן (דאס איז טאקע געווען זייער א געלונגענער קאנצערט) און האט געזאגט, אז איך דערמאן אים אליין אין זיינע יונגע יארן. פארשטייט זיך, פארגלייך איך זיך ניט מיט קיינעם, נאר איך זע אין זיך אייניקע שטריכן, וואס זיינען געווען אייגנטימלעך פאר סוועטלאנאוון. ווי אים, איז מיר זייער וויכטיק און טייער די קולטור און בפרט די מוזיק פון מיין פאלק, וואס איך סטארע זיך פראפאגאנדירן זי, — און אין דער זעלבער צייט בין איך, ווי ער, אן איבערצייגטער אינטערנאציאנאליסט און האב א גרויס רעספעקט פאר אנדערע פעלקער און זייערע קולטורן. ווי ער, האב איך זייער ליב רעציטירן פאעזיע און האב אויך געמאכט פאעטישע רעקארדירונגען. וואס שייך פרויען אבער, איז דא מיין געשמאק גאר אן אנדערער, ווי יעווגעני פיאדאראוויטש האט געהאט…
אפריל 14
  היינט זיינען די יארצייטן פון הענדעל, סקריאבין און מאיאקאווסקין. סארא פארשיידענע פערזענלעכקייטן!  פאר וואס איז הענדעל, ביי זיין גאנצער געניאלקייט, ניט אזוי גרויס, ווי באך? כ׳מיין, אז דער ענטפער איז זייער א פשוטער: ווייל זיין מוזיק, אין אונטערשייד פון באכס מוזיק, רירט ניט די נשמה.
סקריאבין… דער סאמע ניט–רוסישער פון אלע רוסישע קאמפאזיטארן; דער רוסישער עלעמענט פעלט אין גאנצן אויס אין זיין מוזיק — און וואס פאר א זשעני! אט וועמענס מוזיק רירט די סאמע טיפסטע סטרונעס פון דער נשמה און דריקט אויס די סאמע דינסטע שאטירונגען פון מענטשלעכע געפילן! זיין וועלט איז ניט ענלעך אויף קיין אנדערער (ניט געקוקט אויף שאפענס ווירקונג אין זיינע פרייקע ווערק), דעריבער, כדי צו שפילן סקריאבינען גוט, דארף מען האבן א באזונדערן מין טאלאנט. פון די ניט–רוסישע מוזיקערס איז עס געלונגען, דאכט זיך, בלויז סאמסאן פראנסוא [15]. א שאד, וואס פון סקריאבינס גאנצער ירושה האט ער רעקארדירט בלויז די דריטע סאנאטע; ער וואלט געוויס געקאנט שאפן ניט ווייניק שעדעווערס, שפילנדיק סקריאבינס מוזיק. אוודאי, איז ער געשטארבן צו פרי — כאטש סקריאבין אליין האט אפגעלעבט נאך ווייניקער… איך האב שטענדיק געהאלטן, אז סקריאבין איז זייער נאענט צו מארטע ארגעריכס פערזענלעכקייט, און ניט איין מאל האב איך געפרוווט זי צורעדן שפילן זיין מוזיק, — נאר, צום באדויערן, אן דערפאלג.
ד. באשקיראוו [16] האט מיר דערציילט, ווי א מאל האט עמיל גילעלס אויפן אנדערן טאג נאך זיינעם א קאנצערט אין מאסקווע, אנגעקלונגען דער פיאניסטקע און פיאנע–פעדאגאג ליע מאיסעיעוונע לעווינסאן, מיט וועמען ער פלעגט זיך חברן און וועמענס מיינונג ער האט געטרויט (איך האב זי אויך געקענט: א טייערע יידענע איז זי געווען — און זייער א פיינער מוזיקער). אין דער ערשטער אפטיילונג פון יענעם קאנצערט האט גילעלס געשפילט סקריאבינען און אין דער צווייטער — ראכמאנינאוון און פראקאפיעוון. די צווייטע אפטיילונג איז געווען א גלענצנדיקע, נאר וואס שייך דער ערשטער… קיין סקריאביניסט איז גילעלס, ווי באוווסט, ניט געווען. ניט געקוקט אויף זייער פריינדשאפט, האט ליע מאיסעיעוונע זיך פארט ניט דערוועגט צו קריטיקירן גילעלסן, דעריבער האט זי אויף זיין פראגע וועגן אירע איינדרוקן פונעם קאנצערט גענומען ריידן לאנג וועגן דעם, ווי ווונדערלעך זיינען געווען ראכמאנינאוו און פראקאפיעוו. „און ווי איז געווען סקריאבין?‟ — האט גילעלס געפרעגט. ליע מאיסעיעוונע האט זיך פארלוירן: „ע–ע–ע… עמיל גריגאריעוויטש… ס׳איז קלאר, אז איר האט זייער ליב סקריאבינען…‟ — אויף וואס גילעלס האט געענטפערט מיט זיין שטרענגער שטים: „צום באדויערן, איז עס א ליבע אן אן ענטפער.‟
דעם אמת געזאגט, האט גילעלס פארט דערגרייכט א סך אין זיינע אינטערפרעטאציעס פון סקריאבינען, ווי עס זאגט עדות די רעקארדירונג פון זיין קאנצערט אין מאסקווע, וואס ער האט געגעבן אינעם לעצטן יאר פון זיין לעבן און אין וועלכן ער האט געשפילט, א חוץ דעם אלעם, סקריאבינס 5 פרעלודיעס אפוס 72 און 3טע סאנאטע. כאטש קיין סקריאביניסט איז ער ניט געווארן, און סקריאבינס לופטשווונג פעלט אין זיין שפילן, מאכט די טיפקייט און זיין אינערלעכער כוח א שטארקן איינדרוק.
אוודאי, פארגלייך איך זיך ניט מיט קיינעם, נאר מיר האט אפגעגליקט אין אט דעם זינען: סקריאבין איז געווען זייער נאענט צו מיין הארצן נאך פון קינדשאפט אן, און זיין מוזיק איז מיר שטענדיק געלונגען. פארשטייט זיך, איז עס ניט מיין פארדינסט, אזוי האט פארארדנט די נאטור. שוין נאך מיין סאמע ערשטן סאלא–קאנצערט, ווען איך בין געווען אלט עלף מיט א האלבן יאר, האב איך געשפילט אויף „ביס‟ סקריאבינס 4 פיעסעס אפוס 51 (ווי איין „ביס‟, אן אויפהער) און מאזורקע אין מי–מינאר פון אפוס 25. 
כ׳געדענק, ווי אן ערך אין דער זעלבער צייט, ביים שפאצירן מיט דער מאמען און אנע פאוולאוונען, האב איך זיך פלוצעם עפעס צוגעטשעפעט צו מיין לערערין, אויספרעגנדיק ביי איר, וואס זי וואלט געוואלט איך זאל שפילן אויף איר לוויה (געוויס בין איך געווען גאר אן אייגנארטיק קינד, אזוי צו זאגן)! סוף–כל–סוף האט די מאמע אויף מיר אנגעשריען, און אנע פאוולאוונע האט ביי מיר „באשטעלט‟ סקריאבינס מאזורקע אין מי–מינאר.
ווי א דערוואקסלינג, בין איך געווען זייער פארכאפט פון מאיאקאווסקיס לידער — ווי איך פארשטיי אצינד, צוליב אן אינערלעכן ווידערשפרוך: מיר, ווי א היימיש יידיש קינד, א ראמאנטיקער לויט דער נאטור, האט זיך געוואלט זיין א בראוו יינגעלע, דעריבער האט מיך צוגעצויגן מאיאקאווסקיס פארריסנקייט, קעמפערישקייט. אזעלכע שורות זיינע, ווי, למשל, „איך האב ליב צוקוקן, ווי ס׳שטארבן קינדער‟, — האבן זיך מיר דעמאלט נאך ניט געוויזן פאר די אויגן. אויסער דעם, האט מיך אנציקט מאיאקאווסקיס ווארט–שאפונג, ווייל אין יענער צייט האב איך נאך ניט געלייענט פאסטערנאקן. ווען איך האב שפעטער דורכגעלייענט אין פאסטערנאקס „דער שוץ–בריוו‟ וועגן מאיאקאווסקין, אז „די סיבה פון זיין אומפארשעמטקייט איז געווען די אומגעהייערע שעמעוודיקייט, און הינטער זיין פאלשן ווילן האט זיך באהאלטן די אויסערגעוויינטלעך היפאכאנדרישע און גענייגטע צו אומדערקלערלעכער באטריבטקייט ווילנלאזיקייט‟, בין איך ניט געווען אימשטאנד צו פארשטיין, ווי אזוי איז עס מעגלעך. יא, אויסערלעכקייט פארפירט — און א מאל אין גאר א היפשער מאס.  ריכטיק האט געשריבן יעווטושענקא [17]: „קיין ניט–אינטערעסאנטע מענטשן זיינען אין דער וועלט ניטא‟, „יעדער האט זיין פארבארגענע פערזענלעכע וועלט […] נאר דאס אלץ איז אונדז אומבאקאנט‟. כ׳דערמאן זיך, אז ווען איך בין געווען נאך א קליין קינד, האט אינעם הויז, „ווו כ׳האב מיינע קינדערשע יארן פארבראכט‟, געוווינט א שיכורניק מיט דער פאמיליע פאדליטקין. אויף וויפל איך געדענק, איז ער געווען א באיארטער, א קליינוווקסיקער מענטש מיט א מאגערלעכן פנים און האט שטענדיק געטראגן א היטל. אונדזערע שכנות פלעגן מיר זאגן: „גיי ניט אהין, פאדליטקין ברעכט דארטן.‟ מיט א געוויסער צייט שפעטער בין איך געווויר געווארן, אז ער איז געשטארבן, מע האט אים געהאט באדעקט מיט א ליילעך און פארברענט אין א קרעמאטאריע (אזוי האט דערציילט די מאמע). איצט דערמאן איך זיך אין אים און טראכט: ער האט דאך אפגעלעבט א גאנץ לעבן, אין פארלויף פון וועלכן ער האט, ווי אלע מענטשן, ניט ווייניק געטאן און איבערגעלעבט. ווי זשע איז געווען זיין לעבן? ווו איז ער געבוירן געווארן און ווער זיינען געווען זיינע עלטערן? ווו האט ער זיך געלערנט? ווו האט ער געארבעט און וואס האט ער געטאן? ווי אלע מענטשן, איז ער געוויס, כאטש איין מאל אין לעבן, געווען פארליבט. צי האט ער א מאל געהאט א פרוי, קינדער? אדער, אפשר, איז ער געווען א האמאסעקסואליסט? צי איז ער געווען אויף דער מלחמה? וועדליק זיין עלטער, האט עס געקאנט זיין. און וואס זשע האט אים, נעבעך, געבראכט צו אלקאהאליזם? פראגעס, פראגעס — און קיין איין ענטפער ניט… און נאך איין זאך: צי געדענקט אים אצינד כאטש עמעצער, אויסער מיר? יענע שכנטעס אונדזערע זיינען שוין, זעט אויס, אויפן עולם–האמת, ווייל זיי זיינען דעמאלט אויך געווען אין די יארן. ס׳באקומט זיך, אז געדענקען אים קאנען איצט בלויז אונדזערע צוויי שכנישע מיידלעך: סוועטא סאוועליעווא, וואס איז געווען מיט מיר פון איין עלטער, און לאריסא (כ׳האב שוין פארגעסן איר פאמיליע), וואס איז געווען מיט עטלעכע יאר עלטער פון אונדז. ווי עס זאל ניט זיין, ווייס איך גארניט וועגן אט דעם מענטשן און זיין גאר ניט קיין קורץ לעבן. געבליבן איז ער אין מיין זכרון בלויז ווי א שיכורניק מיט דער אמוזאנטער פאמיליע פאדליטקין…
דערקלערונגען:[1] „נאוואיע רוססקאיע סלאווא‟ (ניי רוסיש ווארט, 1920־2010) — איצט עקזיסטירט ניט מער, נאר דעמאלט, אין די אנהייב 1990ער יארן, איז זי געווען זייער א גרויסע אויסגאבע. ווען אונדזער משפחה איז איבערגעפארן פון מאסקווע קיין ניו–יארק, ווי באלד מיינע עלטערן האבן ניט געקענט ענגליש, פלעגן זיי יעדן טאג קויפן די דאזיקע צייטונג, און איך האב זי געלייענט פון מאל צו מאל. אויסער כלערליי רעאקציאנערן קוואטש, האט מען א מאל געקאנט לייענען דארט אויך אייניקע אינטערעסאנטע זאכן.[2] זאוואד (סאוו.) — אינדוסטריעלע אונטערנעמונג[3] טאמארע איידעלמאן (1959) — רוסלענדישע היסטאריקערין, שרייבערין, איבערזעצערין און בלאגערין[4] וואלקאוו, סאלאמאן (1944) — סאוועטישער און אמעריקאנער זשורנאליסט און ליטעראטאר[5] ראדזיכאווסקי, לעאניד (1953) — סאוועטישער און רוסלענדישער פובליציסט, זשורנאליסט און פסיכאלאג[6] איידעלמאן, נתן (1930־1989) — סאוועטישער און רוסלענדישער היסטאריקער און שרייבער. פאטער פון ט. איידעלמאן[7] אסטאפיעוו, וויקטאר (1924־2001) — רוסישער שרייבער[8] דאוולאטאוו (מעטשיק), סערגיי (1941־1990) — רוסישער שרייבער און פובליציסט[9] — צום באדויערן, נאכן קריג אין קאראבאך אין סעפטעמבער־נאוועמבער 2020 האט די סיטואציע זיך געענדערט צום ערגערן.[10] ליפשיץ, נחמה (עטלעכע חדשים נאך דעם, ווי אט די שורות זיינען אנגעשריבן געווארן, האב איך דורכגעלייענט אין באריס סאנדלערס נייעם ראמען „מיט א שליחות קיין מאסקווע‟ וועגן דעם, וואס נחמה ליפשיץ אליין האט אים געהאט דערציילט אינעם אינטערוויו, וואס ער האט מיט איר דורכגעפירט אין תל־אביב אין די 1990ער יארן: „דער קאנקורס אין מאסקווע, ווו כ׳האב געזונגען דריי יידישע לידער, איז געווען פאר מיר וויכטיק נישט אזוי צוליב פארנעמען דארט אן ארט. כ׳האב געדארפט האבן א צעטעלע, אז כ׳האב אנטייל גענומען אין א פארמעסט פון אזא הויכער מדרגה מיט יידישע לידער. פאר ליטע וואלט אזא פארמעלע זאך גענוג געווען, כדי כ׳זאל קאנען אפיציעל אויפטרעטן מיט א יידישער פראגראם. מ׳האט מיר אין ליטע זייער געוואלט העלפן… (אונטערגעשטראכן פון מיר — י. ק.) […] ס׳איז קיין ווילנע אוועקגעשיקט געווארן א באפעל, אז מחוץ ליטע טאר נחמה ליפשיצייטע מיט אירע יידישע קאנצערטן נישט ארויספארן […] אין ליטע זיינען בפירוש געווען נישט ווייניק לייטישע ליטווינער, וואס האבן געראטעוועט יידן, נישט נאר זיי געהרגעט. אויך קאמוניסטן, וואס האבן אמאל געגלייבט אין שיינע אידעאלן. ווען נישט אזעלכע מענטשן, ווייס איך נישט, צי כ׳וואלט געקאנט אויסהאלטן אזוי פיל צייט […] דער ערשטער סעקרעטאר האט מיר אליין געזאגט: ׳גענוג! גענוג בלוט אין ליטע!׳ (אונטערגעשטראכן פון מיר — י. ק.)‟[11] נאגיבין, יורי (1920־1994) — רוסישער שרייבער, זשורנאליסט, סצענאריסט[12] סאמסאן, אלאן — דער הויפט פונעם לאנדאנער פארלאג „אריאן‟, וואס האט פארעפנטלעכט מיין בוך דערינערונגען.[13] כרעניקאוו, טיכאן (1913־2007) — סאוועטישער און רוסלענדישער קאמפאזיטאר, פיאניסט און מלוכישער טוער[14] ווענגעראוו, מאקסים (1974) — פידלער, דיריגענט, פעדאגאג[15] פראנסוא סאמסאן (1924־1970) — פראנצייזישער פיאניסט[16] באשקיראוו, דמיטרי (1931־2021) — פיאניסט און פעדאגאג[17] יעווטושענקא, יעווגעני (1932־2017) — רוסישער פאעט

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
העלפאנדל אלי לערנט יידיש 

Next Post
דער פערציקסטער געבוירן־טאג (3) עמיל קאלין 



