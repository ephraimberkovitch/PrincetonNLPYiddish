 די פארגאנגענע וואך האט מען אינעם ניו־יארקער שטעטעלע קאפייק — נאך אן איבעררייס צוליב דער קאוויד־מגפה — ווידער געהערט ווי קינדער און דערוואקסענע שמועסן, זינגען און פארוויילן זיך אויף יידיש, בעת דער יערלעכער יידיש־וואך פון יוגנטרוף. 
 א טייל יידיש־וואכניקעס האבן זיך יא געטראפן פאראיארן זומער אבער אלץ איז פארגעקומען בלויז דורך זום. 
 דערפאר איז די פרייד געווען גרויס ווען מע האט זיך היייאר ווידער געטראפן פנים־אל־פנים. דער ציבור איז געווען א ביסל קלענער ווי געוויינטלעך — 90 מענטשן אנשטאט בערך 150, צום טייל ווייל די תקנות צו קומען אהין זענען געווען גאנץ שטרענגע: אלע האבן געמוזט צו ערשט האבן באקומען א נעגאטיוון רעזולטאט פונעם קאוויד־טעסט און דערצו האט מען אין אלע בנינים געמוזט טראגן מאסקעס. 
 ביי די יינגסטע קינדער איז די גרעסטע אקטראציע, ווי יעדעס יאר, געווען צו שטיין אויפן בריקל ביים ברעג אזערע און אנקוקן די ריזיקע טשערעפאכעס וואס שווימען דארט ארום. איין טשערעפאכע איז אזוי גרויס (בערך 30 אינטשעס קעגן 18 אינטשעס) אז געוויסע נאטור־קענער אויף דער יידיש־וואך זענען זיך משער אז ער קען זיין מער ווי 40 יאר אלט. מיין צוויי־יאריק אייניקל, לייזערל, איז נעבעך אריינגעפאלן פונקט לעבן די טשערעפאכעס, נאר צום גליק האבן די ים־חיות זיך אלע דערשראקן און געמאכט פליטה. 
 איינע פון די ריזיקע טשערעפאכעס אין דער אזערע 
 כמעט יעדן טאג פון דער יידיש־וואך האט מען געפירט צוויי לייענקרייזן. אין דער פרי האט גיטל שעכטער־ווישוואנאט פארגעלייענט קאפיטלען פון אברהם קארפינאוויטשעס בוך, „אין ווילנער גאסן‟, און נאך מיטאג האט רפאל פינקל פארגעלייענט קאפיטלען פון איציק מאנגערס פאנטאסטישער, קאמישער דערציילונג, „די ווונדערלעכע לענבסבאשרייבונג פון שמואל אבא אבערווא‟. 
 נישט געקוקט אויפן קלענערן עולם זענען פארט געווען א סך געראטענע אקטיוויטעטן, כאטש מיר האבן דא ארט צו דערמאנען בלויז א טייל פון זיי: א וויסנשאפטלעכע לעקציע וועגן דער געדערעם־מיקראביאטא פון קאסטיע שפירא־טשורין; ווי צו מאכן וואסער־באלעט, אנגעפירט פון אניע קויפמענטש; א שאכטורניי ארגאניזירט פון אנדרע פארצייג; א לעקציע פון קלמן ווייזער וועגן די צרות וואס מיזרח־אייראפעישע יידן האבן געהאט מיט מלוכה־אינסטאנצן צוליב זייערע פארדרייטע נעמען, און א סעסיע ווו מע האט פארגעלייענט טשיקאווע אנעקדאטן וועגן רבנים און אנדערע באקאנטע יידן אין 19טן י״ה, אנגעפירט פונעם אנטראפאלאג יונתן באיארין און און זיין זון, יונה הערש. 
 ווי אין פריערדיקע יארן האט די מחברטע פון די שורות ארגאניזירט א ווערסיע פונעם טעלעוויזיע־שפיל, Family Feud, מיטן יידישן נאמען, „וואס זאגט עמך?‟. ווי באקאנט, איז דער ציל פונעם שפיל צו פרווון טרעפן וואס זענען די פאפולערסטע ענטפערס אויף א ריי פראגעס (ווי, למשל, „א חיה וואס קינדער האבן ליב צו זען אין זו‟). דאס מאל האט מען אויסגעפרעגט נישט בלויז די יידיש־וואכניקעס, נאר אויך די פארווערטס־לייענער, און געניצט זייערע ענטפערס צו שאפן א סטאטיסטיק. דערצו האט מען היייאר, צום ערשטן מאל, אנטפלעקט די ריכטיקע ענטפערס אויף א מאדערנעם אופן, ניצנדיק די קאמפיוטער־פראגראם, Powerpoint . 
 די ענטפערס אויף איינער פון די פראגעס אינעם שפיל, ״וואס זאגט עמך?״, לויט דער אנקעטע וואס מע האט צעשיקט די פארווערטס־לייענער און יידיש־וואכניקעס 
 דעם לעצטן אוונט איז פארגעקומען די יערלעכע טאלענטארניע, אנגעפיקעוועט מיט געזאנג (אריינגערעכנט „האפ מיינע המן־טאשן‟ שיין פארגעשטעלט פונעם צוויי־יאריקן מענדל ווייטמאן) און הומאריסטישע סקיצעס. צווישן די אקטן איז געווען רות קאהן, א פראפעסיאנעלע יידישע פארטייטשערין און איבערזעצערין, וואס האט אויפגעטראטן מיט א ריי וויצן. קאהנס וויצן האבן געהאט דעם עכטן מיזרח־אייראפעישן יידישן חן און דער עולם האט זיך מחיה געווען. אט קענט איר אליין זען ווי זי דערציילט איינעם פון זיי: 
