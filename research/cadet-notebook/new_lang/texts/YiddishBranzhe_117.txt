

אין דער צייט פון קאראנא־ווירוס (טאגבוך, 2) 



 by באריס סאנדלער 
October 1, 2020October 1, 2020 Filed under:
ליטעראטור 


לעטנא־גערטנער, פראג
יעווגעני קיסין
מערץ 17
ווידער גוט געשלאפן. זעט אויס, אז לאנגע שפאצירן העלפן טאקע באמת! שפאצירט איבער די ריגעראווי סאדי. ווען איך בין ארויס פון שטוב, איז עס געווען א ביסל ענלעך אויף סורעאליזם: כמעט ליידיקע גאסן, און ס׳רוב מענטשן — אין מאסקעס. די אויטאס און זייער רויש האבן צעשטערט דאס סורעאליסטישע געפיל. ס׳איז, אוודאי, סקוטשנע צו שפאצירן איבער אזא גאר ניט–גרויסן פארק און מאכן די זעלבע „קרייזן‟ די גאנצע צייט. קארינאטשקע האט פארגעשלאגן צו פארן אין לעטנא מארגן.
קארינאטשקע, מאריאשע און איך זיינען געגאנגען איבער די מאגאזינען, איינגעקויפט שפייז פאר זיך און אונדזערע מאמעס. אינעם רוסישן מאגאזין האט מען היינט ביי טאג אריינגעפירט הרעטשקע. מ׳האט געזאגט, אז ס׳איז דא נייע ביכער, נאר מע האט זיי נאך ניט באוויזן אויסצולאדן.
געארבעט א ביסל, געלערנט בערגס [1] סאנאטע. פארן שלאפן געלייענט קארס בוך: איבערגעלייענט דאס, וואס איך האב געהאט געלייענט נעכטן פלוס נאך עטלעכע זייטן. אזא מין טעקסט דארף מען לייענען לאנגזאם און עטלעכע מאל. אינטערעסאנט זיינען קארס ספקות וועגן דער ראלע פון רעליגיע אינעם לעבן ביי די פראסטע מענטשן אינעם מיטלאלטער. מכוח דעם מיטאס וועגן דער וויכטיקייט פון רעליגיע פאר די רוסישע פויערים, וואס איז כלומרשט צעשטערט געווארן פון דער רעוואלוציע 1917, איז ער, אוודאי, ניט גערעכט: אויף אן אמתן האט אט דעם מיטאס נאך מיט 70 יאר פריער צו נישט געמאכט בעלינסקי אין זיין בארימטן בריוו צו גאגאלן . יענער בריוו איז דווקא איצט ביז גאר אקטועל אין שייכות מיט די ענדערונגען אין דער רוסלענדישער קאנסטיטוציע…
מערץ 18
ווידער געשלאפן גוט! כ׳געדענק שוין ניט, ווען איך בין צום לעצטן מאל גוט געשלאפן עטלעכע נעכט נאכאנאנד!
שטודירט בערגס סאנאטע, כרעניקאווס [2] פיעסעס און שאפענס 24סטן עטיוד. געפארן מיט קארינאטשקען און אלאטשקען אין לעטנא. א סך אויטאס אויף די גאסן, נאר כמעט ניטא קיין מענטשן. פון מארגן אן וועט מען ניט טארן ארויסגיין פון שטוב אן א מאסקע. שוין היינט טראגן ס׳רוב מענטשן מאסקעס. קארינאטשקע האט אליין געמאכט עטלעכע. אויף דער טיר פון אונדזער הויז הענגט א מעלדונג, ווו עס ווערט פארלייגנדיק הילף איינצוקויפן און צוצושטעלן שפייז–פראדוקטן פאר באיארטע מענטשן.
  מערץ 19
געשלאפן ניט שלעכט. אויפגעכאפט זיך פריער, ווי געוויינלעך, פילנדיק, אז איך האב זיך אויסגעשלאפן.
סוף–כל–סוף איז צו טראמפן דערגאנגען, אז מע דארף עפעס טאן, און ער האט דערקלערט א מלחמה קעגן דעם פארבארגענעם שונא. אמאר האט אים געלויבט דערפאר. נו, מירן זען… און אין איטאליע, ניט געקוקט אויף דעם, וואס אלע מענטשן זיצן אין דער היים, שטעקן זיך אן 3500 מענטשן יעדן טאג.
געשפאנט 11 קילאמעטער איבער לעטנא. כמעט אלע מענטשן טראגן מאסקעס. היינט זיינען אין טשעכיע פאר א האלבן טאג קראנק געווארן 122 מענטשן.
געארבעט. פארקירצט א ביסל מיין ארטיקל וועגן טאלעראנץ און האמאסעקסואליזם, פארעפנטלעכט אים אין דער אינטערנעץ און צעשיקן מיינע פריינד. ק. האט געענטפערט, אז זי איז גרייט אונטערחתמענען זיך אונטער יעדן ווארט.
מערץ 20
געשלאפן ניט שלעכט. באלד נאך 3 א זייגער האט אנגעהויבן רעגענען, דעריבער האב איך געשפאנט בלויז 7\. 5 קילאמעטער, תחילת אין ווישעגראד, דערנאך אין לעטנא. אין ווישעגראד איז שיין, נאר די טעריטאריע פאר שפאצירן איז ניט גרויס. אין אוונט האב איך געארבעט.
שוין כמעט טויזנט אנגעשטעקטע דא אין טשעכיע… און אין איטאליע זיינען געשטארבן מער מענטשן, איידער אין כינע…
געלייענט י. לופאלס [3] הקדמה צום ערשטן באנד פון דידראס ווערק, וואס איז פארעפנטלעכט געווארן אינעם סאוועטן–פארבאנד אין 1935. געלייענט אויך אן ארטיקל וועגן לופאלן אליין. יא, טאקע ווייל ער איז געווען א מענטש פון אומאפהענגיקע אנשויונגען (איבער דעם האט ער שפעטער באצאלט מיט זיין לעבן), ביי אלע הנחות אויף יענער צייט, לייענען אים היינט איז ניט סקוטשנע.
 מערץ 21
געשלאפן גאר ניט שלעכט.
שפאצירט אין לעטנא, געשפאנט ארום 14 קילאמעטער. זייער ווייניק מענטשן, און אלע טראגן מאסקעס. היינט איז געווען קאלט און כמארנע, דער וועטער האט אנטשפרעכט דער אלגעמיינער סיטואציע.
דער פארטרעטער פונעם מיניסטער פאר געזונט–פארהיטונג, פארזיצער פונעם צענטראלן קריזיס–שטאב ראמאן פרימולא האט געמאלדן, אז אין איצטיקן מאמענט האט זיך איינגעגעבן צו פארקלענערן די וווקס–טעמפן פון דער צאל אנגעשטעקטע מענטשן אין לאנד פון 46% ביז 30%, נאר אז מע וועט מוזן טראגן מאסקעס נאך עטלעכע חדשים. אין איטאליע אבער זיינען פאראן 53000 אנגעשטעקטע, און נעכטן זיינען געשטארבן 793 מענטשן… היינט איז סוף–כל–סוף אנגעקומען פון כינע אן אוקראינישער עראפלאן מיט א סך מאסקעס; קומענדיקע וואך וועט ער ווידער פליען א פאר מאל אהין און צוריק. געפלויגן איז ער מיט א קאמפליצירטן מארשרוט, כדי ניט צו פליען איבער רוסלאנד (דורך אינדיע אאז״וו). איצט איז כאטש דא מיט וואס צו באזארגן די שפיטאלן.
סע דוכט זיך, אז איך באהערש ביסלעכווייז בערגס סאנאטע\. ווידער געלייענט לופאלן. ס׳איז ממש אינטערעסאנט אים צו לייענען!
מערץ 22
ניט באלד איינגעשלאפן. אויפגעכאפט זיך גאנץ פרי, און ווידער ניט תיכף איינגעשלאפן…
שפאצירט אין לעטנא מער ווי 3 שעה, געשפאנט העכער 15 קילאמעטער. היינט איז געווען זוניק, במשך פון עפעס א צייט האט א ביסעלע געשנייט, נאר דעם שניי האב איך געזען בלויז אין דער לופטן און אויף מיין קורטקע, ניט אויף דער ערד. ווידער ווייניק מענטשן און אלע טראגן מאסקעס.
היינט איז דער ערשטער פארשטארבענער אין פראג, א מאנצביל פון 95 יאר. די רעגירונג שליסט ניט אויס די מעגלעכקייט צו פארמאכן די גרענעצן אויף א האלב יאר.
דאמינגא [4] איז אנגעשטעקט געווארן…
איצט האב איך געארבעט בלויז איבער שאפענס 24סטן עטיוד. יא, איך דארף אים (ווי אויך דעם 22סטן עטיוד) אויסלערנען איצט, ווייל שפעטער וועל איך פשוט פיזיש ניט קאנען עס טאן.
קארינאטשקע האט געפונען אויף רוסישע וועבזייטן פארשיידענע ארטיקלען וועגן דעם, ווי אזוי די פעסט האט א מאל געשפילט די ראלע פון א נאטירלעכן אפקלייב צווישן מענטשן; אין לעצטן סך־הכל האבן זיך פארבעסערט די לעבנס־ און מי־באדינגונגען וכדומה.
פארן שלאפן האב איך א ביסעלע ווידער געלייענט קארס בוך.   מערץ 23
געשלאפן גוט, אויפגעכאפט זיך פריער, ווי געוויינלעך. ס׳האט אויפגעהערט וויי טאן דער פוס.
געפארן מיט קארינאטשקען איבער פארשיידענע מאגאזינען נאך שפייז פאר אונדז און אונדזערע מאמעס.
כמעט דריי מיט א האלבן שעה שפאצירט איבער לעטנא, געשפאנט ארום 15 קילאמעטער.
רענע האט פארגעלייגט, מיר זאלן מאכן א ווידעא–רעקארדירונג פון „אווע מאריע‟ (יעדע וועט שפילן זיין פארטיע באזונדער) און ארויסשטעלן עס אין דער אינטערנעץ אויף צעטיילטע עקראנען. קארינאטשקע וועט בעטן זשעניעטשקען, ער זאל מיך רעקארדירן. כ׳האב צוגעגרייט מיין פארטיע.
פארן שלאפן געלייענט קארס בוך.
  24 מערץ
היינט געשלאפן אויסגעצייכנט.
גערעדט דורכן „וואטסאפ‟ מיט דער דאקטערין, וואס האט מיך אויסגעלערנט אן איבונג פאר אנטשפאנען; זי האט מיר איבערגעשיקט א ווידעא–רעקארדירונג מיט אינסטרוקציעס אויף רוסיש.  
ווידער געשפאנט העכער 15 קילאמעטער אין לעטנא.
„דויטשע גראמאפאן‟ האט מיר פארגעלייגט אנטייל צו נעמען אין זייער פראיעקט: זיי האבן געבעטן זייערע ארטיסטן מאכן ווידעא–רעקארדירונגען פון זייער שפילן, כדי ארויסצולייגן זיי אין דער אינטערנעץ קומענדיקן שבת (דאס וועט זיין דער אינטערנאציאנאלער מוזיק–טאג). כ׳האב אנגעהויבן צוגרייטן שאפענס 6טן פאלאנעז. 
זשעניע האט געמאכט א ווידעא–רעקארדירונג פון מיין שפילן די פיאנע–פארטיע פון „אווע מאריע‟. 
[1] בערג, אלבאן (1885־1935) — עסטרייכישער קאמפאזיטאר און מוזיק־קריטיקער[2] כרעניקאוו, טיכאן (1913־2007) — רוסישער, סאוועטישער קאמפאזיטאר, פיאניסט און געזעלשאפטלעכער טוער[3] לופאל, איוואן (1896־1943) — רוסישער און סאוועטישער פילאסאף, ליטעראטור־פארשער[4] דאמינגא, פלאסידא (1941־) — שפאנישער זינגער און דיריגענט

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteratureYiddish 
Post navigation


Previous Post
(11)בוקארעשטער שריפטן 

Next Post
חזרת הש״ץ 



