

אזיאטישער טאגבוך (סוף) 



 by באריס סאנדלער 
July 1, 2019July 1, 2019 Filed under:
ליטעראטור
מוזיק 

יעווגעני קיסין
דעצעמבער 2
געוואלט שלאפן, נאר ניט געקאנט איינשלאפן. 2\. 15 ביי נאכט איינגענומען א שלאפמיטל און דאך נאך צוויי שעה ניט געשלאפן. אויפגעוואכט פאר 11 אין דער פרי און מער ניט געקאנט איינשלאפן… אפשר האבן די שלאפמיטלען אויפגעהערט צו ווירקן?
אנאבעלע און ענדריו האבן ארומגעפירט קארינאטשקען איבער דער שטאט. זיי האבן איר דערציילט, אז היייאר האט מען זיי אומגעקערט 500 דאלאר פונעם שטייער, וואס זיי האבן געהאט באצאלט, מחמת די רעגירונג האט אונטערגערעכנט און דערזען, אז זי האט אויסגעגעבן ווייניקער געלט, ווי זי האט געהאט באקומען פון די שטייערן–צאלערס (דער שטייער־אפצאל דא איז 15% פאר אלעמען, אומאפהענגיק פון די הכנסות)!
געווען אן אוונט לכבוד מיר אין דער רעזידענץ פונעם בריטישן קאנסול. ער האט זיך ארויסגעוויזן זייער א וווילער מענטש. זיין טאכטער שטודירט דעם מיטעלן מיזרח און די אראבישע שפראך אין קעמברידזש. פאר דעם האט זי אין אן אנדער קאלעדזש געמאכט א פארשונג וועגן דעם חורבן. דעמאלט האט דער פאטער ביי איר געפרעגט: ווי מיינט זי, צי וואלט דער חורבן געקאנט געשען אין ענגלאנד? זי האט געענטפערט: „איך מיין, אז דער חורבן האט געקאנט געשען ווו ס׳זאל ניט זיין.‟ קארינאטשקע איז מיט דעם מסכים געווען, זאגנדיק, אז פראפאגאנדע, צום באדויערן, איז אלמעכטיק.
באגלייט האט אונדז צום קאנסול דער דירעקטאר פונעם ארקעסטער, מיט וועלכן כ׳וועל דא שפילן (דער האנג־קאנגער פילהארמאנישער ארקעסטער). ער האט אנגעהויבן דערציילן וועגן זיך, אז זיין משפחה שטאמט פון שאטלאנד, און אגב־אורחאדיק צוגעגעבן: „שלעכטע ידיעות: מיין מאמע שטאמט פונעם זעלבן קלאן וואס דאנאלד טראמפ…‟ מיר האבן אלע געשמייכלט. איך האב ווידער זיך דערמאנט אין אונדזערע רוסיש־יידישע טראמפיסטן… א מאל דוכט זיך מיר, אז זיי (יעדנפאלס, אייניקע פון זיי), ווי אויך רוסישע פאטריאטן־פוטיניסטן, האבן, לויט פריידן, דעם קינדערשן אנאלן אינסטניקט — מ׳האט ליב צו זיין „א שלעכט יינגעלע‟, דהיינו: אהא, די ציוויליזירטע וועלט מיינט אזוי, וועל איך מיינען פארקערט, אויף צו להכעיס! עס ווילט זיך ממש אריינקלאפן זיי אין קאפ: פארשטייט זשע, סוף־כל־סוף, אז אונטערהאלטן טראמפן איז צווישן ציוויליזירטע מענטשן א ו מ – א נ – ש ט ע נ – ד י ק! אז מיט אייערע אנשויונגען שטעלט איר זיך ארויס אויף חוזק פאר דער לייטישער געזעלשאפט! איר האלט זיך פאר עפעס נייע גאלילייען צי אוריעל אקאסטעס?! פארשטייט זשע, כאטש איצט, אז אויב אייך געפעלן ניט די מיינונגען פון ציוויליזירטע מענטשן, הייסט עס, אז איר פארשטייט עפעס ניט, אז גראד איר זייט ניט־גערעכט, מחמת איר זייט געבוירן געווארן און אויפגעוואקסן אינעם סאוועטן־פארבאנד; דעריבער האט איר אומפארמיידלעך איינגעזאפט אין זיך דעם סאוועטישן מענטאליטעט (אפילו אויב איר האט פיינט קאמוניזם)! אויב איר ווילט ווערן ציוויליזירטע מענטשן, דארפט איר זיך צוהערן צו דער מיינונג פון דער ציוויליזירטער געזעלשאפט, זיך לערנען און בייטן אייער ארט דענקען! און אויב איר ווילט זיך ניט צוהערן און לערנען זיך, וועט איר אין די אויגן פון דער לייטישער געזעלשאפט אויף תמיד בלייבן פרא־אדמס, פונקט ווי די מוסולמענישע פונדאמענטאליסטן, וואס עמיגרירן אין מערבדיקע לענדער און ווילן זיך ניט אפזאגן פון זייערע אפגעשטאנענע באגריפן פון לעבן!
אויפן וועג אהין און צוריק האבן מיר א ביסל געזען די שטאט, בפרט די חורבות, ווו עס וווינען ארעמע־לייט.
דעצעמבער 3
איינגענומען א שלאפמיטל און געשלאפן בעסער ווי נעכטן, נאר במשך פונעם גאנצן טאג געפילט זיך ממש פארמאטערט. מיר איז אפילו געווען שווער צו שפילן…
אנאבעלע און ענדריו האבן אונדז געבראכט צו זייערער א חברטע, א גרטע פון קובאנישן אפשטאם. איר מאן, אן איראקישער ייד, איז דער באזיצער פון אונדזער האטעל, ווי אויך פון א סך אנדערע בנינים אין פארשיידענע לענדער. געווען איז דארט גאנץ סקוטשנע, נאר אויפן וועג אהין און צוריק האבן מיר א ביסל געזען די שטאט, בפרט די חורבות, ווו עס וווינען ארעמע־לייט. אנאבעלע האט אונדז דערקלערט, אז די קאנצעפציע פון ארעמקייט אין האנג־קאנג איז גאנץ אייגנארטיק: גרויסע משפחות, מיט קינדער און באבע־זיידעס, זיינען צונויפגעשפארט אין פיצינקע דירות, נאר זיי האבן אויטאס, עסן אין רעסטאראנען און פארן אפילו אין אורלויב. איך האב געפרעגט וועגן די היימלאזע, און אנאבעלע האט געזאגט, אז אין גאנץ האנג־קאנג מיט א באפעלקערונג פון 9 מיליאן מענטשן, זיינען פאראן בלויז צוויי הונדערט און עפעס היימלאזע. נאך מער: מע לייגט זיי פאר א דאך איבערן קאפ, אבער זיי האלטן פאר בעסער צו וווינען אין דרויסן!
געטראפן זיך מיטן דיריגענט אנדריס פאגא [1]. אינעם זעלבן אוונט איז געווען די ערשטע רעפעטיציע מיטן ארקעסטער. פאגא איז בפירוש א פעיקער דיריגענט און זייער אן ערנסטער מוזיקאנט. ער באמיט זיך זייער, אז אלץ זאל זיין כשורה. דער ארקעסטער איז גאנץ נישקשהדיק: בערך דרייסיק מוזיקאנטן זיינען פון כינע, צוואנציק — פון האנג־קאנג און נאך א צוואנציק — פון אייראפע און אמעריקע.
אבי נאר כ׳זאל היינט אפשלאפן בעסער… אנדערש ווייס איך ניט, ווי כ׳וועל קאנען אלץ אויסהאלטן און שפילן נארמאל…
נו, אט האב איך אפגעשפילט מיין לעצטן קאנצערט אין אזיע…
דעצעמבער 4
איינגענומען אנדערע שלאפמיטלען, געשלאפן נישקשהדיק און געפילט זיך א סך בעסער, ווי נעכטן. די טעמפעראטור אין שטאט איז היינט ארויף ביז 28 גראד לויט צעלזיוס. אין דעצעמבער, בפרט ביי דער דאיקער פארענינע! ווי אזוי לעבט מען דא?!
ביי טאג איז געווען די צווייטע רעפעטיציע מיטן ארקעסטער, און אין אוונט האבן אנאבעלע און ענדריו אונדז איינגעלאדן אין א קלוב, וואס הייסט „כינע‟. ווען מיר זיינען אריין אהין, האט ענדריו געזאגט, אז ס׳איז דא אן אויסשטעלונג פון פאסט־קאמוניסטישער כינעזישער קונסט „מיט עלעמענטן פון סאציאלן רעאליזם‟. ס׳האט זיך אבער ארויסגעוויזן, אז אויף דער אויסשטעלונג איז פאראן א סך ניט פאסט־קאמוניסטישע, נאר פשוט קאמוניסטישע קונסט, בפרט פארטרעטן פון מאא. ביים אריינגאנג אין רעסטאראן זיינען געהאנגען פאטאגראפיעס פון מארקסן, ענגעלסן, לענינען און סטאלינען. „און וואס איז דער message פון דעם אלעם?‟ — האב איך געפרעגט ביי ענדריון. „גארניט, ס׳איז פשוט קונסט.‟ — „און די אויסשטעלונג איז דא כסדר?‟ — „יא.‟. מיר איז געווארן פריקרע. גערעכט איז בוקאווסקי, וואס האט תמיד געטענהט: מ׳האט געדארפט דורכפירן אן אינטערנאציאנאלן געריכט־פראצעס קעגן קאמוניזם אויפן סמך פונעם נירנבערגער פראצעס קעגן נאציזם. צי קאן מען זיך פארשטעלן היטלערס פארטרעטן אדער אפילו פשוט א כסדרדיקע אויסשטעלונג פון נאציסטישער קונסט אין א וואסער־ניט-איז דייטשישן קלוב?! עס זיינען דא אויסגעשטעלט פארטרעטן פון מאסן־מערדערס, און מע נעמט עס אפנים אויף ווי עפעס נארמאלס — „פשוט קונסט‟! אגב, דארף מען נאך אונטערציען א סך־הכל, ווער האט דערהרגעט מער מענטשן, היטלער צי מאא; אלנפאלס, לויט שמואל מיקוניס׳ [2] זכרונות, איז מאא געווען גרייט צו פארניכטן אין א נוקלעארער מלחמה אנדערהאלבן מיליארד מענטשן, בתוכם גאנץ איטאליע! אפילו היטלער, דוכט זיך, האט אזא מין כוונות ניט געהאט…
ענדריו און איך האבן געהאט זייער א לאנגע און אינטערעסאנטע דיסקוסיע: וועגן מעטאפיזישע ענינים, יידישקייט, מדינת־ישראל, אנטיסעמעטיזם וכדומה. א שאד, וואס מ׳האט אונדזער שמועס ניט רעקארדירט און ניט סטענאגראפירט, מחמת ער איז געווען באמת זייער אינטערעסאנט, נאר איבערגעבן אים בין איך ניט בכוח…
קלוב ״כינע״. אין רעסטאראן זיינען געהאנגען פאטאגראפיעס פון מארקסן, ענגעלסן, לענינען און סטאלינען…
דעצעמבער 5
נו, אט האב איך אפגעשפילט מיין לעצטן קאנצערט אין אזיע…
אין דער פרי פאר דער רעפעטיציע האט מיך ביים אריינגאנג אינעם זאל באגעגנט א מענטש מיט א סך מיינע קאמפאקטלעך. כ׳האב אים געזאגט, אז איצט מוז איך גיין אויף דער רעפעטיציע, נאר נאכן קאנצערט קאן ער צוקומען, וועל איך אים זיי אונטערשרייבן. פון דעסטוועגן, ווען איך בין ארויס פונעם זאל מיט עטלעכע שעהען שפעטער, איז דער מענטש נאך געשטאנען דארטן. ס׳האט זיך ארויסגעוויזן, אז ער איז געקומען ספעציעל פון כינע און ווארט אויף מיר נאך פון סאמע אין דיר פרי אן!
נאך דער רעפעטיציע איז צו מיר צוגעקומען גאר א יונגער מאן, דערלאנגט מיר א צעלאפאן־פעקל און געזאגט: „סאלוט, איך הייס פאל, איך שפיל אויף דער טובע דא אינעם ארקעסטער. כ׳האב אייך געבראכט א מתנה: לאטקעס און א פאנטשיק פון א כשרער קראם. חג־שמח!‟. א מין סורפריז! און אזוי רירנדיק…
אויפגענומען האט מיך דער עולם זייער הייס. כ׳האב געשפילט די צוגעגרייטע צוויי ביסן, נאר מ׳האט מיך ניט אפגעלאזט. איינער א מענטש אין דער ערשטער ריי האט געשריגן אויף ענגליש: „נאך איינעם! נאך איינעם, ביטע!‟ דאן האב איך געשפילט ראכמאנינאווס דא דיעז מינאר־פרעלודיע — ווי א רעקוויעם נאך רוסלאנד… קארינאטשקע האט מיר דערנאך געזאגט, אז ווען כ׳האב אנגעהויבן שפילן די פרעלודיע, האבן זי אנגעהויבן ווארגן טרערן.
דער ארקעסטער דא איז אוודאי אויף עטלעכע מדרגות נידעריקער פונעם בייערישער ראדיא־ארקעסטער, הגם זיי האבן זיך זייער געסטארעט.
נאכן קאנצערט זיינען צו מיר צווישן אנדערע מענטשן צוגעקומען דריי פרויען, וואס זיינען ספעציעל געקומען צו פליען אויפן קאנצערט פון פיליפינען: א מוטער, א טאכטער און א שנור, אלע פיאניסטקעס!
א שאד, וואס קיין צייט איז ניט געבליבן צו שמועסן מיט פאגא אויף אן עכטן אופן. ס׳וואלט געווען אינטערעסאנט: ער האט דאך שטודירט פילאסאפיע אין אוניווערסיטעט! נו, אפשר, אן אנדערש מאל, ווען מיר׳ן שפילן צוזאמען אין קומענדיקן יאר אין פראנקרייך.
די מאמע, אלאטשקע און אנע פאוולאוונע האבן זיך בשלום אומגעקערט פון בערלין קיין פראג. מארגן וועלן מיר שוין ווידער זיין צוזאמען…
אויפן מארק אין האנג־קאנג
דעצעמבער 6
אפגעשלאפן נישקשהדיק (איצט האבן מיר סוף־כל-סוף געקאנט זיך אנטשפאנען!), געקומען אינעם אעראפארט, אריינגעזעצט זיך אינעם עראפלאן… די גאנצע גרויסע משפחה אונדזערע ווארט שוין. מארגן איז אניעטשקעס [3] געבוירן־טאג (עס ווערט שוין 12 יאר אונדזער קראסאוויצע!), איבערמארגן איז קארינאטשקעס געבורסטאג…
כ׳וועל מוזן ארבעטן א סך, לערנען א סך נייעם רעפערטואר פארן קומענדיקן יאר, נאר במשך פון א גאנצן חודש וועל איך קיין קאנצערטן ניט האבן. דעם 20סטן קומען צו פליען די סמעכאווס [4], מיר׳ן רעפעטירן די פראגראם פון יידישער פאעזיע, וואס מיר וועלן (האפנטלעך!) אויספילן אין א יאר ארום אין מאסקווע, אינעם געוועזענעם בנין פונעם „גאסעט‟. באריע ווארט אויף מיין מוזיק צו די לידער פאר אונדזער מיוזיקל…
פון סלאוואקיי האט מען ארויסגעשיקט א רוסלענדישן דיפלאמאט פאר שפיאנאזש. אין פראג האט מען פארעפנטלעכט דעם ניט־פארסעקרעטעוועטן טייל פונעם טשעכישן קאנטר־אויסשפיר־באריכט פארן יאר 2017, וואס זאגט בפירוש, אז די טעטיקייט פון די רוסלענדישע שפיאנען אין לאנד ווערט אלץ מער און מער אקטיוו. יא, טינוף צעגיסט זיך איבער דער גאנצער וועלט… צי קאן מען עס אויסרייניקן פון דאנען? ווער ווייסט, וויפל אזעלכע מנווולים זיינען פאראן אין ישראל? אין אונדזער פאלק זיינען דאך אויך תמיד געווען אזעלכע אויסווורפן — ניט בלויז אידיאטן־אידעאליסטן, ווי די ראזענבערגס [5], למשל, נאר אויך פאסקודניאקעס, ווי קאלמאנאוויטש [6]…
די אייראקאמיסיע האט צוגעשטעלט א פלאן פון קאמף קעגן דער דעזאאינפארמאציע, ווייל מ׳האט מורא, אז מאסקווע וועט זיך אריינמישן אין די וואלן פונעם אייראפעישן פארלאמענט אין קומענדיקן יאר, ווי אויך אין די וואלן פון די לענדער, מיטגלידער פונעם אייראפעישן פאראיין אין 2020. יא, אזעלכע נאראנים דארף מען נאך זוכן… אז אפילו איך האב געלערנט וועגן דעם דאזיקן „פלאן‟ פון מאסן־מעדיא, צי מיינען זיי, די אייראפעישע פונקציאנערן, אז די רוסלענדישע שפיאנען וועלן אים ניט אויספארשן אויף א פרטימדיקסטן אופן און ניט אננעמען קיין געהעריקע מיטלען?!
אוודאי, ווערן אזעלכע רעזשימען פריער אדער שפעטער צו נישט, נאר וויפל נאך קרבנות וועלן די גזלנים אוועקטראגן מיט זיך אין קבר? וויפל נאך מענטשן וועלן זיי דערשיסן, פארפייניקן, פארסמען?
ניט רויק איז אויף דער וועלט. מ׳דארף זיך האלטן.
און מיר יידן דארפן זיך האלטן. מ׳דארף שטיצן און פארטיידיקן ישראל, אויפדעקן די רכילותן אויף דער יידישער מלוכה און דעם יידישן פאלק. אין דער זעלבער צייט, דארף מען הארב אפהאקן די רייד פון אונדזערע „פאטריאטן‟, וואס וווינען ניט אין ישראל און זיינען ניט קיין ישראל־בירגער, אבער האבן די חוצפה אצורופן עמוס עוזן, אברהם ב. יהושען און דוד גראסמאנען [7] „מענטשן אן א ייחוס און אן א שבט‟; זיי לייגן פאר, אז די „מרץ‟-מיטגלידער [8] זאלן פארלאזן זייער היימלאנד. מ׳דארף כסדר דערקלערן, אז ישראל קאן ניט פארלאזן די טעריטאריעס, מחמת ביז אהער האבן די טעריטאריעלע הנחות ניט געבראכט קיין שלום, נאר פארקערט, סטימולירט די פאלעסטינער אראבער צו טעראריזם.
אין דער זעלבער צייט, דארף מען שטעלן א שארפן ווידערשטאנד אונדזערע סאמעראדנע פאנאטיקערס, וואס טענהן, אז ישראל טאר בשום־אופן ניט אפגעבן די טעריטאריעס, ווייל גאט אליין האט געגעבן די יידן דאס דאזיקע לאנד. נאך אונדזער גרויסער קלאסיקער, שלום־עליכם, האט אויסגעלאכט אזעלכע בולוואנעס אין זיין ווערק „ווען איך בין ראטשילד‟: „די מלוכה זאגט, אז די טעריטאריע איז איר טעריטאריע, און די מלוכה זאגט: ׳ניין, ס׳איז מיין טעריטאריע׳. מששת ימי בראשית, הייסט עס, האט גאט באשאפן אט דאס שטיקל ערד פון איר כבוד וועגן.‟ מ׳דארף אנטשיידן קעמפן קעגן יענע מערבדיקע פאליטיקערס, וואס זיינען שונאים פון מדינת־ישראל, — און אין דער זעלבער צייט, דארף מען ניט ווייניקער קעמפן קעגן אונדזערע אייגענע רעאקציאנערן, וועלכע שטעלן זיך אליין און ישראל קעגן דער מערבדיקער אידעאלאגיע, די מערבדיקע פרינציפן און אידעאלן, וואס זיינען אין תוך  י י ד י ש ע  אידעאלן, ווי עס האט ריכטיק געטענהט זאב זשאבאטינסקי („מיזרח‟).
מ׳דארף שטודירן אונדזער גייסטיקע ירושה, וואס במשך פון דור־דורות האט פארהיט אונדזער פאלק, — נאר טאן עס דארף מען קריטיש, ניט פארמאכנדיק די אויגן אויף דעם, וואס א סך אין תורה (ווי אויך, פארשטייט זיך, אין די הייליקע ספרים פון אנדערע רעליגיעס) קומט אין סתירה מיט דער מאדערנער מאראל (בראשית: 19, 26; שמות: 12, 29; שמות: 22, 20־18; ויקרא: 20, 18־9; ויקרא: 21, 9; במדבר: 15, 36־32; דברים: 20, 17־16; דברים: 22, 25־20; יהושע: 10, 40־28; שמואל 1: 15, 3־2 — און נאך, און נאך).
מ׳דארף שטודירן, אנטוויקלען און פראפאגאנדירן אונדזער יידישע קולטור, די יידישע שפראכן, ליטעראטור, מוזיק, טעאטער, פאלקלאר — און אין דער זעלבער צייט דארף מען אנטשיידן אפווארפן די טענות פון אונדזערע פינצטערלינגען, אז דער עיקר פון יידישקייט איז כלומרשט שבת און כשרות. מ׳דארף געדענקען, אז די דאזיקע זאכן האבן שוין לאנג אויפגעהערט צו זיין די הויפט־סימנים פון יידן; אז היינט, אינעם 21סטן יארהונדערט, נאר בערך 16% יידן גלייבן אין די דאגמעס פונעם ארטאדאקסאלן יודאיזם (22% אין ישראל http://www\. pewforum.org/2016/03/08/religious־affiliation-and־conversion/ און 10% אין אמעריקע http://www\. pewforum.org/2013/10/01/jewish־american-beliefs־attitudes-culture־survey/# — די מלוכות, אין וועלכע עס וווינען העכער 80% יידן פון דער גארער וועלט https://www\. jewishvirtuallibrary.org/jewish־population-of־the-world)
דער גרעסטער קלאסיקער פון דער יידישער ליטעראטור שלום־עליכם פלעגט שרייבן שבת („פונעם יריד‟, קאפיטל 58); דער גרונטלייגער פונעם רעכטן ציוניזם זאב זשאבאטינסקי פלעגט עסן פוטער מיט ברויט און שינקע („אייער ניי–יאר‟), און שרייבן, אז פון אזעלכע ווילדע „מיזרחדיקע‟ איבערבלייבסן, ווי דאס אריינמישן רעליגיע אינעם לעבנס־שטייגער, די פרוי אין א שייטל, וואס א פרעמדער מאנצביל טאר איר ניט דערלאנגען די האנט, וכדומה — „פון זיי דארף מען אפווענדן אונדזערע מאסן. דערמיט טאקע פארנעמען מיר זיך אין יעדער לייטישער שול און מיט דעם פארנעמט זיך באזונדערס פלייסיק און דערפאלגרייך דאס לעבן אליין…‟ („מיזרח‟).
יא, מיר זיינען א פאלק פון חכמה, נאר אין אונטערשייד פון די ביבליש־תלמודישע צייטן און די צייטן פון מיטלאלטער זיינען איצט, אין דער מאדערנער תקופה, די גרעסטע חכמים בפירוש ניט די רבנים, נאר די גרויסע וויסנשאפטלערס, לאורעאטן פון דער נאבעל־פרעמיע. פונקט אזוי האט דאך געטענהט הענריך היינע: „ווי אין די פינצטערע צייטן ווערן מענטשן אמבעסטן געפירט פון רעליגיע, אזוי איז אין חשכות דער בעסטער וועגווייזער — א בלינדער… ווען ס׳קומט אבער דער קאיאר, איז פשוט נאריש נאכצופאלגן דעם בלינדן…‟. פונקט אזוי, ווי מע פלעגט קעמפן פאר די רעכט פון די פרומע יידן (און די גלויביקע בכלל) אינעם סאוועטן־פארבאנד, דארף מען קעמפן קעגן די פרווון אנבינדן זייער לעבנס–שטייגער דער גאנצער געזעלשאפט מצד די ישראלדיקע חרדים; ווי אויך קעגן זייערע פרעכע פרווון שטעלן זיך העכער פונעם געזעץ דורך אפזאגן זיך דינען אין דער ארמיי (כ׳געדענק, ווי אלי וויזעל, עליו־השלום, האט געענטפערט אויף מיין פראגע וועגן דעם ענין: „אין יעטווידער נארמאלער מלוכה ווענדט די פאליציי אן קראפט קעגן די, וואס פירן ניט אויס דעם געזעץ‟).
מ׳דארף שטעלן אן אנטשיידענעם ווידערשטאנד די פרווון צו פארווערן ברית־מילה אין די אייראפעישע לענדער; פונקט ווי ניט ווייניקער דארף מען אין ישראל קעמפן פארן רעכט פון די עלטערן, וואס ווילן ניט מלן זייערע קינדער. מ׳דארף זיך קעגנשטעלן די פרווון מצד די קריסטלעכע מיסיאנערן צו „דערווייזן‟, אז זייער גלויבן איז כלומרשט בעסער איידער די יידישע אמונה. אין דער זעלבער צייט דארף מען זיך באציען טאלעראנט צו אונדזערע שטאמברידער, וואס צוליב פערזענלעכע סיבות זיינען זיי געווארן גלויביקע קריסטן (אויב זיי זיינען דערביי ניט געווארן קיין אנטיסעמיטן!). ווי ס׳האט אנגעשריבן זשאבאטינסקי, שטעלנדיק צום שאנדסלופ יענע יידן, וואס פלעגן זיך שמדן צוליב הוילער נוץ: „בייטן דעם גלויבן מחמת דער אינערלעכער איבערצייגטקייט אין דער אויבערהאנט פון דער נייער רעליגיע — דאס איז בכבודיק, ניט קיין בזיון‟ („אונדזער טאג־טעגלעכע דערשיינונג‟).
מ׳דארף רעספעקטירן אונדזערע פרומע שטאמברידער, וואס לעבן רויק מיט זייער לעבן און בינדן קיינעם ניט אן זייערע אנשויונגען; נאר מ׳דארף אומברחמנותדיק אויסלאכן און אנווייזן זייער ארט די יעניקע עזות־פנימניקעס, וואס האלטן זיך קליגער פון די 84% יידן און דער גאנצער איבעריקער מענטשהייט. זיי האבן די העזה צו טענהן, אז „דאס יידישע פאלק איז אקשנותדיק און נאריש‟. זיי רופן די וועלטלעכע יידן „אנטיסעמיטן‟. צו באליידיקן דאס יידישע פאלק אויף אזא אופן, מיינט, אז דווקא זיי זיינען עכטע אנטיסעמיטן (ווי ס׳האט געשריבן דער רוסישער היסטאריקער קליוטשעווסקי וועגן זיינע אייגענע, פראוואסלאוונע אבסקוראנטן: „קוקנדיק אויף זיי, ווי זיי גלייבן אין גאט, ווילט זיך שוין גלייבן אין טייוול!‟ מ׳דארף זיין אזא, ווי ס׳איז געווען עדווארד גריג, א גרויסער קאמפאזיטאר, דער גרינדער פון דער נארוועגישער נאציאנאלער מוזיק און א פארביסענער שונא פון שאוויניזם, איזאלאציאניזם, קלעריקאליזם. ער האט ניט בלויז געווידמעט דאס לעבן דער אנטוויקלונג פון זיין פאלקס נאציאנאלער קולטור, נאר אויך פראטעסטירט קעגן אומיושר בנוגע אנדערע פעלקער. ער האט אפגעשאפן זיינע קאנצערטן אין פראנקרייך ווי א פראטעסט קעגן דעם אנטיסעמיטישן דרייפוס־פראצעס…
נו, עס טראגט אונדז שוין לאנג דער עראפלאן אנטקעגן דער אלטער וועלט… זיי געזונט, אזיע! ניט געקוקט אויף דעם „Jet lag‟ און די שלאפלאזיקע נעכט, אויף דער האנג־קאנגער פארענינע און אלע אנדערע שוועריקייטן, איז מיר דארט געווען גוט!

[1] אנדריס פאגא (1980) — לעטלענדישער דיריגענט
[2] שמואל מיקוניס (1903־1982) — לינקער פאליטישער טוער אין ישראל
[3] אונדזער פלימעניצע
[4] וועניאמין סמעכאוו (1940) — סאוועטישער און רוסלענדישער אקטיאר און רעזשיסאר
[5] יוליוס און עטעל ראזענבערג — אמעריקאנער קאמוניסטן, באשולדיקט אין שפיאנאזש לטובת סאוועטן־פארבאנד
[6] שבתי קאלמאנאוויטש (1947־2009) — ישראל־ביזנעסמאן, פארמישפט אין ישראל פאר שפיאנאזש לטובת רוסלאנד
[7] עמוס עוז (1939־1918), אברהם ב. יהושע (1936), דוד גראסמאן (1954) — ישראל־שרייבערס
[8] „מרץ‟ — ישראלדיקע לינקע סאציאל־דעמאקראטישע און ציוניסטישע פארטיי


Share this:TwitterFacebookPrintLike this:Like Loading...

Related
 


Tagged: Evgeny KissinfasadjewsmusicYiddish 
Post navigation


Previous Post
די געשיכטע פון מיין טויבנשלאק 

Next Post
נאטיצן פונעם רעדאקטאר — 22 



