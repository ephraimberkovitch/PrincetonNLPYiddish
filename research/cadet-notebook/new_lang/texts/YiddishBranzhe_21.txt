

ווער זשע ביסטו, שווארצע דאבע? 



 by באריס סאנדלער 
July 1, 2021July 1, 2021 Filed under:
ליטעראטור
עסייען
פראזע 

מרדכי יושקאווסקי
ליטעראטור־פארשערס גיבן אפ א סך אויפמערקייט דער פארגע: ווו זשע ענדיקט זיך דער אמת אין ליטעראטור, און ווו הייבט זיך אן די קינסטלערישע פאנטאזיע. נאך שארפער שטעלט זיך די דאזיקע פראגע, ווען מע באהאנדלט די מעמואר־ליטעראטור, ווייל זכרונות פון יעדן שרייבער באלויכטן זיין פערזענלעכקייט, די סביבה, אין וועלכער ער האט זיך דערצויגן און געלעבט, אנטפלעקן די סודות פון זיין שאפערישן וועג.
וואס שייך דעם איינציקן יידישן שרייבער, וועלכער איז זוכה געווען דעם נאבעל־פרייז אין ליטעראטור יצחק באשעוויס־זינגער, פארשטייט זיך, אז זיין וויכטיקסטע מעמואר־בוך איז „מיין טאטנס בית־דין-שטוב‟. דאס איז א זאמלונג פון זעכציק דערציילונגען, אין וועלכע דער מחבר דערציילט וועג זיינע קינדער־יארן אויף דער קראכמאלנע־גאס אין ווארשע. די משפחה זינגער איז אריבערגעפארן אהין פונעם שטעטל ראדזימין אין אנהייב 1908. זייער שטוב האט געדינט ניט בלויז ווי א וווינארט, נאר אויך געווען א גייסטיקער צענטער פון דער דאזיקער ארעמער סביבה. מע האט סיי געדאוונט, סיי געשמועסט תורה, אבער דער עיקר איז דארט געווען א בית־דין, ווייל דעם שרייבערס פאטער, רעב פנחס־מענדל, איז געווען א רב, און אויך א דיין. די דאזיקע געגנט אין ווארשע איז פול געווען סיי מיט געוויינטלעכע ארעמע־לייט, סיי מיט דער יידישער אונטערוועלט. אין דער שטוב צו די זינגערס פלעגן קומען די איינוווינער פון דעם דאזיקן ראיאן: בעלי־מלאכות, קליינהענדלערס, אבער אויך משוגעים, קבצנים, גנבים, אלפאנסן, הענדלער מיט געגנבעטער סחורה, און אויך גאסן־פרויען, ווייל די סביבה האט געווימלט מיט שאנד־הייזלעך. זיי אלע פלעגן קומען נאך אן עצה, אדער צום בית־דין, כדי צו לייזן קאמפליצירטע פראבלעמען.
די קראכמאלניע־גאס אין ווארשע היינט
אין זינגערס שטוב פלעגט מען פראווען חתונות, דארטן האט מען זיך אויך געגט. לרוב זיינען געקומען מענטשן מיט זייערע לעבנס־פראבלעמען, און דער קינפטיקער שרייבער איז געוואקסן אין דער אטמאספער פון די ניט פשוטע מענטשלעכע באציונגען, עטישע דילעמעס און זייער לייזונג. דעריבער איז דאס בוך „מיין טאטנס בית־דין-שטוב‟ פול מיט דער באשרייבונג פון מאדנע טיפן, אומגעוויינטלעכע געשיכטעס און אומגעהייערע מעשים. באשעוויס דערלויבט דעם לייענער צו זינקען אין דער וועלט פון די דאזיקע געשיכטעס דורך דעם שפיגל פון שרייבערס זכרון און דורך זיין אייגענער מאראלישער אפשאצונג פון די געשילדערטע סיטואציעס.
איינע פון די סאמע פארכאפנדיקע געשיכטעס אינעם בוך הייסט „איין חתן און צוויי כלות‟. לויט דער באשרייבונג זיינען אין איינעם א טאג געקומען אין בית־דין-שטוב צוויי מענער און צוויי מוידן. איינער פון די געקומענע איז געווען א באיארטער ייד, א סופר, וואס האט געהאט א שם פון א צדיק. די מורא פארן אייבערשטן האט זיך אפילו אפגעשטעמפלט אויף זיין פנים, וואס האט אויסגעזען ווי א פארמעט מיט אלטע כתבים. זיין קאפאטע איז געווען פול מיט לאטעס. מיטן סופר איז געקומען זיין טאכטער, א מויד פון א יאר פערציק, מיט א בלאס פנים, א צעגאסענע און דערצו נאך א האלב־בלינדע. דער פאטער האט געטרוימט כאטש פארן טויט זי פירן אונטער דער חופה. און דא גראדע האט זיך אונטערגערוקט א געגטער ייד, ביי די זעכציק. ער איז אויך געקומען אין בית־דין-שטוב. דער דאזיקער מענטש האט אויסגעזען ווי א בעל־מלאכה. זיין רעקל איז געווען פול מיט פלעקן פון קלייסטער. דער סופר דער צדיק, האט אלץ געטאן ווי ס׳פירט זיך ביי יידן — געשריבן די תנאים, און כאטש ער איז געווען א ביטערער ארעמאן, האט ער נאך צוגעזאגט א קליינעם נדן.
עס האט זיך אבער ארויסגעוויזן, אז דער „חתן‟ האט שוין געהאט אן אנדער כלה, און דווקא ארום איר האט זיך פונאנדערגעוויקלט דער גאנצער ענין. זי איז אויך געווען איינע פון די פיר געקומענע אין בית־דין. אין דער דערציילונג ווערן ניט אנגעגעבן די נעמען פון די העלדן, אבער אלע פיר ווערן אויספירלעך געשילדערט. די באשרייבונג פון דער „צווייטער כלה‟ איז די סאמע קורצע פון די פיר: „זי איז געווען א הויכע, א שווארצע, ווי א לאפעטע‟. ווייטער ווערט זי אנגערופן „די שווארצע מויד‟. מיר דערוויסן זיך וועגן איר נאך א וועלכע־ניט-איז אינפארמאציע: „זי האט געארבעט ביים בעקער פון נומער 12 און איז אפט געשטאנען אינדרויסן מיט א קויבער זעמל. זי איז אויך אלט געווע א יאר פערציק און מ׳האט זי געהאלטן פאר א נאר, א שטיק גולם‟.
וואס שייך איר שפראך — דא ווענדט באשעוויס אן זיין באליבט מיטל — ער הערט אויף צו שרייבן אויפן נארמאטיוון, ליטערארישן יידיש און גייט אריבער אויפן ווארשעווער דיאלעקט: „רבי… יאך קאן ניש׳ דעם ייד און ניש׳ זאן טאכטער. ער האט מיאך געוואלט פאר א כלה…‟. פארשטייט זיך, אז ס׳איז אוממעגלעך איבערצוגעבן דעם דאזיקן גאנג אין קיין שום איבערזעצונג און אויף קיין שום אנדער שפראך. הגם באשעוויס איז איינער פון די סאמע איבערגעזעצטע שרייבערס, פארלירט יעדע איבערזעצונג א סך אויסדריקלעכקייט, אין פארגלייך מיטן מקור. די דירעקטע רייד פון זיינע העלדן, וואס ווערן איבערגעגעבן אויף זייער נאטירלעכן דיאלעקט, גיבן צו אויטענטישקייט און אמתדיקייט דער באשרייבונג.
אין דער דערציילונג האט „דער חתן‟ געמאלדן, אז די שווארצע מויד האט זיך צוגעשארט צו אים, אים פארבעטן אויף א קאווע מיט קיכלעך, אז ער האט איר געזאגט, אז ער האט שוין א כלה, אבער זי האט געדריקט אויף אים, האט ער איר אויך צוגעזאגט מיט איר חתונה צו האבן…
דער דיין, רעב פנחס־מענדל, איז געווען אויסער זיך פון אזא אויפפירונג. ער האט געפסקנט, אז וויבאלד דעם סופרס טאכטער איז פריער געווארן א כלה, מוז די שווארצע מויד מוותר זיין, און אויב זי האט געהאט מאטעריעלע הוצאות, וועט מען איר צוריקצאלן ביזן לעצטן גראשן. די שווארצע מויד האט זיך געבייזערט, געשאלטן, אבער אפגעטראטן און אוועקגעגאנגען, געבנדיק א קלאפ מיט דער טיר. דערמיט האט זי באוויזן, אז מע קאן זי ניט אונטערקויפן מיט א פאר גראשן.
צום סוף, האט זיך ארויסגעוויזן, אז דער „חתן‟ איז בכלל ניט געגט, און ער האט א ווייב מיט דריי קינדער. ווען דער סופר איז געקומען נאך א מאל אין בית־דין-שטוב און האט עס דערציילט ר׳ פנחס־מענדלען, האבן ביידע גאטספארכטיקע יידן, זייענדיק דערשיטערט פון אזא נייעס, אנגעהויבן זיך באקלאגן אויף דער היינטיקער וועלט און דער נידערטרעכטיקער אויפפירונג פון די היינטיקע מענטשן. דערנאך האבן זיי מיט טרערן אין די אויגן און מיט גרויס ווייטיק אויפגערופן צום אייבערשטן: „אוי וויי געוואלד, ס׳איז עק וועלט. משיח מעג שוין קומען!..‟
אינטערעסאנט, אז אין אן אנדער דערציילונג פון באשעוויסן באגעגענען מיר די זעלבע געשטאלט פון דער „שווארצער מויד‟. עס איז געונג צו פארגלייכן די ביידע דערציילונגען, און ס׳ווערט קלאר, אז ס׳גייט די רייד וועגן דעם זעלבן פערסאנאזש. די אנדערע דערציילונג הייסט „דער שפינאזיסט‟, און זי איז פארעפנטלעכט געווארן אינעם זשורנאל „די צוקונפט‟ אין יולי 1944, ווען דער מחבר האט שוין געלעבט אין ניו־יארק. אין דער דאזיקער דערציילונג באקומט די שווארצע מויד א נאמען. מע רופט זי „די שווארצע דאבע‟. דער אנהייב פון איר שילדערונג שטימט כמעט פולקאם מיטן פארטרעט, וואס איז געבראכט געווארן אויבן, פון דער דערציילונג „איין חתן און צוויי כלות‟: „דאבע איז געווען א הויכע, א דארע, א פארריסענע ווי א לאפעטע‟, אבער עס איז פאראן אויך א מער אויספירלעכע באשרייבונג, וואס איבערצייגט אונדז איינדייטיק, אז אין די ביידע ווערק ווערט געשילדערט די זעלבע פרוי: „א נאז האט זי געהאט א צעבראכענע, אויף דער אויבערשטער ליפ האט געשפראצט א וואנסעלע. גערעדט האט זי מיט א הייזעריק קול און געטראגן האט זי מאסנבילשע שיך. יארן לאנג איז די שווארצע דאבע געשטאנען אין טויער מיט קוישן ברויט, זעמל און בייגל. דערנאך האט זי זיך צעקריגט מיט דעם בעקער און האט אורמעגעטראגן אין יאנושעס הויף א קויבער מיט האלב־צעבראכענע אייער… קנייטשלעך. די שווארצע דאבע איז נישט געווען קיין נארישע מויד, אבער קיין מזל צו די מאנסלייט האט זי נישט געהאט. זי איז צוויי מאל געווען א כלה מיט בעקער־געזעלן, אבער מ׳האט איר אפגעשיקט די תנאים. זי האט שפעטער געשריבן ראשי־פרקים מיט אן עלטערן יידן, א גלעזער, אבער עס האט זיך ארויסגעוויזן, אז ער האט געהאט א שמולעוויזנע ווייב…‟
עס איז צו באמערקן, אז באשעוויס שרייבט די דאזיקע דערציילונג בעת דעם צווייטן וועלט־קריג, ווען ס׳איז שוין באוווסט געווען דער ביטערער גורל פונעם פוילישן יידנטום, איינגעשלאסן די יידן פון זיין היים־שטאט ווארשע. דעריבער זעט אויס זייער וואגיק, אז אינעם אנהייב פונעם ווערק באמיט ער זיך ווידער אויפצושטעלן און פאראייביקן א פאנאראם־בילד פון יידישער ווארשע אין אנהייב 20סטן יארהונדערט. דא געפינען מיר אן אויספירלעכע באשרייבונג פון דער קראכמאלנע־גאס מיט אירע קאלירן, ריחות, קלאנג־פאליפאניע, וואס באשטייט פון די געשרייען פון הענדלערס, וועלכע רעקלאמירן זייער סחורה, פון חזנס א קול, וואס רעפעטירט די ימים־נוראימדיקע תפילות, פון א לידל, וואס לאזט זיך הערן פון א פאטעפאן אין א נאכט־קרעטשמע… דער מחבר רעכנט אויס די סחורות, וואס מע האט פארקויפט אויפן דארטיקן מארק, מאלט אפ אייניקע טיפן: דעם פאליציאנט, די פאר גנבים, די מארק־הענדלערס, די בלאטע ווייבער…
אויפן פאן פון דעם קאלירפולן שטאטישן בילד, ווארשע אנהייב 20סטן יארהונדערט באקענען מיר זיך מיטן צווייטן הויפט־העלד פון דער דערציילונג, ד״ר נחום פישלזאן, וועלכער האט געקראגן א דאקטאראט אין פילאזאפיע אין דער שווייץ, געקענט א סך שפראכן, געווידמעט זיין לעבן דער לערע פון שפינאזא. ד״ר פישלזאן איז געווען א מענטש אין די יארן, מיט א סך געזונט־פראבלעמען, אן איינזאמער, האט זייער ווייניק זיך פארקערט מיט אנדערע. ער האט געוווינט אין א בוידעם־שטיבל אויף דער קראכמאלנע־גאס. אין דער געגנט האט מען פאר אים א ביסל מורא געהאט און זיך באצויגן צו אים מיט א חשד. אייניקע האבן אים געהאלטן פאר א מיסיאנער, ווייל ער פלעג רעדן נאר דייטש, און ניט זיין מוטער־שפראך יידיש, ניט געגאנגען אין שיל, כאטש ער האט געשטאמט פון א רבנישער משפחה. ער, פון זיין זייט, פלעג קוקן אויף אלץ, וואס האט אים ארומגערינגלט, מיט א געפיל פון גרינגשעצונג. אראפקוקנדיק ון זיין בוידעם־פענצטערל, פלעג ער זען נאר קליינע מענטשעלעך מיט זייערע קליינע נארישע זארגן.
נאכן קריגן דעם דאקטאראט אין שווייץ, האט זיך ד״ר פישלזאן פארהאלטן אויף א צייט אין בערלין. דארטן האט ער אפגעמאכט מיט דער בערלינער געמיינדע וועגן א חודשלעכער סטיפענדיע, וואס וועט אים צוגעשיקט ווערן קיין ווארשע מיטן ציל צו פארשפרייטן אויפקלערונג צווישן די מיזרח־אייראפעישע יידן. פון דער דאזיקער סטיפענדיע האט ער געלעבט אלע יארן. ער איז געווען זייער באאומרויקט צוליב דעם, וואס שוין עטלעכע חדשים איז די געלט־איבערווייזונג פון בערלין ניט אנגעקומען. ער איז געגאנגען אויף דער פאסט קאנטראלירן, אבער אומזיסט. אין דעם באשריבענעם טאג איז ער ווידער געגאנגען אויף דער פאסט מיט דער לעצטער האפענונג צו קריגן דאס געווארטע געלט, ווייל ער איז ממש געבליבן אן א גראשן און ניט געהאט אויף וואס צו קויפן דאס סאמע נייטיקע פאר אים: הירזש, שוואמען, צווארעך…
קומענדיק אויף דער פאסט, האט ד״ר פישלזאן זיך דערוווסט, אז עס האט זיך אנגעהויבן די ערשטע וועלט־מלחמה, די דייטשישע ארמיי רוקט זיך אין דער ריכטונג פון ווארשע, עס איז פראקלאמירט געווארן די מאסן־מאביליזאציע. אין אזא מצב האט ער באשלאסן, אז די בעסטע לייזונג איז זיך אוועקצולייגן און שטארבן…
און גראדע דעמאלט, ווען דער געלערנטער פילאזאף איז געלעגן א פארחלשטער פון הונגער אין זיין צימערל, איז צו אים אריינגעגאנגען זיין שכנה, וואס האט געוווינט אויף דעם זעלבן בוידעם, די שווארצע דאבע. פונקט יענעם טאג האט זי געקראגן א בריוו פון איר קוזען פון אמעריקע, וועלכער האט מיט א פאר יאר צוריק אנטליען ביי איר געלט אויף צו פארן אריבער דעם ים, און זינט דאן זאגט ער איר צו צושיקן א שיפסקארטע אויף א שיף קיין אמעריקע. אליין האט דאבע ניט געקענט קיין צורת־אות, האט זי געוואלט בעטן דעם דאקטאר איר איבערצולייענען דאס בריוול. געבנדיק א שטויס די טיר, האט דאבע דערזען א גוססדיקן מענטשן… אין דעם מאמענט ווערט אנטפלעקט די אינעווייניקסטע מאראלישע שיינקייט פון דער דאזיקער פרוי, וואס געפינט זיך אין קעגנזאץ צו איר אויסערלעכער אומסימפאטישקייט. דאבע באשליסט, אז דעם טאג וועט זי ניט גיין האנדלען און טאן א מיצווה. זי ראטעוועט בוכשטעבלעך דעם געלערנטן פילאזאף, וועלכער איז געווען אינגאנצן אומפעיק צו די לעבנס־שוועריקייטן. זי ברענגט וואסער, קאכט אים א קאשע, שטעלט א טיי מיט סוכאריקלעך, בעט אים איבער דאס בעטגעוואנט, העלפט אים זיך איבערצוטאן. פון דעם אליין האט ד״ר פישלזאן זיך דערפילט בעסער, און א דאנק דער איבערגעגעבענער זארג, איז ער פון טאג צו טאג אלץ מער געקומען צו די כוחות. דאבע האט אים פאקטיש אומגעקערט צום לעבן. עטלעכע מאל א טאג אריינגעגאנגען צו אים, געקאכט פאר אים, געראמט.
אויף א ווונדערלעכן אופן האט זיך צווישן די דאזיקע צוויי מענטשן אנטוויקלט א טיפע קעגנזייטיקע הארציקע פארבינדונג, כאטש עס דאכט זיך, אז צווישן זיי איז נישטא און קאן ניט זיין גארנישט בשותפותדיקס. ד״ר פישלזאן איז אן אינטעלעקטואל, וואס האט געזען די וועלט, אויסגעפארן שטעט און לענדער, קען א סך שפראכן, פארברענגט זיין גאנצע צייט אין פילאזאפישע מחשבות וועגן דעם וועלט־באשאף און די אייביקע געזעצן פונעם וועלט־געבוי. דאבע איז פונקט פארקערט, א פרוי, וואס דער גורל האט זי ניט געשאנעוועט און א סך מאל ווייטיקלעך געשלאגן. איר לעבנס־רוים איז באגרענעצט צווישן דעם קעלער אויף קראכמאלנע 19, ווו זי איז געבוירן געווארן אין אן ארעמער משפחה, און דעם בוידעם אויף קראכמאלנע 10, ווו זי וווינט. אינעם עלטער פון צען יאר האט מען זי געשיקט דינען ביי א פאסער (הענדלער מיט געגנבעטער סחורה), און יענער האט זי „איבערפארקויפט‟, נאר איר איז מצליח געווען צו אנטלויפן און ניט געגאנגען אויף די „קרומע וועגן‟. איר ברודער איז אוועק אין דער ארמיי און נעלם געווארן, די שוועסטער איז געשטארבן אין קימפעט. מע האט זי באגנבעט, בארעדט, כדי אפצוווענדן פון איר די חתנים.
צווישן די דאזיקע צוויי פערסאנאזשן איז אפילו נישטא קיין געמיינזאמע שפראך. דער דאקטאר רעדט אויף דייטש, און דאבע ענטפערט אים אויף א געדיכטן, זאפטיקן ווארשעווער יידיש. די דאזיקע צוויישפראכיקייט גיט צו א באזונדערן טעם און חן דער דערציילונג, וואס גייט לחלוטין לאיבוד אין יעטווידער איבערזעצונג. צווישן ביידע העלדן, וואס שטעלן מיט זיך פאר צוויי פאראלעלע רוימען, וואס קומען כלומרשט נישט צו קיין שום באריר, ווערט פארבונדן א דיאלאג. זיי פארברענגען אוונטן אין שמועסן וועגן גאט און וועגן גלויבן. זיי דאגענען איינער פארן אנדערן. דאבע פילט זיך זייער איבערגענומען פון דעם, וואס דאקטאר פישלזאן האט זי געפרעגט וועגן איר לעבן. דאס איז מסתמא דאס ערשטע מאל, וואס עמעצער האט אויסגעדריקט צו איר אן אפענעם און אמתדיקן אינטערעס. דער דאקטאר הערט אויס דאבעס דערציילונג און שאקלט מיטן קאפ אויף „ניין‟, ווי עס וואלט אים שווער געווען צו גלייבן, אז לעבן אים אין משך פון יארן האט געלעבט א פרוי, וואס האט אויסגעהאלטן אלע קלעפ פונעם גורל, דורכגעגאנגען די שבעה־מדורי־גהינום. און אט די ביידע באשליסן חתונה צו האבן…
די דערציילונג אנטהאלט אן אויספירלעכע באשרייבונג פון דער חתונה, וואס איז פארגעקומען, ווייזט אויס, אין דער שטוב פון דער משפחה זינגער. כאטש עס ווערט ניט דירעקט געזאגט אינעם טעקסט, עס זיינען פאראן גענוג רמזים דעראויף. „ווען די שווארצע דאבע איז אין איינעם א טאג אריין צום ווינקל־מורה-הוראה, וואס האט געוווינט אין דעם הויף, און געזאגט, אז ד״ר פישלזאן וויל מיט איר חתונה האבן, האט די רביצן געמיינט, אז נישט אנדערש, נאר די מויד איז פון זינען אראפ‟…
די דאזיקע חתונה איז געווען אויף אזוי אויסטערליש, אז עס זיינען געקומען א סך געסט אנצוקוקן דאס אומגעוויינטלעכע פארל. דער בעקער, ביי וועלכן דאבע האט פריער געארבעט, האט געבראכט א מתנה א זאק מיט מעל (לאמיר זיך דערמאנען, אז עס קומט פאר אין דער צייט פון דער ערשטער וועלט־מלחמה, און דאס איז געווען אפשר די טייערסטע מתנה). זיינע געזעלן האבן געבראכט א סך טארטן און קוכנס. ווען חתן־כלה זיינען אריין אין בית־דין-שטוב, איז „אזש א מורמלעניש אריבער צווישן דעם עולם… עס איז נישט געווען די זעלבע דאבע. זי איז געווען אנגעטאן אין א רויטן ברייטראנדיקן הוט, באהאנגען מיט קארשן, וויינטרויבן, פלוימען, אין א ווייס זיידן קלייד מיט א שלעפ און אין גאלדענע שיך אויף הויכע אפזאצן. אויף איר האלדז האט זיך געבאמבלט א קייטל, אויף די פינגער האבן געלויכטן רינגען מיט שטיינדלעך. איר פנים איז געווען צוגעדעקט מיט א וועלאן. זי האט אויסגעזען ווי א רייכע כלה, וואס האט חתונה אין א ׳ווינער סאליע׳. די בעקער־געזעלן האבן אזש אנגעהויבן זיפצן‟.
אלע ארומיקע באנעמען דעם צוזאמענבונד צווישן די צוויי העלדן ווי א מטורפדיקע זאך, עפעס, וואס איז קעגן דעם געזונטן שכל — צוויי מענטשן, וואס צווישן זיי איז נישטא קיין בשותפותדיקער באדן, שאפן א משפחה. אבער דאס איז אן אויבערפלעכלעכער קוק, הינטער וועלכן עס זיינען פארבארגן טיפע מאראליש־עטישע ווערטן. א פשוטע, איינזאמע, ניט קיין עברידיקע פרוי, וואס איז געווען פילמאליק געשטראפט פונעם גורל, האט ניט פארהארטעוועט איר הארץ און האט בוכשטעבלעך געראטעוועט, געפלעגט און צוריקגעבראכט צום לעבן א געבילדעטן, אבער אויך אן איינזאמען און ניט־געזונטן באיארטן מענטשן. פאקטיש איז דער דאזיקער בונד מעגלעך געווארן א דאנק דעם יידישן הארץ און דער ברייטער נשמה פון דער זעלבער דאבע. אין דעם פאל ברענגט באשעוויס אונדז ווידער צו דער אייניקייט פון צוויי גרונט־זיילן פון אונדזער קיום — יידישקייט און מענטשלעכקייט — יידישע און אוניווערסאלע מאראלישע און גייסטיקע ווערטן, וואס אנטהאלטן די זארג פארן נאענטן, די ברידערלעכע הילף, דאס ווילן צו פארלייכטערן עמעצנס ליידן — באגריפן, וואס ווערן אלץ ווייניקער פאפולער אין אונדזער פראגמאטישער צייט.
צום סוף פון דער דערציילונג גייט דאקטאר פישלזאן צו צום פענצטער פון זיין בוידעם־שטיבל דעם ערשטן פרימארגן נאך דער חתונה, גיט א קוק אויף דער שלאפנדיקער דאבע און ווענדט זיך צו שפינאזא, דער לערע, וועלכער ער האט געווידמעט זיין גאנץ לעבן: „ברוך שפינאזא, פארצייע מיר. איך בין געווארן איין נאר‟… דער דאזיקער אויפרוף איז פילדייטיק. מע קאן אים אינטערפרעטירן אויף פארשיידענע אופנים. לויט אונדזער מיינונג, האט דער דאזיקער מענטש, וואס אפגעלעבט דאס גאנצע לעבן אין די העכערע פילאזאפישע וועלטן, אפגעפרעמדט פון דעם רעאלן לעבן, זיך באמיט וואס ווייניקער צו קאנטאקטירן מיט „קליינע מענטשעלעך מיט זייערע קליינע זארגן‟, געקוקט אויף זיי סיי דירעקט, סיי אומדירעקט פון דער הייך, האט אנטפלעקט ערשט אין די עלטערע יארן געוויינטלעכע מענטשלעכע וווילטאטן — מיטלייד, הילף פארן נאענטן, און דאס אלץ א דאנק דער זעלבער דאבע, וועמענס ברייט הארץ האט קיינער ניט דערזען פאר אים.

Share this:TwitterFacebookPrintLike this:Like Loading...

Related
 


Tagged: fasadliteratureYiddish 
Post navigation


Previous Post
דער פערציקסטער געבוירן־טאג (5, 6) 

Next Post
און ביי אונדז איז פארט בעסער… 



