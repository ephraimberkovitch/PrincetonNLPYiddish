
 לשנה טובה תכתבו ותחתמו ! 
 לייב ניידוס 
 פאר ימים־נוראים 
 ס׳ווערט טריבער און טריבער, עס קאפעט א רעגן. 
 דער גאלד־גלאנץ, דער הייסער, פון לאנג שוין נישטא אים. 
 עס קומט שוין אנטקעגן דורך סודיקע וועגן 
 דער היילקער ערנסט פון ימים־נוראים. 
 עס דוכט זיך, דאס שטעטל ווערט ריינער און פרימער… 
 ס׳דערטראגט זיך א זינגען פון שטילע תחנונים — 
 דאס חזרט דער חון, דער אלטער, אין צימער, 
 מיט זיינע משוררים די יום־טוב־ניגונים. 
 עס פילט זיך שוין קלאר, ווי דער הימל ווערט עלטער, 
 ווי טרויעריק קוקט ער אראפ צו דעם שטעטל; 
 די זון קארגט דיר ווארעמקייט, שמייכלט אלץ קעלטער, 
 און ס׳פאלט שוין דאס ערשטע פארטריקנטע בלעטל. 
 עס וועלקן שוין לאנגזאם די ביימלעך, די גרינע, 
 פארשטויסענע, איינזאמע, טריבע נשמות. 
 זיי קוקן, מיר דוכט, אויף די מענטשן מיט קנאה 
 און קלערן מיט ווייטיק: ״מי יחיה, מי ימות״… 
 ווי באנג און ווי קיל איז, ווי פיינלעך און שטיל איז, 
 ס׳קוקט איינזאם די שול אין א טרויער א שטומען 
 און בענקט נאך די ליכט, נאך די הארציקע תפילות, 
 און בענקט נאך דעם עולם, וואס דארף צו איר קומען. 
 עס שוועבט אין דעם געסל אן עלנטער אומעט 
 און לייגט זיך, א שווערער, אויף שטיבער און שוועלן; 
 און ס׳דוכט זיך, דאס בלאנדזשעט אין געסל ארומעט 
 דער טרויער, דער גרויסער, פון הונדערטער זעלן… 
 עס פליסטערן וויינענדיק עפעס די ביימער, 
 אן אייביקייט, דוכט זיך, אין יעטוועדע וויילע. 
 און ס׳שרעקט דיך דיין גורל, דיין ווייטער, געהיימער, 
 וואס ווערט באלד באשלאסן אין בית־דין של מעלה… 
 דער הייליקער וויי — וויפל שיינקייט באהאלט ער! 
 שא… שטילער… באלד וועט זיך דער שופר דערהערן… 
 און גרייט איז דער מחזור, דער געלער און אלטער, 
 ארייננעמען נייע פארבארגענע טרערן… 
 Рош а־Шана 
 