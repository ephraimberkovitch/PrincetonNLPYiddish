
 אין ניו־יארק איז ארויס פון דרוק דער ארדנטלעכער נומער פונעם זשורנאל ״אויפן שוועל״, דעם ארגאן פון דער ״יידיש־ליגע״, וועלכע איז געגרינדעט געווארן אין 1979 לויט איניציאטיוו פונעם לינגעוויסט און יידישיסטישן כלל־טוער דר׳ מרדכי שעכטער. 
 אין די לעצטע יארן דערשיינט ״אויפן שוועל״ צוויי מאל א יאר. זיין נייער נומער איז באצייכנט ווי 388 – 390 (זומער – הארבסט – ווינטער). באנאנד מיט זיין עיקרדיקער דעקלארירטער אויפגאבע — אונטערצוהאלטן און אנטוויקלען די לעבעדיקע יידישע ליטערארישע שפראך, טיילט ״אויפן שוועל״ תמיד אויס אן ארט פאר היינטצייטיקע ליטעראטור־שאפונגען. דער נייער נומער איז אין דעם זין ניט קיין אויסנאם. 
 טראץ דעם, וואס ״אויפן שוועל״ איז אן אמעריקאנער זשורנאל, איז זיין רעדאקטארין איצט אן ישראלדיקע, דר׳ מרים טרין. חוץ איר, מיטגלידער פון דער רעדקאלעגיע זיינען נאך צוויי ישראלים – די דיכטערן רבקה באסמאן בן־חיים און דר׳ בני מער, ווי אויך צוויי אמעריקאנער – איציק בלימאן און הערשל גלעזער און איין תושב פון פראנקרייך – דער באוווסטער לינגוויסט פראפעסאר יצחק ניבארסקי. 
 אין 2008 האבן ביראבידזשאן באזוכט די דעמאלטיקע רעדאקטארין פון ״אויפן שוועל״, באוווסטע יידיש־לערערין שבע צוקער און אירע קאלעגן. זיי האבן שפעטער געווידמעט איינעם פון די נומערן פון ״אויפן שוועל״ דער יידישער אויטאנאמער געגנט. און אין 2019 האט די הילע פונעם זשורנאל באפוצט א צייכענונג פון א יונגער ביראבידזשאנער קינסטלערין סאניע פיליפקינא, וועלכע האט צוזאמען מיט אנדערע דערצויגלינגען פון א היגער מאלעריי־סטודיע אילוסטרירט באריס סאנדלערס א צוויישפראכיק (יידיש און רוסיש) בוך ״העלפאנד עלי און קלעפטשיק־בעבטשיק״, וואס איז דעמאלט דערשינען אין ביראבידזשאן. 
 
 יע. קאפלאן. 
 FB Leyzer Burko 
 