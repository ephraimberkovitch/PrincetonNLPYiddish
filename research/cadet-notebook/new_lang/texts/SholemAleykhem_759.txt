 
 פונעם יאריד: סירקאס טראגעדיע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
סירקאס טראגעדיע
  
א מיאוסער בלבול ― דאס אומקומעניש פון אן אומשולדיקן הונט ―
    
 הייסע טרערן.
    
עס וועט נישט זיין קיין גוזמא, ווען איך וועל זאגן, אז סירקא איז געווען א הונט א חכם, וואס האט פארשטאנען, ווער עס האט אים מער
ליב פון אלעמען, און דעריבער איז קיין חידוש ניט, וואס מער ווי צו
אלע קינדער האט זיך סירקא דער הונט צוגעבונדן צום פארפאסער פון
די דאזיקע כתבים, געשלאסן מיט אים חברשאפט אן ווערטער און ליב
געהאט, געווען נאך אים טאקע באמת די כפרה, און טאקע באמת גרייט
געווען זיך מפקיר זיין פאר זיין חבר און פאר זיין האר. א שטומע צונג
― נישט געווען בכוח דאס ארויסצובאווייזן, איבערגעבן מיט ווערטער,
האט ער עס ארויסבאוויזן, ווי א הונט, מיט זיין שפרינגען און מיט זיין
קוויטשען און מיט זיין ווארפן זיך פאר אים אין דער ערד אריין אף זיין
הינטישן שטייגער. ס׳איז גענוג געווען איין ווארט, אז זיין חבר און זיין
האר זאל אים א זאג טאן: „נא מיעסטא״!.― זאל סירקא אוועק, ווי א
סטאטיק, און ליגן, ווי א קעצעלע, שטיל, און נאר מיט איין אויגל לאקערן,
אכטונג געבן וואס זיין האר טוט.
    
צווישן דעם „האר״ און זיין „קנעכט״ סירקא איז געווען א שטילע
ליבע, און דער האר האט בשום אופן נישט געקאנט פארשטעלן זיך, וואס
וועט זיין, אז סירקא וועט ניט זיין. וואס הייסט, ער וועט ניט זיין? ווי
איז דאס מעגלעך? סירקא איז דען א מענטש, וואס זאל אוועקפארן און
פארגעסן דעם זיי־געזונט?... וויפל מאל האבן גויים געפרוווט פארנארן
סירקאן צו זיך אין דארף אריין, ― איז ער דען נישט געקומען צו לויפן
אף מארגן א פארסאפעטער מיט אן ארויסגעשטעלטער צונג און געווארפן
זיך און געקאטשעט זיך און געשפרונגען צו זיין האר אפן האלדז און
געקוויטשעט און געלעקט אים דעם קאלנער, און מע וואלט געמעגט
שווערן, אז טרערן זיינען אים געשטאנען אין די אויגן!
    
און דאך... און דאך איז געקומען דער טאג, יענער פינצטערער וויסטער טאג, וואס דער גוטער געטרייער סירקא איז אוועק, אוועק אף
תמיד, אף אייביק, און אזוי אומגעריכט אוועק, אזוי מיאוס פארדראסיק,
אזוי מוראדיק־טראגיש!
    
זומער האט זיך געטראפן די דאזיקע טרויעריקע געשיכטע, אום
סאמע תמוז. דאס איז געווען א זומער פון שרעקלעכע היצן, אן א טראפן
רעגן ― מענטשן זיינען ממש אויסגעגאנגען פון היץ. און דאס ווייסט
איר דאך, אז אין די גרויסע היצן זיינען די הינט מסוכן ― זיי ווערן
משוגע.
    
איז ארויס א קלאנג אין שטעטל, אז א הונט איז משוגע געווארן
און האט צעביסן נאך עטלעכע הינט, מע ווייס ניט וועלכע. איז געפאלן
א פחד אף די שטאט־לייט, און מע האט זיך גענומען קודם צום פארזיכערונגס־מיטל אף צו פארהיטן קליינע קינדער, טאמער איז עמעצער חלילה
צעביסן געווארן פון א משוגענעם הונט.
    
דאס דאזיקע מיטל איז באשטאנען אין דעם, וואס מע האט אלע קינדער אפגעשיקט צום אלטן טראפים, א גוי א זנאכער, וואס האט שארפע
נעגל און מיט זיינע שארפע נעגל קאן ער „אראפנעמען בלויע הינטעלעך״
פון אונטער דער צונג, און אזוי קונציק, אז מע זאל גארניט פילן. די
אפעראציע איז ניט אזא מסוכנע, נאר שטארק אנגענעם איז דאס אויך
ניט, אז א גוי קריכט צו אייך מיט די נעגל אין מויל אריין און זוכט
בא אייך „בלויע הינטעלעך״ אונטער דער צונג...
    
דערנאך האט מען זיך א נעם געגעבן צו די הינט פון שטאט. מע
האט אראפגעבראכט, גאט ווייס פון וואנען, צוויי קאצאפעס, הינטשלעגערס ,אנגעוואפנט מיט גראבע שטריק און מיט אייזערנע קרוקעס, און די
קאצאפעס האבן זיך א נעם געגעבן צו דער ארבעט. אין איין טאג האבן
די דאזיקע תלינים אוועקגעלייגט א פאר צענדליק הינט. אפן קוק האבן
זיי אייך געקאנט אפשאצן, וועלכער הונט ס׳איז משוגע און וועלכער
ניט. ווער האט זיך געקאנט ריכטן, א שטייגער, אז דער גורל וועט פאלן
אויך אף דעם גוטן, קלוגן, סטאטעטשנעם סירקא?
    
א סברה, אז די קאצאפעס האבן באקומען פון דער שטאט זייער
לוין נאכן צאל פון די אויסגעהרגעטע הינט, און וויבאלד אזוי, איז גאנץ
מעגלעך, אז ס׳זיינען געווען נעבעך א סך אומשולדיקע קרבנות ― און
סירקא איינער פון די ערשטע.
    
פון דעם אומגליק זיינען די קינדער געוווירע געווארן שוין לאחר
המעשה, קומענדיק פון חדר אהיים ― און זיי האבן אויפגעהויבן א
גאנצע רעוואלוציע אין שטוב: „סטייטש, סירקא!... סטייטש, ווי האט
מען עס דערלאזט אזא מעשה!״...
    
פארשטייט זיך, אז די רעוואלוציע האט זיך אויסגעלאזט מיט א
קאנטער־רעוואלוציע: „חדר־יינגלעך זאלן האבן א השגה אין זינען האבן
הינט!״... און מע האט זיי מכבד געווען מיט רעכטע פעטש, און אף צו
פארבייסן האט מען זיי צוגעשטעלט א בענקעלע פארן רבין, געבעטן, ער
זאל ניט זשאלעווען קיין שמיץ. און דער רבי האט צוליב געטאן ― ניט
געזשאלעוועט קיין שמיץ... אוי, שמיץ!...
    
נאר דאס אלצדינג איז געווען גארנישט אקעגן דעם, וואס סירקא
איז נעבעך אומגעקומען אומזיסט־אומנישט!
    
מער פון אלע איז געווען דערשלאגן סירקאס ליבלינג ― דער מחבר
פון די דאזיקע מעמוארן. דער האט עטלעכע טעג דורכאנאנד ניט געגעסן,
עטלעכע נעכט ניט געשלאפן, געקאטשעט זיך אף אלע זייטן, געזיפצט און
געקרעכצט שטילערהייט, נישט געקאנט מוחל זיין די שלעכטע בייזע
מענטשן, וואס האבן ניט אין זיך קיין קאפ רחמנות, קיין צער בעלי־חיים, קיין טראפן יושר ― און ער האט שטארק־שטארק נאכגעדענקט נאך
דעם, וואס איז א הונט און וואס איז א מענטש, להבדיל?... פארוואס
איז א הונט אזוי געטריי צו א מענטשן, און פארוואס איז א מענטש
א תליון?... און עס קומט אים אפן זינען סירקא מיט די קלוגע גוטע אויגן,
און ער פאלט־צו מיטן פנים צו דער קישן און באנעצט זי מיט ביטערע,
ביטערע טרערן.
  
12
  
דער יצר־טוב מיטן יצר הרע
  
עוזר דער קארנאסער ― א מסור. ― א סך אפיטרופסים. ― די באבע מינדעס
    
 שבת־אויבס. ― מוסר־זאגער און מאראל־פריידיקער.
    
טאמער וואלט א יינגל פארגעסן, אז ער האט געהאט א הונט פאר
א חבר, האט מען אים דערמאנט אף יעדן טריט און שריט: „סירקא האט
דיר געלאזט געריסן״... און בא אזא געלעגנהייט האט מען אים שוין
דערווייל אריינגעזאגט אביסל מוסר ― ער זאל האבן צו געדענקען אף
ווייטער. דאס מוסר־זאגן איז פאר אים געווען א סך ערגער פון פעטש.
ניט אומזיסט זאגט מען בא אונדז א שפריכווארט: „א פאטש פארגייט,
א ווארט באשטייט״. ובפרט, אז דא איז געווען ביידע זאכן: אי פעטש, אי
ווערטער. און ווערטער זיינען געגאנגען פון אלע זייטן. ווער ס׳האט געהאט גאט אין הארצן, דער האט געשטראפט, און דווקא מיט גוטע רייד.
דאכט זיך, וואס געהער זיך אן א ייד א שמש צו א נגידס א יינגל, בעת
ער דאוונט? און וואס איז זיין עסק, אשטייגער, וואס א נגידס א יינגל
קוקט דורכן פענצטער ארויס אקוראט בעת שמונה־עשרה? און א נגידס
א יינגל, מיינט איר, קוקט אומזיסט דורכן פענצטער? ס׳מעג זיך טאקע
זיין שמונה־עשרה, ס׳איז אבער פארט העכסט־אינטערעסאנט צו זען א
 
 