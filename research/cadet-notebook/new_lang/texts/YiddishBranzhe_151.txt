

פון אונדזער עזבון: אהרן ראסקין (1910־1984) 



 by באריס סאנדלער 
July 1, 2020October 23, 2020 Filed under:
ליטעראטור־עזבון
פערזענלעכקייטן 


דער ליטעראטור־פארשער און קריטיקער אהרן ראסקין איז געבוירן געווארן אין שטעטל נאסאוויטשי, ווייסרוסלאנד. באקומען א העכערע יידישע בילדונג. פארענדיקט די אספיראנטור ביים מאסקווער פעדאגאגישן אינסטיטוט. זיין דיסערטאציע איז געמאכט געווארן אויפן געביט פון דער מערב־אייראפעישער ליטעראטור. די גאנצע מלחמה האט ראסקין דורכגעמאכט ווי א מיליטערישער איבערזעצער. אין די יארן 1945־1949 געווען אן איבערזעצער ביי דער סאוועטישער אדמיניסטראציע אין בערלין. זיין אקאדעמישע ארבעט איז געווען פארבונדן מיטן פעדאגאגישן אינסטיטוט אין דער רוסישער שטאט קורסק. זינט עס האט אנגעהויבן ארויסגיין דער זשורנאל „סאוועטיש היימלאנד‟, האט ראסקין במשך פון עטלעכע און צוואנציק יאר פארעפנטלעכט דארט א סך ארטיקלען וועגן דער שאפונג פון די יידישע קלאסיקער און וועגן דער מאדערנער סאוועטישער ליטעראטור.
לייענט דעם ארטיקל „פרץ און ביאליק‟ פון אהרן ראסקינס בוך „ליטערארישע עסייען‟. ארויסגעלאזט דורך י. ל. פרץ־פארלאג, ירושלים, תשמ״ט—1989
פרץ און ביאליק
צווישן די פירנדיקע קינסטלערישע פערזענלעכקייטן אין דער יידישער און העברעישער ליטעראטור פון דעם סוף 19טן, אנהייב 20סטן יארהונדערט איז ח.־נ ביאליק געווען דער איינציקער, מיט וועמען פרץ האט פארקניפט פריינדלעכע באציונגען, וואס זיינען געווען פרוכטבאר פאר ביידע צדדים.
ביאליק האט צוגעצויגן פרצעס אויפמערק שוין באלד, ווי ער האט דעביוטירט מיט זיינע ערשטע לידער. פרץ, וואס האט שוין דאן געהאט א נאמען סיי אין דער העברעישער, סיי אין דער יידישער ליטעראטור, האט שוין ביי די ערשטע טריט פונעם נייעם אומבאקאנטן שרייבער דערפילט, אז אין דער ליטעראטור איז געקומען א דיכטער פון „גאטס גענאד‟. ער האט דערשפירט אין ביאליקס ערשטע לידער דעם צאפל פון עכט מענטשלעכן געפיל. אין א רעצענזיע אויפן זשורנאל „הפרנס‟, אין וועלכן עס האבן זיך געדרוקט ביאליקס ערשטע לידער, האט פרץ געשריבן: „די דאזיקע לידער לייענט מען מיט א באזונדער געפיל, ווייל זיי זיינען געשריבן מיט גאטס גענאג צום דיכטער…‟
א גייסטיקע נאענטקייט האט פאראייניקט די צוויי גרויסע קינסטלערישע פערזענלעכקייטן. ביידע זיינען געווען טיף פארווארצלט אין דער יידישער קולטור־טראדיציע, אין דער פאלקסטימלעכער גייסטיקער ירושה פון דורות, און ביידע האבן זיי געמאכט גרויסע אנשטרענגונגען אויף צו באהעפטן זיך צו דער וועלט־קולטור; ביידע זיינען זיי געווען נאוואטארס, וואס האבן באטראכט נייע וועגן אין דער ליטעראטור; ביידע, יעדערער אויף זיין געביט, זיינען געווען אקטיווע בויערס, וועלכע האבן אפגעגעבן זייער גאנצע ענערגיע דער ליטעראטור ניט בלויז מיטן אייגענעם שאפן, נאר אויך ווי רעדאקטארן, ארויסגעבערס, ארגאניזאטארן פון פארשידענע ליטערארישע אונטערנעמונגען. ביידע האבן זיי זארגזאם געכאוועט יעדע נייע שפראצונג אינעם ליטערארישן גארטן.
א וויכטיקער פאקטאר, וואס האט גורם געווען די גייסטיקע דערנענטערונג צווישן ביידע שרייבערס, איז בלי־ספק געווען די ענלעכקייט אין ביידנס ליטערארישע פאזיציעס, אין זייער באציונג צו ליטעראטור פון יענער צייט. ביאליק ווייזט ארויס, שוין ביים סאמע אנהייב פון זיין שאפן, א געוואלדיקע אומצופרידנקייט מיטן צושטאנד פון דער העברישער דיכטונג און פראזע. פרצעס שארפע קריטישע ארטיקלען וועגן דער ניי־העברעישער ליטעראטור, וואס האבן זיך געדרוקט אין „נחץ‟ און אנדערע זאמלונגען, זיינען ביאליקן געווען צום הארצן, ווייל זיי האבן זיך איבערגערופן מיט זיינע אייגענע געדאנקען און אנשויונגען. אינעם זעלבן גייסט, וואס פרץ, טאדלט ביאליק בייז און בייסיק די העברעישע ליטעראטור פאר איר פוסטער מליצהדיקייט פונעם לעבן.
די קעגזייטיקע פאדערונג צווישן ביידע שרייבערס איז אין 1903 אריבער אין אן ענגערער פריינדשאפט, וואס האט זיך אנגעהויבן בעת פרץ האט באזוכט אדעס, און האט זיך באזונדערס פארשטארקט אין דער צייט, ווען ביאליק האט זיך ווי א מיטרעדאקטאר פון „השלח‟ אויף העכער א יאר צייט באזעצט אין ווארשע.
דאס איז געווען די צייט ערב דער רעוואלוציע פון 1905, ווען די צארישע רעגירונג, אנגעשראקן פונעם רעוואלוציע־אויפשטייג, האט גענומען אייליק פראוואצירן פאגראמען אין די שטעט פון יידישן תחום־המושב. פרץ, וואס האט מיט טיפן אינערלעכן וויי געשריבן וועגן דעם אין זיינע ווארשעווער פארצייכענונגען, האט מיט באגייסטערונג אויפגענומען ביאליקס לידער און פאעמעס, וועלכע זיינען אנגעפילט געווען מיט צער און צארן, מיט ליידנשאפטלעכן רוף צום קאמף קעגן נאציאנאלער אונטערדריקונג. פרצן אימפאנירט ביאליקס געזעלשאפטלעכער פאטאס, זיין צארנדיק ווארט, וואס איז אנגעזאפט מיט הארבן אמת, מיט מוטיקן פראטעסט, וועלכער שפאלט די הימלען און ווארפט אום פארהייליקטע הייליקייטן […]. פרץ רופט זיך הייס אפ אויף ביאליקס פאעמעס (אין ליד אין פראזע), וועלכע זיינען געווידמעט דעם היסטארישן גורל פון יידישן פאלק: די „מתים פון מידבר‟ און „די מגילה פון פייער‟. ער זעצט איבער אין יידיש „משא נימירוב‟ און „מגילת־האש‟, דרוקט אפ אין „הצופה‟ ביאליקס ליד „על השחיטה‟, דערביי געלינגט אים אפצונארן דעם צענזאר און ארויסגעבן דאס דאזיקע ווערק ווי דאס עלפטע ליד פון בייראנס „העברעישע מעלאדיעס‟.
ביאליק, פון זיין זייט, פאלגט נאך מיט גרויס אינטערעס יעדע נייע זאך, וואס גייט ארויס פון פרצעס האנט. ער איז אנטציקט פון דעם טיפן געדאנק־גאנג און פון דער גרויסער מייסטערשאפט, וואס האבן זיך אנטפלעקט אין פרצעס דראמע „חורבן בית צדיק‟ (ערשטער וואריאנט פון דער „גאלדענער קייט‟). עס פארשאפט אים פרייד פרצעס „פאלקסטימלעכע געשיכטן‟ און „חסידיש‟. אין א רעדע אויפן באנקעט לכבוד פרצן, פרילינג 1904 אין אדעס, באטאנט ביאליק דאס סאציאל־עטישע, דאס אלמענטשלעכע, וואס ס׳אנטהאלטן אין זיך פרצעס חסידישע דערציילונגען.
ס׳הייסט כלל ניט, אז צווישן פרצעס און ביאליקס אידעען־וועלט הערשט א פולשטענדיקע איינשטימונג. ביאליק האט ניט תופס געווען די באדייטונג פון די רעוואלוציאנערע געשעענישן. פרץ האט מיט זיי פארבונדן זיינע האפענונגען און האט נאטירלעך פאראורטיילט ביאליקס גייסטיקע אפהענגיקייט פון די „אדעסער חכמים‟ בראש מיט אחד־העמען, וועמענס אידעען האבן געהאט א שטארקע השפעה אויפן דיכטער. דאס האט ניט געשטערט פרצן איינזען אין ביאליקס בונטארישער, גאטלעסטערישער און ערדיש־לעבנסלוסטיקער פאעזיע א זיכערע פארבינדונג מיטן קאמף קעגן דער קלעריקאל־נאציאנאליסטישער רעאקציע אין דער ליטעראטור. „ביאליק, — שרייבט פרץ, — האט דערקלערט דעם יידישן גאט אלס באנקראט‟. פרצן פארשאפט פיל פרייד ביאליקס נאטור־און־ליבע ליריק מיט איר שפרודלדיקער עולם־הזהקייט און לעבנספריידיקייט. ער קאנסטאטירט, אז ביאליק, דער „ליבלינג‟ פון די „אדעסער חכמים‟ האט קעגן זיי ווידערשפעניקט און אינעם ליד „אייך‟ „האט ער זיך מודה געווען, אז ער איז קיין מאל ניט געווען קיין שמאטע… אז נאך זייענדיק א ישיבה־בחור, האט ער געזינדיקט‟. „הפקר פון יוגנט‟ — שרייט אויס פרץ — לעבנסלוסט, א ברענענדיק הארץ און ניט א נשמהלע… וואס רוט זיך אין מיסט‟.
אויף ביאליקן האט דאס יאר, ווען ער איז געווען אין ווארשע און זיך געפונען אין אן אינטים־פריינדלעכן קאנטאקט מיט פרצן, געווירקט ווי א גרויסע אפפרישונג נאכן לאנגן פייניקן זיך אין דער שטיקנדיקער אטמאספער פון אדעסער באלעבעסלדיקע ליטערארישע קרייזן. פרץ האט געהאלפן ביאליקן טיפער צו דערפילן דעם צייט־גייסט, נענטער זיך באהעפטן מיטן פאלק, פארברייטערן דעם קרייז פון זיינע אינטערעסן. טאקע אין דער צייט פלאנירן ביידע שרייבערס ארויסצוגעבן א ליטעראריש־קריטישן זאמלבוך, א מין נייעם וואריאנט פון „החץ‟.
די עצם ציל־איינשטעלונג פונעם זאמלבוך איז ביז גאר סימפטאמאטיש. עס איז א דורכגעטראכטע געמיינזאמע פראגראם פון קאמף פאר א נייער ליטעראטור, וואס איז אנגעזאפט מיט נייע אידעען, מיט דעם שטורמישן גייסט פון דער צייט. דער אטעם פון דער אנקומענדיקער ערשטער רעוואלוציע האט זיך געלאזט פילן אין דעם אינטערעסאנטן פארטראכט.
ליידער, איז דער פלאן ניט פארווירקלעכט געווארן. נאר דער עצם־פאקט רעדט וועגן דעם, ווי נאענט ס׳זיינען געווען אין דעם פעריאד ביאליקס און פרצעס ליטערארישע אינטערעסן.
ביאליק קערט זיך אום אין אדעס א באנייטער, א באפליגלטער, ער איז פול מיט נייע פלענער, אידעען. פרצן פארבינדט ער איצט אין זיין פארשטעלונג מיט דער שטורמישער פאר־רעוואלוציאנערער ווארשע. אדעס, דאכט זיך אים איצט, איז אין פארגלייך מיט ווארשע עפעס מאדנע שטיל, באלעבעסלדיק. אין די רעוואלוציאנערע טעג פון 1905 שרייבט ביאליק פון אדעס צו קלויזנערן קיין ווארשע: „אין אדעס איז פרידן און רו, שטיל און זארגלאז, מע שיסט ניט און מע שרייט ניט אויף אירע גאסן, און ניטא פרץ! אוי, פרץ, פרץ! וואס טוט ער איצט בעת אזא זאווערוכע! וואס טוט דער גרויסער אדלער אין א שטורעם־טאג?‟
אויך פרץ פילט זיך נאך ביאליקס אוועקפארן פון ווארשע שטארק עלנט. אין זיינע הארציקע בריוו צו ביאליקן, אין וועלכע ער רופט דעם דיכטער „מיין ביאליק‟, קלאגט ער זיך אפט, אז ס׳איז אים „אומעטיק, טרויעריק, און ניטא וועמען די האנט צו דערלאנגען‟; ער דערציילט וועגן שטימונגען פון ניט־גלויבן אין זיך, וואס באפאלן אים צייטנווייז, בעט דעם דיכטער, ער זאל אפטער שרייבן, פרעגט ביאליקס מיינונג וועגן זיינע, פרצעס, נייע ווערק, ווי למשל, „ליבע‟, און וועגן די איבערזעצונגען פונעם דיכטערס ווערק אין יידיש.
אין איינעם א בריוו שרייבט פרץ צו ביאליקן:
„און איר, מיין ליבער, זייט געפאנגען ניט אין שפינוועבס־פאדעם, נאר דורך אחד־העמען. איר האט קיין מאל ניט געדאוונט אין א גרויסן בית־מדרש מיט די מאסן, נאר אין עפעס א „מנין‟ פון בטלנים, מיחסים און טרוימער פון ניט שיינע און ניט פיינע חלומות… צו וואס האב איך איבערגעזעצט אייערע לידער? פאר וואס זעץ איך ווייטער איבער? איך וויל דערגאנצן דאס, וואס איר טוט ניט. איך וויל אייך דערלאנגען צו וועמען איר געהערט.
׳דער משוגענער נביא׳ — ווי עליאשעוו רופט אייך — וואס רעדט אין א קליין בית־מדרשל און ניט אויפן מארק פארן פאלק — זיין סוף איז אומעט. וואכט אויף און גייט צום פאלק.
ניט די שפראך אין דער עיקר, נאר דער לעבעדיקער מענטש, וואס רעדט אויף דער שפראך. און איך חזר נאך א מאל איבער מיינע רייד: איר זייט געפאנגען געווארן פון לעבעדיקע מתים‟ […]
פרץ הערט ניט אויף צו רופן ביאליקן קיין ווארשע. ביאליק האט ניט פארלאזט אדעס. ער איז ביזן סוף פון זיין לעבן טריי געבליבן די „חלומות‟ פון אדעסער „מנין‟. נאר זיין שאפונג איז געווען ברייטער און רייכער פון זיינע באגרענעצטע אידעאלאגישע פארשטעלונגען. אין די בעסטע פון זיינע ווערק, וואס זיינען דורכגעדרונגען מיט גרויס פיין פאר די ליידן פון די ברייטע מאסן פון זיין פאלק, מיט מעכטיקן פראטעסט קעגן נאציאנאלער און סאציאלער אונטערדריקונג, דערהייבט ער זיך ביז צום ניווא פון א נאציאנאלן דיכטער […]
אין 1910 באשטעלט פרץ ביי ש. ניגערן אן ארטיקל וועגן ביאליקן פאר זיין זאמלבוך „יידיש‟. דעם דאזיקן ארטיקל גיט ער צו א גרויסע באדייטונג. ער אטאקירט ממש ניגערן מיט בריוו. פרץ האט גרויס פארדראס, וואס ניגערס ארטיקל האט זיך באקומען פראגמענטאריש און גיט ניט קיין פולע פארשטעלונג וועגן ביאליקס לעבן און שאפן.
ביאליק, פון זיין זייט, גיט אפ פיל ענערגיע דעם פלאן ארויסצוגעבן אלע ווערק פון פרצן אין העברעיש. אין א בריוו צו פרצן אין 1911 בעט אים ביאליק דרינגענדיק צושיקן דעם גאנצן מאטעריאל פאר דעם ערשטן באנד. אין יאנואר 1915 אליאמירט ביאליק דינעזאנען, ער זאל אונטעריאגן פרצן מיט דעם מאטעריאל און, דער עיקר, פועלן ביי אים, ער זאל אליין איבערזעצן זיינע ווערק און ניט פארלאזן זיך אויף אנדערע. מיט דער אויסגאבע פון פרצן אויף העברעיש האט זיך ביאליק באשעפטיקט כמעט ביז די לעצטע יארן פון זיין לעבן. ער האט עס געהאלטן פאר זיין לעבנס־חוב לגבי „איינעם פון די גרעסטע קינסטלערס און נאוואטארס אין אונדזער ליטעראטור‟ […]
פרצעס עסטעטישע פראגראם איז ביאליקן געווען נאענט. דער דיכטער איז שטענדיק געווען א פלאמיקער קעגנער פון כלערליי מאדערניסטישע „טריקן‟ און „קונסט צוליב קונסט‟־טעאריעס. וועגן דעם זאגן עדות ביאליקס פילצאליקע ארויסזאגונגען, סיי בעל־פה, סיי בכתב. אין פרצן האט ביאליק געשעצט דעם גרויסן בונטאר, דעם פורץ־גדר, דעם „פייערדיקן עלעמענט‟, דעם גרויסן דעמאקראטישן קינסטלער […]
געמיינזאמער קאמף פאר א רעאליסטישער קונסט, וואס רופט זיך אפ אויף די ליידן און נויטן פון פאלק, האט געבילדעט דעם יסוד פאר דער לעבנסלאנגער פריינדשאפט צווישן די צוויי גרויסע שרייבערס.


Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 34 

Next Post
בוקארעשטער בלעטער (8) 



