<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 6: מיר האבן א גרויסן גאט!</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאס זעקסטע קאפיטל.
</p><p></p><p>
  מ י ר  ה א ב ן א  ג ר וי ס ן  ג א ט!
</p><p></p><p>
אומזיסט האט שרה שאפירא געזינדיקט פאר גאט. האט דאס דען
ניט איר גאט געטאן, אז גראד איצט, ווען איר סיאמקע איז אין
דריטע קלאס און באדארף האבן א רעפעטיטאר אזוי ווי מע באדארף
לעבן אויף דער וועלט, און קיין איבעריקע געלטן אויף צו דינגען
א רעפעטיטאר איז נישטא, ווארעם כאטש איר דוד איז א זעלטענער
ערלעכער מענטש און אן אויסגעצייכנטער בוכהאלטער און דינט
אין איינע פון די גרעסטע קראמען אין שטאט, ביי די פיינסטע לייט,
וואס האלטן זיך פאר גרויסע אריסטאקראטן, פון דעסטוועגן שעמען
זיי זיך ניט פאדערן פון אים, ער זאל זיך געפינען אין געשעפט
פון אכט אין דער פרי ביז ניין אויף דער נאכט. און אנומלטן, אז
ס׳איז געקומען צו א שמועס וועגן א הוספה, האט מען אים
געגעבן אנצוהערעניש, אז עס קוקן ארויס אויף זיין שטעלע צען
יונגע לייט, א סך מער געבילדעטע פון אים, געענדיקטע, יונגע לייט
מיט מעדאלן!... א גליק, וואס שרה שאפירא קאכט אליין און טוט
אליין אלצדינג, כאטש זי איז עס ביי איר טאטע־מאמע ניט געוווינט
געווארן... און אונטער א נויט העלפט די טאכטער, בעטי, אויך אין
שטוב און אין קיך, כאטש זי איז א בת־יחידה און א ציטעריקע. נו, ווי
קאן מען אין זינען האבן א רעפעטיטאר? איז דאך אבער פאראן א
גאט אויף דער וועלט. וואס טוט גאט? טראגט אן דער גוטער יאר
א סטודענט א שלימזל פון שקלאוו...
</p><p></p><p>
― בעטי! ― רופט זיך אן די מוטער צו דער טאכטער, וואס זיצט
די גאנצע צייט איבער א בוך און חזרט,― בעטי! נישטא אים נאך,
דעם שלימזל?
</p><p></p><p>
― זעסט דו, מאמע, איך האב דיך געכאפט! אבי דו זאגסט,
אז דו האסט ניט געזאגט אויף אים, אז ער איז א שלימזל.
</p><p></p><p>
שרה שאפירא, וואס איז געווען פארנומען מיט איין געדאנק און
האט די גאנצע צייט געטראכט נאר פון איין זאך: ו ו א ס פ א ר א
נ ר וי ס ן  ג א ט  מ י ר  ה א ב ן , האט אליין נישט געהערט, וואס זי
האט נאר־וואס געזאגט. האט זי אוועקגעשטעלט די אויגן אויף איר
טאכטער, גלייך ווי יענע וואלט גערעדט פון וועג.
</p><p></p><p>
― גאט איז מיט דיר, בעטי! ווען האב איך דען געזאגט דאס
ווארט „שלימזל״?
</p><p></p><p>
― מאמעניו! ― האט זיך די טאכטער צעלאכט ― וואס טוט זיך
עס מיט דיר? אט האסט דו דאך נאר־וואס געפרעגט: נישטא אים
נאך, דעם „שלימזל״?
</p><p></p><p>
שרה האט אוועקגעשטעלט אויף איר טאכטער א האלב
שמייכלענדיק פנים:
</p><p></p><p>
― בעטי, דו שלאפסט? צי דו רעדסט פון היץ?
</p><p></p><p>
― ניין, מאמעניו, דאס רעדסט דו פון היץ, ניט איך.
</p><p></p><p>
א מינוט קוקן זיך די מוטער מיט דער טאכטער אין די אויגן
אריין אן ווערטער, גרייט אויסצושיסן ביידע א געלעכטער. דערנאך
רופט זיך אן די מוטער צו דער טאכטער, אלץ טראכטנדיק איר
מחשבה, אז ס׳איז דא א גאט אויף דער וועלט:
</p><p></p><p>
― בעטי, דו ווערסט וואס א טאג אלץ מער עזות־פנים, כ׳לעבן.
עס איז שוין באלד ניט אויסצושטיין פון דיר. מעג מען זשע
אזוי צו רעדן מיט א מאמע? אי, בעטי, בעטי! מיר האבן א
גרויסן גאט, הערסט דו... וואס האב איך דיר געוואלט זאגן ? יא. איך
האב מיך דערמאנט. טאמער וואלסט דו אים א פרעג געגעבן אט
דעם שלימ... מיין איך, אט דעם סטודענט, אפשר וואלט געווען א
סברה, אז ער זאל רעפעטיטעווען מיט אייך ביידע, מיט דיר און מיט
סיאמקען?
</p><p></p><p>
― ניט רעפעטיטעוון, נאר רעפעטירעווען, ― פארריכט איר די
טאכטער.
</p><p></p><p>
― לאז זיין ווי דו זאגסט. דו פארשטייסט? מע באדארף ניט
קיין בעסערן רעפעטיטאר ווי ער איז. ווארעם זינט ער האט זיך א
נעם געגעבן, האט סיאמקע אויפגעהערט צו ברענגען פירן, נאר
פינפן. ער זאל איינגיין דערויף, דאס הייסט, ער זאל וועלן
רעפעטיטעווען מיט אייך ביידן...
</p><p></p><p>
― רעפעטירעווען, ― פארריכט איר נאך א מאל די טאכטער, און
די מוטער רעדט ווייטער:
</p><p></p><p>
― לאז זיין ווי דו זאגסט... וואלט איך ביי אים ניט גענומען
קיין געלט פאר קווארטיר.
</p><p></p><p>
― א ז וי ? טאקע באמת? דו ווילסט שוין האנדלען א פנים גאר
א גרויסע מציאה, מאמע? דו פארגעסט, אז ער איז אן ארעמער
סטודענט, וואס לעבט פון שטונדן, און יעדע מינוט איז ביי אים געלט.
מע טאר ניט וועלן עקספלואטירן די גאנצע וועלט.
</p><p></p><p>
די מוטער פילט, אז די טאכטער איז גערעכט, נאר עס
פארדריסט איר, למאי זי לערנט א מאמע דרך־ארץ און למאי זי רעדט
מיט איר פון עקספלואטירן. עס ווילט זיך איר פרעגן ביי דער
טאכטער, למאי רעדט זי ניט בעסער, אז זי רעדט שוין יא פון
עקספלואטירן, למאי רעדט זי ניט בעסער פון דעם, ווי מע
עקספלואטירט איר פאטער דעם בוכהאלטער, וואס מע האלט אים דרייצן
שעה אין מעת־לעת ווי אן ארעסטאנט און מע מאכט אים אזוי
נערוועז און משוגע, אז מע קאן שוין באלד מיט אים א ווארט ניט
רעדן נאר זי וויל ניט אריינלאזן זיך מיט דער טאכטער אין לאנגע
חקירות, ווארעם ערשטנס איז זי א גרויסער עזות־פנים, און צווייטנס
פארשטייט זי טאקע מער פון איר מאמע. „דעם טאטנס קאפ אויף
איר, מיר פאר איר שכל, ליכטיקער פנים!״...
</p><p></p><p>
אזוי טראכט זיך שרה שאפירא, קוקט מיט ליבשאפט אויף דער
טאכטער און מאכט צו איר ווייך:
</p><p></p><p>
― דו זאלסט זיין א מליץ־יושר פאר דער גאנצער וועלט, נאר
נישט פאר דיין מאמע ... דיך דארף ארן, טאמער וועט אן אדעסער
סטודענט, חלילה, פארלירן א מינוט פון זיינע שטונדן, און פאר
דיין ארעמער מאמע, וואס וויל, אז אירע קינדער זאלן לערנען, און
האט ניט מיט וואס, זאל דיך ניט ארן, חס־ושלום, גארנישט. קיין
ברעקל אפילו. ניין. צו וואס?
</p><p></p><p>
ביידע, די מוטער און די טאכטער, זיצן א מינוט אן
ווערטער. שרהן ווילט זיך אבער דורכפירן איר פלאן. רופט זי זיך
אן צו דער טאכטער גאר איבער א נייעס..
</p><p></p><p>
― הערסט דו, בעטי, איך האב מיך באקלערט. וויבאלד ער
זאל זיך אונטערנעמען רעפעטיטעווען...
</p><p></p><p>
― רעפעטירעווען, ניט רעפעטיטעווען.
</p><p></p><p>
שרה שאפירא כאפט זיך אויף מיט א גוואלד..
</p><p></p><p>
― וואס איז דאס פאר א גאטס־שטראף אויף מיר היינטיקן
פרימארגן! אז וואס איך זאל ניט זאגן, און ווי אזוי איך זאל ניט
זאגן, איז שלעכט! ― אן עק, לאז שוין זיין, ווי דו זאגסט! אז ער
וועט זיך אונטערנעמען רעפעטיטעווען מיט אייך ביידע, וואלט איך
אים געגעבן עסן אויך, טאקע מיט אונדז ביי איין טיש.
</p><p></p><p>
― טאמער איז קארג, הייסט עס, וואס ער הערט פון זיין חדרל,
ווי דו קריגסט זיך טאג ווי נאכט מיטן טאטן...
</p><p></p><p>
― איך קריג זיך טאג ווי נאכט מיטן טאטן?
</p><p></p><p>
― ווער דען? איך קריג זיך? וועמען רופט דער טאטע ביים
טיש „בהמה״ און „פערד״, און „סאטעציג״?
</p><p></p><p>
― בעטי! דו זאלסט שוין בעסער אנטשוויגן ווערן, וואלט
געווען געזינטער, אבער טאקע אנטשוויגן ווערן!
</p><p></p><p>
― אויף שטענדיק? ווילסט דו, הייסט עס, מאמע, איך זאל
שטום ווערן, צי איך זאל שטארבן?
</p><p></p><p>
שרה שאפירא האט אזש פארבראכן מיט די הענט:
</p><p></p><p>
― שטום און קרום זאלן ווערן אלע יידישע שונאים! נא דיר
גאר איך וויל זי זאל שטארבן! די צונג בייס דיר אפ, טעכטערל
מיינס! מע קאן שוין גאר מיט איר קיין גלייך ווארט ניט אויסרעדן,
גאט זאל ניט שטראפן פאר די רייד!
</p><p></p><p>
אין דער מוטערס קול הערן זיך טרערן. דער טאכטערס הארץ
ווערט ווייכער:
</p><p></p><p>
― וואס זשע ווילסט דו, מאמעניו?
</p><p></p><p>
― איך וויל שוין גארניט. אן עק.
</p><p></p><p>
די מאמע ווערט ברוגז, וויל ניט רעדן מער, און די טאכטער
לאשטשעט זיך צו איר, גלעט זי און קושט זי אזוי לאנג, ביז זיי
הייבן ביידע אן צו לאכן.
</p><p></p><p>
― וועסט דו אים זאגן, טאכטער?
</p><p></p><p>
― וואס זאגן?
</p><p></p><p>
― שוין פארגעסן! איך האב דאך דיך געבעטן, אז טאמער
וויל ער רעפעטיטעווען מיט אייך ביידן, וועט אים ניט קאסטן ניט
קיין קווארטיר, ניט קיין קעסט. וועסט אים זאגן, אז...
</p><p></p><p>
― איך וועל אים זאגן, זאגן. לאז ער פריער פארטיק
ווערן מיט זיך אליין. לאז מען אים שוין פריער צונעמען אין
אוניווערסיטעט. היינט איז דער לעצטער טאג ביי אים.
</p><p></p><p>
― דער לעצטער טאג?
</p><p></p><p>
― דער לעצטער טאג.
</p><p></p><p>
עס לאזט זיך הערן א קלונג פון דער דרויסן־טיר.
</p><p></p><p>
― א! ס׳איז ער! ― זאגט בעטי, עטוואס ווי רויט געווארן, און
לאזט זיך לויפן און קאטשען זיך אראפ פון אלע טרעפ מיט אזא
אימפעט, אז די מוטער כאפט זיך אן ביים קאפ, און זי קערט זיך
באלד אום צוריק צו אירע פריעריקע געדאנקען, און מיט א זיפץ
זאגט זי צו זיך אליין:
</p><p></p><p>
― מיר האבן א גרויסן גאט ...
</p><p></p><p>
 דאס זיבעטע קאפיטל
</p><p></p><p>
  ד ע ר  י ו ם ־ ה ד י ן  א י ן  א ו נ י וו ע ר ס י ט ע ט
</p><p></p><p>
אין דער צייט, וואס ביי די שאפיראס אין שטוב איז פארגעקומען
דער אויבן־באשריבענער געשפרעך וועגן זייער נייעם קווארטיראנט,
איז דער קווארטיראנט גופא געווען אין אוניווערסיטעט ― געוווירע
ווערן, ווו ער האלט.
</p><p></p><p>
דאס איז געווען דער לעצטער טאג ― א יום־הדין פאר יידישע
סטודענטן. עס זענען געבליבן זייער ווינציק פרייע וואקאנסיעס
אויף העכער הונדערט קאנדידאטן, צווישן זיי א פאר צענדלינג
מעדאליסטן, וואס האבן זיך צונויפגעזאמלט אין א באזונדער גרופע
אין גרויסן קארידאר פון אוניווערסיטעט און האבן אויסגעזען ווי
נאוואבראנצעס, וואס זענען געקומען זיך שטעלן צום פריזיוו. מע
ווייסט נאך ניט, ווער פון זיי וועט גיין דינען און ווער ניט. עס
איז א גורל, א לאטעריע.
</p><p></p><p>
אונדזער גייציקער העלד, וואס אין דורך א יינגלשן קאפריז פון
א קונדס פארוואנדלט געווארן פון א גליקלעכן, פרייען,
גלייכבארעכטיקטן דוואריאנין גריגארי איוואנאוויטש פאפאוו אין א
אנבארעכטיקטן שקלאווער מיעשטשאנין הערש מאוושאוויטש ראבינאוויטש,
האט ניט מיט אמאל, נאר ביסלעכווייז אנגעהויבן צו פארזוכן דעם
אמתן טעם פון „אתה בחרתנו מכל העמים״, דעם טעם פון גיין
טאג־טעגלעך אין דער קאנצעלאריע פון אוניווערסיטעט, אנקוקן דאס
בלאסע אויסגעטריקנטע פנים פונעם סעקרעטאר, וואס האט פיינט א
יידן, כאטש ער באהאלט עס, און אויסהערן פון אים אלע מאל
די אייגענע חכמה: „ה ע ר ש  מ א וו ש א וו י ט ש גאספאדין ראבינאוויטש,
איך קאן אייך, ליידער, ביי מיין בעסטן ווילן, קיין גוטס נאך אלץ
ניט אנזאגן...״ דאך האט ער עס ניט געקאנט פילן אזוי, ווי דאס
</p>
</body>