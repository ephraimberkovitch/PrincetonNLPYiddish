

נאטיצן פונעם רעדאקטאר — 17 



 by באריס סאנדלער 
February 1, 2019February 6, 2019 Filed under:
לידער
נאטיצן פונעם רעדאקטאר 

פון רעכטס: ארמין עידהער, גיטל שעכטער־ווישוואנאט, יעווגעני קיסין, באריס סאנדלער. פאטא: מלך ווישוואנאט
יידישע פאעטן אין בערלין
אינעם פארגאנגענעם חודש בין איך, לויט דער פארבעטונג פונעם פאעזיע־הויז אין בערלין, געפארן אהין אויף דריי טעג זיך צו באטייליקן אינעם פאעטישן אוונט „יידישע דיכטונג‟. א חוץ מיין ווייניקייט, האבן זיך אין דעם אוונט באטייליקט גיטל שעכטער־ווישוואנאט, יעווגעני קיסין און דער פראפעסאר פון זאלצבורג ארמין עידהער, וואס האט דעם אוונט געפירט. ער האט אויך איבערגעזעצט אויף דייטש אלע לידער, וואס די פאעטן האבן פארגעלייענט פארן עולם.
דער אוונט פון יידישער פאעזיע איז פארגעקומען דעם 23סטן יאנואר און געווען דער דריטער, ארגאניזירט אין די ראמען פון א ברייטערער באקאנטשאפט מיט דער פאעזיע ביי יידן אונטערן אלגעמיינעם נאמען „אויף דער גרענעץ — יידנטום און דיכטונג‟. דער ערשטער אוונט, איז געווען מער א שמועס ארום דער היינטיקער פאעזיע ביי יידן; אינעם צווייטן אוונט האט פראפעסאר יעקב העסינג פונעם ירושלימער העברעישן אוניווערסיטעט — א מומחה אין דער דייטש־יידישער ליטעראטור — אפגעהאלטן א לעקציע וועגן דעם יידיש־עלעמענט ביי געוויסע העברעישע און דייטש־יידישע פאעטן.
מיטן פראפעסאר עידהער האב איך זיך געזען דעם פארגאנגענעם זומער אין טשערנאוויץ, בעת די אונטערנעמונגען לכבוד דעם 110טן יארגאנג זינט דער ערשטער טשערנאוויצער שפראך־קאנפערענץ אין 1908. מיר האבן דאן נאך ביידע נישט געוווסט, אז אין א קנאפן האלב יאר וועלן מיר ווידער האבן די געלעגנהייט צו שפאצירן און רעדן וועגן אונדזערע יידישע ענינים, אבער שוין אין בערלין. אמת, דער קאלטער פייכטער בערלינער טאג האט אונדז נאך א קורצן שפאציר פונעם האטעל ביז אלעקסאנדער־פלאץ אריינגעטריבן אין א ווארעמען און שיינעם רעסטאראן. און כאטש טיי האבן מיר געטרונקען נישט פון א סאמאוואר, איז דער שמועס פארט געווען א געשמאקער.
This slideshow requires JavaScript.
ארמין האט דערקלערט זיין אפקלייב פון די פארבעטענע פאעטן. יעדער פון אונדז דריי, לויט זיין מיינונג, ציט אן אייגענעם אייגנארטיקן פאדעם אויף דער קאנווע פון דער היינטיקער פאעזיע אויף יידיש. באמת, פאר גיטל און מיר איז יידיש — די שפראך פון דער היים, פארבונדן נישט בלויז מיט משפחה־דערמאנונגען, נאר מיט אייגענע איברעלעבענישן אויף יידיש. נישט ווייניק חלומות האבן מיר געזען אויף מאמע־לשון.
פאר יעווגעני קיסין איז דאס קומען צו יידיש פארבונדן דווקא מיט זיינע קינדער־איינדרוקן. זיין יידיש איז א „דאטשע־לשון‟ פון באבע־זיידע. אינספירירט דורך זייער רעדן, אז „דאס קינד זאל נישט פארשטיין‟, האט קיסין, שוין אין זיין דערוואקסנקייט, אין א משונה־קורצער צייט דערגרייכט צו א ממשותדיקער הייך אין פאעטישן ווארט און געשטאלט.
ווי געזאגט, האט דעם אוונט געפירט ארמין עידהער, וואס האט נאך א קורצער שאפערישער כאראקטעריסטיק פון יעדן גאסט אפגעגעבן אונדז דעם „פאעטישן עמוד‟. אוודאי, האבן ס׳רוב פונעם עולם אין פאעזיע־הויז קיין יידיש נישט געקענט, אבער די ארגאניזאטארן האבן צו דעם אוונט צוגעגרייט פאר יעדן א בראשור מיט איבערזעצונגען אויף דייטש. דערצו האט ארמין זייער ארטיסטיש פארגעלייענט ס׳רוב פון זיינע איבערזעצונגען.

ס׳האט זייער געפרייט, אז צווישן די געקומענע צו הערן א יידיש ווארט זיינען געווען מענטשן פון יינגערן דור — יידיש־סטודענטן פון פאטסדאם, צוזאמען מיט זייער פראפעסארין, א גרופע יידישע אקטיארן, אין שפיץ מיטן גוט־באקאנטן דניאל קאהן, די פארשערין יאנינא ווורבס, וואס איז ספעציעל געקומען פון בערן, ווו זי ארבעט איצט; מוזיקער — זיי האט געוויס מער צוגעצויגן די מוזיקאלישע פערזענלעכקייט פון יעווגעני קיסין. פארשטייט זיך, אז אויך פראגעס האבן נישט אויסגעפעלט — סיי צו יעדן גאסט באזונדער און סיי צו אונדז אלעמען.
דער גרויסער הויף פון Kulturbrauerei
ס׳איז כדאי צו זאגן עטלעכע ווערטער וועגן דעם ארט, ווו דער אוונט איז פארגעקומען. דער פאעזיע־הויז איז א טייל פון דעם קולטור־קאמפלעקס, וואס הייסט אויף דייטש Kulturbrauerei און איז זייער פאפולער צווישן די איינוווינער פון בערלין. אויפגעבויט פון רויטן ציגל סוף 19טן יארהונדערט, האט מען דארט ביזן יאר 1974 געמאכט ביר. היינט קאכט זיך אויף דעם גרויסן שטח א קולטור־לעבן — טעאטער, קינא, מוזייען, קונסט־גאלעריעס, טאנץ־קלוב, פאעזיע־הויז וכדומה.
א באזונדערער יישר־כוח קומט די ארגאניזירער פון דער סעריע אוונטן „אויף דער גרענעץ — יידנטום און דיכטונג‟ — א באווייז, אז די יידישע פאעזיע פארנעמט היינט א בכבודיק ארט אויפן ברייטן פעלד פון אייראפעישער פאעזיע.
יאנואר 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsliteraturepoetryYiddish 
Post navigation


Previous Post
צוויי הומאריסטישע לידער 

Next Post
לאפסוס־קאקטוס — 18 



