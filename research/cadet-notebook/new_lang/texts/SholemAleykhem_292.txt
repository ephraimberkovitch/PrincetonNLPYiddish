 
 דער בלוטיקער שפאס: 55: ווען וועט שוין ווערן טאג? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס פינף־און־פופציקסטע קאפיטל
    
וו ע ן  וו ע ט  ש וי ן  וו ע ר ן  ט א ג ?
    
― מאמע! ווען וועט שוין זיין טאג? ווען וועט מען אויפהערן
קלינגען? ווען וועלן מיר שוין פארן?...
    
מיט די ווערטער האט זיך אויפגעכאפט דער קליינער סיאמקע,
אויפגעהויבן דאס קעפל און איינגעקוקט זיך אין דער פינצטערער
נאכט.
    
― שלאף־שלאף, ― זאגט אים שרה און דעקט אים איין מיט
איר פארטעך. ― עס וועט אם־ירצה־שם זיין טאג. הלוואי זאלן מיר
שוין אזוי אויפגעריכט ווערן פון גלות, ווי עס וועט זיין טאג...
    
סיאמקע ווערט באלד צוריק אנטשלאפן, און שרה הערט נישט
אויף איינצוקוקן זיך אין דער פינצטערניש פון דער נאכט און צו
זוכן איר טאכטער: „א מכה איז איר א גרויסע! א דונער האט זי
דערשלאגן, ווו קאן עס זיין איר בעטי?״ און איר בעטי
האט זיך אזוי פאראינטערעסירט מיט דעם נייעם באקאנטן, וואס האט
זיך פארגעשטעלט אויף יידיש מיט זיין יידישן נאמען „בעני הורוויטש
פון פינסק״, און איבערהויפט מיט דעם, ווי ער האלט זיך מיט
ראבינאוויטשן און ווי ער רעדט מיט אים, אז זי האט זיך גאר פארגעסן,
אז זי האט זיך אפגעבעטן ביי דער מאמע נאר אויף א וויילע, און
איז געגאנגען מיט ביידע קאוואלירן ווייטער און ווייטער צום
וואקזאל צו און זיך צוגעהערט צו זייער געשפרעך. אינטערעסאנט איז
געווען דער געשפרעך, נאר נאך מער אינטערעסאנט איז געווען אט
דער מענטש, וואס האט זיך אנגערופן מיטן נאמען „בעני הורוויטש
פון פינסק״. ווארעם אין דער צייט, ווען ראבינאוויטש איז געווען
העכסט אויפגערעגט מיט דער גאנצער געשיכטע פון זייער אנטלויפן,
געקאכט זיך און געטענהט, אז ס׳איז א בזיון, ווי הייבט זיך עס אויף
א גאנצע שטאט מיט אזוי פיל יידן און לויפט וווהין די אויגן
טראגן, און נאר איבער דעם, וואס עטלעכע אינטריגאנטן האט זיך
פארוואלט אנשרעקן מיט א פאגראם? ― בעט זיך אט דער מענטש, וואס
הייסט הורוויטש, געהאלטן אזוי רויק, גלייך ווי ער וואלט געמאכט
א פארגעניגן־שפאציר הינטער די שטאט ארויס ― און דאס האט
אונדזער ראבינאוויטשן שיער נישט געמאכט משוגע. נאר וואס מער
ראבינאוויטש האט זיך געהיצט, אלץ מער האט זיך זיין פינסקער חבר
געווערטלט און גערעדט אזעלכע זאכן, וואס ראבינאוויטש איז
געשפרונגען פון דער הויט.
    
― הערט זיך איין, וואס מארדעוועט איר זיך אזוי? און וואס
באוויינט איר אזוי דאס יידישע פאלק? ― האט דער פינסקער בחור
פלוצעם א זאג געגעבן צו זיין חבר, צו ראבינאוויטשן, און האט זיך
שטארק איינגעקוקט אין אים ― ווייסט איר, וואס איך וועל אייך
זאגן? עס וואלט כ׳לעבן גאר נישט געשאט, מען זאל אייך און נאך
אזעלכע האלבע יידן ווי איר, ווייסע הענטלעך, גאלדענע קעשענקעס,
זאטע בייכלעך, א ביסל דורכלופטערן דאס מעבל און טאקע אין
איינוועגס דורכברעכן די ביינער אויך, ווארעם צוליב אייך, הערט
זיך איין, מיט אייער נאכטאנצן און אריבערטאנצן די גויים, געניסן
שוין מיר אויך דעם זכות פון די זיסע אנטיסעמיטישע רדיפות און
עקצעסן.
    
אפגעזאגט די ווערטער, האט ער זיך א וויילע אפגעשטעלט, גלייך
ווי ער וואלט חרטה געקראגן, און גענומען זוכן אין אלע קעשענעס
אויף צו פאררויכערן.
    
― ניין. איך האב באטראכט, הערט זיך איין, אז ס׳איז נישט
קיין פלאן. אויב מע וועט שלאגן, וועט מען שלאגן ארעמע לייט
נעבעך, די כפרה־הינדלעך, און אייך און אייער גאלדענער משפחה,
זייט זיכער, וועט עס חלילה ניט שאטן. יא, וואס מאכט עפעס
אייער „באטקא [батька: טאטע]״ דער באנקיר? און ווי הויך שטייען זיינע אקציעס?...
    
ראבינאוויטש האט זיך געפילט נישט גוט, און דערהויפט וואס
בעטי איז דערביי, און ער האט געוואלט אריבערטראגן דעם שמועס
אויף אן אנדער ענין, רופט ער זיך אן צו זיין חבר פון פינסק:
    
― א טשודאק זענט איר געווען און א טשודאק וועט איר
בלייבן. איך ווונדער מיך גאר אפילו ניט אויף אייך. איך האב מיך
דערמאנט, ווי אזוי איר האט אייך געהאלטן דעמאלט אין געפענקעניש.
געדענקט איר יענע נאכט אין דער גרוב?
    
― כע־כע ― אויב איך געדענק? איך קאן אייך אפגעבן א
גרוס. איך בין שוין דארטן געווען נאך א מאל, ― מאכט ער צו
ראבינאוויטשן מיט אזא טאן, גלייך ווי מען וואלט גערעדט פון זייער
א פריילעכן מקום.
    
― נו, זעט איר? - כאפט אונטער ראבינאוויטש און קוקט אויף
בעטין. - וויבאלד אז איר קאנט ניט פארלירן זיך ביי אייערע אייגענע
צרות, היינט ווי אזוי זאלט איר רעאגירן אויף דעם בזיון פון א
גאנץ פאלק, וואס לויפט ווי פון א שריפה, ווי פון א מגפה, און
וואלגערט זיך אט אין דרויסן א גאנצע נאכט מיט אלע בעבעכעס...
    
ראבינאוויטש האט באוויזן מיט דער האנט אויף דער הושטשע
יידן, ווייבער און קינדער, וואס האבן פארפלייצט די גאס ארום
וואקזאל, און אלע דריי יונגע מענטשן זענען געשטאנען אין דער
הושטשע אין דער דאזיקער נאכט פארהילכט פונעם קלינגען, וואס האט זיך
געטראגן אהער פון אלע קלויסטער־גלעקער. בעטי האט געווארט, וואס
וועט ראבינאוויטשעס חבר ענטפערן אים אויף זיינע ווערטער. יענער
האט זי נישט געלאזט לאנג ווארטן. ער האט ארויפגעלייגט די הענט
אויף זיין חברס ברייטע פלייצע.
    
― פאני ראבינאוויטש, אייך קומט, הערט זיך איין, א קניפ אין
בעקל ― איר האט מיך גוט פארשטאנען, אויסגעצייכנט, איר זאגט
דער בזיון פון א פאלק, וואס וואלגערט זיך אין דרויסן? איך ווייס
ניט פאר וועמען דאס איז א בזיון. צי פארן פאלק, וואס וואלגערט
זיך אט דא אין דרויסן, צי פאר יענע, וועלכע האבן געבראכט צו
דעם דאזיקן בזיון, כא־כא־כא?...
    
חידושים! פונקט דאס אייגענע, וואס אים האט נאר־וואס בעטי
געוואלט זאגן. גלייך ווי פונעם מויל ביי איר די ווערטער
ארויסגעריסן! נאר נאכגעבן אינגאנצן דעם פינסקער הורוויטש ווילט זיך
איר אויך נישט. עס איז איר ניט זייער אנגענעמען, וואס עס
קומט אויס, אז יענער איז גערעכט און איר ראבינאוויטש איז
אומגערעכט, וויל זי אים ווי פארענטפערן און שטעלט אריין איר ווארט:
    
― אט דער ראבינאוויטש, ווי איר קוקט אים אן, איז א
מאדנער מענטש, נאר ער איז ניט שולדיק, ער איז אויסגעוואקסן אין א
גויישער שטאט און קיינמאל נישט געווען צווישן יידן, דעריבער
קומט אויס ביי אים אלצדינג ווילד, גלייך ווי ער וואלט געווען...
איך האב מורא זאגן... גלייך ווי אין זיינע אדערן וואלט פליסן
נישט קיין יידיש בלוט...
    
דערביי ווערט געווארפן פון איר זייט אויף ראבינאוויטשן א
קוק פון א פארליבטער, און הורוויטש פון פינסק כאפט איבער דעם
קוק און פארשטייט דעם קוק, נאר ער לאזט איר רעדן ווייטער.
    
― איר פארשטייט? א ייד, וואס איז אויסגעוואקסן צווישן
קריסטן?... פילן פילט ער ווי א ייד, נאר דענקען דענקט ער ווי
א גוי... מיר קוילען זיך דעריבער מיט אים פון זינט מיר קענען זיך
(ווידער א פריילעכער קוק אויף ראבינאוויטשן). אט האט איר
געהערט פון אים א טענה. „סטייטש ווי רויבט זיך עס אויף א גאנצע
שטאט מיט אזוי פיל יידן און לויפט וווהין די אויגן טראגן?..״
פרעגט אים, ווו איז ער געווען אינעם יאר ניינצן־הונדערט פינף
בעת דער עולם האט געארבעט, געשלאגן פענצטער, געבראכן טירן,
געטראגן פעק מיט סחורה, און מיר זענען געלעגן אויף די ביידעמער
און האבן געציטערט פון אוממעכטיקן צארן און געקריצט מיט די
ציין און געריסן זיך ביי די האר, און ברעקלעך קינדער האבן
געצאפלט, און מאמעס האבן זיי פארשטאפט די מיילער, און איך אליין
האב עס אלצדינג געזען מיט מיינע אויגן, און איך אליין האב עס
אלצדינג געהערט מיט מיינע אויערן, און איך אליין האב עס אלצדינג
דורכגעפילט מיט מיינע נערוון, - קומט מען צו גיין און מע זאגט מיר
מוסר, פארוואס איך לויף ווו די אויגן טראגן? און ווער? ניט
קיין פרעמדער, נאר מיינער זשע א ברודער!!..
    
ראבינאוויטש איז שוין געווען גרייט צו ענטפערן בעטין אויף
איר דרשה, האט אים אבער זיין חבר הורוויטש פון פינסק
איבערגעשלאגן. ער האט נאר־וואס פארדרייט א פאפיראסל און רופט זיך
אן מיט זיין שטענדיקן גוטן שמייכל צו זיין חבר:
    
― עך, קאללעגא ראבינאוויטש, ליבער ברודער! וואס׳ט איר
געוואלט, הערט זיך איין, פון אט דער דאזיקער, פון דער דאזיקער הושטשע?
גבורות? וואס ט׳איר געוואלט פון אט די דאזיקע ארעמע, שוואכע,
אפגעריסענע, אפגעשליסענע, דערשלאגענע, פארחושכטע, האלב
הונגעריקע? ווער זענען זיי דאס? גיבורים? העלדן? מכבייער?
    
ער האט געוואלט פאררויכערן דאס פארדרייטע פאפיראסל,
נאר דער ווינט האט נישט דערלאזט, האט ער דאס פאפיראסל
איבערגעלאזט אויף שפעטער און גענומען רעדן ווייטער, נאך מיט מער
היץ, אבער אלץ מיטן זעלבן שמייכעלע.
    
― און אז איר וועט מיך שטארק בעטן, הערט זיך איין, וועל
איך אייך זאגן: יא! גיבורים זענען דאס! העלדן! מכבייער!...
זעט איר אט די הושטשע יידן, ארעמע, שוואכע, אפגעריסענע,
אפגעשליסענע, דערשלאגענע, פארחושכטע, האלב־הונגעריקע? ― איז יעדער
פון זיי א גיבור, א העלד, א מכבייער!. קוקט נישט אויף מיר, מיין
ליבער ראבינאוויטש, ווי אויף א דולן, איך בין ניט משוגע; זיי
לויפן, זאגט איר, זיי לויפן ווו די אויגן טראנען? ווו דער
שווארצער פעפער וואקסט? ס׳איז ביי זיי ניט דעם ערשטן מאל,
כא־כא־כא ― און אט אזוי לויפן זיי אלע יאר, אז עס קומט אין דער
צייט... אט אזוי זענען געלאפן די טאטעס זיידע, און די טאטעס
פון זיידע טאטעס, און אט אזוי, קאן זיין, וועלן נאך לויפן און
לויפן זייערע קינדער און קינדסקינדער ― און דאך בלייבן דאס,
וואס זיי זענען; ביז... ביז עס וועט אויפוואקסן דער געוויסן פון
די, וואס יאגן אונדז. וואס? ס׳געפעלט אייך ניט? נאך אייער שכל
קומט אויס, אז דאס זענען ניט קיין העלדן? טרוסן זענען דאס נאך
אייער השגה? וואס דרייט איר מיט דער נאז, פאני ראבינאוויטש?...
    
„פאני ראבינאוויטש״ וויל אים אפענטפערן, נאך זיין חבר
הורוויטש פון פינסק הערט אים שוין ניט, אבי ער האט זיך אפגעזאגט
זיינס, איז ער צופרידן. ער פאררויכערט נאר דאס פארדרייטע
פאפיראסל און רעדט ווייטער.
    
― איך האב ליב צו הארכן, ווי יידן אליין לייגן זיך ארצה,
מאכן חוזק פון זיך, געפינען אויס אויף זיך כל־החסרונות אין דער
וועלט. זיי ווילן ניט פארשטיין, אט די דאזיקע האלבע יידן, הערט
זיך איין, אז לויפן און אנטלויפן הונדערטער פון יארן און נישט
פארלירן זיך אין וועג ― דאס האט נאך דערווייל קיין אנדער העלד
אחוץ אונדז נישט באוויזן... א בזיון, זאגט איר, איך לויף? הע! מע
יאגט מיך ― לויף איך, וואס דען זאל איך טאן? מארגן וועט מען
אויפהערן יאגן ― קום איך צוריק. מען וועט מיט מיר גארנישט
מאכן, הערט זיך איין, מען וועט מיך נישט אייננעמען! ווייסט איר
פארוואס? דערפאר, ווייל איך בין ניט קיין לאנד, ניט קיין מלוכה,
ניט קיין פאלק. איך בין א רעיון, איך בין א אידעע, מערנישט אז א
אידעע!... א לאנד קאן מען חרוב מאכן ― א מלוכה קאן מען
אראפזעצן. א פאלק קאן מען אויסקוילען, פארניכטן. אבער א אידעע?
גיי מאך מיט א אידעע!...
    
און דער פינסקער בחור, וואס האט זיך אנגערופן מיטן נאמען
בעני הורוויטש, האט צענומען ביידע הענט, ארויסגעשטעלט די ברוסט
און דאס קלוג־ענערגיש־שווארצע מיט פרישטשעס באדעקטע פנים האט
געשמייכלט און געשטראלט מיט אזוי פיל גדלות, ווי ביי מענטשן,
וואס פילן זיך באמת שטארק און גרויס און גליקלעך, אדער ווי ביי
א העלד, וואס גייט אויף דער מלחמה און איז זיכער אין זיין נצחון...
נאר פלוצעם האט ער מאדנע קאמיש אויסגעצויגן דעם האלדז,
צונויפגעזשמורעט די אויגן און גענומען זיך עפעס זייער שטארק
איינצוקוקן אין דער טיפעניש פון דער נאכט, און עס האט זיך
אויסגעוויזן, גלייך ווי ער וואלט דארט עמיצן דערזען עפעס זייער א
באקאנטן.
    
― אאא??? הערט זיך איין, אונדזער פראפעסאר איז אויך דא? ―
האט ער אויסגעצויגן אויף א קול, איבערגעלאזט זיין חבר
ראבינאוויטשן מיט בעטין, פארגעסן אן זיי, גלייך ווי זיי וואלטן גאר
אויף דער וועלט נישט געווען, און האט זיך א לאז געגעבן צו עפעס
אן אלטיטשקן מיט א געקנייטשט, נאר א ליכטיק־שיינענדיק און
שמייכלענדיק פנים און מיט א לאנגער בארד. דער אלטער איז געזעסן אויף
א טומבע דעם קאפ אויף א זייט, געקוקט ארויף אין הימל אריין, גלייך
ווי ער וואלט דארט וועלן עפעס דערזען...
    
― וואס קוקט איר דארט, הער פראפעסאר? וואס זעט איר
דארטן?
    
דער אלטיטשקער, וועלכן דער הורוויטש פון פינסק האט
גערופן פראפעסאר, האט אויסגעדרייט צו אים זיין ליכטיק־לאכנדיק
פנים, זיך א גלעט געגעבן ביי דער לאנגער בארד:
    
― וואס איך קוק, איך קוק, ווען וועט שוין אמאל ווערן
טאג.. כא־כא!...
    
און ער האט זיך צעלאכט מיט א געלעכטער פון א זקן, און
מיטן זעלבן לאכנדיקן פנים, נאר שוין מיט א טרויעריקן טאן,
האט ער זיך א נעם געגעבן ביי דער בארד:
    
― זעט איר אט די גרויע האר? האב איך באדארפט
דורכמאכן צוויי גרויסע פאגראמען, פון יאר אכצן הונדערט איין און אכציק
און פון יאר ניינצן הונדערט פינף, און דערלעבן אזא אן עלטער,
אז איך זאל זען מיט מיינע אויגן דעם בזיון פון מיין פאלק....
אט האט איר א מוסטער פון א פאלק אן א היים און אן א לאנד,
כא־כא!
    
ער האט אפגעשוויגן און צוגעלייגט אלץ מיטן זעלבן
שיינענדיק־לאכנדיק פנים:
    
― איך וואלט נישט אוועקגעגאנגען פון מיין שטוב ― לאז זיך
זיין וואס עס וויל זיך! לאזן זיי קומען! לאזן זיי מיך נעמען!
לאזן זיין טאן מיט מיר וואס זיי ווילן! האבן אבער מיינע קינדער מיך
מיט גוואלד געצווונגען.. אט האט איר א מוסטער פון א פאלק, וואס
האט ניט קיין היים, קיין ווינקעלע אן אייגנס, כא־כא...
    
און ס׳איז שווער געווען צו וויסן, צי דער זקן לאכט, צי ער
וויינט. דאס פנים האט געשמייכלט, און דאס קול האט געוויינט...
די אויגן האבן געלאכט, און עס זענען געשטאנען טרערן.
    
ווער איז אט דער אלטער, וואס איר רופט אים אן
פראפעסאר? ― פרעגט נאכדעם ראבינאוויטש ביי זיין חבר פון פינסק, און
יענער ענטפערט אים פארווונדערט...
    
― איר קענט אים נישט? דאס איז דאך אונדזער פראפעסאר,
אונדזער בארימטער אקוליסט, דער גרעסטער געלערנטער
אויגן־דאקטאר אין היגן ווינקל, אויב ניט איינער פון די גרעסטע אינעם
גאנצן לאנד. יא, אונדזער פראפעסאר, הערט זיך איין, אונדזער איינציקער
יידישער פראפעסאר. נאר נישט פון יענע פראפעסארן, וואס היינע
זאגט..
    
 „זעקס אונד זעכציק פראפעסארן ―
    
 פאטערלאנד, דו ביסט פערלארען...״
    
ניין! דאס איז איינער פון די געצייכנטע געציילטע קעפ, וואס
אין אן אנדער לאנד וואלט מיט אים געקלונגען די וועלט, און ביי
אונדז לויפט ער ווו די אויגן טראגן, כא־כא!... ער האט שוין
אמאל געלייגט לעקציעס אין דער היגער אוניווערסיטעט, נאר נישט
לאנג, ווארעם אז ס׳איז געקומען צום אויסקלייבן אים פאר
פראפעסאר, מיט עטלעכע און צוואנציק יאר פריער אין עס געווען, האבן
אים די קאלעגן די פראפעסארן פארגעלייגט, הערט זיך איין, ער
זאל זיך איבערקערן, האט ער זיי געענטפערט, אז ער קאן זיי
ליידער געבן מער ניט אז א פראפעסאר, און אויב זיי ווילן דווקא א
קריסט, קאן ער זיי רעקאמענדירן זיין קוטשער, אן עכטער קריסט.
נו, האבן זיי אים גאנץ פיין פארווארפן מיט שווארצע גאלקעס פון
אויבן בין אראפ. ווארעם ווי איז שייך, אז א מענטש, הערט זיך איין,
וואס טרינקט נישט קיין שום משקה, אחוץ בלוט פון קריסטלעכע
קינדער אז עס קומט פסח, זאל ער גאר לייענען לעקציעס אינעם טעמפל
פון וויסנשאפט? כא־כא־כא...
    
משונה־ווילד האט אפגעקלונגען דער דאזיקער הילכיקער
געלעכטער אין דער דאזיקער אויסטערלישער נאכט, וואס האט אויסגעדאכט,
אז זי וועט זיך נאך ציען און ציען און קיינמאל קיין עק נישט
האבן... נאר אט האבן אויפגעהערט די גלעקער צו קלינגען, און עס
האט פלוצעם פון ערגעץ געגעבן א בלאז א ווינטל, וואס האט
אנגעזאגט א בשורה צו אט דער הושטשע יידן, אז די נאכט האט
געבראכן און אז ס׳איז שוין נישט ווייט, גאר נישט ווייט צו טאג...
    
 דאס זעקס־און־פופציקסטע קאפיטל
    
 נ א כ ן  ש ט ו ר ע ם
    
און אז ס׳איז געווארן טאג, איז געקומען אויף די
איבערגעבליבענע יידן א פרייד; קאזאקן האבן זיך באוויזן אויף די
פערדלעך, פאטראלן אין אלע גאסן, און אויף דער ערשטער זייט פון
די יום־טובדיקע צייטונגען איז געווען אפגעדרוקט מיט פעטע אותיות
א מעלדונג פונעם גובערנאטאר אין אזא ענערגישן טאן, אז די יידן
האבן פארשטאנען, אז דער שטורעם איז פארביי און אז זיי מעגן
זיין רויק און אז זיי קאנען גיין אהיים בשלום און זיך באזעצן
איטלעכער אונטער זיין וויינשטאק און יעדער אונטער זיין פייגנבוים.
    
אמת, ס׳זענען געווען א פאר בייזע באגעגענישן און אפילו
עטלעכע געשלעגערייען אויך. דאס זענען אבער אלץ געווען אזעלכע
אומשולדיקע געשעענישן, וואס אלע יידן פון דער גאנצער וועלט
וואלטן זיך געווונטשן, אז וויפל ס׳איז אנגעצייכנט געווארן אויף
זיי פון גאט פאגראמען, זאלן קיין ערגערע פאגראמען ניט זיין...
    
למשל, אין איין גאס האט מען געכאפט א פאר יידישע יינגלעך
און מע האט זיי אנגעשמירט די פיסקעס מיט חזיר און געלאזט, זיי
זאלן גיין. אויף דער צווייטער גאס האבן חברה אויסגעבראכן א
פאר שויבן, האט מען זיי געפאקט און אפגעפירט גלייך אין
קאטשומענט אריין. נאר אין איין געסל א זייטיקס האט מען דערטאפט
א סטודענט מיט א יידישער נאז און מע האט אים אזוי געשלאגן,
אז מע האט אים קוים צוגענומען א לעבעדיקן. לאזט זיך אויס, אז
דער סטודענט איז סך־הכל גאר א געשמדטער...
    
דאס דאזיקע נייס, אז דער געשלאגענער סטודענט איז געווען א
משומד, האט דוד שאפירא געבראכט צו טראגן אהיים איינמאל
 
 