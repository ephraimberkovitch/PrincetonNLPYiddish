

י. י. זינגערס בוך דערציילונגען „אויף פרעמדער ערד‟ — אין פויליש 



 by באריס סאנדלער 
October 1, 2020October 1, 2020 Filed under:
איבערזעצונגען
ליטעראטור
פראזע 

לאה שלאנגער
מיט א צייט צוריק האב איך געשריבן וועגן מיין שמועס מיט דעם שרייבער און איבערזעצער ישראל זמיר ז״ל, דעם זון פונעם יידישן שרייבער און דעם נאבעל־פרייז געווינער יצחק באשעוויס־זינגער, וועלכער האט דערציילט וועגן זיין פאטער. ווי באוווסט, זיינען אין דער זינגער־משפחה געווען נאך צוויי באקאנטע שרייבערס, דהיינו, זיין שוועסטער אסתר קרייטמאן און דער עלטערער ברודער ישראל־יהושע זינגער, וואס איז, לויט מיין באשיידענער מיינונג, צו גיך פארגעסן געווארן. אפשר דערפאר, ווייל ער איז פאר דער צייט אוועק אין דער אייביקייט, קוים ביי זיינע 50 יאר פון א הארץ־אטאק.

ד״ר קשישטאף מאדעלסקי
די דאזיקע טאלאנטירטע שרייבער־משפחה האט פאר דער מלחמה רעפרעזענטירט די יידישע ליטערארישע געזעלשאפט אין ווארשע דערנאך אויך אין ניו־יארק. היייאר איז אין פוילן איבערגעזעצט און דערשינען אויף פויליש זינגערס בוך דערציילונגען „אויף פרעמדער ערד‟, וואס איז צום ערשטן מאל ארויס אין ווילנע, אין 1925. איבערגעזעצט האט עס פונעם אריגינאל דער היסטאריקער, איבערזעצער, זשורנאליסט און לערער ד״ר קשישטאף מאדעלסקי. אויף פויליש הייסט דאס בוך NA OBCEJ ZIEMI.
דאס דערמעגלעכן דעם פוילישן לייענער צו באקענען זיך מיט זינגערס דערציילונגען, האט, ווייזט אויס, ארויסגערופן ביים נייעם דור פאלאקן א געוויסע באדערפעניש צו א דין־וחשבון. ווי א באווייז דערצו, איז די ערנסטע באציונג צו זינגערס דערציילונגען, ווי אויך צו דער יידישער ליטעראטור בכלל.
איך ברענג ווייטער א טייל פון די אפהאנדלונגען אין דער פוילישער פרעסע, ראדיא און טעלעוויזיע ארום דער נייער איבערזעצונג:
„י. י. זינגערס שאפונגען זיינען אן ארגאנישער טייל פון דער פילקולטורעלער ירושה אין פוילן. די דערציילונגען זיינען אוואנגארדיסטיש און היינטצייטיק. די העלדן — רעליגיעזע און אטעיסטן, יידן, פאלאקן און רוסן — זיינען גלייכע בירגער. דער מחבר מישפט נישט, ער ווארפט אונטער דעם לייענער א סך מעגלעכע אינטערפרעטאציעס…‟
„ס׳איז א כבוד צו לייענען און האבן דאס בוך צווישן די אייגענע ביכער־זאמלונגען‟.
„האט נישט מורא צו לייענען יידישע ליטעראטור. דאס איז אן אוצר, וואס געפינט זיך שוין א לאנגע צייט אין אונדזער געבוירן־ארט און דאך, ווייניק ווער שטרעקט צו אים אויס די האנט. די דערציילונגען זיינען מייסטער־שטיק…‟
איין קריטיקערין און ליטעראטור־פארשערין האט זינגערן פארגלייכט מיט באבעלן. אן אנדער קריטיקער האט געשריבן, אז זינגערס ליטעראטור־סטיל דערמאנט אים די גרויסע פראזאיקער פון 19טן יארהונדערט, אזעלכע ווי גוסטאוו פלאבער און מאקסים גארקי. „ס׳איז א הויכע ליטעראטור…‟.
און נאך:
„עס קומט אן אנערקענונג דעם איבערזעצער, וואס דערמאנט אונדז, אז פוילן איז געווען אן ארט, ווו יידן האבן געלעבט און געשאפן דורות לאנג. י. י. זינגערס שאפונגען זיינען א טייל פון דער פילקולטורעלער, עטנישער און לאנג־יאריקער ירושה און קיינער קאן דאס נישט בייטן…‟
ווייזט אויס, אז דאס זיינען די היינטיקע שטימונגען אין לאנד, אויסגערייניקט פון יידן.
איך האב געכאפט א שמועס מיטן איבערזעצער קשישטאף מאדעלסקי און ווי א סך־הכל דערצייל איך אים איבער ווייטער:
ד״ר קשישטאף מאדעלסקי איז געבוירן געווארן אין יאר 1952, אין אן אינטעליגענטער משפחה. ווי עס איז אים באקאנט, זאגט ער, האט ער נישט קיין שום יידישע אבות, נישט פון דער מוטערס צד און נישט פונעם פאטערס צד. זיין זיידע האט בעת דער צווייטער וועלט־מלחמה געהערט צו דער קאנספיראטיווער לעגיאן־ארגאניזאציע. ער איז אריינגעפאלן צו די נאציס אין די הענט און איז דערמארדעט געווארן אין אוישוויץ.
נאך די סטודיעס זיינע, זייענדיק א היסטאריקער, האט ד״ר מאדעלסקי זיך פאראינטערעסירט מיט דער יידישער שפראך. יידיש, דערציילט ער, האט ער זיך אויסגעלערנט פאסיוו אין די אנהייב 1980ער יארן ביי מיכאל פרידמאן, וואס האט דעמאלט געלערנט יידיש די אקטיארן פונעם יידישן טעאטער אין ווארשע. ד״ר מאדעלסקי האט אין יענער צייט געארבעט אין דער פוילישער וויסנשאפטלעכער אקאדעמיע. ביי זיין ערשטער באגעגעניש מיט פרידמאנען, דערציילט מאדעלסקי, האט ער געשטעלט דעם באדינג, אז ער וועט צאלן שכר־לימוד, כאטש קיין איבעריקן גראשן ביי דער נשמה האט ער נישט געהאט. פרידמאן האט אים געענטפערט: „אויב כ׳וואלט געוואלט פון אייך אן אפצאל, וואלט איר זיך עס נישט געקאנט פארגינען‟. ער איז געווען א גוטער תלמיד, זיך א סך געלערנט אליין, און קיין ווארשע פלעגט ער פארן מיט דער נאכטבאן יעדע צוויי וואכן.
ד״ר מאדעלסקי מיט זיין פרוי וווינען אין א קליין דערפל לעבן פאזנאן פון קוים 22 הייזער, אן א געוועלבל, די אויטאבוסן פארן צוויי, העכסטן, דריי מאל א מעת־לעת. אפשר צוליב דער פאסטאראלער אטמאספער האט ער זיך דארט באזעצט.
דער ערשטער פרווו איבערצוזעצן פון יידיש, איז געווען א פראגמענט פון י. י. זינגערס דערציילונג „די אלטע שטאט‟. עס איז אפגעדרוקט געווארן אין די 1980ער יארן, און אזוי האט זיך עס אנגעהויבן. שפעטער זיינען פארעפנטלעכט געווארן זיינע איבערזעצונגען פון משה נאדיר, אברהם רייזין, זוסמאן סעגאלאוויטש. לעצטנס, האט ער אנגעהויבן מיטארבעטן מיטן זשורנאל „די שטאט פאזנאן‟, ווו עס האבן זיך באוויזן פראגמענטן פון י. י. זינגערס רעפארטאזשן פונעם באלשעוויסטישן רוסלאנד, „ניי רוסלאנד‟; היייאר וועלן דארט געדרוקט ווערן פראגמענטן פון ישראל ראבאנס נישט פארענדיקטן ראמאן וועגן סעפטעמבער 1939.
אינעם אוניווערסיטעט האלט ד״ר מאדעלסקי רעפעראטן וועגן דער יידישער ליטעראטור. ער איז א מיטגליד פון דער פארטיי „דיין גוטע שטימונג‟… איז שטעלט זיך די פראגע, ווי קומט ער צו יידיש?
דאס וויכטיקסטע איז, דערקלערט ער מיר, אז נישט אין זיינע אייגענע שריפטן און נישט אין די איבערזעצונגען באריר ער נישט די פראבלעמאטיק פונעם חורבן. זיין צוגאנג איז א פשוטער; ער באמיט זיך, אויך ווי א לערער, צו ווייזן, אז 1000 יאר האבן אין פוילן געלעבט און געשאפן יידן. זיי האבן געהאט א גרויסע השפעה אויף דער אנטוויקלונג פון דעם ווירטשאפטלעכן און געזעלשאפטלעכן לעבן, אויף דער קולטור. אן זיי וואלט פוילן אויסגעזען אנדערש. אויך די יידישע קולטור איז אין א געוויסער מאס א טייל פון דער פוילישער, כאטש זי איז געשאפן נישט אויף פויליש.
„דאס, וואס פוילן איז פאר די יידן אפט געווען ווי א בייזע שטיף־מוטער — פאר דעם, קאנען מיר זיך נאר שעמען, ווייל די פארגאנגענהייט לאזט זיך נישט בייטן.‟
אויף זיין שרייב־טיש ליגט י. י. זינגערס בוך „פערל‟, וואס קשישטאף מאדעלסקי האלט ביים איבערזעצן. לאמיר אים ווינטשן דערפאלג.

Share this:TwitterFacebookPrintLike this:Like Loading...

Related
 


Tagged: fasadliteraturePolandtranslations 
Post navigation


Previous Post
דעם רבינס בייטש (צווייטע מעשה) 

Next Post
נאטיצן פונעם רעדאקטאר — 37 



