 דער יידישער דיכטער אברהם סוצקעווער האט זיך אונטערגענומען פארשרייבן זיינע זכרונות וועגן דעם ווילנער געטא גלייך נאכן נסימדיקן אנקומען קיין מאסקווע פונעם ווייסרוסישן פארטיזאנער–חייל אינעם פרילינג פון 1944, ווען ווילנע איז נאך געווען אונטער דער דייטשישער אקופאציע. 
 דער טעקסט איז דאטירט דעם זומער 1944, אבער דאס בוך „פון ווילנער געטא‟ איז ארויס אינעם מאסקווער „דער עמעס‟–פארלאג ערשט אין אנהייב פון 1946. די צווישן–צייט איז געווען פול מיט דראמאטישע געשעענישן: די באפרייונג פון ווילנע, דער סוף פון דער מלחמה, סוצקעווערס רייזע קיין נירנבערג אויפן געריכט איבער די נאציסיטישע פארברעכער און זיין עמיגראציע קיין פוילן און ווייטער קיין פאריז און ארץ–ישראל אין 1946. די נייע ענגלישע אויסגאבע, באטיטלט „פון ווילנער געטא ביז נירנבערג‟, איז כולל אויך סוצקעווערס גבית–עדות אין נירנבערג און זיינע זכרונות וועגן זיינע באגעגענישן מיט מאסקווער יידישע ליטעראטן איליא ערענבורג, פרץ מארקיש און שלמה מיכאעלס. 
 ווי עס דערקלערן פראפעסארן דזשאסטין קאמי און אברהם נאווערשטערן אין זייער נאכווארט, זיינען סוצקעווערס זכרונות א פועל–יוצא פון דער רעלאטיוו קורצער היסטארישער תקופה ווען דאס בוך איז געשאפן און פארעפנטלעכט געווארן. אין מאסקווע האט מען מקבל–פנים געווען סוצקעווער און זיין פרוי פריידקע ווי העלדישע יידישע קעמפער. סוצקעווער איז געווארן א סימבאלישע פיגור, וואס האט פארקערפערט דעם יידישן ווידערשטאנד קעגן דער נאציסטישער אקופאציע. דערצו נאך איז ער געווען א באקאנטער דיכטער, און אייניקע זיינע געטא–לידער האבן זיך באוויזן אין דער סאוועטישער פרעסע. אין אפריל פון 1944 האט ער געהאלטן א רעדע אויפן דריטן מיטינג פונעם יידישן אנטי–פאשיסטישן קאמיטעט אין מאסקווע. הקיצור, סוצקעווערס חשיבות איז פאר דער סאוועטישער מלחמה–פראפאגאנדע געווען גאנץ גרויס. 
 ערענבורג האט פארבעטן סוצקעווערן אנצושרייבן זיין באריכט וועגן דעם ווילנער געטא פארן „שווארצן בוך‟, א דאקומענטאלע געשיכטע פונעם חורבן אויף דער סאוועטישער טעריטאריע. די געשיכטע פונעם דאזיקן פראיעקט איז גאנץ קאמפליצירט. ערענבורג האט בדעה געהאט ארויסצוגעבן דאס בוך אויף רוסיש פארן סאוועטישן עולם, בעת די אנפירער פונעם יידישן אנטי־פאשיסטישן קאמיטעט זיינען געווען מער פאראינטערעסירט אין א יידישער פובליקאציע פאר דער אלוועלטלעכער יידישער לייענערשאפט. אין 1945 איז ערענבורג באזייטיקט געווארן פונעם פראיעקט. די סאוועטישע צענזור האט פארווערט די פובליקאציע פונעם רוסישן נוסח פונעם „שווארצן בוך‟, כאטש דאס בוך איז שוין געווען גרייט צום דרוק. די סאמע פולע אויסגאבע פונעם רוסישן „שווארצן בוך‟ מיט סוצקעווערס קאפיטל וועגן ווילנער געטא איז ארויס ערשט אין 2015 אין מאסקווע. 
 דער יידישער טעקסט פון סוצקעווערס זכרונות איז ארויס אין צוויי נוסחאות, אין מאסקווע און אין פאריז אין 1946. מיט א יאר שפעטער איז ארויס נאך א יידישע אויסגאבע אין בוענאס–איירעס און א העברעישע איבערזעצונג אין תל–אביב. „דער פאקט אז מע האט ארויסגעגעבן די דאזיקע פובליקאציעס אין פארשיידענע לענדער לייקנט אפ די מיינונג, אז מען האט ניט געוואלט הערן וועגן דעם חורבן און די, וואס האבן איבערגעלעבט דעם חורבן, זיינען ניט געווען וויליק צו דערציילן וועגן זייער דערפארונג‟, שרייבן קאמי און נאווערשטערן אין זייער נאכווארט. זיי האלטן אז די פארשיידענע יידישע אויפלאגעס פון סוצקעווערס בוך זיינען א סימן–מובהק, אז יידישע קהילות איבער דער גאנצער וועלט האבן געהאלטן פאר נייטיק צו פארשפרייטן וואס גיכער די פערזענלעכע באריכטן וועגן דעם חורבן. 
 אבער סוצקעווער האט אויך געהאט אנדערע אחריותן אין סאוועטן–פארבאנד. גלייך נאך דער באפרייונג פון ווילנע אין יולי 1944 איז ער אוועק אהין און האט זיך פארטאן אין איינעם מיט זיינע חברים אבא קאוונער און שמערקע קאטשערגינסקי אין אויסגראבן און אפהיטן די יידישע קולטורעלע אוצרות פון אונטער די חורבות פון דער שטאט. אין סעפטעמבער איז ער ווידער געווען אין מאסקווע, ווו עס האט אויף אים געווארט זיין טראגעדיקע פרוי. אין ווילנע האט מען זיך גענייטיקט אין סוצקעווערס הילף, ווייל ער האט געהאט ספעציעלע באציונגען מיט דער סאוועטישער אדמיניסטראציע, בעת אין מאסקווע האט מען געווארט אויף זיין באריכט וועגן דעם ווילנער געטא. 
 אין זיין בוך ברענגט סוצקעווער צונויף זיינע פערזענלעכע זכרונות מיט גביות–עדותן פון אנדערע יידן פונעם געטא. דער דאזיקער סינטעטישער דאקומענטאלער סטיל האט א געוויסע השפעה פון ערענבורגס מלחמה־רעפארטאזשן, וואס זיינען געווען גוואלדיק פאפולער אין סאוועטן–פארבאנד, האלטן קאמי און נאווערשטערן. זיי באטאנען דעם חילוק צווישן סוצקעווערס לירישע לידער און זיין טרוקענער זאכלעכער פראזע, וואס האט ניט קיין שפורן פון זיין פאעטישן סטיל. להיפוך צו דעם פראזע–בוך „פון ווילנער געטא‟, זיינען סוצקעווערס פאעטישע זאמלונגען „די פעסטונג‟ און „לידער פון געטא‟ ניט ארויס אין סאוועטן–פארבאנד. דער יידישער אנטי־פאשיסטישער קאמיטעט האט זיי איבערגעשיקט קיין ניו–יארק, ווו זיי זיינען ארויס אינעם „איקוף־פארלאג‟. 
 עס איז מערקווירדיק, אז סוצקעווער האט שפעטער ניט געהאט קיין אינטערעס אין זיין בוך זכרונות וועגן ווילנער געטא, כאטש די דאזיקע טעמע איז פארבליבן וויכטיק אין זיין שאפונג. א סברה, האלטן קאמי און נאווערשטערן, אז סוצקעווער האט ניט געהאלטן פונעם טרוקענעם פראזאישן סטיל פון זיין בוך, וואס איז דערצו נאך רעדאקטירט געווארן לויט די סאוועטישע אידעאלאגישע תקנות. סוצקעווער האט געגלויבט, האלט פראפעסאר רות ווייס, אז בלויז פאעזיע איז בכוח אפצוהיטן דאס, וואס די געשיכטע מאכט חרוב. מעג זיין אויך, אז בעת דער „קאלטער מלחמה‟ האט סוצקעווער ניט געוואלט צוציען אינטערעס צו זיין טעטיקייט אין מאסקווע, כדי מען זאל אים ניט באשולדיקן אין קאמוניסטישע פארבינדונגען. 
