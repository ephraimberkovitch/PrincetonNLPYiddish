

דאס געשפענסט פון דארף פיאטראנעשט 



 by באריס סאנדלער 
December 7, 2017January 9, 2018 Filed under:
באריס סאנדלער
פראזע 

דער נייער אמת איז געקומען מיט צוויי טעג שפעטער; און באגעגנט האט מען אים מיט פרייד און בלומען
באריס סאנדלער
אויף א שלעכטן גוי קען מען אויך קיין נקמה נישט זען
א יידיש גלייכווערטל
1
דער פיאטראנעשטער דיין, ר׳ אירמע, האט שווער אפגעאנטעמט, אבער נישט אויפגעהערט צו גיין. ס׳האט שוין געשאריעט אויף טאג, אבער דאס פייער פון א שרפה, וואס האט געווילדעוועט אויף מיזרח, האט איינגעשלונגען די ערשטע זון־שטראלן. די לאנגע רויטע צונגען האבן זיך זשעדנע אריינגעריסן אין דעם קאיאר, און ס׳האט אויסגעזען, אז אט, נאך עטלעכע וויילעס, וועלן זיי זיך צורירן צום הימל. די ערד, מיט אירע וועלדער און פעלדער, בערג און טאלן, מיט אלע אירע לעבעדיקע באשעפענישן, איז דעם פייער שוין געווען נישט גענוג — עס האט זיך געריסן צום הימל. צו גאט…
ס׳האט געברענט דאס בעסאראבער יידישע שטעטל פיאטראנעשט. „פיאטרא‟, מיינט אויף רומעניש, א שטיין. וואס קאן זיין אייביקער פון א שטיי? דווקא דעם שטיין איז אויסגעפאלן דאס הייליקע שליחות צו דערמאנען די לעבעדיקן אין די פארשטארבענע דורות. שטיינער שטייען אויס דעם קאמף מיטן פייער… שטיינער אפשר יא, נאר נישט א לעבעדיק יידיש שטעטל.
ארומגערינגלט מיט קאלכשטיינערנע בערג און בערגלעך, האט פיאטראנעשט זיך געטוליעט מיט איין זייט צום טייך נעסטער; דווקא מיט דער זייט, ווו ס׳האט גערוט דער בית־עולם. דריי דורות פיאטראנעשטער יידן האבן דארט געמיט זיך, געבעטן דעם אייבערשטן פאר זייערע קינדער און קינדס־קינדער, ווארטנדיק די שעה פון אויפשטיין תחית־המתים.
ר׳ אירמע האט זיך געאיילט ארויסצוהעלפן די לעבעדיקע. ער האט שוין געהאט איבערגעלעבט דריי גרויסע שרפות און צוויי פאגראמען אין זיין לאנג לעבן, און יעדעס מאל האט דאס שטעטל, אפגעבנדיק די קרבנות דעם בית־עולם, אויפגעשטעלט זיין קיום ווידער. אבער איצט, אויפן וועג צום פייער, האט ר׳ אירמע, וואס אים האט מען געהאלטן פאר א צדיק נישט בלויז אין זיין פיאטראנעשט, נאר אויך אין די ארומיקע שטעטלעך, — האט אים נישט געקאנט איינפאלן, אז אט די שרפה וועט שוין זיין די לעצטע — סיי פאר זיינע בני־עיר און סיי פארן שטעטל אליין.
שוין עטלעכע חדשים, אז ר׳ אירמע האט געמוזט אנטלויפן פון פיאטראנעשט. די נייע מאכט וואלט נישט געשאנעוועט זיין ווייסע בארד און פאות. מיט עטלעכע טעג פריער, איידער די סאלדאטן מיט רויטע שטערנדלעך פון פארנט אויף זייערע שמאלע שמאטענע היטעלעך־פילאטקעס, זיינען אריבער דעם נעסטער און אריינמארשירט אין פיאטראנעשט, האבן די פאר צענדליק רומענישע זשאנדארן, אין איילעניש, מיטכאפנדיק אלץ וואס עס לאזט זיך, געמאכט פליטה. די היגע יידישע חברה, פארשיכורט פונעם פרישן ווינטל, וואס האט א צי געטאן פונעם אנדערן ברעג טייך, זיינען ארויס אויף דער גאס און מיט מיאוסע קללות, פייפעריי און אוליוליוקעניש באגלייט די איבערגעשראקענע רומענער. די סאמע דרייסטע צווישן די יידישע יונגאטשן האבן נישט אויסגעמיטן זיי אניאגן און דערלאנגען א פאר הייסע פעטש, אדער אראפרייסן ביי זיי פונעם מונדיר די עפאלעטן.
דעמאלט האט זיך פון זיין בית־דין־שטיבל אראפגעלאזט דער דיין.
— שעמט זיך, חוצפהניקעס! — האט ער געשריען, — ווו איז אייער מידת־הרחמים?! שוין זשע ווייסט איר נישט, אז מע טאר זיך נישט פרייען, ווען דיין שונא פאלט! דאס נייע געצל וועט אייך דעם גן־עדן נישט ברענגען…
די יונגאטשן האבן געהירזשעט פון אים, ווי יונגע לאשיקעס.
— גייט זיך אייער וועג, ר׳ אירמע, גענוג אונדז געקארמעט מיט אייער פארשימלטן אמת!
— עס קומט אונדזער צייט און אונדזער אמת!
זיי האבן פון אים אפגעחוזקט. שוין פארגעסן אין די זשאנדארן, האבן זיי אויסגעלאזט זייער גאל צום דיין — א זייל פונעם אלטן לעבנס־שטייגער מיטן חדר, שיל־און־קלייזלעך, מיט דעם גאנצן פרומען קלאפער־געצייג, וואס האט געזאלט איצט צונויפגעשארט און פארבענט ווערן, ווי חמץ פאר פסח…
„אל תען… — זאלסט נישט ענטפערן דעם פארנארישטן לויט זיין נארישקייט!‟ — האט געטראכט ר׳ אירמע. ער האט זיך אומגעקערט צוריק אין בית־דין־שטיבל. דאס הארץ האט גענאגט נישט פאר דעם ווייטיק, וואס די פארפירטע יונגע לאשיקעס האבן אים ערשט פארשאפן; זיין אויסגעפרוווט הארץ האט שוין געפילט דעם גרויסן אומגליק, וואס האט זיך אנגערוקט פון יענער זייט נעסטער.
דער נייער אמת איז געקומען מיט צוויי טעג שפעטער; און באגעגנט האט מען אים מיט פרייד און בלומען. די „פרימעריע‟ האט זיך אנגעהויבן רופן „דארפסראט‟, און דאס ארט פון דער דרייקאליריקער פאן האט פארנומען די רויטע פאן. די „פארשייטע לאשיקעס‟, ווי ר׳ אירמע האט גערופן די היציקע יידישע חברה, מיט רויטע שמאטענע קרענצלעך, צוגעטשעפעט פון דער לינקער זייט, נענטער צום הארץ, האבן איצט דארט קאמאנדעוועט. זיי האבן געהאלטן ווארט און צווישן די ערשטע באפעלן זייערע איז געווען צו שליסן דריי פון די פיר שילן און קלייזלעך. דאס בית־דין־שטיבל, האט זיך געפונען אינעם הויף פון דער קאוועלישער שיל, וואס די נייע מאכט האט עס געלאזט; האט מען שוין נישט געטשעפעט דעם דיינס שטיבל אויך.
פון דרויסן האט אויסגעזען, אז געביטן האבן זיך נאר די שילדלעך אויף אייניקע הייזער: דער ציוניסטישער ״מרכז״, איז פארוואנדלט געווארן אין א קלוב „רויטער שטערן‟, די „תרבות‟־שול איז געווארן א „מאלדאווישע מיטלשול‟; די גרעסערע קראמען, וואס פון זייערע וויוועסקעס האט מען געקאנט זיך דערוויסן, ווער ס׳איז דער באלעבאס, האט מען די נעמען פון די באלעבאטים אויסגעמעקט, און די באלעבאטים אליין געמאכט דערווייל פאר די פארוואלטער. יא, די הויפט־גאס אויפן נאמען פונעם רומענישן קיניג קאראל דער צווייטער, האט זיך אנגעהויבן רופן „28סטער יוני‟, דער טאג, ווען פיאטראנעשט איז געווארן סאוועטיש.
ר׳ אירמע איז געבליבן אן ארבעט. ווי ס׳האט אים דערקלערט איינער פון די „לאשיקעס‟ — ער האט פארנומען איצט א וואזשנע שטעלע אינעם „דארפסראט‟ —איז דעם דיין פארווערט געווארן צו פירן „זיינע רעליגיעזע משפטים‟.
— איצט, — האט דער פריש־אפגעבאקענער נאטשאלניק געטענהט, — פונקציאנירט ביי אונדז אין גאנץ פיאטראנעשט א סאוועטישער פאלקס־געריכט…
און דאך, פלעגן זיך פארנאכטצו אריינכאפן אין דיינס שטיבל יידן פון א גאנץ יאר: זיך אן עצה טאן מיט אים, פסלן א שאלה און טאקע קומען נאך א גט… צומאל איז אריינגעלאפן צו אים דער שמש, א קליין זשוואווע יידעלע, און גיך, ווי דער שרעק וואלט אים נאכגעיאגט, אויסלייגן פארן דיין אלע נייעס און נייעסלעך פונעם שטעטל. צום סוף, אן א פויזע האט ער זיך געשטעלט אויף די שפיץ־פינגער, אויסגעצויגן דעם דארן האלדז, ווערנדיק ענלעך צו א הענדל, וואס אט־אט קרייעט עס אויס די בשורה, אז דער משיח איז געקומען; נאר ארויסגעלאזט האט דער שמש א דערשטיקט־גארגלדיקן כארכל: „נו, וואס זשע וועט זיין, ר׳ אירמע? דער הימל פאלט שוין אויף דער ערד!..‟
די הארבסטיקע יום־טובים זיינען אדורך בשלום. די קאוועלישע שיל איז געווען פול געפאקט; עס זיינען געקומען יידן און ווייבער פון יענע שילן און קלייזלעך, וואס די מאכט האט זיי געשלאסן. און ווי יעדעס יאר האבן די פיאטראנעשטער יידן זיך געשלאגן „על־חטא‟, זיך מתוודה געווען פארן אייבערשטן און געבעטן ביי אים צו פארגעבן זייערע זינד…
דער גרויסער נאטשאלניק, געשיקט פון סאראקע, האט געטאן זיין ארבעט שטיל און גיך.
די רדיפות האבן זיך אנגעהויבן גלייך נאך פורים, ווי עמעצער אין די הויכע פענצטער פון דער נייער מאכט וואלט געוואלט ווייזן די יידן, אז מער ניסים האבן זיי נישט וואס צו דערווארטן. דער גרויסער נאטשאלניק, געשיקט פון סאראקע, האט קיין מיטינגען נישט צונויפגערופן. ער האט געטאן זיין ארבעט שטיל און גיך. די צענדליק סאלדאטן מיט ביקסן, וואס זיינען געקומען צוזאמען מיט אים אויף א לאסט־אויטא, האבן אין איין נאכט צונויפגענומען אינעם איצטיקן קלוב „רויטער שטערן‟ אלע געוועזענע „עקספלואטאטארן‟ — סיי יידן און סיי גויים, ווי אויך „די רעליגיע־פיאווקעס‟ פון ביידע גלויבנס און זיי גאנץ פרי אוועקגעפירט אויף דעם זעלבן לאסט־אויטא…
ר׳ אירמע איז צווישן „די אויפגעהויבענע‟ נישט געווען. נישט, חלילה, ווייל זיין נאמען האט אויסגעפעלט אין דער לאנגער רשימה, פינקטלעך צונויפגעשטעלט אינעם „דארפסראט‟… מיט א נאכט פריער, איידער דאס אלץ איז געשען, איז זיין פלימעניק, יחיליק, אויך א שטיקל קנאקער אינעם „דארפסראט‟, געקומען צום פעטער און האט אים ממש געצווונגען צו פארלאזן דאס שטעטל.
— ביסט משוגע, לאשיק, — האט דער אלטער נישט געמאכט קיין קרובישן אונטערשייד צווישן ״זיין״ און פרעמדע „לאשיקעס‟. — כ׳בין אין מיין לעבן ווייטער פונעם פיאטראנעשטער בארג נישט אוועקגעגאנגען… וואס ס׳איז באשערט, איז נישט אויסצומיידן…
— פארגעסט שוין אין אייערע חכמות, פעטער!.. עס קומט א צרה אויף אייערע אלטע ביינער, — האט זיך נישט געלאזט איינרעדן דער פלימעניק, — כ׳האב א גוט ערטעלע פאר אייך… דארט וועט איר איבערזיין עטלעכע טעג, ביז ס׳וועט זיך אלץ איינשטילן…
— כ׳וועל מיין בית־דין־שטיבל נישט פארלאזן!.. פארענדיקט!
— ס׳איז נישט די צייט זיך צו אמפערן, פעטער… נעמט מיט זיך מיט ווארעמע זאכן… ביי נאכט איז נאך קאלט…
ווייטער פונעם פיאטראנעשטער בארג איז ר׳ אירמען בפירוש נישט אויסגעקומען צו גיין. דער וועג צו יחיליקס „ערטעלע‟ איז געווען נישט קיין לאנגער, נאר א שווערער בפרט, ווען זיי האבן זיך געדראפעט ארויף צו דער הייל, וואס די אלטע תושבים פונעם שטעטל האבן איר א נאמען געגעבן דעם „רבינס הייל‟. אזעלכע היילן זיינען אינעם פיאטראנעשטער בארג געווען א סך. מע דערציילט, אז אין די היילן, נאך אין די צארישע צייטן, האבן זיך באלהאלטן קריסטן פון א פארווערטער סעקטע; דערנאך, נאך דעם, ווי אין רוסלאנד האבן די באלשעוויקעס פארכאפט די מאכט, זיינען פונעם אנדערן ברעג נעסטער אריבער אהער מאנאכן, ארויסגעטריבענע פון זייערע מאנאסטירן.
אין דער לאנגער געשיכטע פון דעם פיאטראנעשטער בארג האבן די ארטיקע יידן אויך געהאט זייער חלק. דארטן, אין דעם „רבינס הייל‟, האבן זיי זיך געראטעוועט בעת דעם צווייטן פאגראם, ווען קאטאווסקיס* רויטע קאזאקן זיינען אדורכגעגאנגען זייער שטעטל. ר׳ אירמע האט גוט פארגעדענקט יענע בלוטיקע צייטן. דארט, אין דעם שטיינערנעם מקום־מיקלט, איז געשטארבן דער אלטער רבי, אלחנן אקניצער.
— וואס ס׳זאל אונטן נישט געשען, בלייבט דא, — האט צום פעטער, ווי צו א קינד, גערעדט דער פלימעניק. ער האט אראפגעשלעפט פון דער פלייצע א מאגערע טארבע, איבערגעבונדן מיט א שטריק, און צוגעגעבן: — אויף א פאר טעג וועט עס אייך סטייען.
יחיליק האט זיך ארומגעקוקט, שוין גרייט צו פארלאזן די הייל און צוגעגעבן:
— מיר פלעגן דא אין די זומערס זיך שפילן מיט די דערפישע שקצים גאנצענע טעג…
די צייט פון ווארטן ביז ״אונטן״ וועט זיך אלץ איינשטילן האט זיך צעצויגן אויף טעג און וואכן, דערנאך אויף חדשים. די ערשטע עטלעכע וואכן פלעגט יחיליק זיך אויפהייבן צום פעטער יעדע דריי־פיר טעג; ברענגען וואסער, א שטיק ברינדזע, גרינסן, אפגעקאכטע אייער און קארטאפליעס, עטלעכע רעפטלעך קאלטע מאמעליגע… פאר פסח, ווי א קונצן־מאכער האט יחיליק ארויסגעשלעפט פון זיין טארבע עפעס איינגעוויקלטס אין א פארטשיילקע — מצות… ר׳ אירמע איז געבליבן זיצן געפלעפט. ווי ס׳האט זיך ארויסגעוויזן, האבן א פאר יידן פונעם שטעטל, אפגערעדט מיט א פויער אין דארף, און בשתיקה, עטלעכע נעכט, געבאקן ביי אים מצות.
דער אלטער דיין האט עס געהערט און טרערן זיינען אים געשטאנען אין די אויגן. „אוי לאזנים שכך שומעות‟,** — האבן ארויסגעבראכט זיינע ליפן, קוים זיך דורכגעשניטן אין דער בארד. יחיליק האט עס פארטייטשט אויף זיין אייגענעם אופן. ער האט זיך שטיל בארימט, אז אין „דארפסראט‟ ווייסט מען בפירוש וועגן דעם ״זינד״, נאר מע מאכט זיך כלא־ידע. דערנאך איז ער באלד אריבער צו דערציילן ווי פריילעך איז איצט געווארן אין שטעטל; אז כמעט יעדן סוף־וואך פירט מען דורך א „קאמוניסטישן שאבעסניק‟. א גאנצן טאג ארבעט מען און פאר נאכט ווייזט מען אין קלוב קינא.
— פון סאראקע קומט ספעציעל אראפ א מענטש, א קינא־מעכאניקער, מיט זיין מאכארייקע און דרייט פילמען. זיי זיינען אלע אויף רוסיש, און ווייניק ווער פארשטיי עס; אבער פארן פילם דערציילט דער קינא־מעכאניקער אויף יידיש, וועגן וואס דער פילם איז…
יחיליק איז נישט געווען פון די שווייגערס. און כאטש ר׳ אירמע, אין זיין געצווונגענער אפגעזונדערטקייט, וואלט געדארפט צופרידן זיין פונעם פלימעניקס באריידעוודיקייט, האט ער אים דאך איבערגעשלאגן:
— און וואס עפעס מכוח מיין אראפלאזן זיך פון דאנען?
— איר מיינט, פעטער, זיך אומקערן אין שטעטל?
ר׳ אירמע האט א שאקל געטאן מיטן קאפ אויף „יא‟, און צוגעגעבן:
— דער סאראקער שליח מיט זיין רויטער ארמיי, גלייב איך, האט שוין באפרייט פיאטראנעשט פון די ״וויסטע בורזשואזע עלעמענטן״ — אזוי רופט איר עס, דאכט זיך…
יחיליק האט נישט באלד געענטפערט; זיך אנגעהויבן פארען מיטן קנופ אויף דער אויסגעטרייבערטער טארבע, געבנדיק צו פארשטיין דעם גאסטפריינדלעכן באלעבאס, אז ס׳איז שוין צייט צו געזעגענען זיך.
— ניין, פעטער… — האט פעסט געקלונגען יחיליקס קול, אפרופנדיק זיך אין דער פינצטערער טיפקייט פון דער הייל, — איר טארט נאך אלץ נישט באווייזן זיך אין שטעטל…
— שוין זשע בין איך אזא שרעקלעכער פארברעכער, אז דיין סאוועטישע מאכט האט אזוי מורא פאר מיר?
— די מאכט האט נישט וואס מורא צו האבן פאר אייך… — האט יחיליק דייטלעך ארויסגעבראכט יעדעס ווארט, ווי א חדר־יינגל פארן מלמד, — אבער איר, פעטער אירמע, און אזעלכע ווי איר, דארפן יא מורא האבן פאר אונדזער מאכט!
ער האט עטלעכע מאל א צי געטאן דעם עק פונעם שטריקל ארום דער טארבע, זיך איבערצייגט, אז דער קנופ איז גוט פארצויגן און זיך אנגערופן:
— ר׳זאלט פשוט וויסן, פעטער: די סיגוראנצא*** איז גארנישט אקעגן זיי…
דאס איינציקע ספרל, וואס ר׳ אירמע האט אין איילעניש פארכאפט מיט זיך, איז געווען זיין צעבארשט תהילימל. איז ער געזעסן ביי טאג אויף א שטיין, אנגעטאן אין א פאר גראבע ווינטערדיקע הויזן, פארפראוועט אונטן אין די אפגעריבענע טשאבעטעס, אויף די איינגעהויקערטע ביינערדיקע אקסלען, ווי אויף א שראגע, איז אים געהאנגען א פוטערן פעלצל אן ארבל, אריבער דעם ווייסן געווענטענעם העמד, אויפן קאפ, אנגערוקט אויפן שטערן, האט געשטעקט זיין שווארצע שעפסענע קוטשמע. א בעסאראבער ייד אין א שטעטל האט פון דרויסן אויסגעזען ענלעך צו זיין שכן, דעם פויער פונעם דארף; סיידן אונטערן העמד, אויפן הוילן לייב האט דער ייד געטראגן א טלית־קטן, ווי ר׳וואלט געקאנט דערמיט פארשטעלן זיין יידישע נשמה פון רדיפות און גזירות.
אריינגעקוקט אינעם תהילימל און געשעפטשעט די תפילות, האט ר׳ אירמע זיך אפגערעדט פון הארצן, אויסגעדריקט די האפענונג און בטחון, אז דער אייבערשטער וועט העלפן אים און יעדן ייד, וואס נייטיקט זיך אין דער שווערער צייט אין זיין, גאטס, „רחמנא־לצלן‟.
נאך פאר דעם, וואס די סאוועטן זיינען געקומען, האט פון דער „פרימעריע‟, א שלאג געטאן איבערן שטעטל א שטינקענדיקער גערוך פון קוזא־גאגאס**** אנהענגער. זיי פלעגן זיך דרייען צווישן די פויערים און זיי אנרייצק קעגן די יידישע שכנים. ס׳האט שוין געציטערט די לופט איבערן שטעטל — אט־אט וועט אויסברעכן א פאגראם… און מיטאמאל איז שטיל געווארן, און ס׳איז שווער געווען צו פארשטיין, וועמען דער אייבערשטער האט אראפגעשיקט אויף זיין וועלטל דאס מאל: דעם מלאך־המוות צי דעם מלאך־הגואל?! גאט האט אבער זיינע אייגענע חשבונות און שליחים… געקומען זיינען די ״רויטע רייטערס״ מיט זייער ארדענונג און געזעצן…
דער רבי אלחנן אקניצער, זכר צדיק לברכה, פלעגט זאגן צו זיינע חסידים: „דאס וואס איר זעט מיט אייערע אייגענע אויגן, איז א ליגן. הערט זיך צו צו דעם, וואס אייער שכל זאגט אייך און וואס אייער נשמה פילט. אין דעם שטעקט דער אמת.‟ ס׳איז, דאכט זיך, נישט געווען אזא שאלה, דער אלטער דיין, זאל זי נישט קענען פסקענען. אבער איצט איז ער צעשפאלטן אליין; דער ליגן פון זען, וואס עס קומט פאר, און דער אמת פון טראכטן און פילן, וואס עס קאן נאך, חלילה, געשען, קומען צווישן זיך אין גרויסע סתירות. ירושלים איז דאך חרוב געווארן, ווייל די איינוווינער האבן נישט געקאנט געפינען צווישן זיך קיין פשרה…
ר׳ אירמע האט זיך אין גאנצן פארלוירן. ער האט זיך איינגעגראבן מיטן בליק אינעם תהילימל און זיך צוגעהערט, וואס זיינע ליפן שעפטשען, ווי ס׳וואלט עס געטאן נישט ער, נאר עמעצער אן אנדערער, וואס איז אריין אין אים, ווי א דיבוק: „אשרי האיש אשר לא הלך בעצת רשעים… ווויל צו דעם מענטשן, וואס איז נישט געגאנגען אין דער עצה פון די רשעים. און אויף דעם וועג פון די זינדיקע, איז ער נישט געשטאנען, און אין דער זיצונג פון די שפעטער איז ער נישט געזעסן…‟
צומאל פלעגט ער זיך אויפכאפן ביי נאכט, זיך איינקוקן אין דער פינצטערניש. עס האט זיך אים געדאכט, אז עמעצער האט זיך פאררוקט אין א ווינקל. קוקט אויף אים און שאקטל צו מיטן קאפ… „רבי?…‟ — האט ר׳ אירמע שטיל געפרעגט, און זיך אליין געענטפער: „ניין, עס קען נישט זיין… ס׳איז א חלום…‟
יחיליק האט זיך אלץ זעלטענער באוויזן אין דער הייל. „נישט גרינג קומט אן דאס נייע לעבן…‟ — האט געזיפצט דער פלימעניק. דאס לעצטע מאל האט ער געבראכט א קעשענע־לעמפל מיט א פלאכיקער באטארייקע.
— כ׳האב עס באקומען ווי א פרעמיע… — האט זיך בארימט יחיליק.
— ווי וואס?.. — האט נישט פארשטאנען דער פעטער.
— א פרעמיע… א באלוינונג… אונדזער בריגאדע האט איבעראויסגעפילט דעם פלאן…
דערזען, ווי דער פעטער גלאצט אויף אים אויס די אויגן, איז יחיליק אנטשוויגן געווארן.
— כ׳פארשטיי נישט, וואס דו רעדסט… — האט זיך געבייזערט ר׳ אירמע.
יחיליק האט ארויסגעלייגט פון דער טארבע דאס געבראכטע און געפרוווט צו דערקלערן דעם פעטער „דאס נייע לעבן‟:
— מ׳האט מיך געמאכט לעצטנס פאר א בריגאדיר… ס׳איז אזא נאטשאלניק איבער א הייפל פויערים און פויערטעס, וואס ארבעטן אין די סעדער… דו ווייסט דאך אליין, אז ס׳איז איצט א הייסע צייט… היינטיקס יאר זיינען די וויינשלביימער פארפלייצט מיט יאגדעס… כ׳האב דיר דא געבראכט א ביסל וויינשל אין א שקארמיץ…
יחיליק איז פרי געווארן א יתום און געוואקסן ביים פעטער. ר׳ אירמע אליין האט קיין משפחה נישט געהאט, איז אים דער פלימעניק געווען פאר א זון. געווען א צייט, ווען ר׳ אירמע האט זייער איבערגעלעבט פארן פלימעניק; יענער האט זיך פארדרייט מיט די ״לינקע״, מיט די ״פראגרעסיווע״. איצט איז יחיליק שוין אליין א טאטע פון צוויי קינדער… א בריגאדיר… זעט אויס, די „לאשיקעס‟ זיינען געווען גערעכט…
שוין האבנדיק א קעשענע־לעמפל, האט ר׳ אירמע זיך געקאנט א ביסל פארטיפערן אין דער הייל. דאס געדיכטע פינצטערניש האט נישט נאר אפגעשראקן, ס׳האט פארנארט און צוגעצויגן צו זיך אויך. דער שמאלער עלעקטרישער ליכטשטראל האט דורכגעשניטן דעם וועג, געפירט נאך זיך ווייטער איבערן שמאלן טונעל.
דער אלטער דיין האט געטראכט: וואס מער ער באהאלט זיך דא אויס, אלץ ווייטער ווערט ער אפגעריסן פון זיין היימיש שטעטל, ווו זיין טאטע און זיין טאטנס טאטע האבן דארט געצויגן זייער חיונה… ער, דער אלטער דיין, טויג שוין נישט פאר דעם ״נייעם לעבן״, וואס ס׳האט אים אזוי שיין געמאלט זיין פלימעניק… און אפשר איז עס אים אזוי באשערט — בלייבן דא אין דער הייל ביז משיחס צייטן… דאס הייל־געוועלב האט דאך אמאל געראטעוועט די לעבנס פונעם גרויסן תנא שמעון בן יוחאי און זיין זון אלעזר. 13 יאר האבן זיי זיך דארט באהאלטן פון די רוימער. די הייל איז אויף א צייט געווארן א מקום־מיקלט פארן נביא ירמיהו… איי, ער האט געמוסרט זיין פאלק… האט ער עס דאך געטאן אין נאמען פון גאט און מיט גוטע כוונות… „אט שיק איך צו נבוכדראצר אויף דעם לאנד, אויף אירע איינוווינער און די ארומיקע פעלקער, און וועל זיי פארוויסטן, מאכן פאר אייביקע חורבות… איך וועל פארטיליקן פון זיי דעם קול פון לוסטיקייט און פרייד… די שיין פון ליכט…‟
ר׳ אירמע האט עס געזאגט הויך אויף א קול, אז די קלאנגען, אפשטויסנדיק זיך פון די שטיינערנע ווענט און געוועלב, האבן זיך א שיט געטאן אויפן אלטן, ווי א האגל. זיין האנט מיטן קעשענע־לעמפל האט אויפגעציטערט און דער שטראל איז אויסגעלאשן געווארן…
נענטער צום קאיאר האט ר׳ אירמע זיך אויפגעכאפט. צי ס׳האט זיך עס אים צוגעחלומט, צי ס׳האט טאקע געדונערט. ער האט זיך צוגעשארט צום אריינגאנג פון דער הייל, ארויסגעשטעקט דעם קאפ… דארט, ווו ס׳האט זיך געפונעם זיין פיאטראנעשט האט געברענט… ״שוין זשע זע איך עס אויף דער וואר?! — האבן נישט געגלייבט זיינע אויגן. דער שכל האט דערמיט נישט געוואלט מסכים זיין…
דער פיאטראנעשטער דיין האט זיך געאיילט אהיים, כאטש נישט אזוי האט ער זיך פארגעשטעלט זיין וועג צוריק; און נאך אים, ווי עכאס פון פארשאלטענע צייטן האט זיך געטראגן: „פיר מלאכים האבן זיך אראפגענידערט, האלטנדיק אין די הענט פיר פלאמען פייער; און די מלאכים האבן אונטערגעצונדן אלע פיר ווינקלען פונעם בית־המיקדש…‟
דאס שטעטל פיאטראנעשט איז געווען זיין בית־המיקדש, ארומגעכאפט פון אלע פיר זייטן מיט פלאם און פייער…
אין דער ווייטנס האט זיך געגוידערט אונטער די לעצטע שראלן דער פיאטראנעשטער בארג.
2
מיין גאנצע קינדשאפט, פארן שלאף, אנשטאט א מעשהלע, פלעגט מיר מיין מאמע דערציילן וועגן איר שטעטל פיאטראנעשט. מיט די פיאטראנעשטער געשיכטעס פלעג איך איינשלאפן און זיי זען אין חלום. ס׳האט זיך מיר געדאכט, אז כ׳קען שוין דארט יעדן איינעם, כאטש מיך האט דארט קיינער נישט געקענט. די מאמע האט מיר אבער געלערנט, אז ס׳איז גענוג צו זאגן, אז איך בין משה מעדניקס אייניקל, וועלן שוין אלע וויסן, ווער איך בין.
מיט יארן שפעטער, ווען כ׳האב שוין עפעס אנגעהויבן פארשטיין אין לעבן, האב איך אויך פארשטאנען, אז אויב מיין קינדערשער חלום צו קומען אין מיין מאמעס שטעטל וואלט אמאל מקוים געווארן, וואלט איך שוין דארט נישט געהאט וועמען צו דערציילן וועגן מיין ייחוס. גאנץ פיאטראנעשט איז נאך דער מלחמה געווארן א ריין מאלדאוויש דארף. קיין איין ייד איז דארט נישט געבליבן.
פון דעסטוועגן, האב איך זיך טועה געווען; איין יידישע פרוי האט איצט פארט אין פיאטראנעשט געוווינט. מיין מאמע האט זי גערופן ציפקע די געלע, און געווען איז די ציפקע מיין מאמעס אמאליקע חברטע. „וועסט צופארן צו ציפקען, און זי וועט שוין אלץ דערליידיקן…‟
קיין פיאטראנעשט בין איך געפארן נישט נאר פאר נייגער צו זען די ערטער, ווו מיין מאמע און איר משפחה האט געלעבט פארן חורבן. די צייט אליין האט מיך אהין געפירט. הונדערטער טויזנטער יידן האבן זיך ווידער געקליבן אין וועג אריין. דער מלאך־הנע־ונד איז שוין געשטאנען ביי דער שוועל פון דעם ריזיקן לאנד, וואס האט געהאלטן ביים צעפאלן זיך.
די ביוראקראטישע מאשין האט נאך אבער געארבעט געהעריק. צו פארלאזן דאס לאנד, האט מיין מאמע געזאלט האבן א דאקומענט, וואס באשטעטיקט, אז זי איז אין דעם דאזיקן לאנד געבוירן געווארן. אזוי, א דאנק דער אונטערגייענדיקער סאוועטישער ביוראקראטיע, האב איך געמוזט פארן קיין פיאטראנעשט, ווייל נאר דארט, ווו מיין מאמע האט ארויסגעלאזט איר ערשטן פיפס, האט מען געקאנט באשטעטיקן, אז דעם ״פיפס״ האט בפירוש ארויסגעלאזט מיין מאמע.
די מאמע אליין האט זיך אפגעזאגט צו פארן מיט מיר: „ס׳איז געבליבן נאר דער נאמען פונעם שטעטל, — האט זי געזיפצט, — דאס איבעריקע טראג איך אין מיין הארצן!‟
נאך צוויי סטאנציעס אויפן וועג קיין פיאטראנעשט זיינען אין דעם אויטאבוס געבליבן פינעף פאסאזשירן. אין דרויסן האט געברענט דער סוף־יוליקער זומער, און אינעם אויטאבוס, פארשפרייט צווישן פאסאזשירן מיטן נאמען „פאזיק‟, האט זיך קיין לופט נישט געפילט, נאר א פייכט געדיכטעניש, איבערגעמישט מיטן שטויב. צו האלטן פארמאכט די פענצטער איז געווען אוממעגלעך, מע וואלט פשוט דערשטיקט געווארן; האט דער שטויב פונעם גרונט־וועג זיך פריי אריינגעריסן אינעם אויטאבוס. דערצו האט די פאסאזשירן געווארפן אפ־און־אויף, און יעדעס מאל האט עס ביי זיי ארויסגערופן א שווערן קרעכץ: „אך, דאאמנע!‟, אוי, גאטעניו… מיין איינציקע טרייסט איז געווען דער געדאנק, וואס די מאמע, מיט אירע שוואכע קריזשעס, איז געבליבן אין דער היים…
סוף־כל־סוף, איז אונדזער „פאזיק‟ אריינגעפארן אינעם דארף פיאטראנעשט. די פויערים האבן אנגעהויבן צונויפשארן זייערע בינטלעך און קיישלעך, פול געפאקט מיט שטאטישע מציאות. כ׳האב אויך זיך צוגעגרייט, וואס גיכער צו פארלאזן דעם אויטאבוס, בלויז געעפנט מיין מאגערן טאש, אריינצוקוקן אינעם נאטיצביכעלע מיטן אדרעס פון מיין מאמעס חברטע. שוין אין דרויסן האב איך אפגעשטעלט איינעם פון די פאסאזשירן און געפרעגט אים אויף מיין צעקאליעטשעטן מאלדאוויש, ווו עס געפינט זיך די קאטאווסקי־גאס.
ערשט איצט האט ער מיך אפשאצעריש באטראכט מיט איין קוק — פון קאפ ביז די פיס.
— דו זוכסט ציפע פארטנוי… די הויפט־בוכהאלטערין? — האט ביי אים מיין אויסזען ארויסגערופן די פראגע, וואס ער האט אויף איר אליין געענטפערט: — זי דארף איצט זיין אין פרימעריע…
און ער האט מיר אנגעוויזן מיטן פינגער, וווהין צו גיין. לאזט זיך אויס, אז די נעמען פון די גאסן האט מען שוין געביטן אויף נייע, אין הסכם מיט די „נאציאנאלע ענדערונגען‟; הייסט איצט די הויפט־גאס אינעם דארף נישט „28סטער יוני‟, נאר ווידער „קאראל דער צווייטער‟. אויך דער „דארפסראט‟, די איצטיקע „פרימעריע‟, האט געביטן זיין שילד און די פאן — פון רויט אויף דרייקאלאר. ערגעץ אין מיטן דער הויפט־גאס איז געשטאנען א צוויי־גארנדיקער בנין, אויפגעבויט פון קאלכציגל ערגעץ אין די 1960ער יארן. אזעלכע בנינים, געבויט לויט איין פראיעקט, האט מען געקאט זען אין א סך דערפער און ראיאן־צענטערס פון מאלדאוויע.
די הויפט־בוכהאלטערין האב איך גיך געפונען; ריכטיקער, דאס סימפאטיש מיידל אין דער פרימעריע, וואס כ׳האב ביי איר געפרעגט, האט מיך צוגעפירט גלייך צו דער טיר אויפן צווייטן גארן, ווו ס׳האט זיך געפינען די בוכהאלטעריע.
צווישן די דריי פרויען אינעם צימער איז נישט שווער געווען צו טרעפן, ווער איז פון זיי ציפע פארטנוי. אמת, די מאמע האט זי מיר אויסגעמאלט א סך יינגער, אזוי ווי די מאמע האט זי פארגעדענקט מיט א צען יאר צוריק ביי זייער לעצטער טרעפונג. היינט וואלט די מאמע זי שוין נישט גערופן מיטן צונאמעניש „געלע‟; די אמאליקע מיידלשע „געלקייט‟ האט זיך בלויז ערטערווייז דורגעשלאגן אויף איר גרויען קאפ האר, אקוראט צוגעקעמט און אויסגעלייגט.
כ׳האב זי גלייך אנגעהויבן רופן מומע ציפע, ווי כ׳וואלט זי געקענט א שאק מיט יארן. צוריק גערעדט, האט די מאמע נישט איין מאל אריינגעפלאכטן אין אירע פיאטראנעשטער מעשיות אויך די געשיכטעס מיט „ציפקע די געלע‟.
די ערשטע ווערטער, וואס כ׳האב דערהערט פון דער מומע ציפע, זיינען געווען וועגן עסן.
— כ׳וווין דא נישט ווייט, וועלן מיר אריינגיין צו מיר… דו מוזסט עפעס איבערכאפן…
כ׳האב זי קוים צוגערעדט, אז מע דארף עס נישט טאן — כ׳בין זאט; אז כ׳וואלט גערן געווען וואס גיכער באקומען די נייטיקע ספראווקע און זיך אומקערן אהיים.
— כ׳האב אייערנעכטן, באלד נאכן טעלעפאן־שמועס מיט דיין מאמען, גערעד וועגן דעם מיט אונדזער נאטשאלניק… נאך מיטאג וועסטו דאס פאפירל באקומען…
— אויב אזוי, — האב איך פארגעלייגט, — אז כ׳בין שוין דא, וואלט איך טאקע געוואלט זיך דורכשפאצירן איבער מיין מאמעס שטעטל… קיין בעסער געלעגנהייט און אזא וועגווייזער, ווי איר, מומע ציפע, איז נישט צו געפינען.
— אייסעך… — האט זיך פאררייטלט די מומע ציפע, — דעם אמת געזאגט, איז נישטא וואס צו ווייזן. דאס שטעטל, וואס דיין מאמע און איך געדענקען, איז פארברענט געווארן שוין אין די ערשטע מלחמה־טעג.
מיר זיינען ארויסגעגאנגען פון דער „פרימעריע‟ און זיך געלאזט גיין מיטן גלייכן וועג פון דער הויפט־גאס, וואס איז געלעגן ווי אין א ברייטער קאריטע. פון ביידע זייטן, אויף די שיפוים — די הויפן ארומגעצאמט מיט נידעריקע גראבע צאמען פון קאלכשטיינער, — האבן זיך געהויקערט די שטיבלעך, געבויט פון אויסגעפורעמטע ליימענע ציגל־לאמפאטשן, און ציכטיק אפגעקאלכט; בלויז אונטן איבערן פונדאמענט, האט די ווענט ארומגעצייכנט א ברייטער טונק־בלויער פאס. טיפישע פויערישע כאטעס מיט פריזבעס און הילצערנע גאניקעס פון פארנט, ביי וועמען געדעקט מיט בלעך, ביי וועמען מיט שינדל, און ביי געציילטע באלעבאטים — מיט שיפערטאוולען, ווי א מין לוקסוס. די פרוכטן־ביימער אין הויף האבן שוין צוגעזאגט א רייך גערעטעניש. קיין מענטשן האט מען כמעט נישט געזען — נישט אין די הויפן און נישט אויף דער גאס. דאס לעבן פון א פויער האט איצט געטאגט אין פעלד פון קאיאר ביז שפעט אין אוונט.
די מומע ציפע, איבערגעדעקט דעם קאפ מיט א דינער ליכטיקער פאטשיילקע, באזעצט מיט שיטערע רויטע בלומען, האט יעדעס מאל אויסגעשטרעקט די האנט — אט אין איין זייט, אט אין דער צווייטער — און געטייט מיטן פינגער אין פוסטן רוים אריין. מיט די אויגן האט זי פאר זיך געזען דעם היינט, און מיט איר שכל און נשמה — דעם אמת, וואס האט זיך דארט איינגעבאקן און געווייטיקט.
— דיין זיידנס שטיבל איז געשטאנען אינעם שמאלן ליקל, — האט זיך געהערט דאס שטילע קול פון מיין וועגווייזערין, — אזוי האט מען עס טאקע גערופן, „דאס שמאלע ליקל‟…
זי האט אויסגעשטרעקט די האנט ארויף, צו דער זייט, ווו ס׳האט זיך געריסן מיטן פריש־באגילטן קופאל אין בלוי־צעמארעטן הימל דער קלויסטער און צוגעגעבן:
— דער קלויסטער איז דארט פריער אויך געשטאנען, נישט אזא אויסגעפוצטער ווי איצט, און לעבן דעם קלויסטער, פופצן־צוואנציק שפאן פון אים, איז געווען די שניידערישע שיל… ביז מ׳האט אין 1940, ווען די סאוועטן זיינען אריינגעקומען, געשלאסן אי די שיל, אי דעם קלויסטער.
מיר האבן פארקערעוועט אויף רעכטס און ס׳האט באלד א צי געטאן א פייכט ווינטל — א סימן, אז מיר האבן זיך דערנענטערט צום טייך נעסטער. און דא האב איך עס דערזען… א פירעקיקער שטח, געדיכט באזעצט מיט אלטע מצבות. זיי האבן זיך געטוליעט איין מצבה צו אן אנדערער — צי געוואלט פארשטעלן איינע די צווייטע פון א סכנה, צי פון איר זיך באהאלטן הינטער דער פלייצע פון א צווייטער; א צאל מצבות האבן זיך געוואלגערט אויף דער ערד, ווי אונטערגעהאקט, די אנדערע — זיינען געליגן איינע אויף דער אנדערער שטאבעלווייז; און צווישן זיי האבן זיך ווילד צעוואקסן גרעזער… ס׳האט אויסגעזען, ווי א שרעקלעכער שטורעם־ווינט האט זיי מיט יארן צוריק אויסגעווארצלט פון זייערע קרקות און אהער אריבערגעטראגן און אנגעווארפן.
כ׳האב א קוק געטאן אויף מיין באגלייטערין.
— דאס איז דער פיאטראנעשטער בית־עולם? — האב איך א פארצווייפלטער געפרעגט, — וועדליק דעם, וואס די מאמע האט מיר דערציילט, האט ער זיך היפש געצויגן לענג־אויס דעם טייך…
נישט אפרייסנדיק דעם בליק פון די מצבות, ווי זי וואלט זיי געציילט און מורא געהאט צו פארלירן דעם חשבון, האט די מומע ציפע שטיל געזאגט:
— ס׳איז נישט דער בית־עולם… איך רוף דאס ארט „חרטה־פלעצל‟…
זי האט זיך אויסגעדרייט מיטן פנים אויף מיזרח און ווידער אנגעוויזן מיט דער האנט:
— דער בית־עולם… ריכטיקער, וואס ס׳איז פון אים געבליבן, געפינט זיך אינעם אנדערן עק פיאטראנעשט… — און פלוצעם געזאגט, אריינקוקנדיק מיר אין די אויגן: — פארט איר, הייסט עס, אויך אוועק… קיין ישראל?..
זי האט זיך צוגעזעצט אויף דער באנק — צוויי הויכע פניאקעס און א ברעט, צוגעקלאפט פאפעריק. כ׳האב די באנק פריער נישט באמערקט, מעגלעך, צוליב דעם הויך גראז ארום איר, צי ווייל דאס בערגל מצבות האט פארכאפט מיין אויג.
— די מאמע האט דיר, מסתמא, דערציילט די געשיכטע וועגן דעם אלטן דיין, ר׳ אירמע…
— יא… אוודאי. דאס האט ער געמוזט אנטלויפן פונעם שטעטל און זיך באהאלטן אינעם „רבינס הייל‟…
— ריכטיק, אבער איך מיין די אנדערע געשיכטע, וואס האט פאסירט אין גיכן נאך דער מלחמה… — דערזען מיין פארלוירענעם בליק, האט זי גערעדט ווייטער: — כ׳פארשטיי, יעדער האט זיך זיין מיין אויף דעם: ווער סע גלייבט, ווער ס׳מאכט אוועק מיט דער האנט…
א וויילע האט זי געשוויגן, ווי געזוכט עפעס דארט ביי זיך אין זכרון, ווי עס טרעפט, ווען מע וויל אין א זאך פארגעסן, און עס לאזט זיך נישט צו פארגעסן. זי האט, אפנים, די געשיכטע געפונען און זי שטילערהייט אנגעהויבן פון זיך ארויסציען, ווי זי פלעגט נאך א מיידל, צוזאמען מיט מיין מאמען, זיצן אויף דער פריזבע און ארויסציען פון אן אפגעניצעוועט וועסטל־״מאן־אמי״ דעם וואלענעם פאדעם, און אים אנוויקלען אויף מיין מאמעס אונטערגעשטעלטע הענט…
אין גיכן נאך דער מלחמה, נאך איידער די סאוועטן האבן אנגעהויבן אריינצוטרייבן די בעסאראבער פויערים אין קאלכאזן; קאנפיסקירן ביי זיי דאס לעצטע עוף און בהמה; אויסשארן פון די אמבארן ווי א זערנע תבואה; נאך איידער דעם גרויסן הונגער, וואס האט איינגעשלונגען אין זיין טריפענעם בויך גאנצע דערפער, — האט זיך פארשפרייט א קלאנג, אז אין די נעכט, בעת דער פולער לבנה, גייט איבער פיאטראנעשט ארום א געשפענסט. עס ערשטע מאכט עס א רונדע ארום דעם ארט, ווו ס׳איז געווען דאס שטעטל; הייבט זיך ארויף אויפן בערגל צו די פארשרפטע ציגל און פארקוילטע ברעווענעס, געבליבן פון דער קאוועלישע שיל, שאקלט זיך א פאר וויילעס, זאגט, אפנים, א קאפיטל תהילים, און לאזט זיך אראפ צום דארף. ביי דער כאטע, לעבן וועלכער דאס געשפענסט שטעלט זיך אפ, געשעט אין גיכן אן אומגליק, דהיינו: אדער דער באלעבאס ווערט פלוצעם קראנק און שטארבט, אדער די טראגעדיקע באלעבאסטע מפלט; אדער די קו פגירט; אדער די כאטע ווערט פארברענט, א קיצער, אן אנשיקעניש!
דאס גאנצע דארף האט געווארפן ווי אין קדחת. מ׳איז געלאפן צום גלח, צו דער אלטער ציגיינערטע די טרעפערקע, וואס אפילו די רומענער האבן זי מורא געהאט צו טשעפען — עס האט נישט געהאלפן! נאך א זאך: אזוי ווי דאס געשפענסט, איידער עס איז אריינגעגאנגען אין דארף, איז עס געבליבן שטיין א וויילע ביים דיינס פארברענטן שטיבל, האבן די אלטע תושבים זיך משער געווען, אז אין די נעכט פון דער פולער לבנה גייט איבערן דארף ארום דער גייסט פונעם אלטן דיין. ער מישפט די לייט, וועלכע האבן געווילדעוועט אין שטעטל, געהרגעט, געראבעוועט, פארגוואלדיקט מיידלעך און פרויען און אונטערגעצונדן די יידישע הייזער נאך איידער די רומענער האבן זיך צוריק אומגעקערט… ער שטראפט אויך יענע, וועלכע האבן זיך נישט געשעמט אויסצוגראבן די אלטע מצבות פונעם יידישן בית־עולם און זיי אויסניצן אין זייער ווירטשאפט: מאכן צאמען ארום הויף, אויפשטעלן פון זיי ווענט פאר שטאלן, אויסלייגן פון זיי א שטיינערנע סטעזשקע פונעם הויפטירל ביז דער טיר פון הויז.
אין א זונטיק האט דאס גאנצע דארף אנגעהויבן צונויפטראגן צו דעם „פלעצל‟ פארשידענע חפצים, אוועקגעשלעפט פון די יידישע הייזער, ברענגען אויף פירלעך די מצבות, וואס מ׳האט נאך געקאנט ארויסקאלופען פון ווענט און צאמען… די חפצים האט מען פארברענט אין א שייטער, און די אנגעווארפענע מצבות זיינען געבליבן ליגן.
דאס געשפענסט האט זיך מער נישט באוויזן, און מ׳האט אין דעם גיך פארגעסן. אן אנדער אנשיקעניש איז געפאלן בעסראראביע, און נישט בלויז פיאטראנעשט, נאר אויך אלע אנדערע דערפער — א מסוכנע טריקעניש און דערנאך א טייטלעכער הונגער.
— איך בין קיין פיאטראנעשט געקומען שפעטער, אין די פופציקער, — האט זיך דערמאנט די מומע ציפע, — געמיינט, עמעצן טרעפן, ווער עס ווייסט עפעס וועגן דעם אומקום פון מיינע עלטערן… כ׳האב דא געטראפן נאך א צוויי יידישע משפחות; זיי זיינען דערנאך איבערגעפארן קיין בעלץ… און איך בין געבליבן דא… דורכגעמאכט בוכהאלטער־קורסן… די נאטשאלסטווע באציט זיך צו מיר גוט… וווהין זאל איך פארן אליין?
די לעצטע ווערטער, ווי ס׳האט זיך מיר אויסגעדאכט, האבן מער געקלונגען ווי א פראגע פאר זיך, אדער א פארענטפער פאר מיר, הלמאי האט זי, נאך אלעמען, וואס מיטן שטעטל און די יידן איז דא געשען, אפגעלעבט אינעם דארף א לעבן.
צוריק אהיים האב איך זיך אומגעקערט מיטן זעלבן ״פאזיק״. דער מומע ציפעס נאטשאלניק האט געהאלטן ווארט — דאס פירעקיק צעטעלע מיט די ״וויכטיקע פרטים״ וועגן מיין מאמען איז געלעגן אין מיין טאש, צוזאמען מיטן פעקעלע ״צו דערקוויקן דאס הארץ״, אריינגערוקט מיר פון מיין מאמעס חברטע. די זון האט זיך שוין געזעצט הינטערן פעלד, פארפלאנצט מיט צוקער־בורעקעס. א יינגל, האב איך נישט געקאנט זיך פארשטעלן, ווי אזוי קומט עס פאר, אז פון א בורעק באקומט זיך צוקער, ביז מיר האבן מיטן קלאס נישט באזוכט די צוקער־פאבריק.
אין דער ווייטנס האט זיך געגוידערט אונטער די לעצטע שראלן דער פיאטראנעשטער בארג. אן אראנזש־פארב האט זיך איבער אים צעגאסן, געמאכט נאך שווארצער און אפשרעקעוודיק די גרויסע און קלענערע הייל־לעכער. איינע פון זיי האט מען אמאל גערופן דעם ״רבינס הייל״. ווער געדענקט נאך היינט דעם נאמען? פון די פארברענטע בעסאראבער שטעטלעך האט זיך עס אנגעהויבן, און איצט פארלאזן די ייד דאס גאנצע לאנד.
… די וואס האבן זיך געראטעוועט, ארויס פונעם ברענענדיקן שטעטל פארשווארצט, פארווונדיקט, קוים מיט א מלבוש אויפן הוילן לייב, אייניקע בארוועסערהייט, — האבן זיך געשלעפט איבערן שמאלן הארטן וועג, געבליבן אן א היימיש ווינקל, אן א ברעקל ברויט — אויף הפקר. זיי האבן נאך אפילו נישט באוויזן צו פארשטיין, וואס ס׳איז מיט זיי און זייערע נאענטע ערשט געשען, און פאר וואס קומט עס זיי? פארטויבט פון אייגענע און פרעמדע געשרייען און קוויטשערייען, פון דעם שוידער ארום־און־ארום, קוים כאפנדיק די פרימארגנדיקע לופט, אנגעזעטיקט מיט סמאלענע, רויך און שטויב, האבן זיי אוודאי און אוודאי נישט געקאנט וויסן, אז זיי געפינען זיך ערשט ביים סאמע אנהייב פון א לאנגן סכנותדיקן וועג, וואס גאט אליין ווייסט נאך נישט, וווהין דער גורל וועט יעדן פון זיי פארטרייבן.
דער אלטער דיין ר׳ אירמע איז זיי געקומען אנטקעגן. זיך אנגעשפארט אויף א פארטריקנטער צווייג, געפונען אויפן וועג, איז ער געבליבן שטיין אנטקעגן די דערשלאגענע און פארלוירענע בני־עיר זיינע. ער האט איצט דערמאנט א דארפישן פאסטעך, וואס באטראכט זיין טשערעדע ציגן און שאף. צי האבן זיי אים דערקענט? זיי האבן דערווארט איצט פון דעם זקן, וואס איז ווי פון הימל אראפ, נאר איין זאך — ער זאל זיי ערגעץ אוועקפירן פון דעם טייטלעכן ארט, וואס איז נאך נעכטן געווען זייער היים… און דער זקן האט עס פארשטאנען:
— גייט נאך מיר, יידישע קינדער! — האט ער אויסגעשריען, און זיך געלאזט צום „רבינס הייל‟…
זינט דעמאלט אן האט מער קיינער נישט געהערט ניט פון דעם אלטן דיין ר׳ אירמע, ניט וועגן דעם הייפל פליטים. דער פיאטראנעשטער בארג קען היטן סודות.
*גריגארי קאטאווסקי (1925־1881) — רויטער קאמאנדיר, א געוועזער גזלן
 **וויי, איז צו די אויערן, וואס מוזן עס הערן (תלמוד)
 ***סיגוראנצא — געהיים־פאליציי אין קיניגלעכער רומעניע
 ****קוזא און גאגא — צוויי רומענישע פאשיסטן
אויגוסט 2017, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: jewsstoryYiddish 
Post navigation


Previous Post
א יידישער שייגעץ 

Next Post
דעם פאעטס צד 



