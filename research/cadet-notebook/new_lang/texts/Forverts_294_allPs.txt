 די ישראלדיקע רעגירונג־אגענטור פאר יידיש, א״נ די נאַציאָנאַלע אינסטאַנץ פֿאַר ייִדישער קולטור, האט די וואך געמאלדן אז איר דריטער יערלעכער קאנקורס פון דערציילונגען אויף יידיש איז שוין אין גאנג. 
 די אינסטאנץ פארבעט אלע בירגער און תּושבֿים פֿון מדינת־ישׂראל, וועלכע האָבן נאך נישט פּובליקירט זייערע ווערק, אָדער האָבן יאָ פּובליקירט ניט מער ווי איין בוך אויף ייִדיש, זיך צו באטייליקן אין דעם קאנקורס. 
 די דערציילונג דארף נאך נישט האבן געדרוקט געווארן און דאַרף באַשטיין פון נישט מער ווי 3,000 ווערטער, אָן אַ באַגרענעצונג פֿון סטיל און זשאַנער. די קאנקורס־געווינער פון 2019 און 2020 קענען זיך נישט באטייליקן. 
 דער טערמין אריינצושיקן אַ דערציילונג אויפֿן קאָנקורס איז דאָנערשטיק, דער 8טער יולי 2021 ביז חצות. 
 צום קאָנקורס וועט זײַן גערופֿן אַ בכּבֿודיקע זשורי, וועלכע וועט אויסקלײַבן די געווינער פֿונעם קאָנקורס. די זשוריסטן וועלן נישט וויסן די מחברים פון די דערציילונגען. 
 מע וועט אויסקלייבן דרײַ דערציילונגען, און געבן א פריז פון 3,000 שקלים פאר דער דערציילונג אויפן ערשטן ארט; 1,500 שקלים פאר דער דערציילונג אויפן צווייטן ארט, און 1,000 שקלים פארן דריטן ארט. 
 די געווינער וועלן צוגעטיילט ווערן אָפֿיציעלע לאַורעאַט־דאָקומענטן בעת דער פֿײַערלעכער אונטערנעמונג, וואס די דאטע וועט געמאלדן ווערן אין גיכן, און די ווערק פֿון די לאַורעאַטן וועלן פּובליקירט ווערן אינעם פֿאָרווערטס. 
