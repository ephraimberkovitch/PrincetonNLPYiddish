
 
 אין די 20ער יארן פונעם פארגאנגענעם יארהונדערט איז בערלין געווארן אויף א געוויסער צייט א וויכטיקער צענטער פון דער יידישער ליטעראטור. אהין זיינען געקומען פון מיזרח־אייראפע א סך יידישע און העברעישע שריפטשטעלער און ארויסגעבער. ס׳איז גענוג צו דערמאנען אזעלכע בולטע נעמען, אן וועלכע ס׳איז אומעגלעך זיך פארצושטעלן די היינטצייטיקע ישׂראלדיקע ליטעראטור, ווי חיים־נמחן ביאליק, שאול טשערניכאווסקי און אורי־צבי גרינבערג. די וויימאר־רעפובליק איז געווען א דעמאקראטישע און א ליבעראלע מלוכה, ווו עס האט זיך געשאפן א גינסטיקע אטמאספער פאר אנטוויקלונג פון מאדערניסטישע שטראמען אין קונסט און ליטעראטור. די דאזיקע אטמאספער האט געווירקט אויך אויף דער יידישער ליטערארישער סביבה, וועלכע האט זיך געשאפן אין יענע יארן אין בערלין. 
 דער דאזיקער טעמאטיק איז געווידמעט א ניי פארשונגס־בוך — ״יידישע שרייבער אין וויימאר־בערלין. פיגוראטיווער מאדערניזם״, וואס איז נאר וואס דערשינען אויף ענגליש אינעם אמעריקאנער פארלאג ״אינדיאנע יוניווערסיטי פרעס״. דער מחבר פונעם בוך מארק קאפלאן האט קאנצענטרירט זיין עיקרדיקע אכטונג אויף א קליינער, אבער וויכטיקער פאר דער געשיכטע פון דער יידישער ליטעראטור גרופע פון די יידישע אוואנגארד־שריפטשטעלער, וועלכע האט זיך געשאפן און געארבעט עטלעכע יאר אין בערלין. אין איר באשטאנד זיינען געווען די פראזאיקער דוד בערגעלסאן און דער נסתר (די ביידע האבן שפעטער באזוכט ביראבידזשאן און אפילו באטראכט א מעגלעכקייט זיך באזעצן אין דער יידישער אויטאנאמער געגנט), ווי אויך דער דיכטער משה קולבאק. 
 אלע דריי דערמאנטע ליטעראטן האבן זיך מיט דער צייט איבערגעצויגן אינעם ראטנפארבאנד. די גורלות פון אלע דריי זיינען געווען טראגיש. משה קולבאק איז דערשאסן געווארן אין 1937 אין מינסק. דוד בערגעלסאן — אין 1952 אין מאסקווע. און דער נסתר איז געשטארבן אין 1950 אין א לאגער אין קאמי רעפובליק. 
 
 וו. פיריאטינסקי 
 