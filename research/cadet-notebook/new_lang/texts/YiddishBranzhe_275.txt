

די געשיכטע פון מיין טויבנשלאק 



 by באריס סאנדלער 
July 1, 2019July 1, 2019 Filed under:
באריס סאנדלער
ליטעראטור
פראזע 

באריס סאנדלער
ביי לייטן אין דער וועלט, אז א מענטש ווערט פארכאפט מיט עפעס א זאך, וואס האט נישט קיין שייכות צו זיין פרנסה, און גיט זיך דערמיט אפ מיט לייב און נפש, הייסט עס, „האבי‟. ביי אונדז אין שטאט האט מען עס גערופן — משוגעת, און די מענטשן, די קרבנות, נעבעך, פון זייער משוגעת — משוגעים. דאס בכבודיק ארט צווישן די אלע שטאט־משוגעים האט פארנומען פאליק מיטן צונאמען טויבנטרייבער. וואס איז געווען זיין משוגעת? טויבן!
אלע נעכט פון א גאנץ יאר איז פאליק געווען א וועכטער אין דער מאסניצע. ביי טאג אבער האט מען אים פון זיין טויבנשלאק ארויסשלעפן נישט געקאנט. סיידן ער פלעגט דערזען א קאץ זיך אומדרייען ארום זיינע טויבן. אין די געציילטע וויילעס האט אין זיי ביידע, סיי אין פאליקן און סיי אין דער קאץ, אויפגעזאטן דאס בלוט און פארגאסן זיי די אויגן. די קאץ האט נישט אפגעפירט דעם בליק פון די טויבן, און פאליק — פון דער קאץ. ער האט שוין געהאלטן אין דער האנט די קאטשערע, וואס איז, ווי א ביקס ביים יעגער, שטענדיק געווען צוגעגרייט און געשטאנען אין א ווינקל פונעם טויבנשלאק; און די קאץ האט שוין געהאט זיך צוגעדריקט צו דער ערד — מיט אלע נעגל אינעם באדן זיך איינגענעגלט, דעם קאפ מיט די שטארצנדיקע אויערלעך אנגעשטעלט, דער גוף איז פארגליווערט געווארן, נאר דער שפיץ פונעם אנגעשטרענגטן עק האט געציטערט אין דער לופטן — נישט פאר מורא, חלילה — דארט, אין דעם שפיץ, האט געשטעקט דער אויפגערודערטער אינסטינקט פון א ווילדער חיה.
איי, וויפל קעץ האבן די באלעבאסטעס זיך מער נישט דערווארט צו זען ווידער אין שטוב! פאליק האט קיין רחמנות נישט געהאט ניט אויף די קעץ און ניט אויף די באלעבאסטעס. דאס ביסל מענטשלעכע חיות, וואס האט אין אים געצאפלט האט ער געטיילט צווישן זיין מאמען און די טויבן. אין דער „וורעמיאנקע‟ — א כאלופע, האלב איינגעוואקסן אין דער ערד, געדעקט מיט אטשערעט, — איז געווען גענוג ארט פאר אים און זיין מאמען, נאר נישט פאר נאך איין פרוי. פאליק, אן אלטער בחור, האט ווי א יינגל איבערגעלעבט מיט זיין מאמען די מלחמה אין געטא. קוים געקומען צו זיך, איז ער אוועק זיך לערנען א פאך אין דער ארטיקער האנטווערקער־שול; ס׳האט אויסגעזען, אז ווי שווער ס׳זאל זיי נישט געווען זיין, האט דאס לעבן זיך פארט צו ביסלעך איינגעלאדיעט. פאליק האט שוין דעמאלט געהאט צוגעארבעט ווי א נאכטוועכטער אין א קראם. ריכטיקער וואלט געווען זאגן, אז גערעכנט האט זיך אויף דער ארבעט זיין מאמע; נאר זי האט זיך, נעבעך, נאך אלץ נישט געקאנט אויסטשוכען פון די געטא־יארן, וואס זיינען איר נאכגעגאנגען, ווי שווארצע בייזע שאטנס. פלעגט פאליק זי פארבייטן אויף דער וואך. אין א טאג האט זיך אנטפלעקט, אז די קראם האט מען באגנבעט. דאס הייסט, אז די קראם האט קיינער נישט אויפגעבראכן, אבער סחורה האט אויסגעפעלט. אהער־אהין, דער דירעקטאר פון דער קראם האט פאליקן צו זיך אין קאבינעט אריינגערופן, פארשפארט די טיר און געזאגט קלארע דיבורים:
— קוק אהער, יינגעלע, איך האב פארמאכט די אויגן, אז נישט דיין מאמע, נאר דו קומסט אהער ביי נאכט, וואס איז שטרענג פארווערט. ביסט דאך נישט אלט קיין זעכצן יאר. אויב איצט, נאך דעם וואס ס׳איז ביי אונדז געשען, וועט ארויסשווימען דער אמת, וועלן מיר אלע האבן גרויסע צרות. זיי זשע אויך א מענטש… טו מיר א טובה, זאג דעם אויספארשער, אז פון צייט צו צייט האסטו צוגעלייגט א האנט צו דער פארפאלענער סחורה, פארשטייסט מיך? דו ביסט נאך נישט קיין פוליאריקער… וועסט אפקומען מיט א שרעק… אנדערש וועט מען אנהייבן שלעפן דיין מאמען, קוים וואס זי זשיפעט… ס׳איז דאך אפיציעל איר ארבעט…
ווי פאליק זאל זיך נישט געווען דרייען, זיך קעגנשטעלן דעם בילבול, האט אים דער דירעקטאר אזוי גוט גענומען אויפן צימבל, אזוי אנגעסטראשעט, אז דער בחור האט זיך נאכגעגעבן. דערצו האט אים דער דירעקטאר פארזיכערט, אז מיטן אויספארשער איז שוין אלץ אפגערעדט, און אז די מאמע וועט אויך אויף הפקר נישט בלייבן. דער דירעקטאר וועט שוין וועגן זיי ביידע זארגן…
פאליק האט אונטערגעשריבן וואס מ׳האט אים געהייסן, און ווי א נישט קיין פוליאריקער איז ער פארמישפט געווארן צו צוויי יאר דערציונג־קאלאניע. די צוויי יאר, ווי א צוגאב צו יענע דריי מיט א האלב אין געטא, איז גענוג געווען, כדי נאך מער אפסמען זיין רויען מוח מיט שינאה צו דער גארער וועלט און צו מענטשן בפרט. גראד נאכן באפרייט ווערן פון דער קאלאניע איז אים אריין אין קאפ דאס משוגעת מיט טויבן. א פארשפארטער אינעם טויבנשלאק, האט פאליק זיך געפילט פריי און אפגעצאמט פון מענטשן און פון דער וועלט.
די חברה פון מיין מאהאלע „ציגייניע‟, ווו ס׳רוב איינוווינער זיינען געווען יידן און בלויז איין משפחה האט געהערט צו דער ציגיינערישער עדה, פלעגן אינעם הייפל, ווו פאליק און זיין מאמע האבן געוווינט און ווו ס׳איז געשטאנען זיין טויבנשלאק, פארפאלן ווערן גאנצענע טעג. דעם טויבנשלאק האט פאליק אויפגעשטעלט מיט זיינע אייגענע הענט און אויף זיין אייגענעם פלאן. ס׳האט אויסגעזען ווי א טייל פון דער וורעמיאנקע, ריכטיקער, א המשך פון דעם אטשערעט־בוידעם — א גרויסע שטייג מיט א בוידעמל פאר זיך, וואס איז געשטאנען אויף צוויי אפגעטעסעוועטע סלופעס. טרעפן אינעם טויבנשלאק האט מען געקאנט אדער דורך דער שטוב, אדער מיטן לייטער, וואס פאליק פלעגט אויף ביינאכט ארויפשלעפן און באהאלטן אויפן בוידעם.
דער כוח פון פאליקס ליבע צו טויבן איז געווען אזוי גרויס, אז ער האט מיט זיין ליבע אנגעשטעקט כמעט אלע יינגלעך פון ציגייניע. מע פלעגט צו אים קומען נאך אן עצה, וואס צו קויפן און צי ס׳איז כדאי צו קויפן פאר אזא און אזא פרייז. צו מאל האט פאליק אליין פארקויפט א פאר טויבן, אדער אויסגעביטן איין מין אויף אן אנדערן. ער איז געווען א מומחה אין די טויבן־קרענק און נישט זעלטן אליין קומען צו עמעצן אין טויבנשלאק צו באטראכטן די „פאציענטן‟ און זיי שטעלן דעם דיאגנאז; אדער אונטערגעזאגט, ווי אזוי צו פארן די טויבן און קוקן נאך די אויסגעפיקטע עופעלעך. ער האט געקענט יעדן איינעם אין שטאט, ווער ס׳האט געהאלטן טויבן, און אלע טויבנהאלטער האבן געקענט פאליקן.
די גרעסטע פרייד פלעגט קומען, ווען פאליק האט ארויסגעטריבן זיינע טויבן פון דער שטייג. ער האט עס געטאן מיט אן אזארט־פייפעריי, שטייענדיק אליין אויפן דאך פון זיין וורעמיאנקע, מיט א לאנגן דינעם דראנג, וואס צום עק איז צו אים צוגעבונדן געווען אן אלט אפגעבליאקעוועט העמד, ווי א מין פאן. באזונדערס האט אים דער אזארט באהערשט, ווען ער פלעגט עס טאן מיטן ציל צו פארנארן און פארשפארן אין זיין שטייג א פרעמדע טויב, א „פארבלאנדזשעטע נשמה‟, ווי פאליק האט עס גערופן. ער האט זיך צו אזא געיעג זייער אויסגעטויגט. נאכצוקוקן אים אין דער צייט, איז געווען ממש א פארשטעלונג.
דערזעענדיק אין הימל די „פארבלאנדזשעטע נשמה‟, פלעגט פאליק איר אנטקעגן ארויסלאזן פון דער שטייג עטלעכע פון זיינע סאמע פארלאזלעכע טויבן־שליחים, ווייל אויב נישט, קאן נאך די טויב, אריינגעפלויגן אינעם ציגייניעשן הימל, אוועקפירן א „פרעמדן קאוואליר‟ אדער „דאמע‟ מיט זיך, צו איר אייגענעם טויבנשלאק. פאליקס חוש האט אים אין אזעלכע פאלן קיין מאל נישט אונטערגעפירט; זיין שארף אויג, אנגעצילט אין הימל אריין, פלעגט פינקטלעך טרעפן צי דער גאסט איז אן „ער‟, צי א „זי‟. אויב א „זי‟, זיינען ארויסגעשיקט געווארן עטלעכע זכרים, אויב אן „ער‟ — עטלעכע שיינע נקבות. ווי נאר די „פארבלאדזשעטע נשמה‟ האט זיך אראפגעלאזט אויפן טויבנשלאק־דעכל און זיך דערנאך פארזיכטיק, מיט א זייטל, אריינגעשארט נאך די גאסטפריינדלעכע שליחים אינעם טויבנשלאק, האט פאליק אין איין אויגנבליק פארהאקט דאס טירל.
צווישן דער חברה־טויבנהאלטערס האט אזא פארכאפונג פון א פרעמדער טויב זיך נישט גערעכנט פאר א גנבה. שוין גיכער וואלט עס געקאנט פארטייטשט ווערן ווי נעמען אין געפאנגענשאפט. און טאקע אזוי האט עס אויסגעזען, ווען אין א טאג, צוויי ארום האט זיך געיאוועט דער באלעבאס פון דער געכאפטער טויב. דעמאלט פלעגט זיך אנהייבן אן אמתע דינגעריי. פאליק האט קיין אויסקויפגעלט נישט גענומען. וואס יא — „באש נא באש!‟ — א גלייכער אויסבייט. ס׳האט געקאנט זיין, איין מין טויב אויף אן אנדערן אדער אפילו אויף צוויי אנדערע טויבן. דעם אויסבייט האט פאליק זיך באמיט צו פירן ערלעך, ווייל ס׳האט געקאנט טרעפן, אז אויך א טויב פון זיין טויבנשלאק זאל אריינפאלן צו עמעצן אין געפאנגענשאפט.
זומער־צייט, ביי זיין גוטער מינוט האט פאליק ליב געהאט ארויפצודראפען זיך אויף דער אייבערשטער סטאבליע פונעם לייטער, צוגעשטעלט צום טויבנשלאק, ארויסשלעפן פונעם בוזעם זיין באליבט ווייס טייבעלע, וואס ער האט עס גערופן „כלה‟, און זיך אראפרעדן פון הארץ. ס׳האט מער אויסגעזען ווי א דרשה בפרט, אז אונטן, גלייך אויף דער ערד, האט זיך אויסגעזעצט א כאפטע זיינע חסידים, יינגלעך פון אונדזער מאהאלע.
— אט, זעט איר פאר זיך א קלאר־ווייסע ציכטיקע נשמה, מיין „כלה‟. א שלום־טויב, איא? מע מאלט זי אויס אויף די גרויסע פלאקאטן מיט א בליענדיק צווייגל אין פיסקל, און מע טראגט זיך מיט איר ארום אויף אלע פאראדן, צוזאמען מיט די פארטרעטן פון אונדזערע גרויסע נאטשאלניקעס… א טייבעלע — גאט די נשמה שולדיק, איא? און אזוי ווי איר זעט עס, איז א טויב א פאסקודנע אומריינע באשעפעניש! ווו א טויב זעצט זיך, דארט קאקט זי. אלע פלעצער אין די גרויסע שטעט זיינען פארקאקט און פארדאסט פון די טויבן. אלע דענקמעלער פון גרויסע פערזענלעכקייטן — פארקאקט פון טויבן! זיי האבן נישט קיין שום דרך־ארץ אפילו צו אונדזער גרויסן פירער וולאדימיר איליטש לענין. מע דארף נישט גיין ווייט: גיט נאר א קוק אויף לענינס דענקלמאל ביי אונדז אין שטאט אויף דעם צענטראלן פלאץ, ווו עס קומען פאר אלע פאראדן — זיין גרויסער, גלאנצנדיקער, מארמארנער פליך איז פול מיט טויבן־טינוף!..
פון אונטן ארויף, צום אראטאר, האט זיך געטראגן א הירזשענדיקער געלעכטער פון יונגע לאשיקלעך. פאליק ווערט דערמיט באגייסטערט. ער שטעלט זיך אויף די פיס, שטרעקט אויס די רעכטע האנט, ווי ער אליין וואלט איצט געווארן א פירער, וואס ווייזט זיין פאלק אן דעם איינציקן ריכטיקן וועג צו דער ליכטיקער צוקונפט — צום קאמוניזם.
דאס נארישע געלעכטערל אונטן רייסט זיך גיך איבער. פאליק בלייבט אזוי שטיין א וויילע אין זיין דערהויבענער שטילקייט, און מיטאמאל גיט ער א ווארף אונטער זיין „כלה‟ און מיט א פייף טרייבט ער זי ארויף צום הימל, פארגאסן מיט פרישער בלויקייט. די חברה ציטערן אויף און פייפן שוין אויך. איצט איז געקומען די רעכטע צייט פאר דער ווייסער טויב, וואס איר באלעבאס האט זי און איר גאנצע גזע ביז נוחס טויב פריער מיט א מינוט אזוי מיאוס באהאנדלט. „כלה‟ רייסט זיך ארויף, שניידט דורך מיט אירע שארפע פליגלען אלע זיבן הימלען און אין סאמע שפיץ, ווי זי וואלט דארט דערזען דעם אייבערשטן, בלייבט א רגע הענגען, פארגליווערט פאר התפעלות. באפליגלט און פארחלשט אין דער זעלבער צייט, פאלט „כלה‟ אראפ, ארויסווייזנדיק אין דער לופטן ממש אקראבאטישע קונצן. דאס פובליקום אונטן שאצט עס אפ מיט נאך א שטארקערער פייפעריי און קוויטשעריי.
פאליק שיינט, און זיין פרייד גיסט זיך אויס אין א הארצרייסנדיקן געשריי: „אזוי… אזוי קומט זיי… מאך זיך אויף זיי אלע אויס!‟
ער איז געווען א סך עלטער פון מיר, אבער באלד געהייסן אים רופן פראסט און פשוט — פאליק!
מיין שמאל סטעזשקעלע צו פאליקס טויבנשלאק האט זיך אנגעהויבן צעוויקלען פונעם חלום צו האבן אן אייגענעם טויבנשלאק מיט מיינע אייגענע טויבן. כ׳בין דעמאלט אלט געווען ניין, צען יאר, כ׳האב שוין אבער געוווסט, אז אן דעם טויבנס מורמלען אויפן בוידעמל פון אונדזער שטוב, וועל איך ווייטער לעבן נישט קענען.
— טויבן?.. — האט די מאמע גלייכגילטיק א הייב געטאן די אקסלען, — כ׳מיין ס׳איז נישט דער בעסטער חלום דיינער. דערצו, וועט עס דיר שטערן צום לערנען. דו הינקסט אזוי אויך צו אויף מאטעמאטיק…
דער טאטע איז אין תוך נישט געווען קעגן, ער האט מיך אבער אויך נישט געשטיצט אין מיינע פלענער.
— ווען כ׳בין געווען אזוי גרויס ווי דו, — האט ער אנגעהויבן פון דער ווייטנס, — האב איך אויך געוואלט האבן טויבן. די מלחמה האט אבער מיינע חלומות צעשטערט… כ׳דארף זיך אן עצה טאן מיט דער מאמען…
דער זיידע האט מיין חלום פארטייטשט אויף זיין אייגענעם אופן:
— א טויב איז בפירוש א כשרער פויגל. כשר־ויושר! שוין אפגערעדט, אז די טויב האט געבראכט נוחן די גוטע בשורה אינעם פיסקל, דאס איילבירטבלעטל. ווי זאגט מען דארט: „ליבער א ביטערער בלאט פון גאטס גנאד, איידער זיסע שפייז פון מענטשנס גאב. כשר־ויושר!..‟
כ׳בין שוין גרייט געווען אויפצושפרינגען פאר פרייד — דער זיידע האט פארט נישט געזאגט „ניין!‟ — כ׳האב אבער באלד דערהערט זיין שטילן זיפץ, וואס האט געזאלט מיינער נאר איין זאך, אז דאס לעצטע ווארט קומט ארויס פון דער באבען. די באבע האט זיך געהאלטן אירס:
— נאר טויבן פעלן מיר אויס! פאר אים איז עס א שפילעכל, און איך וועל דארפן נאך זיי רייניקן. ס׳איז מיר גענוג דער הונט אין הויף, דארף איך נאך האבן טויבן אויפן בוידעם!.. — און שוין ווי דעם לעצטן פסק־דין האט די באבע ארויסגעבראכט: — ווער האלט טויבן? א פוסטעפאסניק, א ליידיקגייער, א טויבנטרייבער!
כ׳האב פארשטאנען, אז מיין חלום צעשווענקט זיך, ווי רויך. מיין בעסטער חבר אהרונטשיק האט מיך געטרייסט:
— גיב זיך נישט אונטער! אז דיינע וועלן זען א לעבעדיקע טויב אין דיינע הענט, וועלן זיי נאכגעבן.
— אווו וועל איך נעמען א לעבעדיקע טויב? קויפן — האב איך נישט קיין געלט, און ווי אזוי אנדערש?
אהרונטשיק האט אויף יעדער זאך געהאט א פלאן. זיין קאפ איז געווען פול געפאקט מיט כל־מיני פלענער, ווי א קאווענע מיט קערלעך. האט ער מיר דאס מאל אויך גלייך פארגעלייגט זיין פלאן, ווי אזוי צו כאפן טויבן.
— דער מיל־הויף אויף קישיניאווסקי־גאס איז פול מיט טויבן און וואראבייטשיקעס. כ׳בין דארט לעצטנס געווען מיט מיין טאטן און עס געזען מיט די אייגענע אויגן. זיי פארפלען זיך דארט א גאנצן טאג…
— איז וואס זשע קומט דערפון ארויס? — האב איך נאך אלץ נישט געכאפט דעם זין פון מיין חברס פלאן.
— עס קומט ארויס, אז קיין בעסער ארט צו כאפט א פאר טויבן איז ניטא!
— ווי אזוי זשע וועלן מיר זיי כאפן, אנשיטן זיי זאלץ אויפן עקל? — האב איך זיך דערמאנט אין מיין באבעס ווערטל.
אהרונטשיקן איז עס בפירוש נישט געפעלן געווארן; ס׳האט אויסגעזען, אז כ׳מאך חוזק פון זיין פלאן.
— אנשיטן זאלץ אויף דיין צונג, — האט ער מיר צוריק געווארפן מיין באבעס ווערטל, נאר שוין מיט זיין שפילקע.
א וויילע האט ער געשוויגן. עפעס געחשבונט, געדרייט מיט די שרייפלעך אין זיין קאפ, ביז די פארמאכטע פארטקע פון זיין פלאן האט זיך א ביסל מער געעפנט:
— א ווענטקע־שנור האסטו?
זיין פראגע האט מיך פריטשמעליעט אין גאנצן. שוין זשע וויל אהרונטשיק כאפן טויבן, ווי מע כאפט פיש?! מיין צורה האט, א פנים, אויסגעזען זייער אויסדרוקפול, האט ער באלד דערקלערט:
— מיר וועלן מאכן פון דעם ווענטקע־שנור א תליה, זי צעלייגן אויף דער ערד אין מיטן מיל־הויף און אליין זיך באהאלטן ערגעץ נישט ווייט. דעם צווייטן עק פון דעם ווענטקע־שנור וועל איך האלטן. ווען עטלעכע טויבן וועלן אין דער תליה אריינגיין, וועל איך די תליה תיכף פארציען…
כ׳האב שוין פון מיין חבר געהאט אויסגעהערט נישט איין „געניאלן‟ פלאן זיינעם, נאר איצט האט ער מיך ממש איבערראשט. מיין יינגלשע באווונדערונג, פארמישט מיט קינאה, האט זיך אויסגעפליעסקעט פון מיין מויל:
— אט דאס איז א פלאן! מע קאן צעזעצט ווערן!… — און ווי דעם גרעסטן לויבגעזאנג צווישן די יינגלעך האב איך צוגעגעבן: — נאר טשינגאטשגוקן וואלט געקאנט אזוינס איינפאלן!
מיר האבן אפגערעד דורכצופירן אונדזער פלאן אויפן צווייטן טאג גלייך נאך דער שול. צו קריגן דעם ווענטקע־שנור איז נישט געווען שווער. אהרונטשיקס טאטע איז געווען א פארברענטער פישער, אזוי אז אינעם קעסטעלע מיט אלע זיינע פריטשינדאלן צו כאפן פיש, האט אהרונטשיק גיך געפונען א מאטיק ווענטקע־שנור און אפגעשניטן פון אים א היפשן שטיק.
— דער טאטע, וועט עס אפילו נישט באמערקן, — האט ער זיך ווי פארענטפערט פאר מיר און זיך אליין איינגערעדט, — פאר אים איז עס א קלייניקייט.
אינעם מיל־הויף האבן באמת קיין טויבן נישט אויסגעפעלט. איבערגעמישט זיך מיט די חוצפהדיקע וואראבייטשיקעס, האבן די פייגל זיך זארגלאזלעך געפאשעט. זיי האבן אוודאי נישט געקאנט וויסן, אז צוויי געניטע יעגערס פון ציגייניע האבן זיך געיאוועט צעשטערן זייער טאג־טעגלעכן קיום. נאר די סכנה פון געכאפט ווערן האט שוין זיכער געלויערט איבער עטלעכע פון זיי; ריכטיקער געזאגט, געשפרייט זיך אונטער זייערע פיס. מיין זיידע, ווען ער זעט אונדז איצט ביידע, ווי מיר קאראקטשקעווען זיך דא איבער דעם פארמיסטיקטן מיל־הויף, וואלט ער געוויס ווידער געזיפצט: „סע פאסט נישט, אז צוויי יידישע קינדער זאלן זיך אזוי אויפפירן… פארט צער־בעלי־חיים…‟ צוריק גערעדט, ווען ער וואלט ווינציקער געזיפצט, נאר דערקלערט דער באבען, אז מיין חלום געפעלט אים אויך… צו שפעט. ווי ס׳וואלט געזאגט דער בראווער טשינגאטשגוק, מיר זיינען שוין ארויף אויפן קריג־שטעג…
פיר־פינף שפאן פון דעם ארט, ווו אהרונטשיק האט אזוי פיפיק צעשפרייט די תליה, האבן מיר זיך באהאלטן הינטער אן אייזערנעם פארזשאווערטן פאס. אהרונטשיק, האט פעסט געהאלטן דעם ווענטקע־שנור, אנגעדרייט אויפן אנווייז־פינגער, צוקוועטשנדיק אים מיטן גרויסן פינגער. אונדזערע בליקן, ווען זיי וואלטן געקאנט פליען, ווי פיילן אויס בויגן, וואלטן שוין דאס פארעלע גרוי־בלויע טויבן, וועלכע האבן זיך געדרייט אינעם קרייז פון דער תליה און געפיקט מיט די שנאבלען די ערד, געפאלן טויט דורכגעשטאכן און פארבלוטיקט.
— שלעפ!.. — האב איך דאס ווארט קוים דורכגעשטופט דורך די פארדריקטע ציין.
— ווארט, — האב איך דערהערט מיין חברס שטילן, נאר פעסטן ענטפער. — זיץ שטיל…
מיינע נערוון האבן אין דער סעקונדע אויך אויסגעזען ווי א תליה, וואס האט פארצויגן מיין האלדז אזוי שטארק, אז די אויגן זיינען מיר ארויסגעקראכן פונעם קאפ… גראד אין דער שטיקנדיקער סעקונדע האט אהרונטשיק א שלעפ געטאן אויף זיך דעם ווענטקע־שנור מיט אזא כוח, אז ס׳האט אים אונטערגעווארפן און ער איז א פאל געטאן אויפן פעסל. דאס פעסל האט זיך גערירט פון ארט און זיך א טראג געטאן איבערן הויף, צעטרייבנדיק אלע פייגל. זיי האבן זיך פון דער ערד אפגעריסן, פאטשנדיק מיט די פליגלען, ווי מע פאטש „בראווא‟! ס׳האט אויסגעזען ווי א חוזק אויף אונדזער דורכגעפאלענעם פלאן.
דאס מזל האט מיר אבער צוגעשפילט. ס׳איז געווען א ווארעמער וועסנע־טאג. כ׳האב זיך אומגעקערט אהיים פון דער שול און, שטעלט זיך פאר, אויפן ראנד פון וועג, איינגראבנדיק זיך אינעם שטויב, איז געזעסן א מארמאר־ברוינע טויב. כ׳בין געבליבן שטיין, ווי זיך אנגעשפארט מיטן שטערן אין א גלעזערנער וואנט, פארגלאזט פונעם גורל גופא, כ׳זאל א פנים, דעם פויגל נישט שטערן זיך באדן און רייניקן זיינע פעדערלעך; און אפשר, האט מיך דער גורל אויסגעהיט פון א יצר־הרע.
מיין טרוים צו באזעצן אונדזער בוידעמל מיט טויבן איז אבער געווען אזוי גרויס, אז דאס אויפגעשטעלטע ווענטל האט געפלאצט און כ׳האב געמאכט מיין ערשטן שפאן צו דער טויב. דער פויגל האט זיך נאך מער אריינגעקוועטשט אינעם שטויב, דערשפירנדיק מיין אטעם. כ׳האב זיך באמיט נישט צו אטעמען און געמאכט נאך א טריטעלע אנטקעגן. די טויב האט זיך שוין מער נישט פארלאזט אויפן שטויב; זי האט זיך אונטערגעהויבן, ארויסהעלפנדיק זיך מיט די פליגלען און באלד געפאלן אויף א זייט. די קורצע רגע איז מיר גענוג געווען כ׳זאל דערזען, אז די טויב שטייט, נעבעך, נאר אויף איין פיסל, דאס צווייטע איז איר ווי אפגעהאקט געווען.
מיין באפליגלט מזל האט זיך געוואלגערט אויפן וועג א פארווונדיקטס. זעט אויס, אז גראד אזא מזל מיט א פגם האב איך פארדינט.
און דאך, בין איך געווען גליקלעך. כ׳האב זיך שוין געמאלט, ווי כ׳וועל מיין טויב כאווען און כאליען. פון איר וועט זיך אנהייבן מיין אייגענער טויבנשלאק. איז וואס זשע, אז זי איז א קאליקע? אונדזער שכן הינקט אויך צו אויף א פוס, א שפליטער איז אים דארט געבליבן שטעקן פון דער מלחמה. די באבע זיפצט שטענדיק, ווען זי זעט אים דורכגייט אונדזער שטוב: „א רחמנות אויף אים!‟ — שטערט עס אים אבער נישט צו האבן א ווייב און צוויי קינדער. יא, די באבע… ביים אנהייב וועט זי אוודאי זיין נישט צופרידן. אין כעס. נאר זי האט א ווייך הארץ, טענהט דער זיידע, זי וועט נאכגעבן… כשר־ויושר! אזוי איז געווען אויך מיטן הונט, ווען כ׳האב אים געבראכט פון דער גאס. דער הינטשלעגער האט אים שיער נישט געכאפט… נישקשה, זי וועט אויף דער טויב אויך רחמנות האבן… אפשר איז עס אפילו א באשערטע זאך, וואס די טויב איז א פארווונדעטע?!
די באבע האט זיך געפארעט ביי דער פליטע, ווי איר שטייגער איז, צוגעגרייט די וועטשערע. דערזען מיך מיט דער טויב, האט זי א פליעסקע געטאן מיט די הענט און אויסגעשריען צום זיידן:
— נחום, ער האט שוין ווידער געבראכט צו שלעפן עפעס א זאראזע!
דער זיידע, ארויסשטעקנדיק דעם קאפ פון דער טיר האט ארויסגעוויזן זיין קענטעניש אין בעלי־חיים:
— וואס שרייסטו? ס׳איז דאך נישט מער ווי א פויגל, א טויב.
— כ׳ווייס נישט, ווי סע הייסט, כ׳ווייס נאר, אז ס׳איז א זאראזע אויף מיין קאפ!
די באבע האט אנגעהויבן פאכען מיט די הענט, וואס האט געזאלט הייסן: „פארנעם זיך באלד פון דער קיך!‟ — ס׳איז מיר געבליבן צו לאזן אין גאנג מיין הויפט־ארגומענט, כדי צו מאכן דער באבעס הארץ ווייכער. מיט א טרער אין קול האב איך ארויסגעקוועטשט פון זיך:
— ס׳איז נישט קיין פשוטע טויב… זי איז פארווונדעט… ווי אונדזער שכן…
די באבע האט א סעקונדע געשוויגן, נאך אלץ, האלטנדיק די הענט אין דער לופטן; זעט אויס, אז מיינע ווערטער, בפרט וועגן דעם שכן, האבן אויף איר געווירקט. די הענט האבן זיך אראפגעלאזט אויפן פארטעך, און דער באבעס בליק האט זיך אנגעשפארט אין דער טויב, וואס האט, נעבעך, אריינגעצויגן דאס קעפל אינעם גופל און דעם שנאבל באהאלטן אונטער א פליגל.
— וואס זשע וועסטו איצט מיט איר טאן?
דער באבעס ווערטער האבן ארויסגעוויזן א גוטן סימן, אבער קיין ענטפער אויף איר פראגע האב איך נישט געהאט. ערשט איצט האב איך פארשטאנען, אז כ׳ווייס טאקע נישט, וואס צו טאן ווייטער. כ׳האב עפעס אנגעהויבן שטאמלען וועגן דעם בוידעמל, טויבנשלאק…
— בוידעם־שמוידעם, — האט די באבע מיך איבערגעשלאגן, — די קאץ וועט זיך דארט באלד איבער איר חתמענען. כ׳האב דען נישט געוווסט, אז אלץ וועט זיין אויף מיין קאפ…
זי האט מיר געהייסן ברענגען פונעם מאגאזאן די אלטע הילצערנע דייזשקע, ווו זי פלעגט אמאל פארקנייטן טייג צו באקן ברויט. זינט דעם גרויסן אויוון האט מען צעבראכן און געמאכט א נייע קאכלפליטע, האט די דייזשקע זיך געעלטערט אינעם מאגאזאן. ארויסצוווארפן זי האט די באבע נישט געלאזט: „ס׳וועט נאך צוניץ קומען!‟
— דערווייל זאל זי זיין אין דער דייזשקע, דארט אינעם ווינקל… אבער פאר דיין טאטן וועל איך דיר סיי־ווי צושטעלן א בענקעלע.
א גליקלעכער, בין איך ארויסגעלאפן פון שטוב און זיך גלייך געלאזט צו אהרונטשיקן. ער וועט שוין געוויס צוטראכטן א נייעם פלאן, וואס צו טאן מיט מיין טויב ווייטער. אהרונטשיק האט טאקע אויסגעהערט די גאנצע געשיכטע, נאר זיינע ווערטער זיינען געווען ווייט פון דעם, וואס כ׳האב דערווארט צו הערן:
— קיין טויבן אויפן וועג וואלגערן זיך נישט סתם אזוי… — ער האט עס געזאגט אזוי שטיל און קאלט, אז כ׳האב דערפילט, ווי מיין פרייד רינט פון מיר גיך ארויס. — ס׳איז זיכער א פאסט־טויב, וואס איז אראפגעשיקט געווארן פון דארטן… — און ער האט מיט אן איבערגעקערטן בליק, אז נאר די ברעמען האבן זיך אים א ריר געטאן, אנגעוויזן ארויף.
— פון גאט?.. — האב איך זיך דערמאנט אין מיין זיידן.
— פון קאסמאס! — האט שוין זיכער פארענדיקט אהרונטשיק.
ער האט זיך ווי אנגעכאפט אין דעם אומדערווארטן געדאנק און, פארלאזנדיק זיך אויף זיין פאנטאזיע און אנגעלייענטקייט, צעוויקלט זיין פלאן:
— מע וויל אנשטעלן מיט אונדז א קאנטאקט, און די פאסט־טויב איז געשיקט געווארן, כדי איבערצוגעבן אונדז די ידיעה, נאר עמעצער איז אויף דעם קוריער אנגעפאלן…
— און ארויסגעריסן דאס בריוול, צוגעטשעפעט צום רעכטן פיסל! — האב איך דערפירט מיין פריינדס השערה ביזן לאגישן סוף.
אהרונטשיק האט זיך א רגע פארטראכט און אנטשיידן א זאג געטאן:
— מע דארף גיין צו פאליקן. ער ווייסט וועגן טויבן אלץ!
אוודאי, האב איך וועגן פאליקן געהערט. זיינע טויבן, וואס האבן זיך געשפילט אין דער בלויקייט פון הימל, האבן טאקע אויפגערייצט מיין חשק צו פארפירן ביי אונדז אויפן בוידעמל טויבן. כ׳בין אבער קיין מאל אין זיין הויף מיטן טויבנשלאק נישט געווען. ער האט געוווינט מיט זיין מאמען אינעם אנדערן עק פון דער מאהאלע, שוין נענטער צום פוסטבאדן, וווהין ס׳איז מיר שטרענג פארווערט געווען צו גיין. אהרונטשיקן האט עס נישט אפגעשטעלט. פארכאפט מיט זיין „געהיים־פלאן‟, וואס ער האט מיר וועגן דעם געהייסן קיינעם קיין ווארט נישט, קיין פיפס נישט ארויסלאזן, — האט ער אליין זיך געלאזט אין אנדערן עק ציגייניע, זיך טרעפן מיט פאליקן.
דער אוונט איז אדורך שטיל. די עלטערן זיינען געקומען פון דער ארבעט שפעט און מידע. צוגעשפילט האט מיר דער „סוף־חודש‟. סוף חודש הייבט זיך אן „א גראטשקע‟, עס „ברענט דער פלאן‟, און מע דארף אים „ראטעווען און לעשן‟… פארשטייט זיך, אז קיין שום „בענקעלע‟ האט מיר די באבע נישט צוגעשטעלט, נישט אין יענעם פארנאכט און נישט שפעטער. בכלל סטראשעט זי נאר צו דערציילן אלץ דעם טאטן, אין דער אמתן, וועט זי עס נישט טאן; פארקערט, ווען דער טאטע וויל מיך שוין יא א מאל באשטראפן, קומט מיר די באבע אנטקעגן: „וואס איז, נעבעך, דאס קינד שולדיק!‟ — דער טאטע פרוווט איר צו דערווידערן: „איך וועל זיך שוין אליין געבן אן עצה!‟, אבער זיין דערציונג־דראנג גייט גיך אויס און ער טרעט דעם שטח אפ — כאפט זיין פעקל פאפיראסן און גייט זיך ארויס אין דרויסן רייכערן.
געקומען אויפן אנדערן טאג אין שול, האט מיין חבר שוין אויף מיר ארויסגעקוקט. זיינע ווערטער האבן מיר קיין זיכערקייט נישט צוגעגעבן. ס׳האט זיך ארויסגעוויזן, אז מיט עטלעכע טעג צוריק איז געשטארבן פאליקס מאמע. פון זיינע עטלעכע געטרייע חסידים־טויבנטרייבער, וואס דרייען זיך שטענדיק אום ביי אים אין הויף, האט אהרונטשיק זיך דערוווסט, אז פאליק האט זיך פארשפארט אין זיין כאלופע, צוזאמען מיט זיין באליבסטער טויב „כלה‟ און טרינק.
— כ׳האב אליין געהערט דאס שיכורע זינגען זיינס: „פליט, טייבעלעך מיינע, פליט…‟ — די חברה זאגן, אז ס׳וועט נעמען נאך עטלעכע טעג, ביז ער וועט קומען צו זיך.
— וואס זשע טוט מען? — האב איך פלוצעם דערפילט אויף זיך מיין באבעס בליק און אין די אויערן האבן זיך אפגערופן אירע פרימארגנדיקע ווערטער: „כ׳וועל דעם פויגל דא לאנג אין קיך נישט האלטן!‟
אהרונטשיק האט א זופ געטאן מיט זיין שטענדיק פארלייגטער נאז און געענטפערט:
— מיר דארפן אויסשטיין די עטלעכע טעג. ס׳איז אונדזער חוב!..
אוודאי, איז אים גרינג געווען צו זאגן — „אויסשטיין!‟ — מיין באבען וועל איך דאך נישט גיין דערציילן דעם אמת, אז די טויב איז נישט סתם א טויב, אז עס גייט דא א רייד וועגן קאסמאס און פארבינדונגען מיט אנדערע פלאנעטן…
אויפן דריטן טאג, זיך אומגעקערט פון דער שול, בין איך באלד צוגעלאפן צום ווינקל, ווו ס׳איז נאך אין דער פרי געשטאנען די דייזשקע מיט מיין טויב אינעווייניק…
די באבע איז אין קיך נישט געווען, און דווקא דאס נישט זיין אירס אין דעם מאמענט, ווען איך האב אנטדעקט די פארשווינדונג פון דער טויב און דייזשקע, האט ביי מיר ארויסגערופן דעם חשד, אז ס׳איז דא געשען עפעס אן אויסטערלישע זאך, מעגלעך אפילו, אז די טויב האבן אומגעקערט צוריק אין קאסמאס די באשעפענישן, וועלכע האבן זי פריער געשיקט אויף דער ערד… א סעקונדע האט זיך געהאלטן פאר מיינע אויגן דאס פאנטאסטישע בילד, ביז מיין בליק האט זיך אנגעשפארט אינעם שווארצן עמאל־פענדעלע, וואס איז געשטאנען אויף דער פליטע. די באבע פלעגט עס זעלטן נוצן, סיידן, ווען איך בין געווען נישט געזונט, פלעגט זי אין דעם פענדעלעך, ספעציעל פאר מיר, אפקאכן א „יייכעלע‟. אויך איצט האט אינעם פענדעלע עפעס געשמאק געבולקעט, כ׳בין דאך אבער געזונט…
מיין נאז האט זיך א צי געטאן אנטקעגן דעם זיסלעך־פליישיקן ריח און געבליבן הענגען איבער דעם פענדעלע, פון וועלכן ס׳האבן ארויסגעשטעקט צוויי קליינע פולקעלעך פון א גופל, וואס איז גאנצערהייט אריין אינעם פענדעלע; עטלעכע קיילעכדיקע מייער־שטיקלעך האבן זיך אנגעזען דורך דער גאלד־ציכטיקער יויך… „יייכעלע‟…
— באבע! — האט זיך פון מיר ארויסגעריסן א ווילדער געשריי, — בא־בע!
די באבע איז שטיין געבליבן פאר מיר, ווי כ׳וואלט ביז אהער געהאלטן די אויגן פארזשמורעט, און זיי פלוצעם אויפגעמאכט. זי האט גערעדט גיך און הויך, ווי געוואלט זיך פארענטפערן:
— בעסער וואלט געווען, ווען די טויב דיינע וואלט געפגרט, אדער די קאץ וואלט איבער איר געפאלן… ס׳איז א רחמנות געווען צו קוקן אויף איר, האב איך עס אפגעטראגן צום שוחט…
כ׳האב זיך אנגעכאפט מיט דער האנט אינעם הענטל פונעם פענדעלע, נישט פילנדיק אפילו דעם ברי אין די פינגער. כ׳האב א שפאן געטאן צום מיסט־עמער און איבערגעקערט דאס פענדעלע מיטן דנא ארויף. ס׳האט זיך דערהערט א שווערער פליוך אינעם עמער. ערשט איצט האב איך דערפילט, אז עס בריען מיר די פינגער און כ׳האב זיי צענומען…
כ׳בין ארויסגעלאפן פון דער שטוב. די באבע האט עפעס געשריען — כ׳האב זי נישט געהערט. אין די אויערן, ווי מע וואלט אין זיי די צוויי ווערטער אריינגעשאסן, האט געקלונגען דעם זיידנס: „כשר־ויושר! כשר־ויושר!‟ — כ׳האב אפילו, ווי ס׳דארף צו זיין, נישט פארשטאנען, וואס זיי מיינען, די צוויי ווערטער… און דא, נאט אייך — אריין פלוצעם אין מיין קאפ און זיך דארט צעקלונגען: „כשר־ויושר! כשר־ויושר!‟ — די פיס האבן מיך געטראגן, און כ׳האב זיך פארלאזט נאר אויף זיי. כ׳האב געריבן די אויגן, כאטש קיין איין טרער איז פון זיי נישט ארויס. אלע מיינע טרערן, זיינען געבליבן שטעקן אינעם גארגל — נישט זיי אראפצושלינגען און נישט ארויסצושפייען — ממש צום ווארגן זיך…
ביז היינט קען איך נישט פארשטיין, ווי אזוי עס איז אזוי געשען, אז כ׳בין דעמאלט געבליבן שטיין ביי א האלב־אפענעם הויף־טירל, וואס איז געהאנגען אויף איין פארזשאווערטער זאוויסיע. מיינע אויגן האבן זיך אנגעשטעלט אין א טויבנשלאק, פון וועלכן ס׳האט זיך געטראגן א פריילעך ווארקעניש. א כאפטע טויבן האבן ממש ארומגעטאנצט ארום א פארשוין, אנגעטאן אין א טונקל־בלויער קופייקע און אויפן קאפ — א גראב היטל. ער האט געהאלטן אויסגעשטרעקט די האנט, און די טויבן האבן זיך אויף איר אויסגעזעצט — איין טויב, אוועקטרייבנדיק א צווייטע, ווי געשלאגן זיך צו פארנעמען דאס שטיקל ארט אויף דעם סידעלע. כ׳בין פארכאפט געווארן מיט דער שפילעריי צווישן מענטש און פייגל; זיי האבן אויסגעזען ווי איין לעבעדיקע גאנצקייט.
— היי, פאצאן [1]! — האט זיך דערהערט א מענטשלעך קול, — וואס שטייסטו דארט, קום אהער.
כ׳בין צוגעלאפן צום לייטער און געבליבן שטיין ביי דער ערשטער סטאבליע; אויף דער לעצטער, אייבערשטער סטאבליע איז געזעסן פאליק.
— קריך ארויף, האב נישט מורא!
ער איז געווען א סך עלטער פון מיר, אבער באלד געהייסן אים רופן פראסט און פשוט, „אן סענצימאניעס‟ — פאליק! ער האט אויסגעזען פארמאטערט, די באקן איינגעפאלן און פארוואקסן מיט הארט־רויטלעכע האר. פונעם מויל האט געשלאגן דער נאך נישט אויסגעוועפטער גערוך פון שיכרות. א וויילע האט ער מיך באטראכט דורך זיינע אנגעשוואלענע רויטע שפארונקעלעך־אויגן און, אפפירנדיק דעם בליק צוריק צו די טויבן אויף דער אויסגעשטרעקטער האנט, אנגעהויבן רעדן, ריכטיקער צו באקענען מיך מיט די איינוווינער פון זיין טויבנשלאק.
— זעסט, אט די ברוינע קראסאוויצע מיט א פאכער פון הינטן, די פאווע, איז א גרויסע גארדיאטשקע [2]. נישט איין קאוואליר האט זיך איבער איר געשלאגן. און אט יענער, מיט א רינג ארום העלדזל, איז א פארברענטער שליאנדרע. אט טשעפעט ער זיך שוין צו דער וואליעטויב…
אפגעטריבן די טויבן פון דער אויסגעשטרעקטער האנט, האט פאליק אראפגענומען פון קאפ א ציכטיק־ווייס טייבעלע, וואס האט זיך דארט געהאט באזעצט אויפן היטל, ווי א קוואטשקע אין א נעסט.
— באקען זיך, מיין כלה… — ער האט א קוש געטאן די טויב אינעם שנאבל און זי מיר אריינגעלייגט אין די הענט.
דערפילט די צאפלדיקע ווארעמקייט אין מיינע דלאניעס, האט דער איינגעשטילטער ווייטיק און פארדראס זיך ווידער צעגאסן איבער מיין לייב, און דאס ביטערע שטיק אין גארגל האט געפלאצט. כ׳האב זיך צעוויינט… די טויבן ארום מיר האבן געווארקעט זייערס, און איך, צוגעדריקט דאס טייבעלע צום בויך, האב שטיל געכליפעט און זיך אראפגערעדט פון הארץ.
אויסגעהערט מיין ווידוי, האט פאליק א וויילע געשוויגן. צי האב איך דערווארט, אז ער זאל מיר גיבן אן עצה, טרייסטן, פאראורטיילן? כ׳האב נאך דעמאלט אין אזעלכע זאכן ווינציק וואס פארשטאנען. ער האט ארויסגעשלעפט פון זיין אפגעריבענער קופייקע א פעקל פאפיראסן „בעלאמאר‟ [3], שוועבעלעך און פאררייכערט. צוזאמען מיטן רויך האט ער ארויסגעלאזט דאס ווארט — „מיאוס…‟. זיך ווידער טיף פארצויגן, האט ער געזאגט:
— צוריק גערעדט, וואלט מסתמא מיין מאמע… מיין מאמע, זאל זיך מיען, אויך אזוי געטאן. — ער האט אויסגעדרייט צו מיר דאס פארוואקסענע פנים, ווי געוואלט מיר אריינקוקן אין די אויגן, איידער ער האט ארויסעגעבראכט מיט א זיפץ: — איי, דער הונגער! ווער ס׳האט נישט איבערגעלעבט קיין הונגער, וועט עס נישט פארשטיין.
ווייטער האט שוין פאליק שטיל, שלינגענדיק שטיקער רויך, דערציילט זיין געשיכטע:
— כ׳בין געווען א ביסל עלטער פון דיר, ווען איך מיט מיין מאמען, נאך עטלעכע וואכן וואנדערן, געיאגט און געטריבן איבער די וועגן מיט הונדערטער אנדערע יידן, זיינען סוף־כל־סוף פארשפארט געווארן אין דער געטא. די מאמע איז גלייך קראנק געווארן אויף טיפוס, און ווען זי איז געקומען צו זיך, בין איך אוועקגעפאלן א קראנקער. ס׳איז אונדז ביידע באשערט געווען צו בלייבן לעבן, כאטש צו מאל האט זיך געוואלט איינשלאפן און מער זיך נישט אויפכאפן. דער הונגער האט קיינעם נישט געשאנעוועט. ער האט משוגע געמאכט קליין און גרויס. דאס קליינווארג פלעגט זיך ערגעץ אוועקזעצן אויף דער ערד און גראבן מיט די נעגל א גריבל. אויב ס׳האט עמעצן אפגעגליקט און מ׳האט אויסגעגראבן א פארטריקנט קערל פון פאראיארן, האט מען עס גלייך אריינגעווארפן אין מויל, אז א צווייטער זאל עס ביי אים נישט ארויסכאפן. זיי, וואס האבן נאך אין זייער נעבעכדיק לעבן קיין עכט זיסווארג נישט געזען אין די אויגן, האבן עס גערופן „צוקערקעלע‟, און זיך דערמיט געקוויקט. די עלטערע חברה פלעגן זיך אפט ארויסרייסן אין דארף אדער בעטלען, אדער עפעס צוגנבענען. אוודאי, האבן מיר געוווסט, אז דער סוף פון אזעלכע אויספאלן קאן זיין א וויסטער… נאר דער הונגער איז געווען שטארקער פון מורא…
פאליק האט זיך איינגעגראבן אין זיין קופייקע, כאטש ס׳איז געווען א ווארעמען טאג. פונעם קוילעכל, געבליבן פון זיין פאפיראס, האט ער צוגערייכערט א צווייטע און זיך פארהוסט. די עטלעכע טויבן, וואס האבן זיך ארום אים נאך אלץ אומגעדרייט, האבן זיך גיך אפגעשארט און אריין אין טויבנשלאק אויף מאלע וואס. געכאפט דעם אטעם, האט פאליק דערציילט ווייטער:
— ס׳איז נישט צו גלייבן: פאר די דריי מיט א האלב יאר אין געטא, האב איך דארט קיין לעבעדיק פייגעלע נישט געזען. קיין פארשטונקען וואראבייטשיקל האט זיך דארט נישט אראפגעלאזט, נישט טשיריקעט. ווי אלע פייגל וואלטן געמאכט א יד־אחת מיט היטלערן און אנטאנעסקו. און שטעל זיך פאר מיין חידוש, ווען אין אזא ווארעמען טאג ווי היינט, האב איך פלוצעם דערזען זיצן אויפן סלופ פונעם געטא־פלויט א לעבעדיקע טערקלטויב. כ׳האב געפילט, אז כ׳גיי פון זינען אראפ. אלץ, וואס ס׳האט באלד אנגעהויבן קאכן אין מיין קאפ, האט אויסגעזען ווי אן אנשיקעניש. כ׳האב די טויב געכאפט, אפגעדרייט איר דאס קעפל און געבראכט אהיים די מאמע זאל עס אפקאכן. מיר האבן געהאט אזא גרויסע בלעכענע קאנסערוון־פושקע, געפונען ערגעץ אויף א בוידעמל — אונדזער איינציק געפעס, ווו מיר פלעגן אין דעם אויפזידן וואסער אדער אפקאכן א זשמעניע, צוויי פאסאליעס, א פאר קארטאפל, וואס כ׳פלעג צו מאל ברענגען פון יענער זייט פלויט. די מאמע האט שוין דאס טויטע טייבעלע, נעבעך, אפגעפליקט און אריינגעווארפן אין דער זודיקער וואסער. דער געשמאקער פליישיקער גערוך איז מיר אריין אין דער נאז, אז כ׳האב זיך נישט איינגעהאלטן און הויך א ניס געטאן…
פאליק האט זיך פלוצעם צעלאכט און ווידער פארהוסט. טרערן זיינען אים גערונען פון די אויגן. ער האט זיי אבער נישט אפגעווישט, און זיי האבן זיך צונויפגעגאסן מיט די צוויי סטרעמפלעך, ארויסגערונען פון דער נאז…
— אז וויי ז׳דעם ניס… ס׳איז געווען דאך א שאס, וואס האט מיך באלד ניכטער און קלאר געמאכט. די טערקלטויב האט ווי אונטערגעשפרונגען און איז געפאלן אויף דער ערד א טויטע. אין א סעקונדע איז לעבן איר געווען דעם קאמענדאטס הונט און זיך איינביסן אינעם פארבלוטיקטן גופל מיט זיינע ציין. געשאסן האט דער קאמענדאנט, קאפיטאן פאפעסקו גופא. ער האט ליב געהאט, באגלייט מיט זיין כלב, אריינצוגיין אין דער געטא, אויסצוקוקן פאר זיך א מיידן אדער סתם זיך פארוויילן — אנרייצן דעם הונט אויף א מענטשן. דאס מאל איז געפאלן א קרבן די טערקלטויב. איך בין געשטאנען א פארשטיינערטער און געקוקט ווי דער אויסגעקעכלטער, זאטער כלב צערייסט אויף שטיקלעך מיין טערקלטויב, מיין חלום, כאשט אויף א טאג, צוויי אנזעטיקן מיינע אויסגעטריקנטע קישקעס… ווען כ׳האב אבער דערזען דאס קופקעלע פארבלוטיקטע פעדערן און ווי דער הונט באלעקט זיין צופרידענע מארדע, האט מיין הארץ זיך צעריסן פאר רחמנות…
פאליק איז אנטשוויגן געווארן. די פאר רגעס האט ער, א פנים, געדארפט, כדי זיך ארויסצורייסן פון יענע שרעקלעכע טעג און זיך אומקערן אינעם היינט.
— האלט נישט קיין בייז אויף דיין באבען. זי האט איבערגעלעבט דעם הונגער. צוריק גערעדט, איז זי דאך גערעכט: דו ביסט נאך נישט גרייט צו האבן אן אייגענעם טויבנשלאק. נישט גרייט צו זארגן וועגן די טויבן און טראגן די עול פאר א לעבעדיקן נפש…
צום ערשטן מאל האט ער צו מיר א שמייכל געטאן. זיין פנים האט זיך פארקרימט און די אויגן זיינען נאך שמעלער געווארן. ער האט א ווונק געטאן מיטן קאפ אויף דער טויב, וואס האט שוין, דאכט זיך, איינגעדרעמלט אויף מיין שויס, און זיך אנגערופן:
— און איצט נעם מיין „כלה‟ און ווארף זי אונטער אין דער לופטן, לאז זי פליען… וועסט זען, ס׳וועט דיר ווערן גרינגער אויפן הארצן…
כ׳האב געפאלגט פאליקן. זיך געשטעלט אויף די פיס, האב איך מיט אלע מיינע כוחות אונטערגעווארפן דאס ווייסע טייבעלע אין דער לופטן. ס׳האט עטלעכע מאל א פליעסקע געטאן מיט די פליגלען און זיך א רייס געטאן צום הימל, אוועקטראגנדיק מיט זיך מיין ווייטיק און פארדראס ארויף־ארויף — אין קאסמאס אריין און אפשר אפילו צו גאט.
יאנואר, 2019, ברוקלין, ניו־יארק
מאלער — מיכאל גלייזער

[1] פאצאן (רוס., ווולגאריזם) — יינגל
[2] גארדיאטשקע (רוס.) — גאווהניצע
[3] „בעלאמאר‟ — סארט פאפיראסן „בעלאמארקאנאל‟



Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
קריינע־„יאפטוואיומאט‟ [1] 

Next Post
אזיאטישער טאגבוך (סוף) 



