
 
 בריליאנטן אין מיסט 
 proza.ru 
 מע דארף נישט מורא האבן צו זאגן נארישקייטן. מיט דער צייט ווייזט זיך ארויס, אז צווישן דעם מיסט נארישקייטן האט זיך פארוואלגערט אן עכטער בריליאנט פון חכמה. 
 אויב דער מענטש פליט נישט א ביסל אין די הויכע הימלען, ליגט ער טאקע טיף אין דער ערד. 
 
 
 
 א הארבע קשיא 
 איך דערמאן זיך, ווי אין קעשענעוו, אין סאמע ברען פונעם קאמף פאר מאלדאוועס אומאפהענגיקייט, ווען די רעפובליק האט זיך צעשפאלטן אויף צוויי קעגנערישע צדדים: 
 renrus.ru 
 די מאלדאווישע נאציאנאליסטן און פרא־סאוועטיש געשטימטע ״אינטערנאציאנאליסטן״, — האט אוודאי באלד אויפגעפלאקערט די אלטע שינאה צו יידן. ווי בולטע צייכנס פון דעם חיישן אינסטינקט, האבן זיך איבער דער שטאט באוויזן אנגעמאלטע מגן־דודן, דורכגעשטאכן מיט א פייל, און אונטער זיי — אנטיסעמיטישע אונטערשריפטן. 
 אנטקעגן הויכן פלויט, פארפאטשקעט מיט אזעלכע מאלערייען, איז געשטאנען דער הויפוועכטער, שוין פארפראוועט מיט משקה פון אין דער פרי אן. אין איין האנט האט ער געהאלטן אן עמער מיט גרינער פארב, אין דער אנדערער האנט — א בערשטל. 
 אין דער זעלבער צייט האט זיך ביי זיין קינאקאמער געפארעט דער אפעראטאר, וואס האט אויסגעהערט די עצות פונעם רעזשיסאר. זיי זיינען אהער ספעציעל געקומען צו ״פאראייביקן״ די שיינע בילדער און אונטערשריפטן פאר די קומענדיקע דורות, אזוי צו זאגן. 
 דער הויפוועכטער האט א וויילע געקוקט אויפן פלויט, דערנאך אויף די צוויי קינא־מענטשן און געזאגט אויף א קול צו זיך אליין: 
 — איינעם האט מען באצאלט, ער זאל פארמאליעווען דעם פלויט מיט די פאטשקערייען… אט די צוויי מיט דער מאכערייקע וועט מען באצאלן, זיי זאל פון דעם מאכן קינא… און ווער וועט מיר באצאלן, כ׳זאל צו דעם אלעמען מאכן א סוף? 
 
 בארשט 
 אין יענער צייט, ווען כ׳בין צום ערשטן מאל געפלויגן קיין ישראל, איז נאך קיין דירעקטער פלי פון מאסקווע אין תל־אביב נישט געווען. בין איך געפלויגן דורך בודאפעשט, 
 pinterest.com 
 ווו ס׳איז אויסגעקומען צו ווארטן אן ערך אכט שעה ביז מע וועט זיך אריינזעצן אינעם ישראלדיקן עראפלאן ״אל־על״. אלע פאסאזשירן פון מאסקווע זיינען פארשפארט געווארן אין א באזונדער לאקאל, איזאלירט פון דער גארער וועלט, ווי קרעציקע, חס־וחלילה. 
 די פאסאזשירן, וואס זיינען געפלויגן קיין ישראל אויף שטענדיק, האבן געהאט ביי זיך א ביסל דאלארן, וואס מ׳האט זיי אפיציעל אויסגעביטן. איך האב נאך דערווייל אזא מזל נישט געהאט. איך בין געפלויגן צו גאסט, און קיין ״גרינע קופיורן״ נישט פארמאגט. האב איך געמוזט פארציען דעם גארטל און זיך צופרידן שטעלן מיט דעם פעקעלע ביסקוויטן, וואס ס׳איז מיר פארבליבן נאכן פרישטיק אינעם עראפלאן. 
 בשעת־מעשה האט זיך לעבן מיר צוגעזעצט א ייד און גלייך אן א הקדמה פארפירט מיט מיר א שמועס. 
 — איר פארשטייט, — האט אין זיין קול געקלונגען א טענה, — כ׳בין ערשט אריינגעגאנגען אין דעם רעסטאראנדל. א קוק געטאן דעם מעניו, איז מיר פינצטער געווארן אין די אויגן: א פשוטער בארשט קאסט א גאנצן מאיאנטיק. וואלט עס כאטש געווען א בארשט, מע קאן אים דאך אין מויל נישט נעמען. 
 — וואס זשע, — האב איך נאיוו געפרעגט, — איר האט אים פארזוכט? 
 — כ׳בין משוגע פטרן אזוי פיל געלט! 
 
 שרייבער און לייענער 
 wday.ru 
 דער אונטערשייד צווישן דעם שרייבער און לייענער באשטייט אין דעם, וואס דער שרייבער דערמאנט דעם לייענער זאכן, וועגן וועלכע יענער האט פארגעסן אדער וויל זיך אין זיי נישט דערמאנען. 
 
 ווי קומט די קאץ איבערן וואסער ? 
 bing.com 
 איין מאל ביי א שמועס מיט דער יידישער שרייבערין יענטע מאש, וואס איז נישט איין יאר אפגעווען אין דער סיבירער פארשיקונג, האב איך א פרעג געטאן: ״ווי זשע קומט די קאץ איבערן וואסער?״. זי האט שווער אפגעזיפצט און געזאגט: ״דארט, ווו כ׳בין געווען, נישט לויט מיין אייגענעם ווילן, אז עמעצער פלעגט אזוי פרעגן, איז דער ענטפער געווען אזא: אהער קומט נישט די קאץ איבערן וואסער; מע ברענגט זי צו פירן מיט א קאנוווי״. 
 
 
 הוידא … 
 דא אין ברוקלין וווינט בשכנות מיט מיר א משפחה באיארטע כינעזער. פארשטייט זיך, אז כינעזיש רעד איך נישט, און זיי יידיש — אוודאי און אוודאי נישט. גיבן מיר זיך א 
 poembook.ru 
 מאל אן עצה מיט אונדזער שוואכן ענגליש. כמעט יעדן טאג ברענגט זיי די טאכטער אירע צוויי יינגעלעך, אז באבע־זיידע זאלן אויף זיי אכטונג געבן. איינער — פון א יאר פיר־פינף, און דער צווייטער איז נאך גאר א צוציק פון אנדערהאלבן יאר. די בשותפותדיקע וואנט פון אונדזערע דירות איז נישט מסוגל צו פארהלושען די געשרייען פון באבע־זיידע און די קוויטשערייען פון זייערע אייניקלעך. מוז איך אויסהערן ביידע צדדים. 
 אין א טאג הער איך ווי דורך דעם געמיש פון כינעזיש און קינדער־פילדעריי שנייד זיך דורך: ״הוי־דא… הוי־דא…״ — איך בלייב זיצן געפלעפט. דעם זעלבן ״הוידא״, מיט א צעצויגענעם צוזינג, האב איך דאך געהערט פון מיין זיידן ע״ה. ער פלעגט מיך אוועקזעצן צו זיך אויף די פיס אונטן, העכער די קנעכלעך, הוידען ארויף און אראפ, און צוזינגען: ״הוי־דא… הוי־דא…״ 
 זעט אויס, אז מיט קליינע קינדער רעדט מען אויף איין שפראך ביי אלע פעלקער. 
 
 אויף דער שוועל פון גן־עדן 
 pinterest.cl 
 דאס אינדזל אינעם קאריביער ים, ווו מיין פרוי און איך האבן פארבראכט א וואך, האט געטראגן דעם נאמען ״גן־עדן־טויער״ — נישט מער און נישט ווייניקער! אינעם הויף פונעם האטעל האבן מיר פאר זיך אויסגעזוכט א שטיל, קיל ווינקעלע אונטער צוויי שטאלטנע שירעמדיקע פאלמעס, און יעדער האט אריינגעשטעקט זיין נאז אין זיין פערזענלעכן עלעקטראנישן בוך. 
 אין דער זעלבער צייט איז אויף דער באנק אנטקעגן געזעסן א באיארטע פרוי און האט אויך עפעס געלייענט, נאר שוין פון א פאפירענעם בוך. מיר האבן געטיילט צווישן זיך דאס ביסל שטילקייט און דעם שאטן פון דעם פארעלע פאלמעס. 
 אין איינעם א טאג, שוין נענטער צום אוונט, האט זיך איבערן האטעל פארשפרייט א טרויעריקע ידיעה, דהיינו: די פרוי פון ״אונדזער״ שאטן־ווינקעלע איז געשטארבן. גלייך אויף דער באנק… 
 כ׳האב זיך אנגעהויבן דערמאנען. דורכגעדרייט אינעם זכרון אויף צוריק די שעהען פונעם פארגאנגענעם טאג, ביז כ׳בין שטיין געבליבן אויף א רגע אנטקעגן דער אלטיטשקער. דאס בוך איז איר געלעגן אויפן שויס און זי אליין, פארדעקט דעם קאפ מיט א שטרויענער הוט, האט געכאפט א דרעמל. צי כ׳האב עס טאקע געהערט, צי ס׳האט זיך מיר אויסגעדאכט — זי האט פארחלומט געשעפטעשט:&nbsp; ״גן־עדן… גן־עדן…״ 
 דאס מאל האבן אירע ווערטער זיך אפגערופן אין מיר מיט א סוריאליסטישער פראגע: צי האט זי זיך געזעגנט מיט דעם רעאלן גן־עדן־אינדזל, צי זי איז נתפעל געווארן, שטייענדיק ביים טויער פון דעם הימלישן גן־עדן? 
 