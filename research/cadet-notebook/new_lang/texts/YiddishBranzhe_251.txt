

נאטיצן פונעם רעדאקטאר — 24 



 by באריס סאנדלער 
September 1, 2019September 1, 2019 Filed under:
באריס סאנדלער
טעאטער
נאטיצן פונעם רעדאקטאר 

די באטייליקטע אין דער אונטערנעמונג (פון רעכטס): אלאן ריקמאן, וואסילי שטשעדרין, יעלענא שמואלענסאן און שיין בייקער
מיכאעלסעס „בויער‟ אינעם טאג פון 12טן אויגוסט
דער אויגוסט אין ניו־יארק האט זיך איינגעגעבן א הייסער און פייכטער. קיין גרויסע נייעס איז עס נישט, אבער זיך לאזן ערגעץ צו גיין אדער פארן, בפרט נאך אויסגעפוצטערהייט, האט עס ביי מיין שכן — אויך אין מיין עלטער און אויך אן אימיגראנט פונעם געוועזענעם סאוועטן־פארבאנד — ארויסגערופן א חידוש: „וווהין אין אזא היץ?!‟ — האב איך אים געענטפערט, אז כ׳גיי אויף אן אונטערנעמונג, לזכרון דעם 12טן אויגוסט, 1952. אויף זיין פנים האט זיך צום חידוש צוגעמישט א נייגער: „וואס איז אזוינס געשען אין דעם טאג?‟ — איך קאן נישט זאגן, אז זיין פראגע האט מיך איבערראשט; שוין גיכער באשטעטיקט מיין ביטער מבינות וועגן ס׳רוב מיינע יידישע לאנדסלייט. איך רוף עס — נאציאנאלע עם־הארצות!
דער יידישער קולטור־קאנגרעס, אין שפיץ מיט שיין בייקער, צווישן אנדערע געציילטע, אבער וויכטיקע יערלעכע אונטערנעמונגען, פירט דורך דעם אנדענק־טאג, געווידמעט דעם אומברענג פונעם יידישן אנטיפאשיסטישן קאמיטעט. פאר מיין כבוד, איז מיר אויסגעקומען שוין עטלעכע מאל זיך צו באטייליקן אין אט דער טרויער־אונטערנעמונג, וואס האט זיך מיט דער צייט צעוואקסן אין א ברייטערן טעמאטישן פארנעם, פארבונדן נישט בלויז מיט די דערשאסענע יידישע שרייבערס, נאר אויך מיט דער געליטענער יידישער ליטעראטור און קולטור אין געוועזענעם סאוועטן־פארבאנד בכלל.
היייאר האב איך פארגעלייגט שיין בייקערן אויפצופירן (ריכטיקער, מאכן אן עפנטלעכע לייענונג) דעם איינאקטער „בויער‟, געשאפן פונעם יונגן שלמה מיכאעלס. פאקטיש איז די פיעסע אנגעשריבן געווארן אויף רוסיש אין 1919 און קיין מאל פריער נישט אויפגעפירט געווארן; שוין אפגערעדט — אויף יידיש. איבערגעזעצט האט זי אויף מאמע־לשון דוב־בער קערלער און פארעפנטלעכט אינעם „ירושלימער אלמאנאך‟.
 דעם טעקסט האט אויסגעזוכט וואסילי שטשעדרין, פראפעסאר פון געשיכטע ביים קווינס־אוניווערסיטעט, קאנאדע. וועגן דעם האט ער דערציילט אין זיין אריינפיר־ווארט צו דער אויפפירונג, וואס איז פארגעקומען דעם 12טן אויגוס אינעם קאוונער־זאל ביים ייווא. ווי ס׳האט דערציילט שטשעדרין, האט ער דעם מאנוסקריפט אפגעזוכט אינעם מאסקווער טעאטער־מוזיי אויף באכרושינס נאמען. ער באטראכט דעם טעקסט פון „בויער‟ קודם־כל, ווי אן אפשפיגלונג פון מיכאעלסעס וועלט־באנעם און זיין שאפערישע פראגראם ווי א קינסטלער. „פון דעם שטאנדפונקט, איז דער טעקסט זייער וויכטיק, כדי נאכצופאלגן דעם וועג פון מיכאעלסעס פערזענלעכקייט ווי אן אקטיאר, דענקער און געזעלשאפטלעכער טוער.‟ — האט באטאנט שטשעדרין.
וועגן וואס זשע ווערט דערציילט אינעם „בויער‟? וואס בויט מען אזוינס? קודם־כל, ווי אן אלעגאריע, גייט דא די רייד וועגן דעם תנכישן בבל־טורעם. מע בויט און מע בויט אים הונדערטער יארן, און ער בלייבט נישט אויפגעבויט. די בויונג פרעסט אויף מענטשן, דורות און קיין סוף צו דער בויונג זעט מען נישט. „ליכט און חושך אינעם ׳בויער׳ לעבן זיך בשלום נישט איין. זיי קעמפן איינער מיטן אנדערן, ווי צוויי אייביקע קעגנזייטיקע פאלוסן — גוטסקייט און בייזקייט…‟ — האט דערקלערט שטשעדרין.
שלמה מיכאעלס האט נביאיש פארויסגעזען דעם שרעקלעכן בראך פון דער סאציאליסטישער בויונג, וואס האט אונטער אירע חורבות אומגעבראכט מיליאנען אומשולדיקע בירגער. צווישן די קרבנות איז געווען אויך שלמה מיכאעלס. צי האט ער געגלייבט, אז אזא „טורעם‟ איז מעגלעך אויפצושטעלן אין סאוועטן־פארבאנד? אויף דער גורלדיקער פראגע האט ער געזוכט אן ענטפער נאך ביים שטעלן זיינע ערשטע שאפערישע טריט און ביזן לעצטן טראט פון זיין לעבן.
אין דער לייענונג אליין האבן זיך באטייליקט דריי באקאנטע אקטיארן אויף דער ניו־יארקער יידישער גאס: שיין בייקער (היינט), אלאן ריקמאן (נעכטן) און יעלענא שמואלענסאן (מארגן). לויטן זשאנער, האבן זיי טאקע געלייענט די פיעסע, אבער דער אינערלעכער עמאציאנעלער דראנג פון יעדן אקטיאר האט זיך אפגעריסן פונעם טעקסט און פארוואנדלט די פארלייענונג אין אן עכטער טעאטער־פארשטעלונג; רייכער האבן געמאכט די טעאטער־פאליטרע אויך די קלאנג־עפעקטן.
ס׳האט זיך געפילט, אז א געניטע רעזשיסארישע האנט, קאן אויך א לייענונג פון א פיעסע „אונטערטראגן‟ דעם עולם אויף א הויכן קינסטלערישן ניווא. אזא האנט איז דא געווען דער אקטיאר און רעזשיסאר אלאן ריקמאן.
וועגן דעם אוונט איז פון פריער געמאלדן געווארן דורך די עלעקטראנישע אנאנסן, און, שטעלט זיך פאר, די בילעטן זיינען אויסגעכאפט געווארן במשך פון עטלעכע טעג. יא, דער קאוונער־זאל נעמט אריין בסך־הכל איבער אכציק צוהערער. נישט א סך, אבער פארט… להיפוך צו יענע מענטשן מיט א קורצן נאציאנאלן זכרון, זיינען פאראן אין ניו־יארק נישט ווייניק יידן, וואס געדענקען דעם טרויער־טאג און ווילן וויסן מער וועגן דער גרויסער טראגעדיע, פארלאפן בשעתן בויען דעם „קאמוניסטישן בבל־טורעם‟.
אויגוסט, 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadhistoryjewsYiddish 
Post navigation


Previous Post
די ערשטע טריט פון אויפלעב 

Next Post
לאפסוס־קאקטוס — 25 



