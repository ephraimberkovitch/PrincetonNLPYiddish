 ס׳איז ארויס א ניי ליד פונעם חסידישן זינגער, מאטי אטיאס, „טאטע, קער מיך צוריק‟. ווי א סך אנדערע חסידישע לידער, דריקט דאס ליד אויס א בענקעניש צו פילן זיך נעענטער צום אייבערשטן. 
 כאטש עס פאסט זיך גוט אריין אינעם אלגעמיינעם זשאנער פון חסידישן „קיטש‟, איז דאס נייע ליד מער היינטצייטיק ווי אטיאסעס פריערדיקע לידער, למשל, „רבי, איך בענק‟ אדער „מן המיצר‟ . אין דעם פראפעסיאנעל געמאכטן מוזיק־ווידעא, קען מען לייענען די ווערטער אויפן עקראן און זען שיינע אימאזשן פון דער נאטור, וואס רעפרעזענטירן דעם רבונו־של־עולם. 
 דער טעקסט איז אויף חסידיש יידיש מיט א פסוק פון איכה: „השיבנו השם אליך ונשובה חדש ימינו כקדם‟ (נעם אונדז צוריק צו דיר, רבונו־של־עולם, און לאז אונדז צוריקקומען. באנייט אונדזערע טעג ווי אמאל.) אין מיטן דעם רעפרען שטארצט ארויס אן ענגליש ווארט: „טאטע, איך וויל זיין קאנעקטעד צו דיר‟. אז מע זוכט אינעם חסידישן פארום „קאווע־שטיבל‟, ווייזט זיך ארויס, אז חסידים שרייבן דארט „קאנעקטעד‟ כמעט אזוי אפט ווי „פארבונדן‟. לויטן דעת־הקהל ביי די חסידישע קרייזן, הייסט עס, איז „קאנעקטעד‟ היינט שוין א כשר יידיש ווארט. 
