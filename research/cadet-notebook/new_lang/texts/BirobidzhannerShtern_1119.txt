
 פון ניקאליי באראדולין , ניו־יארק 
 
 מרים טרין איז אן אנגעזעענע יידיש־לערערין און די הויפט־רעדאקטארין פונעם לאנגיאריקן געזעלשאפטלעך־ליטערארישן זשורנאל ״אויפן שוועל״. צוזאמען מיט איר מאן אליעזר ניבארסקי פירט זי אן מיט דער קולטורעלער ארגאניזאציע ״יא — יידיש־ארט״ און&nbsp; לערנט יידיש אין א צאל אינסטיטוציעס, בתוכם אין ״ארבעטער־רינג״. 
 וועגן יידיש און וועגן זיך אליין דערציילט מרים די לייענערס פון ״ביראבידזשאנער שטערן״ 
 
 נ . ב .: טייערע מרים , ווי אזוי ביסטו געקומען צו יידיש ? 
 
 מ .ט . : איך בין געבוירן געווארן אין קראקע, פוילן. איך שמייכל תמיד און זאג, אז איך בין אן אמתער גאליציאנער, כאטש דאס איז אפשר ניט דאס ערשטע, וואס מע קען מחשד זיין ווען מע זעט מיך. איך וואלט דעם א זאץ געזאגט קירצער: איך בין געבוירן ביי א מאמען פון פוילן און א טאטן פון — דעם עקזאטישן וויעטנאם. איך האב געוווינט אכט יאר אין פוילן און דערנאך עמיגרירט מיט טאטע־מאמע קיין דייטשלאנד. ווען איך האב געענדיקט די שולע, האב איך עולה געווען קיין ישראל. איך דארף זיך מודה זיין, אז איך בין קודם א פארברענטער ציוניסט, איידער איך בין געווארן א פארברענטער יידישיסט. 
 ווען איך בין געקומען קיין ישראל, האב איך שוין געקענט העברעיש, דאס הייסט עברית איז געווען די ערשטע יידישע שפראך, וואס איך האב געקענט. איך האב געוווסט וועגן יידיש, אז עס איז געווען אין דער משפחה, אבער עס איז קיין מאל ניט געווען קיין גרויסע טעמע אין דער משפחה. איך האב קיין מאל ניט געהערט יידיש אין מיין קינדהייט. איך האב יא געקענט דייטש, העברעיש און פויליש, וואס איז מיין מוטערשפראך, און ווען איך בין געקומען מיט אט דעם פעקעלע קיין ישראל, האב איך זיך אין העברעישן אוניווערסיטעט אנגעהויבן באמת צופעליק לערנען אין דעמאלטיקן יידיש־אפטייל, וואס האט נאך עקזיסטירט. פאר וואס צופעליק? ווייל איך בין געקומען זיך לערנען פילאסאפיע, וואס איז געווען מיין גרויסער חלום. מע האט מיר געזאגט, אז איין לימוד איז ניט גענוג און איך דארף אויסקלייבן נאך איין לימוד פארן דיפלאם פון באקאלאווער. איך האב זיך דערוווסט, אז ס׳איז דא יידיש, און דער באשלוס איז געווען זייער א פראגמאטישער, ווייל איך האב געוווסט, אז יידיש איז אן ערך דייטש, פויליש און העברעיש, די שפראכן וואס איך קען. איך האב געטראכט, אז אויב פילאסאפיע וועט זיין זייער שווער, וועל איך אויסבאלאנסירן מיט עפעס וואס איז ניט אזוי שווער. נאך דריי יאר בין איך שוין געבליבן מיט יידיש, איך בין פארכאפט געווארן מיט דער שפראך אפשר אויך צוליב פערזענלעכע סיבות און דער עיקר צוליב דער רייכער ליטעראטור. 
 
 נ\. ב.: ווער האט דיך געלערנט יידיש? 
 
 מ .ט . : איך האב זיך געלערנט ביי אויסערגעוויינלעכע לערערס, די היגע, די ישראלדיקע פראפעסארן־יידישיסטן. צווישן זיי איז געווען פראפעסאר יחיאל שיינטוך , ניט נאר מיין יידיש־לערער, נאר אויך א פערזענלעכער מענטאר. פון אים האב איך זיך געלערנט אי ליב צו האבן די שפראך, אי די פארשונג אויף יידיש, און צוליב אים בין איך געקומען צו א תחום, וואס איז מיר געווארן אזוי טייער און נאענט צום הארצן און איך האב אפגעגעבן א סך יארן דער פארשונג פון דער חורבן־ליטעראטור. 
 כ׳האב זיך געלערנט מיט אזעלכע גדולים ווי פראפעסאר חוה טורניאנסקי , וואס פארנעמט זיך מיט אלט־יידיש, וואס איז ניט געווארן מיין באליבטסטער לימוד, אבער ער איז געווען זייער וויכטיק פאר מיר. איך האב זיך געלערנט מיט פראפעסאר אברהם נאווערשטערן , וואס איז אויך א שם־דבר. בקיצור, איך האב זיך געלערנט ביי א סך וויכטיקע יידיש־לערערס, וואס האבן מיך שטארק געשטאלטיקט. 
 איך האב געענדיקט מיין ערשטן דיפלאם אין ירושלימער אוניווערסיטעט און צום לעצטן יאר דארטן פארבונדן אויפן קונציקן אופן די צוויי לימודים – פילאסאפיע און יידיש: איך האב אנגעשריבן פאר מיין פראפעסאר פון פילאסאפיע א סעמינאר־ארבעט אויף יידיש און דאס האט אים פארכישופט. 
 איך האב געמאכט מיין מאגיסטער־דיפלאם אין יידישע לימודים אין פאריז און דארטן האב איך זיך באקענט מיט דער פאריזער יידישער סביבה, געארבעט אין דער מעדעם־ביבליאטעק און דאס האט מיר שטארק געהאלפן פארבעסערן מיין יידיש. איך האב צום ערשטן מאל געלערנט יידיש אין דער מעדעם־ביבליאטעק. דאס איז געווען אין 1999. נאך א&nbsp; יאר לימודים האב איך געהאט א נייע געלעגנהייט צו באקומען א שטעלע אין אקספארד און מע האט מיך דארטן אנגענומען. איך האב דארט געלערנט במשך א יאר. דערנאך — צוריק קיין פאריז און נאך א פאר יאר דארטן זיך אומגעקערט קיין ישראל. ישראל איז מיין היים, תמיד געווען. איך מיין אז מע קען אויפטאן זייער א סך מיט יידיש אין ישראל און דארט איז נאך אלץ א גרויסע קאנצענטראציע פון היימישע יידיש־רעדערס און דאס איז אויסערגעוויינלעך און בארייכערנדיק. איך רעד ניט נאר וועגן די חסידים. 
 איך האב נאך מיין מאגיסטער ממשיך געווען מיטן דאקטאראט, וואס איז געווען וועגן דער פאעזיע, וואס מע האט געשריבן אין די געטאס און אין די לאגערן. איך האב אויסגעניצט אלע שפראכן, וואס איך קען, ווייל מע האט געשריבן טאקע אויף אט די לשונות דארטן. דאס איז געווען א גרויסע השפעה פון מיין פראפעסאר יחיאל שיינטוך, אים צו לאנגע יארן. ער פארשט נאך אלץ, און זיין הויפט־לימוד איז די פארשונג פון דער חורבן־ליטעראטור אויף יידיש. 
 
 נ\. ב.: ווי לאנג ביסטו א יידיש־לערערין? ווו לערנסטו? 
 
 מ .ט .: איך בין א יידיש־לערערין זינט 1999 און איך לערן אי אין קורסן אויף א גאנץ יאר, אי אויף זומער־פראגראמען אין פארשידענע לענדער. מיין ערשטע זומער־פראגראם איז געווען אין ווילנע. דערנאך האב איך געלערנט אין סטראסבורג, ניו־יארק און תל־אביב. איך האב אויך געארבעט לאנגע יארן אין א וויכטיקער יידישער אינסטיטוציע אין לאנד, וואס הייסט בית־שלום־עליכם, ווו עס קומען פאר ווייטער זייער א סך יידיש־קורסן. מיט 3 יאר צוריק האב איך מיט מיין מאן, אליעזר ניבארסקי, וואס מיר האבן מיט אים 4 קינדער, און מיר פירן א יידיש־רעדנדיקע שטוב, געגרינדעט א יידיש־צענטער ״יא — יידיש־ארט״. דאס איז א קליינער יידיש־צענטער, ווו מיר פירן פארשידענע יידיש־אקטיוויטעטן און דער טראפ ווערט געלייגט אויף יידיש. מיר האבן דארט א ריי יידיש־קורסן אין זום פאר פארשידענע מדרגות און אונדזער כוונה איז צו ארגאניזירן בשותפותדיקע אוונטן אדער צוזאמענקומענישן, ווו מע שמועסט מיט א גאסט און דער עולם שמועסט אויך צווישן זיך. דאס איז א געלעגנהייט פאר מענטשן פראקטיצירן זייער יידיש און זיך באטייליקן אין א לעבעדיקן שמועס. מיר האבן געהאט אזעלכע שמועסן מיט שרייבערס, איבערזעצערס, מיט זייער גוטע תלמידים, וואס האבן זיך פרעכטיק אויסגעלערנט יידיש און אויך מיט חסידים, כדי צו דערנעענטערן די סעקולערע סטודענטן צום חסידישן לעבנס־שטייגער. עס זיינען דא אזוי פיל מחיצות צווישן פארשידענע יידישע גרופעס און לאגערן און מיר פרווון א ביסל אפצומעקן די דיסטאנץ, וואס האט זיך געשאפן צוליב פארשידענע אידעאלאגיעס. 
 אונדזער צענטער ״יא״ האט ניט קיין פיזישן לאקאל. מיר זיינען אריבער אויף ״זום״ און מיט דעם איז די וועלט געווארן אי קלענער, אי גרעסער און מיר זיינען זייער צופרידן מיט דעם. דאס יאר האבן מיר כמעט 180 תלמידים. דאס ערשטע יאר האבן מיר אנגעהויבן מיט 60 סטודענטן. דאס איז א גוטער סימן, וואס ווייזט, אז די יידיש־וועלט וואקסט. 
 דעצעמבער האבן מיר ארגאניזירט א יידיש סוף־וואך מיט ארום 70&nbsp; באטייליקטע, סיי רעליגיעזע סיי וועלטלעכע. די פראגראם איז געווען צוגעפאסט צו פארשידענע מענטשן. מיר האבן עס געפירט אין א קיבוץ און עס איז געווען זייער א שיינע שטימונג ביי די אנטייל־נעמערס. 
 
 נ\. ב: מזל־טוב מיט ווערן א רעדאקטארין פון ״אויפן שוועל״, קענסטו זאגן א פאר ווערטער וועגן דעם? 
 
 מ .ט . : איך בין לעצטנס געווארן די רעדאקטארשע פונעם באקאנטן זשורנאל ״אויפן שוועל״, און עס קען זיין אז אין דער צוקונפט, וועלן די לייענערס פון ״ביראבידזשאנער שטערן״ זיך באטייליקן אינעם זשורנאל מיט זייערע ארטיקלען. דער ערשטער נומער אונטער מיין רעדאקציע איז ארויס פונקט דעם 31סטן דעצעמבער 2020, זייער א סימבאלישער סיום פון א משונהדיק יאר! דער נומער הייסט ״מגפות און אנדערע אנשיקענישן״ און עס האבן אין אים געדרוקט ארטיקלען פון 20 פארשידענע שרייבערס פון עטלעכע קאנטינענטן און סך־הכל 8 לענדער, שוין עטאבלירטע שרייבערס און פארשערס און יונגע סטודענטן און מחברים וואס שטייען ביים אנהייב פון זייער שרייבערישן וועג אויף יידיש. פאראן אין דעם נומער אי פיקציע, אי סאציאלאגישע, לינגוויסטישע און היסטארישע שטודיעס, פאעזיע פון היינטצייטיקע פאעטן און אויך רעקאמענדאציעס פון נייע פובליקאציעס וואס האבן א שייכות מיט יידיש. איך רעקאמענדיר אגב זייער דעם דאזיקן פרישן נומער. 
 
 נ .ב .: וואס איז די היינטצייטיקע שטימונג לגבי יידיש ביים יינגערן דור אין ישראל ? 
 
 מ .ט .: ס׳איז דא זיכער אן אינטערעס ביים יינגערן דור. אין די קורסן האבן מיר א צאל יונגע מענטשן, וואס זיינען ערנסט פאראינטערעסירט אין יידיש. א טייל פון זיי לערנען זיך פרעכטיק און זיי קומען אפט צו די אקטיוויטעטן. לרוב זיינען זיי פון אשכנזישע משפחות, וואס פארמאגן יידישע געשיכטעס. אין העברעישן אוניווערסיטעט, ווו איך לערן, האב איך בפירוש צו טאן נאר מיט יונגע סטודענטן, וואס זיינען תמיד פאראינטערעסירט און זיי קומען מיט א משפחה־הינטערגרונט. איך מיין, אז דאס איז א גרויסע מעלה אין ישראל, וואס מיר האבן ביי די יונגע א מער נאטירלעך געפיל צו דער קולטור, וואס מע קומט צו איר מיטן עמאציאנעלן באגאזש לכתחילה און דאס מאכט דעם קאנטאקט מיט דער שפראך גלייכער, פערזענלעכער און טיפער. 
 
 נ . ב .: ווו האסטו זיך אויסגעלערנט די מעטאדע צו לערנען יידיש ? 
 &nbsp; 
 מ .ט .: ס׳איז מאדנע, אבער כ׳האב זיך ניט געלערנט קיין פעדאגאגיק. עס פעלט אין דער יידיש־וועלט א פעדאגאגישער סעמינאר פאר יידיש־לערערס. איך האב זיך ניט געלערנט ווי צו זיין א לערער, בלויז פון מיין פערזענלעכער דערפארונג און אפשר קומען מיר דא צו נוץ גענען, ווייל אין מיין משפחה פון דער מאמעס צד איז דא א טראדיציע צו זיין א לערער. מיינע ביידע באבע־זיידעס און מיין מאמע זיינען געווען לערערס. איך האב זייער ליב לערנען. אפשר איז דאס אויך א טייל פונעם סוד. 
 
 נ .ב .: פאר וואס האט זיך געביטן די באציונג צו יידיש אין ישראל ? 
 
 מ .ט .: איין דערקלערונג איז, אז ס׳איז אריבער גענוג צייט. ווי מע זאגט: ״צייט היילט אלע ווונדן״. די ווונד פון יידיש איז שוין אויסגעהיילט אין לאנד און אויך העברעיש איז גענוג עטאבלירט און דארף ניט האבן קיין מורא, אז יידיש קען זיין מיט עפעס א קאנקורענט. דער אמת איז אז יידיש איז קיין מאל ניט געווען קיין אמתער קאנקורענט. ס׳איז געווען מער א טייל פון אן אלגעמיינער פאליטיק, ניט קיין סכנה פאר העברעיש, אז יידיש זאל ווערן די נאציאנאלע שפראך פון מדינת־ישראל. די סיטואציע האט זיך בארויקט און דער בעסטער סימן וואס מע קען דא זען איז, אז די קינדער וואס האבן זיך געשעמט, וואס זייערע טאטע־מאמעס רעדן יידיש, נעבעך, און וואס האבן נאר געענטפערט אויף העברעיש, קומען איצט אויף אלע יידישע אקטיוויטעטן. זיי קומען ניט נאר זיך לערנען יידיש, נאר אויך זיך אפצופרישן דאס לשון, וואס האט זיך איינגעקריצט ביי זיי אין דעם זכות, אז די עלטערן האבן ניט געקענט רעדן העברעיש. עס שווימט ארויס און ארויף איצט און ס׳איז זייער אינטערעסאנט דאס צו זען. צווישן די יונגע איז שוין ניטא קיין פראבלעם פון א מאל, זיך צו שעמען. ס׳איז ניט קיין דור פון אידעאלאגישע פרינציפן, דער דור פון מיינע קינדער און א ביסל עלטער, די צוואנציק־יעריקע און אפילו 30יעריקע. איך מיין אין דער אמתן אז קיינער האט דא יידיש ניט געהאסט. ס׳איז פשוט א פאראדאקסאלער מצב: ווי יידיש־שרייבערס האבן געשריבן וועגן ישראל און וואס איז געווען דאס געפיל פון די שרייבערס, וואס האבן זיך באזעצט דווקא אין ישראל. די שינאה איז געווען אפשר מער פאליטיש אויפגעבלאזן, כדי דאס צו ניצן. אבער די מאסן האבן גערעדט יידיש און די שפראך איז תמיד געווען בנימצא, דער עיקר פון די 1940קער יאר אן. מענטשן זיינען געקומען, דאס איז געווען זייער שפראך, און זיי האבן ווייטער גערעדט. עס זיינען געווען צייטונגען, א ביסל טעאטער, כאטש פון מאל צו מאל פארווערט. עס איז געווען א לעבעדיק לשון. און דאס איז געבליבן און דאס איז וואס איך מיין ווען איך זאג, אז ווען מיינע יונגע סטודענטן קומען היינט זיך לערנען מיט א געפיל, מיט א ירושה, וואס איז לעבעדיק און דאס איז דער בעסטער סימן, אז ס׳איז קיין מאל ניט געווען אן אבסאלוטע שינאה און זיכער האט מען ניט באוויזן אויסצורייסן אלע ווארצלען. 
 
 נ\. ב.: צי האסטו זיך געלערנט דיין טאטע־לשון, וויעטנאמיש? 
 
 מ .ט .: איך דארף זיך מודה זיין אז נישט. דער טאטע האט מיט מיר ניט גערעדט אויף וויעטנאמיש. אין פוילן האט ער מיט מיר גערעדט פויליש און אין דייטשלאנד איז ער אין גיכן אריבער אויף דייטש, כאטש ס׳איז געווען א ניי לשון אויך פאר אים. ער האט עס געטאן, מיין איך, כדי עס זאל גרינגער זיין פאר מיר זיך צו אינטעגרירן און אסימילירן. ביז היינט איז דייטש געבליבן די שפראך צווישן אונדז ביידן. איך האב שפעט אין מיין לעבן געהאט א פיזישן קאנטאקט מיט מיינע באבע־זיידע פון טאטנס צד, ווייל ס׳איז געווען זייער שווער צו פארן קיין וויעטנאם, אי טייער, אי פיזיש אוממעגלעך פארן טאטן, וואס איז אומלעגאל געבליבן אין אייראפע. איך האב זיך באגעגנט מיט מיינע באבע־זיידע צום ערשטן מאל ווען איך בין געווען 13 יאר אלט און איך האב ניט געקענט קאמוניצירן מיט זיי. אלץ איז געווען דורך דער איבערזעצונג פון מיין טאטן. ווען איך בין געווען 20 האב איך זיי געזען נאך א מאל און דעמאלט האבן מיר געקענט רעדן, ווייל זיי האבן א צייט געלעבט אונטער די פראנצויזן און געקענט גוט פראנצייזיש, בשעת איך האב עס אין צווישן געהאט געלערנט אין שול. איך האב זיך דעמאלט מער באקענט מיט זיי פערזענלעך, מיט מיין וויעטנאמער ירושה. 
 
 נ .ב .: א שיינעם דאנק פארן אנטפלעקן פאר אונדז א פארכאפנדיקן טייל פון דיין לעבן . מיר ווינטשן דיר א סך הצלחות , געזונט און שעפערישע כוחות ! 
 