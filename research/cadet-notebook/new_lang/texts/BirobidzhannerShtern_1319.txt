
 שיין בייקער איז איינער פון די אינטערעסאנטסטע, טאלאנטירסטע און טשיקאווסטע יידישיסטן אויף דער וועלט. אליין ניט קיין ייד רעדט ער אזא געשמאקן יידיש אז עס איז צו לעקן די פינגער פון זיין לשון, וואס איז פול מיט אידיאמאטישע אויסדרוקן, העבראיזמען און סובטילן הומאר. ער האט דאס געירשנט פון די באוווסטע יידישע אקטיארן און דער עיקר אקטריסעס ליובא קאדיסאן און מינא בערן. 
 שיין איז שוין יארן לאנג דער דירעקטאר פונעם יידישן קולטור־קאנגרעס און א פירנדיקע פערזענלעכקייט פון קולטורעלן יידישן לעבן איבער דער גארער וועלט. ער איז טאקע ארומגעפארן כמעט אלע קאנטינענטן מיט זיינע ווארט־קאנצערטן, וואס באגייסטערן דעם עולם. ער שפילט די הויפט־ראלעס אין ״נייעם יידישן רעפערטואר־טעאטער״, זעצט איבער פיעסעס פון ענגליש אויף יידיש, פראדוצירט זיינע אייגענע פארשטעלונגען אויף יידיש אויף דער בינע און אויפן ווידעא־קאנאל פון ״פארווערטס״, פירט אן מיט א טעאטער־ווארשטאט ביים ייווא זומער־פראגראם און לערנט די יידישע ליטעראטור אין פארשידענע לערן־אנשטאלטן. 
 שיין איז א טייערער קאלעגע און האט מיר ניט געקענט אפזאגן אין פירן מיט אים אן אינטערוויו. 
 נ. ב.: שיין, זיי אזוי גוט, דערצייל א ביסל וועגן זיך און וועגן דיין קומען צו יידיש. 
 ש.ב.: גוט. איך בין ניט קיין געבוירענער יידיש־רעדער, איך בין אויך ניט קיין ייד, דאס הייסט פון די עומות־העולם. איך בין געבוירן געווארן אין קענזאס־סיטי, וואס געפינט זיך אין מיצקע דערינען אין אמעריקע. אויב מע מאכט אן X &nbsp;דורך אמעריקע איז אין צענטער פון אזא X &nbsp;וועט מען געפינען קענזאס־סיטי. ס׳איז ניט קיין יידישע שטאט, אבער עס זיינען דארטן דא יידן. מיר זיינען למשל געווען די מיטגלידער פונעם יידישן קהילה־צענטער צוליבן שווימבאסיין. מסתמא האב איך דארטן געהערט יידיש אבער איך געדענק עס ניט. אפשר דאס ערשטע יידישע ווארט, וואס איך האב א מאל געהערט ביים מאקס ברידער פילם, איז געווען שנארער. ווען דער עולם האט זיך צעלאכט האב איך ניט פארשטאנען וואס איז דא אזוי קאמיש. האב איך א שטורכע געטאן דעם טאטן: ״טאטע, טאטע, וואס איז אזוי קאמיש א שנארער, וואס איז אזוינס א שנארער?״ זייענדיק א פרומער קריסט פון קענזאס־סיטי האט דער טאטע געגעבן דעם איינציקן ענטפער, וואס ער האט געקענט אפצוגעבן, אז עס איז אן אויסגעטראכט ווארט, וואס האט ניט קיין באדייט. שפעטער האב איך זיך דערוווסט אז דאס איז ניט נאר א ווארט, עס איז דא א גאנץ לשון. 
 אפשר האב איך געלייענט עפעס וועגן יידיש אין די געשיכטעס פון טעאטער. איך ווייס אז יידיש האט א חשוב ארט אין דער געשיכטע פונעם וועלט־טעאטער און בפרט דעם אמעריקאנער טעאטער, וואס גיט אפ א ספעציעלן כבוד דעם יידישן טעאטער. סטעלא אדלער איז געווען א גרויסע אקטריסע און געהאט אפשר א גרעסערן דערפאלג אויף דער יידישער בינע ווי אויף דער ענגלישער. זי איז דאך גוט באוווסט ווי א לערער פונעם טעאטער, זי איז געווען א לערערין פון מארלאן בראנדא, האט אים געלערנט ווי צו שפילן טעאטער, ווי צו זיין אן אקטיאר.&nbsp; אזוי, ביסלעכווייז איז געוואקסן דער אינטערעס צו יידיש. איך געדענק ווי איך האב געלייענט בערנארד מאלאמוד אין מיטלשול. ער איז א באקאנטער אמעריקאנער מחבר וואס שרייבט אויף ענגליש וועגן די יידן פון מיזרח־אייראפע, אדער פון מיזרח־אייראפעישן אפשטאם. מיר איז זייער געפעלן געווארן זיין שרייבן. ער ניצט א יידיש ווארט דא און דארט. איך געדענק אז אין איינער א דערציילונג פרעגט מען עמעצן ווי עס גייט, זאגט ער שווער. האב איך געקוקט אין עפעס א יידישן לעקסיקאן מיט לאטיינישע אותיות און געפונען אז ״שווער״ מיינט father־in-law тесть . אין דער דערציילונג איז געווען גאר אן אנדער באדייט: hard, difficult трудно. האב איך דעמאלט ניט פארשטאנען. אבער ווען איך בין געקומען קיין ניו־יארק צו ווערן אן אקטיאר, האב איך געזען אז עס זיינען דא די געלעגנהייטן זיך צו לערנען די שפראך. איך האב אנגעהויבן זיך לערנען יידיש פריוואט מיט א מאן וואס איך האב אים געקענט פון אוניווערסיטעט. ער האט מיר געגעבן גאלדינס לערנבוך ״דער יידישער לערער״ און אזוי האב איך זיך אויסגעלערנט דעם אלף־בית. ווען איך האב געענדיקט מיטן ביכל האט מען מיר געגעבן ״קאלעדזש יידיש״ און איך האב דורכגעמאכט דאס לערנבוך ווי אויטאדידאקט, א מאל געפרעגט פראגעס וועגן דעם בוך ביי די מענטשן פון אוניווערסיטעט. איך האב שוין געקענט גוט לייענען און שרייבן יידיש, ניט ליטעראריש, פארשטייט זיך, נאר איך האב געקענט צונויפשטעלן א זאץ. אבער איך האב נאך אלץ ניט געקענט רעדן די שפראך. עס האט מיר געפעלט א סביבה, די מענטשן. ביים אנהייב פון מיין קאריערע דא אין ניו־יארק בין איך אויך געגאנגען אין יידישן טעאטער, די ״פאלקסבינע״ אנגעפירט פון דער באוווסטער ציפורה שפייזמאן, א יידישע אקטריסע פון לובלין, עליה־השלום. איך האב געזען ״מירעלע אפרת״ און צווישן די אקטיארן זיינען געווען מינא בערן, ציפורה שפייזמאן, שפרה לערער, פעליקס פיביך. אלע זיינען שוין אויפן עולם־האמת, אויף יענער וועלט און זאלן האבן א ליכטיקן גן־עדן. די פיעסע האט שטארק געווירקט אויף מיר אבער איך האב ניט געקענט פארשטיין וואס מע זאגט. דעמאלט האט מען געהאט אזעלכע גלייכצייטיקע איבערזעצונגען, אזוי ווי אין UN. 
 אן אנדער מאל האב איך געזען א מעלדונג אז עס רעדט אויף דער קאנפערענץ אין JTS מינא בערן און איר רעפעראט האט געהייסן ״א ייד אדער א פרוי״. ער איז געווען אייגנטלעך וועגן די פרויען אין דער סעקולערער יידישער וועלט. איך בין אויף דער קאנפערענץ געווען צווישן איינצלנע מענער און אפשר דער איינציקער מאנספארשוין, א קריסט. מען האט געקוקט אויף מיר, זיך געחידושט, געקראצט אין קאפ און מיך געפרעגט צוליב וואס איך בין געקומען. &nbsp;האב איך זיי געזאגט אז איך בין דא צו הערן מינא בערן. האט מען מיך פארגעשטעלט פאר מינא בערן, אז דא איז פאראן א יונגערמאן וואס לערנט זיך יידיש און וויל זי הערן. איך האב זי דעמאלט ניט געוווסט, בלויז געזען זי שפילן אויף דער בינע און געלייענט איר קורצינקע ביאגראפיע, וואס מע גיט די צוקוקערס ביי דער פארשטעלונג. מיר האבן געכאפט א שמועס און דאס האט געמאכט אויף איר א גרויסן רושם, אז א יונגער מענטש, ניט קיין ייד דערצו לערנט זיך יידיש. ווען זי איז ארויפגעגאנגען צו רעדן פארן עולם האט זי געזאגט, אז אייגנטלעך האט מען זי געבעטן רעדן אויף ענגליש, נאר אז עמעצער איז געקומען און ער לערנט זיך יידיש גייט איר אין לעבן אריין אז זי זאל רעדן וועגן איר לעבן אין יידיש, אויף איר באליבטער שפראך. טאמער דער עולם איז מסכים וועט זי רעדן אויף יידיש און אויב עמעצער פארשטייט ניט זאל מען אויפהייבן די האנט. האט זי טאקע גערעדט וועגן איר לעבנסגעשיכטע אויף יידיש און מיר זיינען געווארן גוטע פריינד. זי האט מיך פארבעטן אפט צו זיך און איך פלעג גיין צו איר. זי פלעגט מיר אנרופן: ״שיין טייערער, ס׳האט זיך אויסגעלאשן דאס לעמפל ביי מיר אין שטוב און איך דארף א לאנגן לאקש, וואס זאל קומען אויסבייטן דאס לעמפל״. בין איך געגאנגען צו איר אין דירה און ס׳זיינען שוין געווען אויסגעשטעלט אויפן טיש הערינג, א בולקע מיט פוטער און נאך עפעס. איך האב ערשט געגעסן הערינג מיט בולקע און פוטער, דערנאך א שיסל הינער־זופ און דערנאך די ראגעלעך און א גלאז טיי. ערשט דערנאך האב איך אויסגעביטן א לעמפל. אזוי האבן מיר פארבראכט א גאנצן אוונט און גערעדט אלע מאל נאר אויף יידיש. ס׳איז געווען פאר מיר ממש א גליק און א יארצענדליק האבן מיר אזוי פארבראכט, צוויי־דריי אוונטן א וואך. 
 איך האב זיך אויך באקענט מיט ליובא קאדיסאן, א געוועזענע אקטריסע פון ווילנער טרופע, און פארבראכט מיט איר א סך צייט און אזוי ארום האב איך זיך אויסגעלערנט רעדן יידיש ווי א מענטש, ניט ווי מיט א הייסן קארטאפל אין מויל. 
 אז איך האב אנגעהויבן זיך צו פארנעמען מיט א וועלט פון יידיש האב איך ערשט געארבעט אין דער רעדאקציע פונעם ״אלגעמיינעם זשורנאל״ אלס קארעקטאר און דאס איז געווען זייער א ניצלעכע ארבעט פאר מיר, ווייל מע דארף באקוקן יעדעס ווארט באזונדערס און ס׳איז גוט צו האבן עמעצן, וואס לייענט ניט אזוי פליסיק, פאמעלעך און קען כאפן א מאל מער גרייזן ווי א געניטער לייענער. דאס איז געווען זייער א גוטע פראקטיק און איך האב געקראגן די וויכטיקע דערפארונג און אנטוויקלט מיינע לייענען פעיקייטן. 
 דערנאך האב איך געפונען ארבעט ביים יידישן קולטור־קאנגרעס, וואס איז א וועלטלעכע יידישע ארגאניזאציע. דארטן האב איך געקענט ארבעטן דעם גאנצן טאג אויף יידיש און זיך אויסגעלערנט נאך א סך יידישע ווערטער און אויסדרוקן, ספעציעל די ווערטער פאר דער אדמיניסטראטיווער ארבעט וואס די ארגאניזאציע האט זיך באניצט א סך מיט זיי. למשל: א רעגיסטראטאר (file cabinet, картотека), א גומקע (rubber band, резинка) &nbsp;און אזוי ווייטער. מען האט געדארפט פירן די ביורא אויף יידיש, ווייל מיר האבן געהאט א שטאב פון 90־יעריקע און 80־יעריקע מענטשן און אחוץ דעם א צאל מיזרח־אייראפעישע יידן מיט וועלכע מיר האבן געקענט רעדן נאר אויף יידיש. 
 דערנאך האב איך געטראכט אז אפשר זאל איך ווערן א פראפעסאר פאר א קאריערע. כ׳האב באקומען א מאגיסטער דיפלאם אין יידיש פונעם טעקסעסער&nbsp; אוניווערסיטער אין אסטין אבער די אקאדעמישע וועלט איז ניט געווען אזוי צום הארצן. בין איך צוריקגעקומען אין ניו־יארק צו ארבעטן מיט דער לעבעדיקער יידישער קולטור אינעם יידישן קולטור־קאנגרעס, ווו איך פיר אן מיט פארשידענע יידישע אונטערנעמונגען. איך שפיל טעאטער, לערן יידיש ביים ארבעטער־רינג און יידיש טעאטער ביים ייווא זומער־פראגראם. 
 נ.ב.: ווו געפינסטו מאטעריאלן פאר דיינע הומאריסטישע שטיק? 
 ש. ב. מע דארף זוכן מיט ליכט. איך האב א רשימה פון וויצן, ביכער מיט וויצן און איך זע אז מע ניצט זיי אין פארשידענע אויסגאבעס. אין יידישן ״פארווערטס״ דרוקט מען וויצן. איך דארף ניט זוכן אלע מאל נייע הומאריסטישע שאפונגען ווייל צו זיין אן אמתער אקטיאר מיינט ניט צו שפילן אלע מאל די נייע זאכן פארן עולם נאר שפילן די זעלביקע זאכן פאר פארשידענע מענטשן, געפינען א נייעם עולם. ס׳איז דא נאך א סך ערטער, ווו איך קען פארן מיט מיינע הומאריסטישע פארשטעלונגען. 
 נ. ב.: דיין יידיש איז אזוי געשמאק. מיט וועמען רעדסטו מאמע־לשון אין טאג־טעגלעכן לעבן? 
 ש. ב. היינט צו טאג – מיט די פיר ווענט. א מאל איז געווען אזא מעגלעכקייט און איצט איז א ביסל שווערער. די מענטשן, וואס האבן מיך אויסגעלערנט דאס ביסל וואס איך קען זיינען שוין אוועק. איז צום באדויערן רעד איך ניט קיין יידיש טאג־טעגלעך. א מאל באמיט מען רעדן אויף יידיש מיט קאלעגן בשעת די פארשטעלונגען, מיט חוה לאפינען אוודאי און מיט נאך א פאר. 
 נ. ב.: איך האב געזען ״ווארטן אויף גאדא״ און עס האט געמאכט אויף מיר א גרויסן רושם. פאר וואס שטעלט מען אויף די קלאסישע פיעסעס פון אנדערע שפראכן אויף יידיש? 
 ש.ב.: „ווארטן אויף גאדא‟ דינט ווי א היינטצייטיקער מוסטער פון אן ערנסטער טעאטראלישער אויפפירונג, וואס וועט העלפן אונטערצוהאלטן די יידישע רעפערטואר־סצענע. אין בעקעטס פיעסע אין א נאכמלחמהדיקער וועלט, באוווינט מיט די יידן פון דער שארית־הפליטה, האבן די ארטיסטן אויסגענוצט דעם חורבן־סימבאליזם אויף א ווייניקער דירעקטן אופן; זייער יידיש־רעדנדיקע פערסאנאזשן דערמאנען דאס אש פון מיליאנען טויטע און דערפאר מאכט די פיעסע אין יידיש גאר א שטארקן איינדרוק אויפן עולם. 
 נ.ב.: וואס טוט דער יידישער קולטור־קאנגרעס איצט? 
 ש.ב.: מע ראנגלט זיך פארן לעבן. פונדעסטוועגן פראבירן מיר ארויסצוגעבן א פראגראם יעדן חודש אדער כמעט יעדן חודש. לעצטנס האבן מיר אפגעמערקט דעם 70סטע יארצייט פון שלמה מיכאעלסן מיט א רייכער פראגראם פון זיין לעבן און שאפן: &nbsp; https://yiddishbranzhe.com/ 
 דאס איז געווען זייער א געלונגענע אונטערנעמונג. 
 דעם 19טן אפריל האלטן מיר יעדעס יאר אין ריווערסייד פארק אן אונטערנעמונג אין אנדענק פונעם אויפשטאנד אין ווארשעווער געטא, און דעם 12טן אויגוסט — לזכרון פון די אומגעבראכטע יידישע שרייבער פון סאוועטן־פארבאנד. 
 נ.ב.: צי פילסטו זיך ווי א ייד? 
 ש. ב.: ביים אנהייב ווען מען האט מיך ניט אזוי גוט געקענט, פלעג איך קומען אויף די אונטערנעמונגען פון ארבעטער־רינג, וואס מען האט אנגעפירט מיט זיי אויף דער 33סטער גאס מיט יארן צוריק. למשל, איך בין בייגעווען אויף א כמו־חתונה פון שטעטל, כדי מע זאל זען ווי מען האט א מאל געמאכט אן עכטע חתונה. אלע מאל פלעגן צו מיר קומען צוויי פרויען פון געוויסע יארן, ניט אלע מאל די זעלביקע, נאר אלע מאל א פאר און אנגעהויבן א שמועס אזוי: 
 ״נו, וואס מאכט מען?״ 
 ״גוט.״ 
 ״און וואס טוט איר דא?״ 
 ״איך בין געקומען צו פארברענגען.״ 
 ״איר זייט א ייד?״ 
 ״ניין, איך בין ניט קיין ייד.״ 
 ״איר האט חתונה געהאט מיט א יידישער טאכטער? אדער איר האט א יידישע חברטע?״ 
 ״ניין.״ 
 ״איר גייט זיך מגייר זיין?״ 
 ״ניין.״ 
 פלעגן זיי קראצן דעם קאפ און אוועקגיין. שפעטער האט שיקל פישמאן, עליו־השלום, א חשובער יידישער סאציא־לינגוויסט מיר געזאגט אז זיי זיינען צוגעקומען צו מיר צוליב א שידוך. ער אליין האט געמיינט אז איך בין א ייד. ער איז געווען מיין לערער און עס איז געווען פאר מיר א גרויסער כבוד, אז שיקל פישמאן, א גרויסער געלערנטער זאל מיינען אז איך שטאם פון דער ליטוויש יידיש־רעדנדיקער היים. נו, איך פלעג א מאל ענטפערן אז איך וויל ניט ווערן קיין ייד, איך וויל ווערן א ליטוואק. 
 נ.ב.: פון וואנען קומט דיין אינטערעס צו יידיש, דיין צוגעבונדנקייט צו דער שפראך? 
 ש. ב.: פארשטייט זיך, אז ביים אנהייב האב איך גארניט געוווסט. דאך איז עס מיר געפעלן געווארן. ווי זינגט אהרן לעבעדעוו: ״אז מע פארזוכט און ס׳איז גוט, וויל זיך נאך א מאל.״ די מענטשן וואס איך האב געטראפן אין דער וועלט פון יידיש זיינען געווען מיר זייער צום הארצן, די אקטיארן און אקטריסעס, די לערערס וואס איך האב געהאט האבן מיך זייער אינספירירט, צווישן זיי אוודאי מרדכי שעכטער, וואס האט געהאט זייער א גרויסע השפעה אויף מיר. ער האט אין מיר איינגעשטעקט זיין ענטוזיאזם פאר דער לעבעדיקער יידישער שפראך און קולטור און איך האב אויך געוואלט אויפהייבן די פאן און זיך באטייליקן אין קאמף פאר יידיש. יידיש איז געווארן ביי מיר א טייערע, אייגענע זאך. די יידישע ליטעראטור, וואס איך האב אנגעהויבן צו לייענען איז מיר זייער געפעלן געווארן. ווו קען מען געפינען אזעלכע מחברים ווי משה לייב האלפערן, באשעוויס, חיים גראדע, פרץ מארקיש? געוואלדיקע ריזן, וואס איך האב פריער ניט געהאט די געלעגהייט זיי צו לייענען. 
 נ.ב.: טייערער שיין. א הארציקן דאנק דיר און א סך דערפאלגן אין דיין באדייטנדיקער און שאפערישער ארבעט! 
 ניקאליי באראדולין, ניו־יארק 
 