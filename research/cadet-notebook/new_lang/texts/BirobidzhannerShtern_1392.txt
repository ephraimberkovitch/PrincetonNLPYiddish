
 באריס סאנדלער 
 מיט א גרינג הארץ שרייב איך איצט די נאטיצן וועגן דעם גלענצנדיקן זשורנאליסט און רעדאקטאר יצחק לודען. ממש ערב ראש־השנה האב איך באקומען פון אים א בליץ־בריוול מיט גוטע ווינטשעוואניעס, ווו ער שרייבט אויך: ״זיי מיר מוחל, וואס איך האב זיך נישט פריער אפגערופן — דו ווייסט דאך, אז אקטאבער איז נישט בלויז דער חודש, אין וועלכן איך בין געבוירן געווארן, נאר אויך דער חודש, אין וועלכן איך עלטער זיך פון יאר צו יאר. און עלטערן זיך איז נישט קיין לייכטע מלאכה. איך בין שוין נישט יענער צעלייגער, וואס מיט א יאר־צוויי צוריק, נאר, ווי מען זאגט ביי אונדז: שוין אויס קאפעליושמאכער…״ 
 יא, אמת, קיין ווארט נישט איבערגעטריבן — מיין טייערער פריינד, יצחק לודען ווערט דעם 22סטן אקטאבער 29 ביז 021 (לויט די אנווייזונגען אינעם ״לעקסיקאן פון ״יידיש־שרייבערס״); לויט זיינע אייגענע קווענקלענדיקע ידיעות איז ער געבוירן געווארן מיט צוויי יאר פריער. ווי עס זאל נישט זיין, דער עיקר איז, אז כ׳קאן עס טאן, זייענדיק זיכער, אז יצחק וועט די דאזיקע נאטיצן אליין איבערלייענען. 
 לודען האט ליב פאראדאקסן און איראניע. זיין לעבנס־גורל איז פאראדאקסאל און איראניש, וואס האט זיך אוודאי אפגעשפיגלט אין זיין אנגעזעטיקטער שאפערישער טעטיקייט און אין זיין זשורנאליסטישן סטיל. 
 מיר קענען זיך שוין א פערטל יארהונדערט. ווי זאגט מען אין ישראל: ס׳האט זיך צווישן אונדז באלד געשאפן א כעמיע. זיך צונויפגיין לייכט מיט מענטשן ליגט אין לודענס טבע; פונקט ווי שארף אפצוענטפערן אפילו איבערצורייסן די באציונגען, ווען דאס קומט אין סתירות מיט זיינע פרינציפן. יצחק האט געקאנט זיין גערעכט אדער נישט גערעכט אין זיינע וויכוחים, אבער קיין מאל נישט גלייכגילטיק. ער אליין פלעגט וועגן זיך זאגן: ״כ׳ווייס, כ׳בין א שייגעץ…״. אזא קריטיש ״סעלפי״ האט אים דערמעגלעכט צו זאגן און אריינזאגן קורץ און שארף א צווייטן. אזוי איז געווען בעת די פארזאמלונגען אין ״לייוויק־הויז״, און אזוי איז עס געווען אויף די זיצונגען פון ״וועלט־ראט פאר יידיש״, ווו מיר האבן זיך ביידע אקטיוו באטייליקט. דעם אמת געזאגט, פלעג איך נישט איין מאל ספעציעל קומען פון ירושלים, ווו כ׳האב געוווינט, קיין תל־אביב, ווייל כ׳האב געוווסט, אז לודען וועט ״נעמען א ווארט״. 
 לודענען געהערט אויך אן אנדער אפאריסטישער זאג, וואס ער האט נישט איין מאל אויסגענוצט סיי בעל־פה און סיי בכתב: ״אז ס׳איז אזוי גוט, פאר וואס זשע איז אזוי שלעכט?!״ — א מין הקדמה צו זיין ווייטערדיקער קריטיק. 
 פארשטייט זיך, אז די הויפט־פראגע פון זיין לעבן איז געווען און געבליבן די פובליקאציע ״לעבנס־פראגן״, וואס האט זיך געשלאסן ווי א פאפירענע אויסגאבע און דערשיינט איצט אויף אן עלעקטראנישן אופן. דערמיט האלט זיך לודען אויך ביי דער איראניע פון צייט: די אלטע ״בונדישע וועלט״ איז אונטערגעגאנגען, צוזאמען מיט אירע איינוווינער און לייענער פון פאפירענער פרעסע, און די יונגע ״לינקע״ יידישיסטן קוקן איצט אריין אין דער עלעקטראנישער צייטונג ״לעבנס־פראגן״. יצחק לודען שטייט אויף דער וואך ביזן היינטיקן טאג. 
 ווען כ׳האב איבערגענומען די רעדאקציע פון ״פארווערטס״, איז לודען געווען צווישן די ערשטע שרייבערס, וועמען כ׳האב פארבעטן מיטצוארבעטן און ווערן א ספעציעלער קארעספאנדענט פון דער צייטונג. יעדע וואך, במשך פון יארן, האב איך ארויסגעקוקט אויף זיינע ארטיקלען סיי מיט אינטערעס און סיי מיט א ציטער. זיין פובליציסטיק און קוקווינקל האט נישט דערלאזט קיין שום קאמפראמיסן. אים איז וויכטיק געווען עס זאל זיין ״א דראמע״, ווי כ׳פלעג פון אים אפט הערן; און קיין דראמעס, ווי איר פארשטייט, האבן אין דער מדינה פון יידן קיין מאל נישט אויסגעפעלט. 
 די ״דראמעס״ אין ישראל האט דער ״פארווערטס״-לייענער באטראכט פון זיין אייגענעם שטאנדפונקט. פארשטייט זיך, אז לודענס אביעקטיווער קוקווינקל פלעגט נישט יעדן געפעלן ווערן; ארויסרופן שארפע אפרופן און אפילו סטראשונקעס אויפצוהערן צו אבאנירן די צייטונג. מיינע טעלעפאן־געשפרעכן מיט יצחקן צו זיין א ביסל ״ווייכער און בייגעוודיקער״, נישט ״שיסן פון הארמאטן״, נאר זיך באנוצן מיט ״א לייכטערן וואפן״, זיינען געווען ״פוסטע שיסערייען״. ער איז פעסט געשטאנען אויף זיין אידעאלאגישער פלאטפארמע. צו מאל האב איך זיך, ווי א רעדאקטאר, געמוזט אריינמישן, עפעס ענדערן אדער קירצן… נו, נו, כ׳האב שוין דערנאך אויסגעהערט פון אים ביזן הימל ארויף. 
 נאכן אפשטעלן זיין מיטארבעט מיטן ״פארווערטס״ — נישט חלילה צוליב מחלוקתן — ס׳איז אפנים געקומען די צייט, האב איך געבענקט נאך אזא זשורנאליזם, נאך אזא פראפעסיאנעלער באציונג, נאך אזא אחריות פארן ווארט און פאקט. 
 אין זיינע ארטיקלען פולסירט די צייט פונעם איצטיקן מאמענט. נישט איין מאל פלעגט זיך טרעפן, אז דער ארטיקל איז שוין געווען צוגעגרייט צום דרוק, און פלוצעם, אין לעצטן מאמענט שיקט לודען צו אן ענדערונג, א פארבעסערונג — א ווארט, א זאץ, א גאנצן פאראגראף. אוודאי, רופט עס ארויס אן אומצופרידנקייט; אבער באלד כאפסטו זיך, אז דאס מיינט טאקע עכטע פראפעסיאנעלקייט, אחריות פאר דעם וואס דו טוסט און חשיבות צום לייענער. 
 לודען איז א זשורנאליסט פון גאט און אן ארבעטסהאליקער מיט א גוואלדיקער דערפארונג, אנגעזאמלט פון זיין מיען זיך אין דער לעגענדארער יידישער ישראל־צייטונג ״לעצטע נייעס״. זיינע פובליציסטישע ווערק האבן אויסגעפורעמט דעם בוך ״פון חלום צו שלום״ (9791), ווו ער גיט איבער אויף א שפאנענדיקן אופן די דראמאטישע פארהאנדלונגען צווישן ירושלים און קאיר; און די צוויי מאנאליטע בענד ״אין געיעג נאך מאמענטן״ (9002). 
 אין תוך גערעדט, איז די זשורנאליסטישע ארבעט טאקע א געיעג נאך א מאמענט; כאפן דעם אטעם פון דער געשעעניש און עס איבערגעבן דעם לייענער. מערסטנס איז דער דויער פון אזא ארטיקל אדער רעפארטאזש נישט מער ווי א מאמענט. דער פאראדאקס אבער שטעקט אין דעם, אז א סך פון לודענס ארטיקלען האבן ביז היינט נישט אנגעוווירן זייער אקטואליטעט; זיי פולסירן אין די אדערן פון צייט. זיי זיינען טיף איינגעווארצלט אין געשיכטע און קולטור. זיי רופן ארויס ברייטע אסאציאציעס, ווייל זייער מחבר איז אליין אן אינטעלעקטואל; א מענטש, איינגעטונקען אין דער נאציאנאלער און וועלט־קולטור. אנדערש וואלט זיך נישט געקאנט באווייזן אזא ווונדערלעך ווערק ווי זיין בוך־אלבאם ״פערל פון גן־עדן: וועגן קונסט און וועגן קינסטלער״ (7891). 
 איך האב עס באקומען פון יצחקן בעת אונדזער ערשטער טרעפונג, דעם 9טן מיי 1991. פון דעמאלט אן זיינען מיר געווארן חברים. 
אינעם דערמאנטן ביים אנהייב בריוול פארבעט מיך יצחק צו דער שימחה לכבוד דעם צוטיילן אים און דעם אקטיאר פונעם ״יידישפיל״-טעאטער, יעקב באדא, די יערלעכע פרעמיע פון דער נאציאנאלער אינסטאנץ פאר יידיש. און ער שרייבט: ״דארפסט באמת נישט מאכן קיין ספעציעלן אנשטרענג. אבער איך בין דיך קאלעגיאל און טאקע חבריש מחויב צו פארבעטן, און נישט צוליב רוטינעלער פארמאלקייט״. 
 איך נעם אן דיין פארבעטונג, ליבער יצחק. עס קומט דיר די נאציאנאלע אנערקענונג דער יידיש-״פרס ישראל״. איך שיק דיר פונעם ווייטן ברוקלין א הארציקן יישר־כוח פאר דיין פרוכטפערדיקן וועג אין יידישער זשורנאליסטיק. איך ווייס, אז דיין האנט וועט נישט ארויסלאזן דאס קאמפיוטער־מייזל כל־זמן אין דיינע שלייפן קלאפט דאס בלוט אין איין ריטעם פון דער צייט. 
 