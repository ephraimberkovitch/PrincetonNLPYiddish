

א יידישער שייגעץ 



 by באריס סאנדלער 
October 18, 2017March 2, 2018 Filed under:
ארכיוו
ליטעראטור
פראזע 

א דאטשע אונטער מאסקווע, 1960עק יארן
פון יעווגעני קיסין
אין אנדענק פון שרה פיביך, וועמענס רעקארדירונג פון ״דאס פריילעכע שניידערל״ האט מיך באגייסטערט בשעתן שרייבן די דאזיקע מעשה
1
— אויב ס׳וועט געבוירן ווערן א יינגל, אפשר וועט איר אים אנרופן סאשע צי סטאסיק, אין זיידע סאמוילס אנדענק? — האט שטיל פארגעלייגט רעוועקע סאמוילאוונע.
דער איידעם האט ניט דערווידערט. ער האט זיך אויף אן אמתן אפילו ניט פארגעשטעלט,  אז ס׳קאן געבוירן ווערן ניט קיין יינגל. וואס שייך דעם נאמען, האט עס אים אין תוך ווייניק געארט. די טראגעדיקע עלע, רעוועקע סאמוילאוונעס איינציקע און הייס באליבטע טאכטער, האט בפירוש תיכף געענטפערט:
— אויב אנצורופן אין זיידע סאמוילס אנדענק, זאל שוין בעסער זיין סטאסיק: סאשע איז דאך אלכסנדר, און עס קלינגט גאר ניט ענלעך אויף סאמויל.
אזוי האט זי רעאגירט אויף דער מאמעס ווונטש, הגם דער נאמען סאשע איז איר מער געפעלן געווען. רעוועקע סאמוילאוונע איז געבליבן צופרידן, און ווען אין אנדערהאלבן חדשים ארום האט עלע צום ערשטן מאל דערזען איר ניי־געבוירענעם בכור, א פעמפיקל פון 53 סאנטימעטער און דריי מיט א האלב קילא, האט עפעס אין איר נשמה געפסקנט: יא, סטאסיק! פאר וואס אזוי, וואלט זי ניט געקאנט דערקלערן, נאר זי האט דערפילט, אז דווקא און נאר אט דער נאמען איז פונקט צוגעפאסט צו איר עופעלע.
אזוי האט זיך באוויזן אויף דער וועלט א נייער אקסימאראן, איינער פון כמה־וכמה אקסימאראנען אין לעבן בכלל און אינעם סאוועטישן לעבן בפרט: ״סטאניסלאוו איזראילאוויטש עטלער״. צוריק גערעדט, נאך א גרעסערער אקסימאראן איז געשטאנען אינעם פאספארט פון סטאסיקס זיידן, רעוועקע סאמוילאוונעס מאן: ״אבראם איוואנאוויטש״. געשען איז עס מחמת דעם, וואס אין זיין היימשטעטל פלעגן די גויים רופן זיין טאטן (זיין אמתער נאמען איז געווען יונה) ״איוונא״, און ווען דער יונגער אברהם, שוין וווינענדיק אין מאסקווע, האט פארפילט די אנקעטע צו באקומען דעם פאס, האט ער אינעם פונקט ״פאטערנאמען״ אנגעשריבן — ״איוונאוויטש״. דעם טשינאווניק האט עס אויסגעזען מאדנע, ער האט אריינגעשטעלט אין מיטן דעם ווארט אן ״א״, און בסך־הכל איז דער ייד אויף זיין גאנץ לעבן געבליבן ״אבראם איוואנאוויטש״. נו, און איצט נאט אייך — סטאניסלאוו איזראילאוויטש: ״גלגל החוזר״.
ווען מ׳האט אויסגעשריבן פונעם קימפעט־הויז אלע אנדערע פרויען, וועלכע האבן געהאט קינדער אין דער זעלבער צייט, ווי עלע, און זי, צוליב עפעס א סיבה, געלאזט דארטן נאך אויף איין נאכט, האט די יונגע מאמע זיך שיער ניט צעוויינט: ״כ׳וויל אהיים!״ — ״נארעלע, וואס וויינסטו?״ — האט איר געזאגט די ניאניע, א פשוטע, גוטהארציקע רוסישע פרוי, — ״וועסט האבן דא דיין לעצטע רויקע נאכט! ווען ד׳וועסט זיך אומקערן אהיים מיטן קינד, וועסטו פון קיין רויקע נעכט מער ניט וויסן…״.
דער ניאניעס נביאות איז ניט אין גאנצן מקוים געווארן. יעדע נאכט פלעגט סטאניסלאוו איזראילאוויטש אויפוועקן עלען אין דער זעלבער צייט, ווי לויטן זייגער, זיך צוסמאטשקען צו איר ברוסט, און אזוי שוין זויגן מיט אן אפעטיט פון א גבר, ביז ער איז ווידער איינגעשלאפן. שלאפן פלעגט ער רויק, אזוי אז אלע ארום אים האבן אויך געקאנט שלאפן און זען זיסע חלומות. צו מאל האט עלען זיך געדאכט, אז דאס קינד עסט צו פיל, און זי האט זיך געחידושט, וויפל מילך עס גיבן ארויס איר גאר קליינע בריסט. איר זארג אבער איז געווען אן אומזיסטיקע: דאס יינגל איז גיך געוואקסן, געווען תמיד פריילעך, האט זעלטן ווען געוויינט — א קינד א שטיק גאלד! אמת, צו מאל, קוקנדיק אין זיינע העל־בלויע אייגעלעך, אין וועלכע מ׳האט שוין דעמאלט געקאנט דערשפירן עפעס א כיטרע פינטעלע, פלעגט די באבע רעוועקע זאגן מיט א לייכטן שמייכל: ״א שייגעץ וועט ער ווערן…״.
אויך דער זיידע אבראם האט זיין קליין אייניקל ליב געהאט דאס חיות. ער פלעגט קוקן אויף אים, ווי א פרומער ייד קוקט אויף א ספר־תורה, און זאגן: ״כ׳בין גרייט צו געבן זיך אפהאקן א האנט, אבי סטאסיק זאל זיין געזונט!״. וואס שייך סטאסיקס טאטע, איליא (אזוי פלעגן אים אלע רופן, הגם לויטן פאספארט איז ער געווען איזראיל) — איז בכלל ניטא וואס צו ריידן: ווי נאר ער פלעגט קומען פון דער ארבעט, איז ער באלד געלאפן צו זיין זון. ערשט נאך דעם, ווי סטאסיק פלעגט איינשלאפן, האט איליא זיך געכאפט, אז ער האט נאך קיין ברעקל אין מויל נישט געהאט. שוין אפגערעדט פון עלען אליין: דאס קינד איז פון דער ערשטער מינוט געווארן דער זין און תמצית פון איר לעבן…
שוין ביי פיר חדשים האט סטאסיק אנגעהויבן קריכן, כאפנדיק מיט זיינע פינגערלעך־קלעמערלעך אלץ אויף זיין וועג, וואס האט זיך נאר געלאזט כאפן. געווען איז דאס אויף דער דאטשע, ווו די משפחה פלעגט פארברענגען די זומערס. באזונדערס האבן סטאסיקן פאראינטערעסירט די שווארצע טאראקאנען, וואס פלעגן משונה־גיך אנטלויפן פון אים. ״ער וועט ביי אונדז אלע טאראקאנען אויסראטן!״ — פלעגט לאכן די באבע. סטאסיקן האט כסדר געוואלט זיך באוועגן. זיין גופעלע האט פשוט ניט  געקאנט איינהאלטן אין זיך זיין גאנצע ענערגיע, וואס האט זיך געריסן אין דרויסן ארויס, און מ׳האט מיט נייגער און חשד געווארט, וווהין וועלן זיך די אלע זאפאסן אויסגיסן, ווען ער וועט אנהייבן גיין.
בעתן מאכן זיינע ערשטע טריט, פלעגט זיך סטאסיק א מאל (ניט תמיד) אנשפארן אויף דער מאמעס אונטערגעשטעלטער האנט; נאר ווען די מאמע האט געפרוווט צו נעמען זיינע הענט אין אירע, כדי אים ארויסצוהעלפן, פלעגט סטאסיק זיך שטענדיק אויסדרייען אויף פינף־און-פערציק גראד און שפאנען אליין. די זעלבע מעשה איז געשען, ווען ער איז געפאלן צום ערשטן מאל: די מאמע האט ניט געקאנט זיך איינהאלטן (כאטש זי האט געוווסט, אז ס׳איז ניט נייטיק) און איז צוגעלאפן צום זון, אבער יענער האט זיך אליין אויפגעהויבן און זיך געגאנגען זיין וועג ווייטער.
שפאנענדיק איבער דער דירה, פלעגט סטאסיק פרווון איבערצורוקן פארשיידענע זאכן, בפרט האט ער ליב געהאט צו עפענען און פארמאכן די טירן, ארויסווייזנדיק אן אויסנעמלעכן כוח פאר זיין עלטער; דערביי פלעגט ער יעדעס מאל איבערחזרן: ״פא־פא טי־טי!״. אין דרויסן האט ער קאטעגאריש ניט געלאזט, מ׳זאל אים ארומפירן אין א קינדער־וועגעלע — סיי ארום דעם הויף און סיי איבער דער גאס; ער האט תמיד געוואלט גיין מיט די אייגענע פיס.
נאך דעם, ווי ביי צען חדשים האט סטאסיק ארויסגערעדט זיינע ערשטע ווערטער, האט ער אין גיכן אנגעהויבן ריידן א סך און בדרך־כלל קלאר, הגם געווען זיינען אין זיין לשון מאדנע אויסדרוקן, וואס מ׳האט ניט געקאנט דערגיין זייער שכל. אזוי האט זיך עס געצויגן ביז די באבע האט ביי אים, אן שום הצלחה, געפרוווט פועלן, ער זאל כאטש אויף א רגע אויפהערן ארומצולויפן. אין יענעם שיינעם טאג האט זי אים דערלאנגט אן עפעלע, דערנאך פארגעלייגט צו דערציילן א מעשהלע אדער צו זינגען א לידעלע… און יעדעס מאל האט סטאסיק געזאגט עפעס א מאדנע ווארט: ״עיוף!״ — און פלוצעם איז צו דער באבען דערגאנגען… זי האט אויסגעגלאצט די אויגן און געזאגט צו זיך אליין: ״דאס חזרט ער איבער נאכן זיידן: הער אוף!״ (דער זיידע פלעגט עס טאקע אפט זאגן, ווען די באבע פלעגט אים עפעס אריינזאגן). נאך דעם איז שוין געווארן אויך קלאר סטאסיקס ״פא־פא טי- טי!״ — ״פארמאך די טיר״; דאס פלעגט שוין די באבע אפט הייסן דעם זיידן. קיין ספקות איז ניט געבליבן: דאס קינד האט גערעדט ניט בלויז רוסיש, נאר אויך יידיש…
2
רויק איינזיצן האט סטאסיק ניט געקאנט אפילו אויפן טעפעלע. אין א טאג האט ער דערזען אין הויף, ווי קינדער הוידלען זיך אויף דער הוידלקע; האט ער אנגעהויבן זיך בעטן אהין. געווען איז ער דעמאלט אלט א יאר און צוויי חדשים (הגם אויסגעזען האט ער כמעט ווי א צוויי־יאריקער), און די באבע האט אים, אוודאי, מורא געהאט צו לאזן זיך הוידלען אליין. דעמאלט האט זי זיך אוועקגעזעצט אויף דער הוידלקע און געפרוווט נעמען סטאסיקן צו זיך אויף די הענט. ״ניין! — האט דאס אייניקל געשריגן, — טאסיק אליין!״ אן אמתע עוולה האט זיך באוויזן אויף זיין פנים און זיך געהערט אין זיין קול. קיין ברירה איז ניט געווען: ״נו, גוט,״ — האט די באבע אים נאכגעגעבן. זי האט זיך אויפגעהויבן און אוועקגעזעצט סטאסיקן אויף דער הוידלקע, געוויזן אים, ווי אזוי זיך צו האלטן, און גענומען אים וויגן. סטאסיק האט געקייכט און עס אויסגעדריקט מיט א פריילעכן ״ע־ע-ע!״.
מיט א חדוש שפעטער, בעת א שפאציר מיטן טאטן, האט סטאסיק דערזען א קינדער־בערגל. געקוקט אויף דעם א וויילע, האט ער אויסגעצויגן די האנט און, ווי ער פלעגט עס אויך פריער טאן ביים ארויסווייזן אן אינטערעס צו עפעס, הויך געזאגט: ״ע־ע-ע!״. ״וואס, דו ווילסט אהין?״ — האט דער טאטע געפרעגט, — ״ווארט א ביסל צו, ביז די אנדערע קינדער גליטשן זיך. גיב בעסער א קוק, וואס פאר א שיינער אויטא שטייט דארטן!״ סטאסיק האט א קוק געטאן אויפן קליינעם פארשמוציקטן אויטא, ווידער אנגעוויזן מיט זיין האנט אויפן בערגל און ארויסגעלאזט דעם זעלבן קלאנג. ״גוט, לאמיר גיין…״ — האט דער טאטע געזיפצט. צוגעגאנגען צום בערגל, האט ער זיך געוואנדן צו די קינדער מיט א ווארעם קול: ״חברה, לאזט דעם יינגעלע זיך אראפגליטשן!״. סטאסיק האט פאמעלעך, נאר עקשנותדיק געקלעטערט ארויף. ווען ער האט, סוף־כל-סוף, דערגרייכט דעם שפיץ־בערגל, האט דער טאטע אים אוועקגעזעצט אויפן תחתל און געזאגט: ״נו, היידא!״. בשעתן אראפגליטשן זיך, האט סטאסיק ממש געקוויטשעט פון התפעלות.
בעת זיין צווייטן זומער אויף דער דאטשע, גלייך אינעם ערשטן טאג האט סטאסיק זיך געלאזט צום סאמע ווייטסטן ווינקל פונעם גארטן און אנגעכאפט מיט דער האנט א צווייגל קראפעווע. ער האט עס געטאן מיט דער זעלבער באלעבאטישקייט, מיט וועלכער ער פלעגט אין די ערשטע חדשים פון זיין לעבן אנכאפן מיטן פיסקל דער מאמעס ברוסט. סטאסיק האט אנגעהויבן שרייען פון ווייטיק, און זיין מאמע האט אויך געשריען, ווייל זי האט זיך איבערגעשראקן. געכאפט דעם זון אויף די הענט, האט זי אים צוגעטראגן צום וואשבעקן, נאר סטאסיק האט גיך אויפגעהערט שרייען, בלויז ארויסגעשטעקט די אונטערשטע ליפ. שפעטער, ווען ס׳פלעגט זיך מיט אים עפעס טרעפן, האט זיך איבערגעחזרט די זעלבע מעשה: אינעם ערשטן מאמענט פלעגט ער קוויטשען, נאר גאר גיך אויפהערן; און קיין מאל האט מען אין סטאסיקס אויגן קיין טרער ניט געזען.
אינעם זעלבן זומער זיינען די טאטע־מאמע געגאנגען מיט סטאסיקן אויף דער סאזשלקע, וואס האט זיך געפונען צווישן דעם יישוב און דעם וואלד. דער טאטע, מיטן קינד אויף די הענט, האט עס עטלעכע מאל איינגעטונקען אין וואסער ביזן האלדז, און ס׳איז דעם קליינעם בפירוש געפעלן געווארן. איבערגעגעבן סטאסיקן דער מאמען, האט דער טאטע געזאגט: ״לאמיך א ביסעלע שווימען, און דערנאך — דו.״. די מאמע האט אוועקגעשטעלט סטאסיקן אויף דער ערד, געקוקט א וויילע אויפן מאן, און אין דעם מאמענט האט סטאסיק פלוצעם זיך א לאז געטאן צו דער סאזשלקע. זי האט ניט באוויזן א פינטל צו טאן מיט קיין אויג, ווי ער איז שוין געווען אין וואסער און האט זיך געפליוסקעט ווי א פישל.
א מאל, בעת דער זיידע האט זיך געפארעט מיטן ריסקל אינעם גארטן, איז סטאסיק צוגעגאנגען צו אים און האט אוועקגעשטעלט זיין פוס אויף דער לאפעטע ביים שטיל. ״א, סטאסיק!״ — האט פריילעך זיך אפגערופן דער זיידע, — ״ווילסט אויך גראבן? נו, לאמיר עס טאן אין איינעם!״. ער האט געשטעלט זיין פוס פון דער רעכטער זייט ריסקל און סטאסיקן געהייסן עס טאן פון דער אנדערער זייט. סטאסיק האט עס געטאן. ״דריק אן!״ — האט זיך דערהערט דעם זיידנס קאמאנדע, און זיי האבן ביידע, יעדערער לויט זיין כוח, אנגעקוועטשט אויף דער לאפעטע. אזוי האבן זיי שוין ״בשותפות״ געגראבן א פערטל שעה. די באבע, ארויסגייענדיק אויפן גאנעק, האט געפרעגט מיט חידוש: ״וואס טוט זיך דא, אברהם?״. ״דו זעסט דען נישט? מיר גראבן!״ — האט דער זיידע געענטפערט מיט א שמייכל. די זון האט געשיינט, נאר די פנימער האבן ביי אלעמען געשיינט נאך העלער: ביי סטאסיקן פון נחת, און ביי די באבע־זיידע — פון דער אן־א-שיעורדיקער ליבע צו זייער אייניקל…
המשך קומט

יעווגעני קיסין  — וועלט־בארימטער פיאניסט. דעביוטירט מיט יידישע לידער אין ״פארווערטס״ אין 2014. זינט דעמאלט געדרוקט זיינע לידער און פראזע אין דער רובריק ״פענשאפט״. ארויסגעלאזט דריי קאמפאקטלעך, ווו ער רעצעטירט די ווערק פון יידישע שרייבערס: ״אויף די קלאווישן פון יידישער פאעזיע (1, 2) און ״מיין נישט, די וועלט איז א קרעטשמע״, צום 100סטן יארצייט פון י\. ל. פרץ.  


Share this:TwitterFacebookPrintLike this:Like Loading...

Related
 


Tagged: KissinstoryYiddish 
Post navigation


Previous Post
פון דער חסידישער פאלקס־מעשה אויף ייִדיש ביז ש״י עגנונס ״הכנסת כלה״ 

Next Post
אנדענק־טאג אין אמנעזיע־שטעטל 



