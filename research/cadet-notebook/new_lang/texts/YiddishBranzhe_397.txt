

ווען מענדעלע האט געפייערט זיין 80סטן יוביליי 



 by באריס סאנדלער 
July 30, 2018July 30, 2018 Filed under:
איבערזעצונגען
פון דא און דארט 

לעוו קאגאן
אין יאר 1916 האט מען געפייערט מענדעלעס 80־יאריקן יוביליי. איך און דריי מיינע שילער פון עלטערע קלאסן, מיט א גרויסן טארט (איך האב געוווסט, אז דער „זיידע‟ איז א גרויסער נאשער) און מיט א שריפטלעכער באגריסונג זיך געלאזט צום יובילאר אהיים.
די טיר האט אונדז געעפנט מענדעלעס איידעם, דאברין.
— דער אלטער וועט זיין זייער צופרידן, — האט ער שטיל געזאגט, — איצט איז ביי אים נאר ביאליק. מיר באמיען זיך, אז דער זיידע זאל נישט זייער מיד ווערן.
פון רעכטס: י. ח. ראווניצקי, מענדעלע, ש. דובנאוו און ח. נ. ביאליק
ווען מיר זיינען אריינגעגאנגען אין צימער, איז דער „זיידע‟ געזעסן אין זיין פאטעל ביים פענצטער. ער האט זיך שווער אויפגעהויבן, צוגעגאנגען צו מיר און, האלטנדיק מיך ביי דער האנט, צוגעפירט צום פענצטער. ער האט שוין שלעכט געזען. די ברילן האבן ווייניק געהאלפן.
ער האט מיך דערקענט און פריינדלעך ארומגענומען. מיינע שילער האבן צעמישט געקוקט אויף אים. ער האט זיי נישט באמערקט. ער האט אויסגעזען בלייך, די שווארצאפלען פארשטעלט מיט קאטאראקטעס, טרוקענע ליפן און טויט־קאלטע הענט.
איך האב פארגעשטעלט דעם זיידן מיינע תלמידים. ער האט זיי צוגערופן צום פענצטער, גענומען ביי זיי די פושקע מיטן טארט און, אויסהערנדיק זייער באגריסונג, געלאזט א טרער.
ער האט געהייסן מע זאל באלד אויפעפענען די פושקע מיטן טארט און ברענגען פאר יעדן שאלעכלעך און לעפעלעך.
— א שאקאלאדנער טארט! פונקט אזא האב איך ליב!
די שילער זיינען נאך געזעסן עטלעכע וויילעס, זיך געזעגנט און אוועקגעגאנגען. דער זיידע האט זיי באגלייט ביז דער טיר פונעם צימער. מיך האט ער נישט אפגעלאזט.
מענדעלע מיט זיין פרוי, קינדער און אייניקלעך
צי דער שאקאלאד האט אים אויפגעמונטערט, צי די באגריסונג פון די יונגע־לייט האט אים גערירט, יעדנפאלס, ער האט אויסגעגלייכט דעם רוקן און זיין בערדל האט זיך א צי געטאן ארויף. כ׳האב זיך נישט איינגעהאלטן און א זאג געטאן:
— איר זעט היינט אויס ממש ווי א יונגערמאנטשיק.
— אמת, א יונגערמאנטשיק! — האט באשטעטיקט ביאליק.
דער „זיידע‟ האט זיך צעלאכט און געזאגט:
— איר זייט וווילע מענטשן, ווילט איר דעם זיידן גוט מאכן אויפן הארצן. — און פלוצעם צוגעגעבן: — איך האב היינט ביי נאכט גערעד מיטן אייבערשטן…
— מיטן אייבערשטן? — האט זיך פארחידושט ביאליק.
— שטעלט זיך פאר… כ׳האב זיך אויפגעכאפט פון א הארץ־קלאפעניש, אט־אט, וועט עס ארויסשפרונגען… און איך הער, ווי דער אייבערשטער זאגט צו מיר: „מענדעלע, מענדעלע, קום צו מיר‟. ענטפער איך אים: „רבונו־של־עולם, וואס דארפסטו מיך דארט האבן?‟ — טענהט ער צו מיר ווייטער: „פע, מענדעלע, אזוי רעדט מען נישט צו גאט. אז כ׳זאג, קום, דארפסטו קומען!‟ און איך שטיי אויף מיינעם: „איך האב נאך נישט אלץ פארענדיקט אויף דער וועלט. איך דארף אנשרייבן מיינע זכרונות. כ׳האב לאנג געלעבט און א סך געזען… כ׳מוז עס דערציילן די מענטשן.‟ דעמאלט האט דער אייבערשטער זיך פארטראכט און געזאגט: „גוט. כל־זמן דו וועסט שרייבן — לעב. אבער ווי נאר דו וועסט ענדיקן צו שרייבן, קום צו מיר, תיכף־ומיד!‟
דער אלטער האט זיך צו אונדז אנגעבויגן, ווי געוואלט פארטרויען א גרויסן סוד, און פארענדיקט:
— כ׳האב טאקע געטראכט אנצושרייבן א בוך זכרונות, אבער איצט וועל איך שוין מוזן אנשרייבן נישט ווייניקער ווי צוועלף ביכער!
מיר האבן זיך צעלאכט. דער „זיידע‟ האט עס דערציילט מיט א באזונדערן אזארט, אזוי ווי ער פלעגט עס אפט טאן אין זיינע בעסערע צייטן.
— אוי, די שוואכקייט… זי הרגעט מיך אוועק. — האט ער אונדז אומגעקערט אין זיין היינט, — צו מאל ליג איך אזוי אויף מיין קושעטקע, דעם קאפ קען איך נישט אויפהייבן. און כ׳הער, ווי פון אויבן זשומען און לויפן קינדערלעך… ס׳איז דאך א הפסקה… ווען זיי וואלטן מיך נאר דערזען, וואלט באלד שטיל געווארן. דארף איך דאך צוליב דעם זיך אויפהייבן אויפן צווייטן גארן… איז ווו, אז איך קאן זיך קוים אויפהייבן אויף עטלעכע טרעפ… — קלאגט זיך דער אלטער, — און כאטש כ׳ווייס, אז ס׳איז דא ווער זאל מיך דארט פארבייטן, איז מיר פארט דאס הארץ נישט אויפן ארט…
 
 פישקע דער קרומער און ביילע (צייכענונג פון אוריאל בירנבוים) שער־בלאט פון מענדעלעס ״דאס קעלבל״ (געצייכנט פון יוסף טשייקאוו) 
נישט געקוקט אויף זיין עלטער און שלאפקייט, האט שלום אבראמאוויטש נאך אלץ פארנומען זיין שטעלע ווי אינספעקטאר פון דער קאזיאנע תלמוד־תורה, און געוווינט אין דער דירה ביי דער שול. אפילו די גרעסטע רעאקציאנערע נאטשאלסטווע פון אדעס האט נישט געוואגט טשעפען דעם „זיידע‟; בפרט אז דעם אינספעקטאר האט פארביטן מיט דערפאלג זיין איידעם, דער לערער דאברין, וואס האט נישט געפאדערט פון דער נאטשאלסטווע קיין צוגעבלעכן לוין.
— און דאך, זיינע ביי מיר אויך דא פריילעכע מינוטן, — שלאגט דער אלטער איבער זיינע אייגענע קלאגערייען, — אז עס ווערט מיר שוין אין גאנצן קאלעמוטנע אויפן הארצן, לייען איך א ביסל, כאטש כ׳זע זייער שלעכט. אט ליגן דא ביי מיר אויפן טישל עטלעכע ביכער פון יונגע שרייבער. מע געדענקט מיך נאך… מע שיקט פון אלע זייטן, אפילו פון אמעריקע. און אלע ביכער מיט אן אויפשריפט: דעם זיידע, דעם זיידע, דעם זיידע… פון וואנען האבן זיך ביי מיר גענומען אזוי פיל אייניקלעך, קיין עין־הרע?! איך האב ליב צו לייענען די יונגע. פארשטייט זיך, אייניקע קומט מע זאל זיי גוט אריינזאגן… צוריק געשמועסט, קומט דאך דאס עכטע ערשט מיט יארן, נאך גוטער הארעוואניע פון פיילן און שלייפן… עס פרייט אבער, ווען עס טוט פלוצעם א פינקל א לעבעדיקער פונק… אבי אים צו פארהיטן און העלפן זיך צעברענען!
מענדעלע רעדט ווייטער. א כיטרע שמייכל האט זיך פארפלאנטערט אין זיין בערדל.
— יענע וואך האט מיך אומדערווארט באזוכט די מאדאם פרייד. כ׳האב זיך בפירוש געפילט נישט גאר גוט. און זי רוקט מיר אונטער א ביכל פון מיין טישל. כ׳בלעטער עס אויף ערגעץ אין מיטן און הייב אן לייענען. פארשטייט זיך, א יונגער מחבר, נאך רוי און גרין, אבער פארט א פריש ווינטל בלאזט פון די זייטלעך. דער פונק גיט א בלישטש דא און דארט צווישן די שורות… א, טראכט איך צו זיך, פון דעם יונגערמאנטשיק, וועט געוויס עפעס זיך אויספינקלען… כ׳גיב א קוק אויפן שער־בלאט: מענדעלע מוכר־ספרים… לאזט זיך אויס, ס׳איז איינע פון מיינע ערשטע דערציילונגען. איך האב אין איר אין גאנצן פארגעסן. מ׳האט די דערציילונג אפגעדרוקט אין אמעריקע און צוגעשיקט ווי א מתנה… און ס׳איז מיר געווארן אזוי גוט אויפן הארצן, אז כ׳האב אפילו א טראכט געטאן: נישט אומזיסט געלעבט… עפעס אויפגעטאן…
אין די קאלעמוטנע אויגן זיינע איז אים געבליבן שטיין א טרער…
אין צימער האט אריינגעקוקט דאברין מיט א בשורה, אז ס׳זיינען געקומען נאך מענטשן, צו באגריסן דעם יובילאר. איך און ביאליק האבן זיך געזעגנט מיטן „זיידע‟. בשעתן באגלייטן אונדז, האט דאברין זיך צעלאכט:
— דעם אמת געזאגט, וואלט מען געדארפט היינט פייערן נישט אכציק, נאר מער יאר. ער באהאלט אויס זיין עלטער…

לעוו קאגאן (1885־1959) א געבוירענער אין אדעס, איז געווען א באוווסטער רוסישער ליטעראטור־פארשער. מחבר פון ביכער וועגן ניקאליי גאגאל, אלעקסאנדר פושקין, דעם דראמאטורג אלעקסאנדר אסטראווסקי. לאנגע יארן איז קאגאן געווען פראפעסאר פון ליטעראטור אין לענינגראדער אוניווערסיטעט. איבערגעלאזט א סך שריפטלעכע דערמאנונגען וועגן באקאנטע פערזענלעכקייטן, מיט וועלכע ער האט זיך געטראפן אין פארשיידענע יארן פון זיין לעבן.


Share this:TwitterFacebookPrintLike this:Like Loading...

Related
 


Tagged: fasadjewsliteratureYiddish 
Post navigation


Previous Post
פאעטישע איבערזעצונגען 

Next Post
יידישע פראג 



