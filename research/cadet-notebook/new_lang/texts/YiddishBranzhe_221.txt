

פראפ׳ ישעיהו לייבאוויטש אויף דער יידישער אוידיציע פון „קול ישראל‟ 



 by באריס סאנדלער 
December 1, 2019January 2, 2020 Filed under:
פערזענלעכקייטן 

לאה שלאנגער
פראפ׳ ישעיהו לייבאוויטש איז געווען א וויסנשאפטלער, פארשער, פילאסאף, רעדאקטאר פון דער העברעישער ענציקלאפעדיע, פראפעסאר פון ביאכעמיע אינעם העברעישן אוניווערסיטעט אין ירושלים.
אין ישראל איז לייבאוויטש באקאנט געווען ווי א שארפער קריטיקער פון דער ישראל־רעגירונג און געקרוינט געווארן מיטן צונאמען „נביא הזעם של החברה הישראלית‟ (דער אויפגעבראכטער נביא פון דער ישראל־געזעלשאפט). פראפ׳ לייבאוויטש האט ארויסגעגעבן א סך ביכער און ארטיקלען, אין וועלכע ער דערקלערט זיין פילאסאפישע, רעליגיעזע און פאליטישע תורה.
אין 1991 איז ארויס זיין בוך „עם, ארץ, מדינה‟ (פאלק, לאנד, מדינה); און א יאר שפעטער — דאס בוך „יהדות, עם יהודי ומדינת ישראל‟ (יידישקייט, יידיש פאלק און מדינת־ישראל).
ישעיהו לייבאוויטש איז געבוירן געווארן אין ריגע דעם 29סטן יאנואר 1903, געשטארבן אין ירושלים דעם 17 אויגוסט 1994.
איידער איך גיב אייך איבער מיין שמועס מיט פראפ׳ ישעיהו לייבאוויטש, וואס איז פארגעקומען אין די מיט־1980ער יארן, וואלט איך געוואלט אייך באקענען מיט די אומשטענדן, וואס האבן געפירט צו דעם. ער האט נישט געהערט צו די, וואס געבן יעדן מאנטיק און דאנערשטיק אינטערוויוען אין דער מעדיא, צוליב פארשידענע סיבות. איינע פון זיי איז זיין ארבעט אינעם אוניווערסיטעט; פיל סטודענטן האבן געגארט צו שעפן תורה ביי אים. זיין צייט איז געווען באגרענעצט. זעלטן ווען פלעגט ער געבן אן אינטערוויו און קיינמאל נישט אין יידיש, ביז מיר איז געקומען אויפן געדאנק צו פרווון עס צו טאן.
כ׳בין געקומען מיט דעם איינפאל צו אנקא שמיר, דער פארוואלטערין פונעם יידישן אפטייל ביי „קול ישראל‟, ווו כ׳האב דאן געהאט אן אייגענע פראגראם און עס פארגעלייגט. מ׳האט מיך אויסגעלאכט. לאזט זיך אויס, אז עס זיינען נאך פריער געמאכט געווארן אזעלכע באמיונגען. „וועסט נאר פארלירן די צייט, — האט מען מיר געזאגט, — ער וועט נישט מסכים זיין. אבער איך האב אנגעקלונגען אין אוניווערסיטעט און דווקא באקומען א הסכמה זיך צו טרעפן מיטן פראפעסאר, מיט א באדינג — נישט לאנג…
ווייטער ברענג איך פאר אונדזער קורצן שמועס (סיי שריפטלעך און סיי רעקארדירט) גענוי ווי ער איז פארגעקומען אינעם ירושלימער אוניווערסיטעט, אין צימער פון פראפ׳ ישעיהו לייבאוויטש.
נאך עטלעכע ווערטער פון באדאנקען אים פארן געפונען צייט צו געבן א אינטערוויו, האב איך געפרעגט:
פראפעסאר לייבאוויטש ביי זיך אין דער היים
לאה: ווי אזוי וואלט איר געוואלט זען אונדזער געזעלשאפט?
לייבאוויטש: וואס הייסט, אונדזער געזעלשאפט, א ישיבה־בחור אין מאה־שערים, אדער א בחור פון א דיסקאטעק אין צפון תל־אביב?
לאה: דאס יידישע לאנד ווי וואלט איר געוואלט זען?
לייבאוויטש: כ׳בין נישט אינטערעסירט אין א לאנד, כ׳בין אינטערעסירט אין מענטש.
לאה: לאמיר דאס איבערלאזן… פראפ׳ לייבאוויטש איר מיינט, אז דער קאמף, וואס איז געווען — פון דעסטוועגן, זיינען מיר א יידישע אוידיציע — וואלט איך געוואלט [וויסן] אייער מיינונג. דער שפראכן־קאמף, וואס איז געווען אין ישראל, האט עס געהאט א השפעה, א נעגאטיווע השפעה….
לייבאוויטש: וואס מיינט איר? וואס פארא קאמף?
לאה: צווישן עברית און יידיש, וואס מ׳האט געקעמפט…
לייבאוויטש: ס׳איז נישט געווען קיין קאמף. אין פוילן, אין ליטע מיט 80־70 יאר צוריק, איך געדענק דאס נאך, מיט די העברעיסטן און יידישיסטן, נישט אין ארץ־ישראל… קיין מאל נישט געווען אין ארץ־ישראל. די קליינע גרופע פון ווילנע וואס זיינען געקומען, דא געקומען [האבן זיי] פארלאזן יידיש אין גלות.
לאה: ס׳איז דא אזעלכע, וואס טענהן, אז אין די תפוצות האט מען איינגעפירט העברעישע שולן און פארמאכט די יידישע שולן. מע טענהט, אז די העברעישע שולן האבן א סך נישט אריינגעבראכט, אבער דערווייל האט מען פארניכטעט יידיש; און דאס איז איינע פון די סיבות, וואס ס׳איז אזא צאל פון די געמישטע משפחות און אסימילאציע. טראכט איר, אז דאס איז א פאלשער צוגאנג.
לייבאוויטש: ניין, פונקט פארקערט: נישט [דאס] אוועקווארפן יידיש האט געפירט צו אסימילאציע, נאר [די] אסימילאציע האט געפירט צום אוועקגעווארפן יידיש.
לאה: פונקט א פארקערטע מיינונג…
לייבאוויטש: די אסימילירטע אמעריקאנער יונגן — פאר זיי איז יידיש א טויטע שפראך.
לאה: פראפעסאר לייבאוויטש, איר האלט, אז ציוניזם האט נאך היינט א רעכט, א באדייטונג?
לייבאוויטש: וואס מיינט איר, ציוניזם? איך פארשטיי, אז ציוניזם איז א פראגראם פון דער פאליטישער נאציאנאלער אומאפהענגיקייט פון יידישן פאלק.
לאה: צו האט עס א גרונט נאך היינט?
לייבאוויטש: דער גרונט איז, אז עס זיינען דא יידן, וואס ווילן א נאציאנאלע מדינה פון יידישן פאלק. אפשר זיינען זיי א מינאריטעט פון יידישן פאלק, אבער דאס זיינען יידן, וואס ווילן א נאציאנאלע אומאפהענגיקייט פון יידישן פאלק. איך בין איינער פון זיי… וואס דארפט איר זוכן א גרונט? דאס איז וואס זיי ווילן און דאס איז ציוניזם.
לאה: וואס איז אייער מיינונג וועגן „חוק השבות‟.
לייבאוויטש: ווען די מדינה איז א מדינה פון יידישן פאלק, קאן יעדער ייד קומען אין מדינת־ישראל און ווערן אן אזרח מדינת־ישראל. אן „חוק השבות‟ איז נישטא א מדינה פארן יידישן פאלק.
לאה: וואס איז אייער מיינונג וועגן דעם גרויסן קאמף, וואס מיר פירן פארן יידישן פאלק, וואס געפינט זיך אין ראטן־פארבאנד, וואס זייער א קליינע טייל פון זיי קומט קיין ישראל.
לייבאוויטש: זייער א קליינע טייל, ווייל א קליינע טייל האט אינטערעס אין יידישן פאלק. כ׳פארשטיי, אז זיי ווילן אנטלויפן פון דארט, אבער נישט וועגן יידישן נאציאנאלן געפיל… מיליאנען פון גויים ווילן אנטלויפן פון דארט.
לאה: איר מיינט, צי דארפן מיר אזוי קעמפן פאר די יידן, וואס זיי קומען סיי־ווי נישט קיין ארץ־ישראל?
לייבאוויטש: צי מיר דארפן? מיר ווילן דאך, זיי זאלן קומען.
לאה: יא, אבער מיר ווייסן, אז זיי קומען נישט.
לייבאוויטש: מיר ווילן, זיי זאלן קומען, דערפאר קעמפן מיר.
לאה: אבער איך מיין, צי דאס בארעכטיקט דעם קאמף?
לייבאוויטש: בארעכטיקט? בארעכטיקט איז דאס, וואס איך וויל ס׳זאל זיין, בארעכטיקט איז, אז איך קעמף פאר דעם.
לאה: אפילו, אז מיר ווייסן פארויס, אז זיי קומען נישט אהער… נאר כדי צו באפרייען די יידן פון דעם רוסישן רעזשים, איז דאס א בארעכטיקטער קאמף?
לייבאוויטש: לויט דעם יידישן מינהג, העלפן יידן איז בארעכטיקט, אבער איך ווייס נישט, וויפל יידן דארפן מיר העלפן. מיר ווייסן, אז הונדערטער טויזנטער יידן דארט אין סאוויעטן־רוסלאנד האבן נישט קיין אינטערעס אין יידישקייט. די פאר טויזנטער, 10 טויזנט, וואס האבן אינטערעס, דארפן מיר העלפן. איך זאג נישט 100 טויזנט, אבער מיר זעען 10 טויזנטער, וואס זיינען אינטערעסירט אין יידישקייט, דארפן מיר העלפן.
לאה: נאך א לעצטע פראגע, אויב איר וועט וועלן מיר ענטפערן. ווי אזוי זעט איר די צוקונפט פון מדינת־ישראל?
לייבאוויטש: כ׳ווייס נישט. מדינת־ישראל גייט א שלעכטן וועג פון מענטשן־יאך, פון מלחמת־ששת הימים. ישראל באהערשט מיט געוואלד אן אנדער פאלק, און דאס קאן נישט עקזיסטירן פאר מיינע צייטן — אוממעגלעך. ווייסט איר, אז אונטער דעם רעזשים פון מדינת־ישראל זיינען מער אראבישע קינדער ווי יידישע קינדער. א פאקט — אונטערן רעזשים פון מדינת־ישראל [זיינען] מער אראבישע קינדער ווי יידישע קינדער, און דאס איז די קללה פון די שטחים.
לאה: א פאלעסטינעזע מדינה קאן זיין אן אויסוועג, א לייזונג?
לייבאוויטש: אפשר, אפשר. אפשר איז דאס א לייזונג, א וועג פאר שלום צווישן אונדז און די אראבישע לענדער. אפשר, אפשר…
לאה: אבער איר זענט נישט זיכער…
לייבאוויטש: ניין, אבער כ׳בין זיכער, אז ארץ־ישראל השלמה האט נישט קיין צוקונפט. אין דעם בין איך זיכער. ארץ־ישראל מיט אן עדה פון אראבישע קינדער, האט נישט קיין צוקונפט. ארץ־ישראל און א פאלעסטינעזע מדינה — דאס איז אפשר א צוקונפט.
לאה: כ׳האב נישט פארשטאנען, איר האט געזאגט…
לייבאוויטש: צוויי מדינות — ארץ־ישראל און א פאלעסטינעזע מדינה. דאס איז אפשר א צוקונפט. ארץ־ישראל השלמה האט נישט קיין צוקונפט.
דא מוז איך באמערקן, אז דער שמועס האט זיך פארצויגן און כ׳האב געהאט א פארגעניגן צו זען, ווי די סטודענטן אונטער דער טיר פרווון יעדעס מאל אריינגיין, און דער פראפעסאר הייסט זיי ווארטן. כ׳ווייס נישט, צי אים איז געווען אנגענעם צו שמועסן אויף יידיש, צי אפשר האט ער געזען, אז עס זיצט אנטקעגן אים א נאיווע פערזאן, ווי איך. יעדנפאלס, דאס איז דער איינציקער אינטערוויו מיט פראפעסאר ישעיהו לייבאוויטש אויף יידיש, און איך מיין, אז ס׳איז א ווערטפולער, וויכטיקער דאקומענט.

https://yiddishbranzhe\. files.wordpress\. com/2019/12/sequence־01\. mp3
 

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
דאס מאריענבאדער טאגבוך (2) 

Next Post
נאטיצן פונעם רעדאקטאר — 27 



