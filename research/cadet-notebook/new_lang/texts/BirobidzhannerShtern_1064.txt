
 
 זאגן, אז איך לייד פון אגאראפאביע, הייסט גארנישט ניט זאגן. אגאראפאביע באטייט אויף גריכיש בוכשטעבלעך ״פחד פון מארק־פלאץ״. אבער א באליביקער פלאץ דאס איז עפעס באגרענעצטס, באצוימטס, זאל דער פלאץ אפילו זיין גרויס, ברייט, ריזיק. ריזיק, נאר ניט אומעדלעך. אויב דו האסט מורא פון א מארק־פלאץ, פון אן אפן ארט, תמיד בלייבט ביי דיר אן אויסוועג – אנטלויפן, באהאלטן זיך צווישן ווענט, אונטער א דאך, אין א הייל, אין א וועלכן־ניט־איז מקום־מיקלט. אבער מיינע ווענט, מיין דאך, מיין הייל, מיין מקום־מיקלט, די גאנצע פלאנעטע, אויף וועלכער איך עקזיסטיר איצט, איז ניט מער ווי א שטויבל אין ווינט. אפילו קלענער, נישטיקער. ניט קיין ברייטער אפענער פלאץ, נאר אן אומענדלעכקייט כאפט מיך ארום פון אלע זייטן מיט מיין גאנץ פלאנעטל צוזאמען. און איך בין ניט אימשטאנד וועגן דעם פארגעסן אפילו אויף א רגע. איך באמי זיך שעפן מוט אין תהילים. זייער מוזיק באצויבערט מיך. איך פארמאך די אויגן און איך שטראם מיט זיי. אבער מע מוז האבן כוח, א סך כוח כדי ניט עפענען די אויגן און זיך ניט דערמאנען, אז די געטלעכע תהילים זיינען אראפ פון הייכן ניט אין דער וועלט. איך פרווו רעדן מיט תהילים צו גאט. מצר לי קראתי… פון ענגעניש האב איך גערופן גאט. אבער קיין רמז אפילו אויף קיין ענגעניש איז ניטא. איך רוף צו אין־סוף פון אין־סוף. תהום־אל־תהום קורא, תהום צו תהום טוט רופן. 
 אבער דאס תהילים־זאגן בארויקט מיך פארט. באזונדערס יהואשס איבערזעצונג. זי דערמאנט מיר וועגן מיין היים. ביי אונדז אויף צערעס, אינעם יידישן געלטאכט איז דאך פאראן א מינהג־המקום. די אנווייזונג פון חז״ל ״שניים מקרא ואחד תרגום״ 1 איז מען ביי אונדז מקיים דורכן לייענען די איבערזעצונג פון יהואש, און ניט נאר פון חומש, נאר אויך פון נביאים אין הפטרות. אויך אין קינדערשול האבן מיר געלערנט דעם תנ״ך מיט יהואשס איבערזעצונג… 
 נאר ביי מיין גאנצן כבוד צו תהילים זאגן תהילים איז ניט גענוג. מיין זיידע טוט כסדר איבערחזרן, אז אויב תהילים וואלט געווען א רפואה, וואלט מען עס פארקויפט אין אפטייק. מילא, מיין זיידע, רבן גמליאל האט געזאגט, אז כל תורה שאין עמה מלאכה, סופה בטלה וגוררת עוון 2 . איך פארמאך דאס תהילימל און גיי ארויס אויפן אויבערפלאך פון סעדנע. סעדנע איז מיט איר גרייס זייער ענלעך אויף צערעס. אבער דאס זיינען בלויז ציפערן: דיאמעטער פון צערעס איז 936 קילאמעטער, דיאמעטער פון סעדנע איז 915 קילאמעטער. אבער אויף דעם פארענדיקט זיך די ענלעכקייט. צערעס האט, אדאנק מכשירים פון קינסטלעכער גראוויטאציע, פונקט אזא גראוויטאציע ווי דער ערדקויל, דאס וויגל פון דער מענטשהייט. אזא גראוויטאציע האבן ניט בלויז דער ערדקויל און צערעס, נאר אלע טעראפארמירטע און באפעלקערטע פלאנעטן פון דער זון־סיסטעם. אבער סעדנע איז ניט טעראפארמירט און ניט באפעלקערט. פינקטלעכער, איך בין איר איינציקער איינוווינער. ווי א פועל־יוצא האט סעדנע ניט קיין אטמאספער, נישט קיין ביאספער. 
 כדי דאס אלץ זאל ביי איר זיין האט די פירמע עכו״ם געשיקט אהער אמאל ראבאטיזירטע סיסטעמען און רוישטאף פאר טעראפארמירונג. די סיסטעמען ארבעטן ניט געאיילט. עכו״ם האט ניט דערווייל קיין סיבה זיך איילן. קיין בלנים באשטעלן די טעראפארמירונג פון סעדנע האבן זיך נאך ניט אפגעזוכט. אין דער זון־סיסטעם זיינען פאראן גענוג אנדערע אביעקטן, וועלכע זיינען א סך אטראקטיווער אין דעם הינזיכט און דער עיקר נעענטער צו דער זון און צו דעם ערדקויל. סעדנע געהערט דאך צו אביעקטן פונעם אארטישן וואלקן. פשוט גערעדט באטייט עס, אז אפילו אין פעריגעליום איז די ארביטע פון סעדנע אין צוויי מיט א האלב מאל ווייטער פון דער זון, איידער די ארביטע פון נעפטון. און אין אפעליום איז זי ווייטער אין 32 מאל. ווייטער, איידער אויף סערנע, ארבעט ניט אין קאסמאס אפילו די פירמע עכו״ם. די שיין פון דער זון גייט אהער במשך פון א קנאפן מעת־לעת. אבער די זון דאס איז א טעאריע. פראקטיש איז זי אזוי ווייט, אז ס׳איז ניט גרינג צו דערקענען זי צווישן מיליאסן שטערן, וועלכע שיינען אינעם שווארצן הימל צוזאמען מיט איר. קוים וואס זי האלט איין דאס צווערג־פלאנעטל אויפן הונטרימען פון איר גראוויטאציע. סעדנע לויפט די זון ארום יעדע צוועלף טויזנט יאר. זינט דער תקופה פון מאמוטעס האט זי נאך ניט פארענדיקט איין אומדריי. 
 קיין אונטערשייד צווישן טאג און נאכט איז אויף סעדנע למעשׂה ניטא. עס שטייט געשריבן ״ויבדיל אלקים בין האור ובין החושך״ – ״און גאט האט פאנאנדערגעשיידט צווישן דעם ליכט און צווישן דער פינצטערניש״ ניט וועגן סעדנע. עס דאכט זיך, אז זי הענגט אדער פליט – וואס איז די נפקא־מינה? – אין אן אומענדלעכן בראשיתדיקן תהום, וואס קוקט אויף איר גלאנציקן פון וואסער־, מעטאן־ און אזאט־אייזן בלוט־רויטן – צוליב א מעכטיקער צומיש פון טאלין – אויבערפלאך. אין־סוף קוקט אומופהערלעך און דורכדרינגלעך פון אלע זייטן. איך הער זיין דונערדיק קלאנגלאז קול. איך קען אין ערגעץ זיך ניט באהאלטן פון דעם קוק און פון דעם קול. דאס דאזיקע ארט איז ניט באשאפן געווארן פאר בשׂר־ודם. 
 איצט פארשטיי איך זייער גוט אדער איך מיין, אז איך פארשטיי, פארוואס האט רבונו־של־עולם געזאגט צו משה־רבנו: ״רד העד העם פן־יהרסו אל־השם לראות ונפל ממנו רב״ – ״נידער אראפ, ווארן דאס פאלק: זיי וועלן זיך חלילה דורכרייסן צו גאט צו קוקן, און עס וועלן פאלן פון זיי א סך״. און איך, א נאר וואס איך בין, האב זיך יא דורכגעריסן צו גאט צו קוקן. און ער קוקט אויף מיר. ניין, ניין, איך פארשטיי אוודאי, איך האב עס תמיד פארשטאנען, נאר איצט פארשטיי איך עס באזונדערס שטארק: ער קוקט אויף מיר און אויף אונדז אלעמען שטענדיק. אבער איצט זע איך בפירוש, אז ער קוקט אויף מיר, און איך ווער משוגע פון פחד. א, ווי גוט פארשטיי איך איצט די אוראלטע בני־ישׂראל, וועלכע האבן געזאגט צו משה־רבנו: ״דבר־אתה עמנו ונשמעה ואל־ידבר עמנו אלקים פן־נמות״ – ״רעד דו צו אונדז, און מיר וועלן הערן, און זאל ניט רעדן צו אונדז גאט; מיר וועלן חלילה שטארבן״. 
 איך שעפ א שטיקל נחמה אין דעם, וואס רבונו־של־עולם איז בארעמהארציק צו זיינע נארישע ברואים. ער האט דאך געווארנט זיי ביים בארג סיני. דערצו נאך האט ער געזאגט, אז עס וועלן פאלן פון זיי, פון די, וואס וועלן זיך דורכרייסן, א סך. א סך, נאר ניט אלע. אפשר וועל איך זיין פון יענע, וואס וועלן ניט פאלן. 
 א נאר וואס איך בין! האב איך ניט געהערט דער מאמעס הארציקע ווערטער: ״שמואל־אבא, ווו פליסטו? וואס פעלט דיר דא אויס? בלייב, זונעניו״. ניין, איך האב געוואלט זיך ארויסרייסן פון צערעס, פון אונדזער געמיטלעכן און קליינעם יידישן געלטאכט. און מיר איז ניט גענוג געווען ארבעטן אויף דער לבנקע אדער זיין א כאפער 3 אינעם אסטעראידן־פאס, ווי א סך אונדערע חברה. ניין. האב איך געוואלט אלעמען דערווייזן איך ווייס ניט שוין וואס! אז איך קען. האב איך געגלייבט דער נאטשאלסטווע פון עכו״ם, אז פארברענגען א יאר – ניט סעדניאניש יאר חלילה, א סטאנדארט־יאר – איינער אליין אויף סעדנע, באדינענדיק די אויסשטאטונג פאר טעראפארמירונג, איז גאר ניט אזוי שרעקלעך. טשיק־טשאק און איך וועל זיך אומקערן א גביר און דער עיקר – א מיוחד־במינו, א העלד. אלע מיידלעך וועלן זיין מיינע. איר קענט דאך די ישׂראלים: ״אל תדאג, שמוליק. יהיה בסדר״ 4 . 
 גאטעניו, ראטעווע מיך אויס! גיב מיר כוח אויסצושטיין, ביז כ׳וועל קאנען זיך אומקערן אהיים, אין מיין וועלט, אויף מיין געמיטלעכער צערעס. און כ׳וועל זי מער ניט פארלאזן. איך נעם אויף זיך א נדר. 
 
 1 ״צוויי מאָל תּורה, איין מאָל איבערזעצונג״. עס גייט אַ רייד וועגן אַ מינהג פֿון דער תּלמודישער תּקופה לייענען אין שיל די אַנטשפּרעכיקע סדרה פֿון דער וואָך אויף לשון־קודש און איין מאָל אין אַרמישער איבערזעצונג (״תּרגום אונקלוס״). 
 2 דאָס גאַנצע לערנען די תּורה, וואָס ווערט מיט באַגלייט מיט מלאכה, שאַפֿט זיך צום סוף אָפּ און ברענגט צו זינד. 
 3 דאָ — אַ זוכער און אַ קלײַבער פֿון ווערטפֿולע מינעראַלן. 
 4 דאגה ניט, שמוליק, ס׳וועט זײַן אין אָרדענונג. 
 
 וועלוול טשערנין 
 