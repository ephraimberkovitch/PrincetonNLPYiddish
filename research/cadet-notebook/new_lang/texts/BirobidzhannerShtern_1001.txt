
 פיליפ שווארץ 
 אז מע רעדט וועגן א „נאכט פון דערשאסענע פאעטן״, שווימט גלייך ארויף אויפן זינען די שרעקלעכע דאטע פון 12טן אויגוסט 1952 און דער אומקום פון די סאוועטישע הרוגי־מלכות אין יענעם טאג. 
 אין יענע שוידערלעכע יארן האט מען אין מאסקווע, אין ראטן־פארבאנד ליקווידירט דעם יידישן אנטיפאשיסטישן קאמיטעט . ליקווידירונג איז דא טייטש — פארשיקן אין גולאג און פארמשפטן צום טויט. צווישן די קרבנות זיינען געווען די חשובסטע און גרעסטע סאוועטיש־יידישע שרייבער. 
 ווער געדענקט אבער, אז שוין מיט כמעט 15 יאר פריער האט מען אויסגעהרגעט יידישע ליטעראטור־מענטשן אין מינסק? דעמאלט איז אין ראטן־פארבאנד געווען די צייט פון „גרויסן טעראר״. אין די יארן 1937–1938 האבן געווילדעוועט סטאלינס תלינים מיטן קאמיסאר יעזשאוו בראש און פארצוקט העכער 600\. 000 מענטשן איבערן גאנצן לאנד. פאר דער עפנטלעכקייט האט מען ארויסגעשטעלט די־א רדיפות און הריגות פאר אן ארנטלעך־יושרדיקן משפט, מכלומרשט, א מין רייניקונג. אין דער מינסקער „שווארצער נאכט״ פון 29סטן און 30סטן אקטאבער 1937 האבן די סטאלינישע קאטן אומגעבראכט אן ערך 130 מענטשן — אינטעליגענטן, וכדומה. 
 צווישן אנדערע זיינען דעמאלט אומגעקומען דער גרויסער דיכטער פון רייסן 
 איזי כאריק Изи Харик drive2\. com 
 משה קולבאק (1896 – 1937), און דער יונגער פאעט, וואס האט דאן פארנומען דעם סאמע ערשטן ארט אין יידישן קולטור־לעבן פון בעלארוס, איזי כאריק (1898– 1937). ניט געקוקט אויף דעם, וואס דעם קאמיסאר יעזשאווס פייניקער האבן אויסגעהרגעט יידן און ניט־יידן אויך אין אנדערע סאוועטן־רעפובליקן, האבן יידן געליטן אם שטארקסטן דווקא אין בעלארוס. 
 פרעגט זיך א פראגע, וואס איז דער חילוק פון בעלארוס ביז צו אוקראינע און רוסלאנד, פארוואס דווקא די מינסקער יידישע שרייבער? דער גרויסער כראניקער פון דער יידישער ליטעראטור אין ראטן־פארבאנד, אלעקסאנדער פאמעראנץ, האט פרי אנגעכאפט דעם דאזיקן חילוק, באמערקנדיק , אז אנהייב 1930ער יארן „ווערט ער [כאריק] באערט פון דער ווייסרוסישער רעגירונג דורך ארייננעמען אים ווי א מיטגליד אין דעם צענטראלן אויספיר־קאמיטעט. אבער דאס האט אויך געפירט צו זיין טויט״. דער פאריזער שרייבער משה שולשטיין האט געשריבן מכוח דעם אין זיינע זכרונות — עטלעכע יאר שפעטער פון פאמעראנץ און עטוואס מער בפרטימדיק: „איזי כאריק, זייענדיק א מינסקער, איז דעמאלט געווען א מיטגליד פון דער ווייסרוסישער רעגירונג. […] איך האב געזען אין דעם נישט בלויז דאס אפגעבן כבוד מצד דער ראטנמאכט א יידישן פאעט, נאר דאס אפגעבן כבוד דער גאנצער יידישער ליטעראטור. ערשט מיט יארן שפעטער האט מען באנומען אז כאריק איז געווען אין דער ווייסרוסישער רעגירונג נישט מער ווי א שבת־שיינדל און אז אויך די ווייסרוסישע רעגירונג אליין איז געווען נישט מער ווי א שבת־שיינדל. […] אבער פארן שטיקל כבוד וואס איז אים צוגעטיילט געווארן, זיכער מיט אויסרעכענונג און כוונה, האט ער געדארפט זייער טייער באצאלן״.&nbsp; 
 אכלל, אין דער ווייסרוסישער סאוועטן־רעפובליק האבן יידישע שרייבער פארנומען א צענטראלן ארט אינעם אלגעמיינעם פאליטישן און קולטורעלן לעבן, און טאקע צוליב דעם זיינען זיי געפאלן קרבנות עפטער ווי אירע חברים און קאלעגעס אין מאסקווע, כארקאוו צי קיעוו. 
 ווי אזוי האט אבער א יונגער פאעט, אן אקערשט אנגעקומענער אין מינסק, מישטיינס געזאגט, זוכה געווען צו אזא קאריערע, אזא גיכן אויפקום? פארוואס איז דווקא אין מינסק געווען אן ארט פאר אזעלכע קאריערעס? ווי ס׳באמערקט די פאעטעסע רחל בוימוואל, איז די שטאט „נאך אין יענע יארן געווען היפש פארשלאפן״. מינסק גופא איז גאנץ גיך אויפגעשטיגן צום מעמד פון א הויפטשטאט און געווען סך־הכל א ניט־צו־גרויסע שטאט אין פארגלייך צו אנדערע הויפטשטעט און געלעגן כמעט אויפן גרענעץ מיט פוילן. בעת־מעשה האט די פרישע עיר־הבירה פארמאגט א יידישע באפעלקערונג אין די צענדליקער טויזנטער. דער יידישער יישוב אין מינסק ווידער איז אויפגעקומען ניט אזוי גיך און פלוצעמדיק ווי אין מאסקווע, למשל. י.&nbsp; י. זינגער האט באטראכט דעם ענין אויף אט אזא מין אופן: „מער ווי אין מאסקווע האט דא [אין מינסק] דאס יידישע לעבן א זין און אן אינהאלט. […] די פירער און די שריפטשטעלער פון דער יידישער גאס זענען אין מאסקווע — נאר אויף דעם פאן פון דער […] קלויסטערדיקער מאסקווע איז דאס יידישע לעבן א פרעמדער פלעק, א שטיק אומזין. […] די גרויסע שטיינערנע עכט־רוסישע מאסקווע ליידט נישט דעם צוגעטשעפעטן ‚ממזרל׳. אין מינסק זענען די יידישע אויפשריפטן, שולן, קורסן, טעאטער, צייטונג, געריכט, וויסנשאפטלעכער אינסטיטוט – א נאטירלעכקייט״. 
 אזא מין סיטואציע דערפירט ממילא דערצו, אז יידן דאמינירן אין דער מינסקער קולטור און פאליטיק מערער ווי אין דער רוסישער הויפטשטאט. בפרט נאך אז 
 Мойше Кульбак משה קולבאק 
 ס׳רוב בעלארוסן וווינען אין די דערפער, בעת יידן וווינען, על־פי רוב, אין די שטעט און שטעטלעך. דערצו נאך איז ניטא ביי די בעלארוסן אזא אימפעטפולע און שפרודלדיקע נאציאנאל־באוועגונג ווי, א שטייגער, אין אוקראינע. ווי א פועל־יוצא פון דעם־א מצב האט מען אין די הויכע פענצטער אפילו ערנסט אין באטראכט גענומען דעם פארשלאג, צו שאפן א בעלארוסיש־יידישע רעפובליק, איידער מע האט באשלאסן צו גרינדן די אויטאנאמע געגנט אין ביראבידזשאן. 
 פון יידיש־ליטערארישן קוקווינקל ווידער האט מינסק ניט אזאן א ייחוס ווי, א שטייגער, קיעוו, ווו ס׳האבן אנגעהויבן דרוקן זייער פאעזיע דוד האפשטיין, פרץ מארקיש, איציק פעפער און לייב קוויטקא. נאך לאנג פאר דער רעוואלוציע פון 1917טן יאר האט זיך געהאט באזעצט דארט דוד בערגעלסאן. אין דער קיעווער גרופע ארום בערגעלסאנען זיינען אין 1909 אריין, צווישן אנדערע, אשר שווארצמאן, דער נסתר, נחמן מייזיל און עזרא קארמאן. נאך פריער האט שלום־עליכם אוודאי אויך געהאט א באזונדערע באציונג צו קיעוו. פאר דער יידישער ליטעראטור ווייטער אויף צפון, אין רייסן, איז פארט ווילנע געווען די אמתדיקע עיר־הבירה, ניט מינסק. 
 לאזט זיך אויס, אז פון איין זייט האט „דאס יידישע לעבן [אין מינסק] געברויזט און געשפרודלט״, להכעיס דעם, וואס ס׳איז געווען א „היפש פארשלאפענע״ שטאט, ווי ס׳דריקט דאס אויס רחל בוימוואל. פון דער אנדער זייט איז ניט געווען קיין מיוחסדיקע ליטערארישע טראדיציע און, אזוי ארום, ארט פאר א פרישן פונאנדערבלי פון באנייערישע כוחות, פאר א גיכן ארויפשטייג פון יונגע שרייבער און א קריגערישע ראנגלעניש צווישן זיי. אחוץ כאריקן האבן אויך די ליטעראטור־קריטיקער יאשע בראנשטיין און כאצקל דונעץ זוכה געווען צו אזא מין גיכער הצלחה און זיינען דערנאך דערמארדעט געווארן אויף אזא אכזריותדיקן אופן. 
 משה קולבאק, איזי כאריק, יאשע בראנשטיין, כאצקל דונעץ, דער פאעט אהרן יודעלסאן און נאך צענדליקער יידישע אינטעליגענטן און פונקציאנארן 
 Юлий Таубин יולי טאובין wikipedia\. org 
 זיינען אוועקגעהרגעט געווארן אין איינעם מיט בעלארוסישע שריפטשטעלער, פאעטן און קינסטלער – צווישן זיי, אגב, אויך א בעלארוסישער דיכטער פון יידישן אפשטאם, יולי (יודל) טאובין (1911 – 1937). פון דעם דרינגען מיר, אז מע האט זיך גענומען אויסקוילן די פאליטישע און קולטורעלע פירערשאפט, אן אונטערשייד, צי דאס זיינען יידן, פאליאקן אדער בעלארוסן, וויבאלד ס׳איז נאר געווען א שמץ פון א ספק אין דער אומקריטישער געטריישאפט צו דער מאכט. אפיציעל האט מען געמאכט אן אנשטעל פון א פאראורטיילונג מצד שפיאנאזש און טראצקיזם. אחוץ דעם האט די דאזיקע גזירה מן הסתם געדינט אויף צוצושטעלן א שרעקלעכע מתנה לכבוד דעם יארטאג פון דער אקטאבער־רעוואלוציע. 
 מיט יענער „שווארצער נאכט״ האט עס זיך אבער נאך ניט געענדיקט. דעם זעלבן הארבסט האט דער ען־קא־ווע־דע (דער פאלקס־קאמיסאריאט פאר אינערלעכע ענינים) אויך אוועקגעקוילעט דעם קריטיקער און רעדאקטאר, אברהם־אייזיק דמשק, דעם דירעקטאר פון יידישן מלוכה־טעאטער, מיכאיל ראפאלסקי, און דעם רעדאקטאר פון עטלעכע מינסקער יידישע צייטונגען און זשורנאלן, עליע אשעראוויטש. 
 אדאנק דעם הויפט פון ווייסרוסישן ען־קא־ווע־דע, לאוורענטי צאנאווא, זיינען די רדיפות אויף יידישע שרייבער ווייטער אנגעגאנגען אין 1941סטן יאר. דא ניט לאנג האט מען אנטדעקט אין ארכיוו צאנאוואס א בריוו, וואס ער האט אין 1938 געשיקט צו דעם מאסקווער הויפט פונעם קאמיסאריאט, לאוורענטי בעריא. אין דעם בריוו באשולדיקט ער א גרופע יידישע שרייבער וואס האבן זיך כלומרשט צוזאמענגערעדט בסוד וועגן א קאנספיראציע קעגן דער סאוועטישער מאכט. ווי די היסטאריקער גענאדי עסטרייך און אלעג בודניצקי ווייזן אן, האט צאנאווא אפגעמאכט דעם דאזיקן בלבול נוצנדיק פריערדיקע פארהער־פראטאקאלן – פון 1937סטן יאר. 
 אזעלכע ארעסטאנטן ווי קולבאקן, בראנשטיינען צי דעם פאעט משה טייף האבן די ען־קא־ווע־דעשניקעס גענייט צו זאגן מסירות אויף אנדערע שרייבער, 
 Зелик Аксельрод זעליק אקסעלראד 
 זייערע פריינד. ווי ס׳האט ניט זעלטן געטראפן אין אזעלכע פאלן, האבן די פראטאקאלן פון יענע פארהערן געהאט א פעולה ווי א „צייטבאמבע״. ערב דער מלחמה מיט די דייטשן האט געוועלטיקט אן אנגעשפאנטע שטימונג, און ס׳האט זיך געמאכט א געלעגנהייט, די צייטבאמבע זאל זיך אויפרייסן. צוערשט האט מען ארעסטירט זעליק אקסעלראדן , וואס איז נאך כאריקס און קולבאקס אומקום פארבליבן דער ערשטער יידישער פאעט אין לאנד, און מיט אים עליע קאהאן און גריגארי (הירשל) בעריאזקין . קאהאן און בעריאזקין האבן על־פי נס באוויזן זיך ארויסראטעווען פון תפיסה, בעת אקסעלראד איז דערשאסן געווארן, ניט לאנג איידער די דייטשן האבן פארנומען מינסק. 
 חיים מאלטינסקי , איינער פון די כלומרשטיקע קאנספיראטארן, וואס האבן איבערגעלעבט יענע גזירה, האט באשריבן דאס אויפפירעכץ פון די מאכט־ארגאנען ערב דער דייטשיש־סאוועטישער מלחמה בזה הלשון : „אנשטאט צו פארנעמען זיך מיט דער סאוועטישער גרענעץ, צו זען וואס עס טוט זיך פון יענער זייט בריסק, ווי אזוי עס גרייטן זיך צום באפאלן סאוועט־רוסלאנד די היטלעריסטישע דיוויזיעס, האבן פאנאמארענקא און צאנאווע אויפגעהויבן זייערע מענטשן אין קאמף מיט די יידישע שרייבער; עס האבן זיך אנגעהויבן רדיפות אויף די יידישע שרייבער אין ווייסרוסלאנד, מ׳האט אנגעהעצט איין גרופע שרייבער אויף די אנדערע און אין אפריל 1941 — אן אנדערהאלבן חדשים פארן פאשיסטישן אנפאל פון היטלערן האבן זיך אין מינסק אנגעהויבן ארעסטן פון יידישע שרייבער.״ 
 Арон Юдельсон אהרן יודעלסאן skolas\. jimdofree.com 
 אחוץ מאלטינסקין, בעריאזקינען און קאהאנען האבן זיך ארויסגעריסן פון די הענט פון ען־קא־ווע־דע די שרייבער אייזיק פלאטנער, הירש קאמענעצקי און גענאדי (הענעך) שוועדיק , כאטש שוועדיק איז דערנאך געפאלן אין דער מלחמה. דער שרייבער צדוק דאלגאפאלסקי האט שוין 1937 איינגעזעסן און איז, אפנים, דער איינציקער פון די ארעסטירטע יידישע שרייבער, וואס איז דעמאלט אוועק מיטן לעבן. משה טייף איז ניט לאנג נאך דער שחיטה פון 1937 ארעסטירט געווארן און האט אפגעזעסן צוויי יאר אין לאגער ביזן אויסבראך פון קריג. ס׳רוב שרייבער האבן געקעמפט אקעגן היטלערס חיילות, אבער צוריקקומענדיק פון דער מלחמה זיך שוין מער ניט אומגעקערט אין איר אמאליקער היימשטאט אדער געבליבן דארט נאר אויף א קורצער צייט. ניט ווינציק פון זיי האט מען נאך דער מלחמה פארשיקט אין גולאג, אפילו די, וואס האבן געדינט אין דער רויטער ארמיי. איינער חיים מאלטינסקי האט זיך אומגעקערט קיין מינסק נאך זיין באפרייונג פון גולאג אין 1956 און האט געשריבן פארן זשורנאל „סאוועטיש היימלאנד״, ביז ער איז ארויסגעפארן קיין מדינת־ישראל אין 1974. אין די שפעטערדיקע יארן איז אין מינסק אחוץ אים נאך געווען הירש רעלעס, וואס האט, ווייזט אויס, באוויזן אויסצומיידן אין גאנצן סאלינס רדיפות און ביים סוף שוין איינער אליין געהאלטן א לעצטע פאזיציע אין דער ווייסרוסישער הויפטשטאט. 
 בדיעבד זעען מיר, אז מיטן מאסנמארד פון אקטאבער 1937 האט זיך אנגעהויבן דער סוף פון דער יידישער ליטעראטור אין בעלארוס: אין די 1930ער און 1940ער יארן האט מען ממשיך געווען אויסטיליקן די יידישע ליטערארישע סביבה אין מינסק. נאך דער סטאליניסטישער תקופה איז שוין כמעט קיין זכר ניט פארבליבן נאך דער יידישער ליטעראטור, וואס האט אמאל „געברויזט און געשפרודלט״ אין מינסק. לאמיר זיך דערמאנען, וואס איז אמאל געווען, מיט רחל בוימוואלן, וואס רעכנט אויס פאר אונדז די אינסטיטוציעס, וואס מינסק האט פארמאגט אמאל: 
 „א ליטעראריש־קינסטלערישער זשורנאל, דריי צייטונגען, אן אפטיילונג ביים ביכער־פארלאג און ביים אוניווערסיטעט, א יידישע סעקציע אין שרייבער־פאראיין, יידישע אוונטן, לעקציעס, א יידישער טעכניקום, א מלוכה־טעאטער און וואס נאר ניט?!״ 
 דער פאריזער דיכטער, משה שולשטיין, האט אנגעשריבן א ציקל קינות נאך די סאוועטישע הרוגי־מלכות. דא גיבן מיר איבער עטלעכע סטראפעס פון זיין ליד „אין שיין פון קדושים״ : 
 ביי דער שיין פון טונקעלען געדעמפטן ליכט 
 לאמיר זיצן ארום טיש און שווייגן ווי אבלים, 
 שולטער ביי א שולטער איינגעפרעסט, געדיכט. 
 לאמיר בלויז פון צייט צו צייט פון זיי דערציילן. 
 ס׳לייגט זיך איבער אונדז די עצבות ווי אן אוהל־דאך, 
 ס׳וועט זי נאך די מארגן־שיין אויף אונדז געפינען. 
 לאמיר זיי דערמאנען צום באדויער און צום שבח 
 ביז עס וועט אין שויב שאריען אויף באגינען. 
 אפשר גאר באדארף מען נישט קיין שבחים און קיין רייד. 
 ווען די קעפ ווי אש־באשיטע זענען פינצטער־כמאריק. 
 ווי די זיידעס פלעגן זאגן תהילים שטילערהייט, 
 לאמיר זאגן א קאפיטל קולבאק, א קאפיטל כאריק. 
 איינגעשלאסן אין־זיך און מיט אלעמען באנאנד, 
 ווי א רינג אין רינג — אן ארעם אין אן ארעם. 
 וואס איז אונדז געבליבן נאך ביים סאמע ראנד 
 ווי צו בלעטערן אין זייערע פארשעמטע ספרים. 
 איז לאמיר טאקע איבערלייענען עטלעכע שורות פון איזי כאריקס א ליד. דאס דאזיקע ליד איז ארויס אין א ציקל פאעמעס אונטערן נאמען „שטעטל״ און עס דריקט אויס די באציונג צום שטעטל, ווו ס׳האט זיך אויפגעכאוועט דער פאעטישער „איך״ און וואס ער באזוכט עס איצט: 
 אנטלויפן? איך קען ניט, איך וויל ניט אנטלויפן, 
 און ס׳ווערט שוין דא אוממעגלעך ווייטער צו זיין. 
 עס האט זיך דער חורבן צעלייגט אויף די הויפן, 
 און שויבן — פארלאשענע טראפעלעך שיין. 
 גארנישט און ליידיקייט, פוסטקע און ווינטן. 
 עס הענגט דא א שטילע, פארלאשענע שעה… 
 איך גיי און מיר דאכט זיך — מע גייט נאך פון הינטן, 
 קער איך זיך אום – איז דא קיינער ניטא. 
 גיי איך פאמעלעך און ס׳ווילט זיך מיר יאגן 
 עס הילכט דא צעשראקן מיין טראט אויף דער ערד, 
 טראג איך זיך אום און איך בעט זיך: 
 זאל טאגן, זאל טאגן! איך קען שוין ניט מער! 
 
 