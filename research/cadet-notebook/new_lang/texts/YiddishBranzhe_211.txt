

דאס מאריענבאדער טאגבוך (3) 



 by באריס סאנדלער 
January 1, 2020January 3, 2020 Filed under:
ליטעראטור
מוזיק 

יעווגעני קיסין 
אויגוסט 18
געלייגט זיך שלאפן 10\. 45 א זייגער, איינגענומען אליוו PM, איינגעשלאפן ארום 2, אויפגעכאפט זיך 6\. 30, דערנאך 9\. 45. ניט אויסגעשלאפן זיך, נאר אויפגעשטאנען, כדי איבערצושלאגן דעם דאזיקן רעזשים. שוין זעקס טעג בין איך דא אפגעווען, אין דריי טעג ארום קערן מיר זיך אום אהיים — ס׳איז שוין צייט ברענגען דעם שלאף אין ארדענונג!
לאנג שפאצירט איבערן גרויסן פארק און געהאלטן אין איין איינחזרן אויף אויסווייניק זשאבאטינסקיס „וועגן דער אייזערנער וואנט‟ אין דער ענגלישער איבערזעצונג. אינעם רוסישן אריגינאל האב איך דעם ארטיקל אויסגעלערנט מיט יארן צוריק, נאר כ׳מיין, אז עס וועט זיין נוצלעכער צו קענען אים אויף ענגליש: גראד אויף ענגליש וועל איך דארפן ציטירן פראגמענטן פונעם דאזיקן ארטיקל, כדי איבערצוצייגן מענטשן אין דער גערעכטיקייט פון ציוניזם.
אויפן וועג צוריק אינעם האטעל האב איך געזען א מין „מעמאריאל‟ לכבוד שאפענען: א הויכן שטיין, באדעקט מיט געבלעטער, אין מיטן — אן אייזערנער טאוול מיט א לאנגער אויפשריפט, און איבערן טאוול — שאפענס בארעליעף. אפגערוט זיך אויף א באנק דערנעבן.
פון שאפענס מוזיק האט זיך אגעהויבן מיין קאנצערט–טעטיקייט. שוין אינעם צווייטן קלאס האב איך געשפילט אויף א שול–קאנצערט שאפענס דריי מאזורקעס און א וואלס. דער טאטע האט רעקארדירט מיין אויפטריט אויף אונדזער אלטן מאגניטאפאן „אדידאס‟; דערנאך האב איך ניט איין מאל געהערט יענע רעקארדירונג, און ביז איצטער קלינגט נאך ביי מיר אין די אויערן דאס קולכל פונעם מיידעלע, וואס האט אנאנסירט: „שאפען. דריי מאזורקעס און א וואלס. ס׳וועט אויסשפילן דער שילער פונעם צווייטן קלאס זשעניע קיסין.‟
אויף מיינע ערשטע סאלא–קאנצערטן, ווען איך בין געווען אלט עלף יאר, איז דער גרעסטער טייל פון מיין פראגראם באשטאנען פון שאפענס ווערק: אין דער מיט פונעם ערשטן טייל האב איך געשפילט עטלעכע מאזורקעס זיינע, אינעם צווייטן — דעם פא–מינאר קאנצערט (מיט א צווייטן קלאוויר). מיט א יאר שפעטער, אויף מיין דעביוט אינעם גרויסן זאל פון דער מאסקווער קאנסערוואטאריע האב איך געשפילט שאפענס ביידע קאנצערטן מיטן ארקעסטער. שאפען האט תמיד פארנומען דאס צענטראלע ארט אין מיין רעפערטואר. אלע, פון סאמע אנהייב אן פון מיין קאריערע, פלעגן זאגן, אז שאפענס מוזיק איז דאס, וואס איך שפיל אם בעסטן.
ווען איך האב געטראפן ריכטערן צום לעצטן מאל (גוט האב איך אים ניט געקענט, כ׳האב געהאט בלויז פיר קורצע באגעגענישן מיט אים), האט ער מיר געזאגט, אז איך בין א שאפעניסט. אליין אבער האב איך במשך פון לאנגע יארן קיין מאל ניט געפילט, אז שאפען איז מיר ליבער איידער, א שטייגער, בעטהאווען און אנדערע קאמפאזיטארן (הגם זייער פיל צייט איז פארביי, ביז וואנעט איך האב זיך אויסגעלערנט גוט שפילן בעטהאווענס מוזיק). בלויז מיט עטלעכע יאר צוריק האב איך ענדלעך דערפילט מיט אלע אברים, אז ס׳איז דווקא אזוי, אז פון אלע גרויסע קאמפאזיטארן איז שאפען מיר דער נאענטסטער צום הארצן — און פון דעמאלט אן פיל איך עס אלץ שטארקער און שטארקער…
היינט האט זיך מיר עפעס פארוואלט הערן גילעלסעס רעקארדירונג פון וועבערס צווייטער סאנאטע. ווי געניאל האט ער זי געשפילט, באזונדערס דעם ערשטן טייל! אוודאי, האב איך תמיד זייער ליב געהאט די דאזיקע רעקארדירונג, נאר דאס מאל האב איך עפעס באזונדערס שארף דערפילט די אלע ניואנסן פון אט דער אינטערפרעטאציע. דער דריטער טייל, לויט מיין מיינונג, וואלט געקאנט זיין לייכטער: ס׳איז דאך וועבער, ניט בראמס אדער ראכמאנינאוו. נאר אל דאס איבעריקע איז אן עכטער שעדעווער!
גילעלס… א מין טיפקייט, א מין מאסשטאב און אינערלעכע קראפט! און אויב מע הערט זיינע סאמע ערשטע, יוגנטלעכע רעקארדירונגען, מע פארגלייכט זיי מיט דעם, וואס ער האט דערגרייכט שפעטער, באזונדערס אינעם לעצטן פעריאד פון זיין לעבן, און מע באנעמט, וואס פאר א ריזיקן דרך ער האט דורכגעמאכט אין זיין שאפערישקייט, — בלייבט נאר זיך טיף פארנייגן פאר אזא גאון…
פון לאנג שוין שטרייט מען, ווער איז בעסער: גילעלס צי ריכטער. לויט מיר נאך, איז עס זייער איינפאך — מ׳דארף פשוט פארגלייכן ריכטערס און גילעלסעס רעקארדירונגען פון פארשיידענע ווערק: צום ביישפיל, בעטהאווענס „האמערקלאוויר‟–סאנאטע, שומאנס „סימפאנישע עטיודן‟, בראמס׳ ערשטע סאנאטע, טשייקאווסקיס ערשטן קאנצערט, פראקאפיעווס אכטע סאנאטע… ריכטער האט געשפילט זייער גוט — נאר גילעלסעס אינטערפרעטאציעס זיינען דאך אויף אזוי פיל רייכער, טיפער, טאלאנטפולער!
אין אוונט בין איך ווידער געגאנגען אויף א שפאציר און געזען דעם בנין, ווו גאנטשאראוו האט געוווינט און אנגעשריבן א גרעסטן טייל פון זיין ראמאן „אבלאמאוו‟ (אזוי איז אנגעשריבן אויפן טאוול מיט זיין בארעליעף). עס זיינען פאראן עטלעכע ביכער, וואס כ׳האב א מאל אנגעהויבן לייענען און ניט געקאנט זיי צעקייען; איין בוך פון זיי איז געווען טאקע „אבלאמאוו‟. שפעטער האב איך געלייענט ערגעץ–ווו, אז פראקאפיעוו האט אויך ניט געקאנט לייענען „אבלאמאוון‟, ווייל אזא מענטשלעכער טיפ איז אים געווען ביז גאר פרעמד. פון יענער צייט אן האב איך מער גארנישט ניט געלייענט פון גאנטשאראוון, דאס איז ביי מיר א בלויז…
אין אוונט געלייענט זשאבאטינסקיס „די זקנימס מרידה‟. א מין גלענצנדיקער ארטיקל! אינטערעסאנט, אז אין יענער צייט (אין 1927) זיינען די קעגנערס פון פאשיזם און קאמוניזם געווען אויך קעגן קאפיטאליזם (און זשאבאטינסקי האט שוין דעמאלט פארשטאנען, אז ״tertium non datur״), נאר איצט איז קלאר ווי דער טאג, אז דווקא קאפיטאליזם איז די איינציקע ריכטיקע סיסטעם.
רעווידירט די געדרוקטע אויסגאבע פון מיינע 4 פיאנע פיעסן און וויאלאנטשעל־סאנאטע. געפונען עטלעכע גרייזן, אנגעשריבן אין „הענלע‟ [1].
ראבין האט צוגעשיקט אן ארטיקל, געדרוקטן אויף „בי–בי–סי ניוז‟: ווייזט זיך ארויס, אז די קאמוניסטן האבן אויסגעפלאסטערט דעם צענטער פון פראג מיט ברוק–שטיינער, געמאכט פון יידישע מצבות! ווען זשע וועט דער מערב סוף–כל–סוף פארשטיין, אז קאמוניזם איז מיט גארנישט ניט בעסער פון נאציזם?!
זי האט אויך צוגעשיקט ביז גאר אן אינטערעסאנטע „בי–בי–סי‟־אוידיציע וועגן דער מוזיק פון דזשאן מילטאנס פאטער און איר ווארשיינלעכער ווירקונג אויף זיין זונס דיכטונג. יא, די אייראפעישע קלאסישע מוזיק האט דערגרייכט אירע הייכן שפעטער, ווי די ליטעראטור. דעריבער, ווען איך הער, לאמיר זאגן, בערדן און אנדערע, פארכאפט מיך ניט די מוזיק גופא, נאר דער געדאנק, אז שעקספיר האט זי געהערט. עך, ווען מע וואלט געקאנט הערן די מוזיק, וואס אונדזערע אבות אין ביבלישע צייטן האבן געשפילט „מיט גיטאר און הארף‟, „מיט סטרונעס און פלייט‟…
ס׳וואלט געווען גוט, אז „דער פארלאזטער גן–עדן‟ (אדער כאטש אייניקע פראגמענטן דערפון) זאל איבערגעזעצט ווערן אויף יידיש. כ׳קאן זיך פארשטעלן, אז ער וואלט געקלונגען שיין אויף יידיש, ס׳איז דאך די ביבלישע טעמאטיק. אזא אויפגאבע איז אבער ניט פאר מיינע כוחות… און ווו נעמט מען א צווייטן בערל לאפין? [2]
פארן שלאפן געלייענט אין בעט „אויפן שוועל‟. א גוטער זשורנאל, אן אינטערעסאנטער, אויף זייער א גוטן פאפיר, כמעט אן דרוקפעלערן. א מחיה צו האלטן אין די הענט א גוטע היינטיקע פעריאדישע אויסגאבע אויף יידיש! א שאד נאר, וואס איצט גייט ער ארויס בלויז צוויי מאל א יאר…
אויגוסט 19
פונקט מיט 28 יאר צוריק, ווען איך האב זיך אויפגעכאפט אין דער פרי, האט די מאמע מיר געזאגט, אז אין מאסקווע איז פארגעקומען א פוטש. פון לאנג שוין האט מען גערעדט וועגן אזא מעגלעכקייט — און אט איז עס טאקע געשען… דורך טעלעוויזיע האבן באוווסטע דיקטארן מיט שטיינערנע פנימער פארגעלייענט די ווענדונג פון „גע–קא–טשע־פע‟ [3] צום פאלק: „אין א שווערער, קריטישער שעה פאר די גורלות פון דעם פאטערלאנד און אונדזערע פעלקער ווענדן מיר זיך צו אייך! איבער אונדזער היימלאנד הענגט א טויטגעפאר […] מאכן א סוף דער היינטיקער אומרויקער צייט…‟
מיר — די מאמע, אלאטשקע, אנע פאוולאוונא און איך — זיינען אין יענע טעג געווען אין „רוזא‟ [4] (דער טאטע איז אוועק קיין מאסקווע מיט עטלעכע טעג פריער). אינעם וועסטיביול פון דער גארקיך, דערזען אונדז, האט ליודמילא ניקאלייעוונא [5] געזאגט: „איצט וועט מען טאקע אלעמען פארנעמען אין דער ארמיי!‟ שפעטער, ווען קאוואלס [6] אלמנה איז געקומען צו אונדז, האט זי גענומען ריידן וועגן דעם, אז אויב מע וועט מיך פרווון פארהאלטן לעם אונדזער הויז אין מאסקווע, כדי צונעמען מיך אין דער ארמיי, זאל איך זאגן, אז „איך בין א קרוב פון מאלדאוויע‟ (!). דערמאן איך זיך איצט אין דעם און טראכט: ווי אזוי איז איר ניט איינגעפאלן, אז אין אזא פאל וועט מען פאדערן, איך זאל ווייזן מיין פאספארט?! מיר האבן תיכף באשלאסן, אז אויב מע וועט אונדז פארט ארויסלאזן אין אמעריקע, ווו ביי מיר זיינען געווען פארפלאנירט גאסטראלן אין אקטאבער, וועלן מיר דארט בלייבן. בעת מיר האבן שפאצירט איבער די פארנאכטיקע אלעעס, האב איך אנגעהויבן לערנען די מאמען און אנע פאוולאוונאן א ביסל ענגליש.
צווישן די פיר אפיציאנטקעס אין „רוזא‟, וואס האבן אלע געוווינט אינעם נאענטן
דארף, איז געווען איינע, ניט אזא ווי די אנדערע. געהייסן האט זי נאטאשע. בשעת אונדזער אויפהאלט דארטן מיט א יאר צי צוויי פריער, האט זי איין מאל פארפירט א שמועס מיט דער מאמען, און עס האט זיך ארויסגעוויזן, אז זי איז א געבילדעטע פרוי. זי האט אפילו געשאנקען אונדז א בוך פון היינטצייטיקע אמעריקאנער נאוועלן. דאס מאל, ביי דער וועטשערע, ווען נאטאשע איז צוגעקומען צו אונדזער טיש און דער שמועס האט זיך פארדרייט ארום דעם פוטש, האט זי געזאגט עפעס אזוינס, וואס ס׳איז באלד געווארן קלאר, אז זי האלט אים אונטער. די מאמע האט מיר זייער שטיל א זאג געטאן:
„דאס מויל אויפן שלאס!‟, און נאטאשע, זעענדיק אונדזערע פנימער, האט געזאגט, שוין מיט א ווייכערער שטים: „איר דארפט אוועקפארן פון דאנען. איך מיין…
בכלל…‟
ארויס פון דער גארקיך, האבן מיר געטראפן די מינקאווס [7], און מארק האט געזאגט: „יא… מ׳האט זיך דערווארט אויף די רויטע…‟. גאליע האט דערציילט, וואס פאר א פאסקודניאטשקע איינע א באקאנטע אירע דא אין „רוזא‟ האט זיך ארויסגעוויזן, — זי האט איר היינט געזאגט: „גאליע, איך באגריס אייך!‟. מארק האט אנגעהויבן דערציילן, אז אפשר וועט זיך זיי איינגעבן אוועקצופארן קיין דייטשלאנד, ווו ער וועט האבן א מעגלעכקייט צו ארבעטן דארטן, אין דער שטאט טוטלינגען.
דערנאך האט מען טראנסלירט דורך טעלעוויזיע די פרעסע–קאנפערענץ פון די פוטשיסטן. איינע א יונגע פרוי האט זיי א פרעג געטאן, צי זיי האבן געהאט געבעטן אן עצה ביי גענעראל פינאטשעט. באווין [8] האט געפרעגט סטאראדובצעוון: „ווי אזוי זייט א י ר אריינגעפאלן אין אט דער קאמפאניע?‟ — און מע האט זיך צעלאכט.
מע האט אויך געוויזן אין א נייעס–פראגראם א קורצע מיטטיילונג וועגן דעם, אז מענטשן האבן זיך צונויפגעזאמלט ביים „ווייסן הויז‟; איינער פון זיי האט געזאגט: „איך בין דא, ווייל מיין הארץ האט מיך געבראכט אהערצו!‟. בלויז שפעטער, נאכן דורכפאל פונעם פוטש, האט מען געלערנט, אז פוגא [9] איז אויפגעבראכט געווארן פאר יענעם רעפארטאזש…
נאך דעם זיינען מיר מיט דער מאמען געגאנגען קלינגען דעם טאטן און האבן געטראפן דארט מערקוריעוון [10]. „נו, ווי געפעלט אייך דאס אלץ?‟ — האט ער געפרעגט. די מאמע האט גארנישט ניט געענטפערט — מסתמא, האט זי זיך געשראקן. „געמאכט א פוטש — און זיצן אזוי: מיר זיינען גוטע! קיין ווארט ניט אמת!‟. דאן האט די מאמע שטיל געזאגט: „עס קאן ניט זיין קיין אמת.‟ ״פוגא איז ממש א הארצעניו–נשמהניו!‟ — האט מערקוריעוו ווייטער גערעדט: „גלייך ווי מיט א נימב איבערן קאפ!‟
אזוי איז פאריבער דער דאזיקער טאג אין 1991… היינט האב איך אנגעשריבן מיינע פריינד אין רוסלאנד, געפרעגט ביי זיי, צי מע מערקט אפ דעם יארטאג. א. האט געענטפערט: „נו, בלויז אין פייסבוק, אויף וויפל איך ווייס… שוין זשע זיינען די קרבנות געווען אומזיסטיקע און די ווערט פונעם מענטשלעכן לעבן איז היינט אזוי נישטיק?!! איצט ריידן פיל מענטשן וועגן „מאכן אויסמענטש‟. מענטשן פארטיפן זיך אין זיך אלץ מער, נאר די אנטשפאנונג זאגט וועגן דעם, אז אן אויפברויז איז גאנץ ווארשיינלעך. אבער ווען און ווו — ווייסט קיינער ניט.‟
קארינאטשקע האט זיך אומגעקערט פון פראג.
20 אויגוסט
דערמאן איך זיך אין יענע שוין ווייטע טעג און פארשטיי, אז פארגעדענקט האב איך ניט אזוי די געשעענישן, נאר מיינע דעמאלטיקע געפילן…
אויפן צווייטן טאג פונעם פוטש זיינען צו אונדז געקומען די שוועסטער בענציאנאוו און געזאגט: „ס׳איז דאך אלץ ניט ערנסט! האט איר געזען סטאראדובצעוון, ווי ער האט געענטפערט? ׳מע האט מיך, נאטירלעך, איינגעלאדן, און איך בין, נאטירלעך, מסכים געווען׳!‟.
פינקטלעך האבן מיר ניט געוווסט, וואס עס קומט אויף אן אמתן פאר. עס זיינען ארומגעגאנגען כל־מיני קלאנגען. איך געדענק, אז אין יענעם טאג האבן מיר — אלאטשקע, מאשע קאוואל און איך — שפאצירט איבער אן אלעע און געשמועסט וועגן דעם ווידערשטאנד, וואס איז דעמאלט פארגעקומען אין מאסקווע, און וועגן דעם, ווי וויכטיק עס איז פאר רוסלאנד. כ׳געדענק שוין אבער ניט, וואס האבן מיר טאקע יא דעמאלט געוווסט…
שפעטער, אין אוונט, האט מען אין א נייעס–פראגראם דורך טעלעוויזיע מיטגעטיילט, צווישן אנדערש, וועגן אן אויסשטעלונג פון רעריכס הימאלייישע בילדער. דאלינסקאיא [11], וואס איז דעמאלט געווען ביי אונדז, האט געזאגט: „נו יא, גראד דאס דארפן מיר איצט: רעריך מיט הימאלייע…‟
היינט האט ק. געענטפערט אויף מיין נעכטיקן בריוו: „ניין, קיינער מערקט ניט אפ. אבער מיר געדענקען.‟ איך האב איר אנגעשריבן: „די אנומלטיקע דעמאנסטראציעס האבן צו גארנישט ניט געבראכט, זשוקאוון האט מען איינגעזעצט… שוין זשע איז דאס ניט קיין געלעגנהייט פאר פראטעסטן, וואס וואלטן געקאנט אריבערוואקסן אין א רעוואליוציע?‟. זי האט געענטפערט: „פארקערט, איצט וועלן די פראטעסטן, גיכער פון אלץ, אויפהערן, ווייל מענטשן האבן זיך ווידער דערשראקן. איינגעזעצט האט מען ניט בלויז זשוקאוון…‟
די זעלבע פראגע האב איך נאך נעכטן, פארן לייגן זיך שלאפן, געשטעלט א. היינט האט זי געענטפערט: „דער גרימצארן גייט אן שטענדיק כוואליעסווייז: שטייגט און פאלט. נאר אין אלגעמיין איצט איז ער נאענט צו דער זיד–טעמפעראטור. און ווי וועט זיין ווייטער איז אוממעגלעך צו פראגנאזירן, ווי שטענדיק אין רוסלאנד.‟ „פאר וואס זשע גייען די פראטעסטן ווייטער ניט אן?‟ — האב איך געפרעגט. א. האט צוגעשיקט א לאנגן ענטפער:
„פאר מיר איז עס אויך א פראגע: פאר וואס אין רוסלאנד פארליידט מען שטענדיק?! די איינציקע דערקלערונג איז, אז אין דער גרונטיקער מאסע איז זייער א נידעריקער זעלבסטבאוווסטזיין און אפט איז אבסאלוט ניטא קיין לאגיק: די דערקלערונגען וועגן דעם, פון וואנען קומען אלע אומאנגענעמלעכקייטן, איז אפט אבסורדיש: ׳ס׳איז אלץ איבער די אמעריקאנער!׳ אומצופרידנקייט מיטן לעבן גייט איבער אין אומצופרידנקייט איינער מיטן אנדערן. דאס זיינען סיי אינערלעכע פאמיליע–קאנפליקטן, סיי גנבה און סיי שיכרות. דער געדאנק ׳מע קאן גארנישט ניט טאן׳ — האט זייער אלטע ווארצלען. ניט איין יארהונדערט! יענע 50־60 טויזנט, וואס זיינען ארויס אויפן פלאץ, קאנען ניט איבערמאכן די אלגעמיינע טענדענץ, וואס האט זיך איינגעשטעלט מיט לאנג יארן צוריק. די ׳ניט–געשמיסענע׳ יוגנט ווארפט זיך אונטער די פאליצייישע שטאקן, א סך פארן אוועק פון לאנד. די אלגעמיינע שטימונג פון אנטוישונג, אומצופרידנקייט און ווילן א בעסער לעבן ברענגט צו דעם, אז זייער לאנגזאם הייבט אן אויפוואכן אויך דער איבעריקער, פינצטערער טייל פון דער באפעלקערונג. דער, וואס האט זיך ניט אריינגעלאזט אין שיכרות און ניט דעגענערירט (אנטשולדיק פאר די גראבע ווערטער, נאר דאס איז אמת). ס׳איז ווי א יויר–ראשטשינע: מע ווייסט ניט, ווען זי קאן זיך אויפהייבן און א גאס טאן איבערן ברעג. כ׳האב ניט קיין צווייפל, אז עס וועט געשען; און דאן וועלן אלע פאסקודניאקעס זיך איבערווארפן, ווי ס׳איז געווען שוין ניט איין מאל, און זיך פארשטעלן פאר ליבעראלן. עס ווילט זיך ניט ווערן פארביטערט, נאר מע דארף א געריכט, וואס וועט דערלויבן צו געבן אן אפשאצונג פון זייער טעטיקייט אינעם דאזיקן פעריאד. א רויק, רעכטלעך געשפרעך וועגן יעדערן, וואס איז געווען ׳בעתן אויספילן׳ און באגייען א פארברעכן. א באשטעטיקונג מיט דאקומענטן.‟
יא, א. איז, ווי געוויינטלעך, מער אפטימיסטיש, ווי ק. ס׳וואלט זיך, אוודאי, געוואלט זיין אפטימיסטיש…
זובאוו [12] האט אנגעשריבן אין פייסבוק וועגן דעם, אז היינט האט א גלח צום ערשטן מאל זיך אפגעזאגט דורכצופירן א פאניכידע אין אנדענק פון די יונגען, אומגעקומענע מיט 28 יאר צוריק: „דער פאטריארך האט ניט געגעבן זיין בענטשונג‟.

[1] „הענלע‟ (G. Henle Verlag) — נאטן־פארלאג אין דייטשלאנד
[2] בערל לאפין (1889־1952) — יידישער דיכטער און איבערזעצער
[3] „גע–קא–טשע־פע‟ (ГКЧП) — א כונטע פון הויך־געשטעלטע פארטיי־פונקציאנערן, וואס האט געמאכט אן איבערקערעניש אין מאסקווע אין אויגוסט 18־21, 1991
[4] „רוזא‟ — א שאפעריש הויז אונטער מאסקווע פאר קאמפאזיטארן
[5] ליודמילא לוקאווניקאווא — אנע פאוולאוונאס אן אלטע חברטע און די פרוי פונעם דירעקטאר פון דעם מאסקווער „קאמפאזיטארן–הויז‟
[6] מאריאן קאוואל — סאוועטישער קאמפאזיטאר
[7] מארק מינקאוו — סאוועטישער און רוסלענדישער קאמפאזיטאר
[8] אלעקסאנדר באווין — סאוועטישער זשורנאליסט און פאליטאלאג, שפעטער — רוסלאנדס אמבאסאדאר אין ישראל
[9] פוגא, ב. ק. — איינער פון די פוטש־ארגאניזאטארן
[10] פיאטר מערקוריעוו — סאוועטישער און רוסלענדישער אקטיאר, מוזיק–פארשער און מוזיק–זשורנאליסט, אייניקל פונעם בארימטן סאוועטישן רעזשיסער ווסעוואלאד מייערהאלד
[11] יעלענא דאלינסקאיא — סאוועטישע און רוסלענדישע מוזיק–פארשערין
[12] אנדריי זובאוו — באוווסטער רוסלענדישער היסטאריקער, שארפער קריטיקער פון פוטינס פאליטיק

סוף קומט

Share this:TwitterFacebookPrintLike this:Like Loading...

Related
 


Tagged: Evgeny Kissinfasadjewsmusic 
Post navigation


Previous Post
מאנטעסקיע און דאס יידנטום (סוף) 

Next Post
דער פריילעכער זלמן און דער אומעטיקער וועלוול 



