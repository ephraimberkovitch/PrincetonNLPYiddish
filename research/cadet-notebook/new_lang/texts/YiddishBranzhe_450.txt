

די וועגן פון יידישן און העברעישן טעאטערס 



 by באריס סאנדלער 
March 2, 2018April 3, 2018 Filed under:
טעאטער 

לאה שלאנגער
די אונטערשיידן צווישן די וועגן פון יידישן און העברעישן טעאטערס זיינען קאלאסאלע, אויב מ׳רעדט וועגן ישראל.
דער יידישער טעאטער האט קיינמאל נישט באקומען קיין פינאנציעלע שטיצע דאקעגן דעם העברעישן. פון סאמע אנהייב אן, זינט 1931, ווען די „הבימה‟ האט זיך סטאביל באזעצט אין לאנד, האט דער טעאטער באקומען אלץ אין וואס א טעאטער נייטיקט זיך: א בנין, זאל זיין א קליינער, נאר אן אייגענער און, דער עיקר, א פינאנציעלע שטיצע — אן דעם קאן קיין טעאטער נישט עקזיסטירן, סיידן ער מאכט „כאלטורעס‟. אבער אויך דאס איז נישט זיכער, צי ער וועט אויסהאלטן מער ווי איין טעאטער־סעזאן.
״הבימה״־טעאטער אין תל־אביב
גאר אנדערש איז געשען מיטן יידישן טעאטער. אפילו דזשיגאן און שומאכער, יוסף בולאף, וואס האבן מיט זייערע פארשטעלונגען געבראכט פיל כבוד דעם יידישן טעאטער אין ישראל, — האבן נישט באקומען קיין גראשן שטיצע. נאך מער: געמוזט צאלן הויכע שטייערן, כדי צו קאנען שפילן. דאס איז אבער אן אלטע אנגעווייטיקטע מעשה. יידיש־טעאטער איז קיינמאל נישט געווארן געשטיצט פון דער רעגירונג, אויסער דעם יידישן טעאטער אין רוסלאנד שוין אין די 1920ער יארן. און דאך, זיינען אויף דער יידישער גאס אויסגעוואקסן ריזיקע אקטיארן, גרויסע בינע־קינסטלער, וועלכע האבן שפעטער איינגענומען פרעמדע בינעס. נאך דער צווייטער וועלט־מלחמה זיינען אין די מיזרח־אייראפעישע לענדער געשאפן געווארן עכטע יידישע מלוכה־טעאטערס, וואס האבן געהאט א רעפערטואר פון א הויכער קינסטלערישער מדרגה.
 דער ווארשעווער מלוחה־טעאטער אויף אסתר־רחל קאמינסקיס נאמען נאך דער מלחמה לאה שלאנגער אין שלום־עליכמס ״שיר־השירים״, תיאטרון ירושלים, 1988 
למשל, דער מלוכה־טעאטער אין פוילן, ווו איך האב אנגעהויבן מיין בינע־קאריערע, האט געשפילט פיעסן פון דעם בעסטן, קודם־כל, יידישן רעפערטואר, ווי אויך וועלטלעכן מיט אויסערגעוויינטלעך פיייקע אקטיארן, ווי אידא קאמינסקי, מאיר מעלמאן, העבל בוזגאן, רבקה שילער, מייזלער, שורה גרינהויז, שווייליך, טורקאוו, עפראן, אמזעל, די לאטאוויטשעס, די ביאלקאוויטשעס, סאניא שעפטעל, מיכל גרינשטיין און נאך; ווי אויך יונגע, ווי אברהם שוואלב, יוליוש בערגער, אדעק ליפשיץ, עלא לאטענבערג… ס׳איז כדאי צו פארגעדענקען זייערע נעמען.
אבער אין ישראל, ווו עס זיינען געווען עטלעכע יידישע טעאטערס און זייער גוטע דערפארענע אקטיארן, רעזשיסערן, האבן זיי געמוזט שפילן לייכטע פארוויילערישע פארשטעלונגען, אפטלעך, אויף א נידעריקן ניווא. אויב עס האט זיך געפונען אן אימפרעסאריא, וואס האט געוואלט ווייזן א פארשטעלונג אויף א ניווא, האט ער געמוזט רעזיקירן, אדער ווי עס האט געטאן דער אימפרעסאריא פאוועל גארענשטיין ז״ל, פארקויפן אפילו זיין דירה, ווען ער האט געוואלט אראפברענגען קיין ישראל יוסף בולאף, אדער בן־עמי. און אויב א פארשטעלונג האט נישט אויסגענומען, האט ער פארשפילט אלץ וואס ער האט פארמאגט.
אבער לאמיר זיך אפשטעלן אויפן ענין: דער אונטערשייד צווישן דעם יידישן טעאטער און העברעישן טעאטער בכלל. דער יידישער טעאטער, ווי ס׳איז באקאנט, עקזיסטירט אן ערך 150 יאר, זינט ס׳האט אים געגרינדעט אברהם גאלדפאדען (1840־1908); נישט גערעכנט די פריערדיקע וואנדער־טרופעס, וואס זיינען ארומגעפארן און געשפילט אויף יידיש. דער העברעישער טעאטער עקזיסטירט, אויב מיר וועלן אנהייבן רעכענען פון דער „הבימה‟, אין גאנצן 87 יאר, און דאס אויך, מיט אקטיארן, וואס זיינען געקומען פון רוסלאנד מיט דער רוסישער טעאטער־קולטור.
תיאטרון הקאמרי, תל־אביב
א לאנד, וואס עקזיסטירט קוים 70 יאר, קאן נישט האבן א טראדיציע פון בינע־קינסטלער. אקטיארן וואלגערן זיך נישט אויף דער גאס און אויך נישט דראמאטורגן. מ׳האט באדארפט בויען אלץ אויף ס׳ניי. די „הבימה‟ האט טאקע געשאפן א סטודיע פאר אקטיארן און באמיט זיך צו שאפן א נייעם קאדער אקטיארן. וואס שייך דעם יידישן טעאטער, האט ער געהאט קאדרען יונגע און אלטע, פיייקע אקטיארן, וואס זיינען געקומען פון פוילן, רומעניע, סאוועטן־פארבאנד און אנדערע לענדער.
This slideshow requires JavaScript.
אין די 1960ער־1980ער יארן האט דער יידישער אקטיארן־פאראיין אין ישראל געציילט איבער 100 יידישע אקטיארן. אין א בוך, וואס איז ארויס אין ישראל אין 1975, האב איך אויסגעפונען, אז מער ווי א העלפט פון די 335 העברעישע אקטיארן האבן באהערשט די יידישע שפראך.
עס זיינען דאן געווען פינף אדער זעקס יידישע טעאטערס, וואס האבן געשפילט סטאביל יעדן סעזאן, נישט־רעכענענדיק די קליינע גרופעס, וואס האבן פון צייט צו צייט ארויסגעלאזט א פראגראם. די אימפרעסאריאס האבן געמוזט מיט חדשים פריער באשטעלן א זאל, ווו צו שפילן. גאר אנדערש איז עס געווען אויף דער העברעישער גאס, ווו ס׳האבן געשפילט קוים 3־4 טעאטערס. אבער די פראפארץ האט זיך מיט דער צייט געביטן. היינט צו טאג האבן מיר כמעט אין יעדער שטאט א העברעישן טעאטער. נאר אין תל־אביב זיינען פאראן פינף גרויסע רעפערטואר־טעאטערס, א חוץ, די עטלעכע קלענערע, אזוי גערופענע „פרינדזש‟־טעאטערס, וואס אויך זיי ווערן געשטיצט פון דער שטאט; און נאר איין „יידישפיל‟־טעאטער — אין גאנצן לאנד.
עס זיינען דא אויך א ריי טעאטער־שולן, פון וועלכע די העברעישע טעאטערס קאנען שעפן יונגע אקטיארן. מיר האבן א ריי זייער גוטע העברעישע דראמאטורגן, די בולטסטע צווישן זיי: ניסים אלוני, חנוך לווין, יהושע סאבאל, מיטלפונקט, און נאך; אבער געציילטע, וואס זיינען אויסגעוואקסן אין יידיש. דער אמת איז, אז דאס איז אפשר נישט אזוי וויכטיק, ווייל אויך זיי, די העברעישע דראמאטורגן, זיינען יידן און שאפן, שעפנדיק פון אונדזער לעבן.
 ציגיינער־נשמה קלוב פון פריילעכע אלמנות הערשעלע אסטראפאליער געבירטיג 
בילדער פון די פארשטעלונגען אויף דער בינע פון ״יידישפיל״־טעאטער, תל־אביב
און דאך, ווי ס׳זאל נישט קלינגען מאדנע, נעמענדיק אין אכט, אז יידיש און די יידישע ליטעראטור האט געליטן אין יענע צייטן, ווען מ׳האט זיך באצויגן צו דער גלות־קולטור ווי צו א שטיף־קינד, און אפשר נאך ערגער, — האט מען מיט א מאל אנגעהויבן זוכן און נישטערן, און ארויסציען ווערק פון דער יידישער ליטעראטור און דראמאטורגיע. מיר קאנען היינט זען אויף די העברעישע בינעס שאפונגען פון לייוויק, שלום־עליכם, שלום אש, יעקב גארדין, ש. אן־סקי, אברהם גאלדפאדען, איציק מאנגער און אנדערע. דאקעגן דער „יידישפיל‟־טעאטער זוכט און געפינט עפעס נישט זיין אייגענעם וועג.
איינע פון די וויכטיקסטע זאכן, וואס א טעאטער דארף, איז א סטודיע פאר די, וואס ווילן שפילן אין יידיש, נישט סתם א טעאטער־סטודיע. מיר דארפן האבן א סטודיע צו לערנען די אקטיארן רעדן יידיש ווי געהעריק, אפהיטן די שפראך, די אייגנארטיקע יידישע טעאטער־טראדיציע, ווייל וואס איז א טעאטער אן א שפראך און ירושהדיקייט. נאר אזוי קאן מען אנהאלטן דעם איין און איינציקן יידישן טעאטער ביים לעבן; צוציען נייע פיייקע אקטיארן, אויסגעשולט אין יידיש, נישט באגייען זיך מיט די, וואס געפינען נישט קיין ארט אין אן אנדער טעאטער. דער יידישער טעאטער דארף זיין קודם־כל אן ארט, ווו מ׳קאן זען יידישע דראמאטורגיע און שאפונגען פון דער יידישער ליטעראטור. דאס וואלט געקאנט, לויט מיין באשיידענער מיינונג, גאראנטירן אריכות־ימים דעם איינציקן יידישן טעאטער אין לאנד.

Share this:TwitterFacebookPrintLike this:Like Loading...

Related
 


Tagged: jewstheatreYiddish 
Post navigation


Previous Post
בשעתן לייענען קיסינס בוך „דערמאנונגען און מחשבות‟ 

Next Post
קיין נאמען! 



