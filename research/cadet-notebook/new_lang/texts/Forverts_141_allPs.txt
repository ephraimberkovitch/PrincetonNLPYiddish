 די ריזיקע יידישע עמיגראציע פון מיזרח־אייראפע, וואס האט זיך אנגעהויבן ביים סוף פונעם 19טן יארהונדערט, האט געבראכט קיין אמעריקע א רייכע און פילפארביקע יידישע ליטעראטור, אויף ענגליש, יידיש, העברעיש און אנדערע שפראכן. 
 ביים אנהייב פונעם 20סטן יארהונדערט איז ניו־יארק געווארן א גרויסער מיטלפונקט פון דער יידישער קולטור. דער היסטאריש־קולטורעלער פענאמען פון דער יידישער עמיגראציע, ווי אויך די צעבליונג פון דער יידישער עמיגראנטישער ליטעראטור, האט מען שוין גוט אויסגעפארשט. מע קען געפינען א צאל אינטערעסאנטע עסייען און פארשונגען בנוגע דער געשיכטע, אנטוויקלונג און מעמד פון דער עמיגראנטן־ליטעראטור אין די פאראייניקטע שטאטן ווי א ליטעראטור פון א נאציאנעלער מינדערהייט. דער וועג פון דער יידישער שרייבערין אין די נייע באדינגונגען פאר די יידן איז ניט געווען גרינג, און ווי דאס ארטיקל וועט ווייזן, זיינען פרויענס ליטערארישע אויסקלייבן ניט אלע מאל געווען פאליטיש - אדער אידיאלאגיש־געשטימט און זיי זיינען שטארק באאיינפלוסט געווארן פון זייער פערזענלעכן גורל. 
 פון דעם קוקווינקל איז אינטערעסאנט אריינצוקוקן אין די געקליבענע פראזע־ווערק פון צוויי בארימטע יידישע עמיגראנטקעס פון גראדנער גובערניע, היינט ווייסרוסלאנד, אין יענער צייט — א טייל פון דער רוסישער אימפעריע: קאדיע מאלאדאווסקי (1894–1974), איינע פון ​​די וויכטיקסטע יידישע פיגורן אין ווארשע פארן חורבן, וועלכע האט, נאך איר עמיגראציע קיין אמעריקע, ווייטער געשריבן פאעזיע און פראזע אויף יידיש, און מארי אנטין (1881–1941), וועלכע האט דווקא באשלאסן צו שרייבן אויף ענגליש און געווארן א געלונגענע אמעריקאנער שרייבערין. 
 נישט געקוקט אויף דעם, וואס ביידע שרייבערינס האבן געשילדערט דעם עמיגראציע־פראצעס פון מיזרח־אייראפע און די יידישע אסימילאציע אין אמעריקע פון צוויי פארשיידענע היסטארישע תקופות, זעען מיר גאר א סך ענלעכקייטן אי צווישן זיי אליין, אי צווישן זייערע העלדינס. עס איז אבער כדאי צו באמערקן, אז באשרייבנדיק צוויי פארשיידענע לעבנס־געשיכטעס האבן די פרויען געחלומט גאר אנדערע חלומות אין צוויי באזונדערע שפראכן, און זייערע ווערק שאפן אין גאנצן אנדערע נאראטיוון פונעם אמעריקאנער לעבן און דעם „אמעריקאנער חלום‟. 
 די אמעריקאנער יידישע שרייבערין, מארי אנטין (אויפן בילד), האט געשריבן אויף ענגליש, בעת קאדיע מאלאדאווסקי האט געשריבן אויף יידיש 
 נאך זעקס יאר אין אמעריקע, אין וועלכע מאלאדאווסקי האט געשריבן פאעזיע, שילדערנדיק איר עמיגראציע ווי אן אויסווארצלונג פון פוילן, האט זי פאראייביקט די דאזיקע איבערלעבונג אינעם ראמאן, „פון לובלין ביז ניו־יארק: טאג־בוך פון רבקה זילבערג‟ (1941), וואס איז אפגעדרוקט געווארן אין המשכים אין צוויי יידישע צייטונגען: „מארגן זשורנאל‟ אין ניו־יארק און „די פרעסע‟ אין בוענאס־איירעס. עס לייענט זיך באמת ווי א טאג־בוך פון א יונגער עמיגראנטקע, וואס איז אין יאר 1939 אנטלאפן פון לובלין קיין ניו־יארק. 
 אינעם „טאג־בוך פון רבקה זילבערג‟, האט מאלאדאווסקי געשילדערט די אמתע היסטארישע געשעענישן צווישן די יארן 1939–1940: א באמבארדירונג און די נאציסטישע אקופאציע פון לובלין אין 1939 און דעם אריינקום פון איטאליע צו דער מלחמה. דער ראמאן באציט זיך סיי צום עמעגראציע־פראצעס גופא, סיי צו רבקהס נייעם לעבן אין אמעריקע, און שטעלט מיט זיך פאר א רייכע קולטורעלע באקאנטשאפט מיט פארשיידענע עמיגראנטן־גרופעס, פונעם מעמד פון די נייע און די אלטע עמיגראנטן אנטקעגן די אין־אמעריקע־געבוירענע, דעם מעמד פון די יידן אנטקעגן אנדערע עמיגראנטן, די באציונגען צווישן דעם יונגן און אלטן דור יידן, די שווערע ארבעט־באדינגונגען אין דער קאפיטאליסטישער וועלט און די ארטיקע יידישע ארגאניזאציעס. דער עיקרדיקער מאטיוו פונעם דאזיקן ראמאן און מאלאדאווסקיס אנדערע פראזע־ווערק איז געווען די שפאנונג צווישן דער אלטער מיזרח־אייראפעישער יידישער וועלט און דער אמעריקאנער קולטור, וואס די שרייבערין האט ארויסגעוויזן דורך דער שפאנונג צווישן יידיש און ענגליש. 
 יענע לייענערס, וועלכע זיינען באקאנט מיט דער אויטאביאגראפיע פון מאלאדאווסקי קענען באלד באמערקן, אז דער ראמאן, „פון לובלין ביז ניו־יארק‟, איז א באארבעטונג פון איר אייגענער לעבנס־געשיכטע, אחוץ עטלעכע פאקטן און אונטערשיידן צווישן דער בארימטער שרייבערין און איר יונגער העלדין: בעת איר עמיגראציע קיין אמעריקע איז רבקה זילבערג געווען 21 יאר אלט און זי האט ניט געהאט קיין מעמד אין דער יידישער געזעלשאפט, אנטקעגן מאלאדאווסקי, וועלכע איז געווען 41 יאר אלט און האט זיך שוין פון לאנג קונה־שם געווען ווי א נאציאנעלע יידיש־פוילישע דיכטערין, ווען זי האט עמיגרירט קיין אמעריקע אין יאר 1935. ענלעך צו מאלאדאווסקין, איז רבקהס עמיגראציע בכלל ניט געווען קיין חלום. זיסע חלומות וועגן אמעריקע, מיט וועלכע עס זיינען באקאנט די לייענערס פון ענגליש־אמעריקאנער ליטעראטור ווי, למשל, מארי אנטין און אנזיא יעזערסקא , האבן נישט געהאט קיין ארט אין מאלאדאווסקיס ווערק. סיי מאלאדאווסקיס, סיי רבקהס עמיגראציע איז געווען א געצווונגענע זאך צוליב אנטיסעמיטיזם אין פוילן; ביידע פרויען האבן געשטאמט פון טראדיציאנעלע יידישע, יידיש־רעדנדיקע משפחות, וועלכע האבן דערצויגן זייערע קינדער אין א יידישן גייסט. 
 אין אמעריקע וווינען סיי מאלאדאווסקי סיי רבקה זילבערג אויף דער זעלבער גאס–„גראנד סטריט‟. „א הויז אויף גראנד סטריט‟ איז אויך דער טיטל פון מאלאדאווסקיס פיעסע. ביידע פרויען טרעפן זיך מיט זייערע משפחות, וואס האבן עמיגרירט מיט א סך יארן פריער און האבן שוין אין גאנצן פארלוירן זייער פארבינדונג מיט יידישקייט. סיי מאלאדאווסקי סיי רבקה האבן געהאט קרובים אין פוילן וואס זיינען דערהרגעט געווארן אין דער צווייטער וועלט־מלחמה. ביידע פילן זיך געריסן צווישן צוויי מענער, צווישן צוויי ליבע־געשיכטעס, צווישן צוויי וועלטן, צווישן זייערע ראמאנטישע פאנטאזיעס און דעם סאציאלן וווילשטאנד אין אמעריקע. דאס פילן זיך צעריסן צווישן די צוויי וועלטן איז אין גאנצן אן אויטאביאגראפישער מאטיוו פונעם ראמאן. מאלאדאווסקי, וועלכע איז במשך פון איר גאנץ לעבן געווען שטארק פארליבט אין דעם גרויסן יידישן שרייבער דוד בערגעלסאן אבער האט חתונה געהאט מיט שמחה לעוו, האט פאראייביקט אינעם ראמאן איר אייגענעם גורל. 
 די טשיקאווע זאך איז אז סיי קאדיע מאלאדאווסקי, סיי איר העלדין, רבקה, האבן ניט געקענט קיין ענגליש. צוליב דעם ווערט די יונגע און טאלאנטירטע רבקה א האנטווערקערין, בשעת מאלאדאווסקי האט געקענט זיך אויסהאלטן פון איר ליטערארישער טעטיקייט אויך אין אמעריקע. נישט געקוקט אויף אלע זייערע מעלות, פעיקייטן, זייער פאעטישער נשמה און א גוטער יידישער דערציונג פון דער אלטער היים, האבן ביידע פרויען זיך געלערנט ענגליש נאר אויף קורסן פון זייער א נידעריקן ניווא. אין א הומאריסטישן טייל פונעם ראמאן, „ענגליש‟ באשרייבט מאלאדאווסקי ווי אזוי רבקה לערנט זיך ענגליש פון דעם „רידינג בוק‟ מיט איר חבר, רעד לאיט, קאמבינירנדיק ענגלישע ווערטער מיט יידישע: „קאם אווער היר‟ (קום אהער), „דאנ׳ט בי לעיזי‟ (זיי ניט לייזי), „טעיק איט איזי‟ (נעם דאס איזי) און אזוי ווייטער. באלד פארשטייט רבקה אז אזא שפראך־לימוד העלפט איר ניט און זי פארשרייבט זיך אויפן אוונט־קורס. זי לערנט זיך ווייטער ענגליש כדי צו באקומען אן ארבעט אין דער טעקסטיל־אינדוסטריע און זי האט חתונה מיט אן אמעריקאנער מאנסביל כדי צו באקומען אמעריקאנער בירגערשאפט. 
 איר נייע שפראך איז א טעכנישע פונקציע; רבקה, א טאלאנטירטע שרייבערין, איז גייסטיק פארבליבן אין לובלין און האט זיך ניט געפונען קיין ארט אין ניו־יארק. ווי מאלאדאווסקי, לעבט זי אין צוויי וועלטן: די נייע קאפיטאליסטישע וועלט און דער מיזרח־אייראפעישער גייסט און קולטור. ס׳איז קלאר אז איר באקענען זיך מיט דער אמעריקאנער קולטור אויפן אוונט־קורס וועט קיינמאל ניט דערמעגלעכן רבקהן צו חלומען אדער שרייבן אויף ענגליש. איר נייע שפראך איז אויסגעליידיקט פון תוכן און נשמה. ווי מאלאדאווסקי אליין, אין די דאזיקע באדינגונגען איז רבקהן אוממעגלעך זיך איינצוגלידערן אין דער רייכער ענגליש־אמעריקאנער קולטור, אדער אפילו זיך אויסצולערנען ענגליש. פארבייגייענדיק, לאמיר דערמאנען אז איינער פון די יידישע שרייבערס וואס האט זיך יא אויסגעלערנט און געשריבן אויף ענגליש איז געווען יצחק באשעוויס. 
 דער ענגלישער שפראך־לימוד איז א געמיינזאמער נאראטיוו פון מאלאדאווסקי אינעם ראמאן, „פון לובלין ביז ניו־יארק‟ (1941) און פון אנטין אין איר אויטאביאגראפיע אויף ענגליש, „דאס צוגעזאגטע לאנד‟ (1912). דאס דאזיקע מעשה־דערציילן גופא שילדערט דעם סאמע ערשטן עטאפ פונעם אנשליסן זיך אין דער אמעריקאנער געזעלשאפט וואס איז אזוי ענג פארבונדן מיט ענגליש. א בליק אויף די ביידע ווערק פון אנטין און מאלאדאווסקי אנטפלעקט אז די ריזיקע אונטערשיידן צווישן די צוויי שרייבערינס זיינען געווארן א גורלדיקער פאקטאר אינעם לעבן סיי פון די שרייבערינס, סיי פון זייערע העלדינס. אנטין האט אנגעשריבן איר אויטאביאגראפיע ווען זי איז געווען 21־יאר אלט, און 31 יאר אלט ווען איר בוך איז ארויס. דאס בוך איז א לעבנס־באשרייבונג פון א מיידל צווישן 13 און 19 יאר אלט, וואס האט באקומען די פריווילעגיע זיך צו לערנען ענגליש אונטער די אויסערגעוויינטלעכע באדינגונגען פון אן אמעריקאנער פריוואטער שול און האט זיך פארליבט אין ענגליש און אין דער אמעריקאנער קולטור. די וואס האט די ערשטע געעפנט פאר מארי די טירן פון אן אמעריקאנער היים איז געווען איר באליבטע לערערין, מיס דילינגהאם, וואס האט גלייך דערקאנט דעם גרויסן פאטענציאל פון איר טאלאנטירטער תלמידה צו ווערן א שרייבערין און האט זי געלערנט די שפראך־שטודיעס אויף א הויכער מדרגה. 
 שטארק להיפוך צו מאלאדאווסקיס אונטערשטרייכן די אונטערשיידן צווישן רבקה זילבערגס יידיש־עטנישער אידענטיטעט און דער אמעריקאנער קולטור און איר קריטיק פון אמעריקע בכלל, האט אנטין געניצט דעם באגריף פון יציאת־מצרים צו באשרייבן איר אימיגרירן קיין אמעריקע. איר נאענטע באקאנטשאפט מיט דער אמעריקאנער קולטור איז געווען זייער ווייט פון קאדיע מאלאדאווסקיס אדער פון רבקהס איבערלעבונגען מיטן „רידינג בוק‟, און זי באשרייבט איר פארלאנג נאך א טיפער, גייסטיקער פארבינדונג מיט ענגליש דורך דער ענגליש־אמעריקאנער ליטעראטור: „עס דאכט זיך מיר אז גליק איז נישט אזוי זיס, אז לאגיק איז נישט אזוי קלאר אויף יענער אנדערער שפראך״. אין אירע אויגן איז די אמעריקאנער שטאטישע ביבליאטעק געווען איר אייגענער „פאלאץ״. 
 פון דעסטוועגן, ווי עס איז גוט באקאנט אי פון פארשיידענע מקורים, אי פונעם לעבן, איז ניטא קיין עמיגראציע וואס איז פול מיט מילך און האניק. ביים אנהייב פונעם בוך דערקלערט אנטין אז איר ווערק איז פאקטיש „א מעשה פון טויט און ווידער געבוירן ווערן״, אז זי איז געווארן אין גאנצן אן אנדער מענטש פון דעם, וועמענס לעבנס־געשיכטע זי באשרייבט; מיט אנדערע ווערטער—„א נייע נשמה אינעם זעלביקן גוף״. אין דער אויטאביאגראפיע באשרייבט זי א שלמותדיקן מוסטער פונעם אמעריקאנער שמעלצטאפ וואס איר, א טאלאנטירטער יונגער עמיגראנטקע, איז מעגלעך געווען צו אדאפטירן א דאנק איר באוווסטזיניקן אפווארפן איר רוסיש־יידישע אידענטיטעט. די שיינע ווייסרוסישע שטעט פאלאצק און וויטעבסק און טייך דווינא— די סביבה פון אירע קינדער־יארן — האט זי פארלאזט אין גאנצן, אין פארגלייך מיט מאלאדאווסקין און רבקהן, וועמענס חורבות פון פוילן סימבאליזירן גאר וויכטיקע לעבנס־איבערלעבונגען. אן אנאליז פון די צוויי ווערק, ווי אויך פון דער רייכער ליטערארישער ביאגראפיע פון קאדיע מאלאדאווסקי, אנטפלעקט א בולטן תהום צווישן די צוויי שרייבערינס וואס איז ארויסגעוואקסן פון איין זאך: די באדינגונגען פונעם שפראך־לימוד. 
