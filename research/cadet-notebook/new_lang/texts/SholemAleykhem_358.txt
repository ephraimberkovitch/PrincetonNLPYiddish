 
 מעשיות פאר יידישע קינדער: דער יינגסטער פון די מלכים  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דער יינגסטער פון די מלכים
    
 (א מעשה לכבוד פסח).
  
א.
    
א גליקלעך קינד אט דער יוזעק! אלע האבן אים ליב, איטלעכער
פעסטעט אים, גיט אים נאך, קושט אים, האלדזט אים.
    
וואס איז די מעשה?
    
יוזעק!
    
„אייגענע טאטע־מאמע באדארפן אזוי ניט באלעווען קיין בן־יחידל,
ווי די צוויי שוועסטער, שרה און רבקה, באלעווען דאס קליינע ברודערל
זייערס. יוזעק און יוזעק און יוזעק! יוזעק, עס! יוזעק, טרינק! יוזעק,
גיי שלאפן! יוזעק, נא דיר א צוקערקע! יוזעק, מע נייט דיר א פאר נייע
הייזלעך אף יום־טוב! יוזעק, מע וועט דיך שיקן ערב פסח אין באד
אריין! יוזעק, וועסט פראווען פסח דעם סדר! יוזעק און יוזעק און יוזעק
― ס׳איז שוין נמאס און מאוס צו הערן! „איר נעמט א קינד, א ברילאנטן קינד, און מאכט פון דעם א תל!״
    
אזוי זאגן די שכנהטעס, וואס זיצן מיט די שוועסטער אינאיינעם,
און אליין רוקן זיי אונטער יוזעקן אלע מאל א צוקער־לעקעכל, א שטיקל שטרודל, א געבראטן לעבערל, אביסל איינגעמאכטס.
    
גענומען האט זיך עס פון רחמנות, פון דעם, וואס אלע, די גאנצע
וועלט האט אף אים געהאט רחמנות ― נעבעך א יתומל!
  
ב.
    
ס׳איז געווען א ייד, האט ער געהייסן רפאל, און איז געווען כל
ימיו אן ארעמאן, און דערצו נאך א יאדישליווער, מיט א מאדנער מוזיקאלישער ברוסט, וואס פלעגט שפילן, דאס הייסט, באם אריינציען
און באם ארויסלאזן דעם אטעם פלעגט זיך הערן א מין געזאנג פון א
פידל, וואס מע פירט איבער איר מיט א ניט־קיין־אנגעשמירטן סמיטשיק.
און געווען איז דער רפאל א גאנץ ערלעכער, נאר, לאז ער מיר מוחל
זיין, א שלים־מזלניק, דאס הייסט, מחמת ער איז געווען זייער אן ערלעכער, איז ער געווען א שלים־מזלניק, אדער פארקערט, מחמת ער איז
געווען א גרויסער שלים־מזלניק, איז ער געווען אן ערלעכער. אף אים
האט מען געזאגט אין כתרילעווקע, אז ווען רפאל זאל ניט זיין קיין
שלים־מזלניק, וואלט ער איצט געהאט א סך געלט.
    
און ער האט דאס געהאט ביד, ווארעם ער איז געווען כל ימיו
„נאמן״ בא רב שמחהלע וויינער אין פאדוואל, און א חוץ זיין געהאלט,
האט ער געקאנט גיין שווערן א שבועה דאורייתא, אז ער האט ניט נהנה
געווען קיין פרעמדע פרוטה.
    
רב שמחהלע וויינער האט זיך נישקשה, געקאנט פארלאזן אף זיין
נאמן. ער האט אים טאקע דערפאר געהאלטן בכבוד, געצאלט אים אקוראט די זעקס קארבן א וואך, אמאל אונטער א יום־טוב געשענקט א
צענקערבלשטיק, פסח ארבע־כוסות אומזיסט, און פסחדיקן בראנפן א
פלעשל ― פון דעם שמועסט מען ניט, ווי דען? רב שמחהלע וויינער
איז א מענטש, וואס פארשטייט דען ניט, ווי מע באדארף שעצן א
מענטשן? אי, רפאל דער נאמן האט באקומען בא אים אין „פאדוואל״
פריער א „רעמאטיז״ און נאכדעם האט זיך אים געלייגט א קאטאר אף
דער לונג, און סע האט אים אנגעהויבן פייפן אינעווייניק און שפילן
און זינגען ― ווער איז שולדיק? געזונט ― דאס איז דאך א גאט־זאך.
דער געזונטסטער מענטש קאן חלילה גייענדיק שטארבן. אונדזערע
חכמים האבן שוין לאנג געזאגט דערויף, אז... נאר איר ווייסט דאך
שוין מסתמא, וואס אונדזערע חכמים האבן דערויף געזאגט.
    
הקיצור, רפאל האט אזוי לאנג געפייפט, געשפילט און געזונגען,
ביז ער האט זיך איינמאל, חול־המועד פסח איז דאס געווען, אוועקגעלייגט, באקומען פערציק גראד היץ און איז שוין מער ניט אויפגעשטאנען.
  
ג.
    
רפאל איז געשטארבן און ― אי־אי־אי! ― וואס פאר א לוויה ער
האט געהאט! רב שמחהלע האט איינגעלייגט די וועלט! ער האט אים
אליין ארויסגעטראגן אף דער מטה פון שטוב, אליין געהאלפן טראגן
מיט זיינע פלייצעס, אליין נאכגעגאנגען ביזן הייליקן ארט, אליין געזען, מע זאל אים געבן א שיינעם ארט, אליין אכטונג געגעבן, ווי מע
גראבט די קרקע, אליין געגעבן דעם ערשטן קלאפ מיט דער לאפעטע.
און בשעת דאס קינד, יוזעק, האט געזאגט אינאיינעם מיט עוזר דעם
שמש דעם ערשטן קדיש אפן פאטערס קבר, האט רב שמחהלע געוויינט,
סטייטש געוויינט!
    
― וואס ווייסט איר! וואס ווייסט איר! ― האט ער נאכדעם געזאגט איטלעכן באזונדער. ― ס׳איז בא מיר אזא היזק, אזא היזק, וואס
איז גאר אין לשער!
    
און צו דער אלמנה האט ער געזאגט:
    
― וויין ניט, איך וועל דיר מיט דיינע יתומים מסתמא נישט פארלאזן. פריער גאט, נאכדעם איך...
    
און רב שמחהלע האט געהאלטן ווארט, ווי ווייט ער האט געקאנט.
דאס הייסט, די ערשטע עטלעכע וואכן האט ער געצאלט דער אלמנה
די זעלבע שכירות, וואס רפאל פלעגט נעמען. אמת, זי האט באדארפט
נאך דעם גיין אלע וואך, און ניט איין מאל, נאר עטלעכע מאל, און דאס
איז געווען פאר איר עפעס ניט אזוי אנגענעם; נאר איך בעט אייך;
וואס האט איר געוואלט? מע זאל איר אפשיקן אהיים? דאכט זיך, מען
איז גענוג יוצא, אז מע צאלט א מענטשן שכירות נאכן טויט!
    
― איר גייט צו מיר מאנען געלט, ― האט ער צו איר אמאל א
זאג געטאן, ― גלייך ווי עס קומט אייך טאקע, גלייך ווי איר האט עפעס
איינגעלייגט בא מיר א חלק אין פאדוואל...
    
יענעם טאג האט די אלמנה מער געוויינט, ווי בשעת רפאל איז
געלעגן אף דער ערד, און אז אירע צוויי טעכטער, שרה און רבקה, זיינען געוואר געווארן דעם סוד, וואס די מאמע וויינט, האבן זיי זי בא־שוווירן, זי זאל שוין מער אהינצו נישט גיין.
    
― וואס־זשע וועלן מיר טאן?
    
― דאס וואס אלע טוען: מיר וועלן גיין דינען, מיר וועלן וואשן
גרעט, מיר וועלן נייען אף דער מאשין.
    
נייען אף דער מאשין איז שוין איצט אין כתרילעווקע א שטיקל
ענין\. מע קאן שוין פארדינען די צוויי גילדן א טאג, אבי מע זאל נאר וועלן זיצן איבער דער מאשין אזוינע זעכצן־זיבעצן שעה אין מעת־לעת; און
מיט ארבעט איז אויך קיין דאגה נישט, מע קריגט; אז ניט קיין קליידלעך, איז ליפן, אן ניט קיין ליפן, איז העמדער, אז ניט קיין העמדער,
איז נאז־טיכלעך אונטערהאקן. שלעכט איז נאר, וואס מע דארף האבן
א מאשין, צוויי מאשינען!
    
אמת מע גיט מאשינען אף אויסצאלן, ווו־זשע נעמט מען די ערשטע
עטלעכע קערבלעך?
    
― גייט זיך דורך צו אייער נגיד. ― האבן די שכנים געגעבן אן
עצה דער אלמנה. ― זאגט אים אזוי און אזוי, זיי וועלן אים אפארבעטן.
  
ד.
    
ס׳איז צו זאגן: גיי צום נגיד! נאר וואס טוט ניט א ייד צוליב פרנסה? די אלמנה איז זיך דורכגעגאנגען צו רב שמחהלע וויינער,
געטראפן אים אין דער בעסטער צייט, סאמע נאכן עסן. איר ווייסט, אז
איר דארפט צו עמעצן אנקומען מיט א טובה, זאלט איר אים טשאטעווען גאר נאכן עסן; נאכן עסן איז דער ערגסטער מענטש ווייכער ווי
פארן עסן; פארן עסן איז א מענטש ― א חיה.
    
― וואס וועסטו זאגן עפעס גוטס?
    
די אלמנה האט אים אנידערגעלייגט א צעטל, אזוי און אזוי ―
מאשינעס.
    
רב שמחהלע האט אויסגעהערט מיט קאפ די גאנצע צייט, געקאלופעט די ציין, געווען רויט, אביסל געשוויצט און עטוואס געדרעמלט,
דאס הייסט, חלילה ניט געשלאפן, נאר געדרעמלט, געקוקט אף איר נאר
מיט איין האלב אויג, בשעת מעשה געקלערט אביסל וועגן געשעפט
און אביסל וועגן עניני המאגן. רב שמחהלע איז אביסל א פולער, אביסל
צו פעטלעך, האבן אים די דאקטוירים געהייסן עסן מער פלייש און ווינציקער מעל־שפייז; און רב שמחהלע האט דווקא ליב מעל־שפייז, ברויט,
לאקשן, קוגעלעך וכדומה אזעלכע זאכן, וואס ווערן געמאכט פון מעל.
ער ווייס, אז סע שאט אים, נאר אז ער זעט דאס, עסט ער, און אז ער
עסט־אפ, האט ער חרטה...
    
― איז וואס־זשע מאכסטו, הייסט דאס? ― רופט ער זיך אן צו
דער אלמנה בשעת יענע ווערט אנטשוויגן, און ער הערט אויף צו דרעמלען, קוקט אף איר מיט אנדערהאלבן אויגן.
    
― וואס זאל איך מאכן? ― ענטפערט אים די אלמנה. ― איר
הערט דאך שוין, וואס איך מאך; אף אלע שונאים! איז ווען איך האב
איצט אף א מאשינע, אף צוויי מאשינעס, כאטש איין מאשינע...
    
― וואסער מאשינע? ― מאכט ער צו איר פארווונדערט און קוקט
אף איר שוין מיט בייזע אויגן.
    
― איך האב דאך אייך דערציילט, אז מיינע טעכטער ווילן זיך
פארנעמען מיט נייען, ווערן נייטארנס, נייען אף דער מאשינע, איז ניטא
קיין מאשינע, צוויי מאשינעס דארפן זיי האבן, מע גיט אף אויסצאלן.
    
― דאס איז א גוטע זאך, זייער א גלייכע זאך נייטארנס, נייען,
פארדינען, מהיכא־תיתי, זייער גלייך!
    
נאר תוך כדי דבור פליט אים דורך א מחשבה: „וואס איז די מעשה,
וואס ס׳איז מיר אזוי אנגעפילט דער מאגן? איך האב, דאכט מיר, היינט
גאר אזוי פיל ניט געגעסן!״ און איין אויג הייבט בא אים אן ווערן קלענער. נאר מחמת די אלמנה ווערט אנטשוויגן, כאפט ער זיך אויף און
רעדט ווייטער צו איר:
    
― נו, זייער פיין, נייען, מהיכא־תיתי, פארוואס ניט?
    
― האב איך אייך געוואלט בעטן, רב שמחהלע, איר האט שיין
אזויפיל געטאן פון אונדזערטוועגן טאמער וואלט געווען א סברה, אז...
    
רב שמחהלע דערהערט, אז סע שמעקט מיט א בקשה, א גמילות־חסד, געלט מסתמא, כאפט ער זיך אויף.
    
― אז וואס?
    
― אז איר זאלט אויסלייען דאס ערשטע געלט, וואס מע באדארף
אף די מאשינעס.
    
― וואסערע מאשינעס?
    
― אט די, וואס איך זאג אייך, צוויי מאשינעס פון מיינע טעכטערס
וועגן, כאטש איין מאשינע.
    
― ווי קומט צו מיר מאשינעס? וואס פאר א מחותן בין איך מיט
מאשינעס?
    
― געלט! ― זאגט די אלמנה. ― מאשינעס וועלן זיי אליין קויפן.
מע גיט מאשינעס אף אויסצאלן. למשל, איך צאל איין איצט א פופציקער, און שפעטער מיט דריי חדשים א פינפאונצוואנציקער, און שפעטער....
    
― איך ווייס, איך ווייס, דו באדארפטס מיר ניט דערציילן. איך
קאן באשטיין, זיי זאלן זיך באגיין אן מאשינעס. נא דיר גאר מאשינעס!
    
― וויאזוי זשע וועלן זיי נייען? מיט די הענט קאן מען אזוי פיל
ניט אננייען; אלע נייטארנס האבן היינט מאשינעס.
    
― ווילסט זיי מאכן פאר נייטארנס? אז אך און וויי די יאר! דיין
מאן זאל איצט אויפשטיין און דערהערן, אז דו ווילסט מאכן פון דיינע
קינדער נייטארנס, וואלט ער נאכאמאל געשטארבן. דו ווייסט? דיין
רפאל איז געווען אן ערלעכער, א כשרער ייד. אזעלכע ווי רפאל איז נישטא! רפאל זאל הערן נייטארנס, וואלט ער דאס ניט אויסגעהאלטן! ער
וואלט זיך ― איך ווייס אליין ניט וואס!
    
רב שמחה רעדט מיט הארץ. ער מיינט דאס ערנסט. און וואס ווייטער ― העכערט זיך בא אים דאס קול:
    
― נייטארנס? הע! א שיינע עובדה פאר א יידיש מיידל! הע! מיר
ווייסן וואס הייסט א נייטארן! און נאך בא יידן! הע! רפאלס טעכטער
נייטארנס! און ווו בין איך? דו ווייסט, אז דיין רפאל איז בא מיר אויסגעוואקסן?  א י ך  האב אים געמאכט פאר א מענטשן, פריער גאט,
נאכדעם איך. און ווער האט אים חתונה געמאכט, אז ניט איך? הע!
ווילסטו, אז איך זאל דערלאזן אזעלכעס? חס וחלילה! וואס בין איך
עפעס? א שטיין? א ביין? א שייט האלץ? הע!
    
די אלמנה ― מיט דעם וואס זי איז געקומען, מיט דעם איז זי
אוועקגעגאנגען.
    
אוועקגעגאנגען און זיך געגעבן דאס הייליקע ווארט, געשווארן זיך
מיט די הארבסטע שבועות, אניט זאל זי ניט דערלעבן אירע קינדער
מגדל זיין, אז מער זאל איר פוס ניט זיין בא רב שמחהלען אין שטוב ―
בעסער גיין דינען!
  
ה.
    
נאר ס׳איז גרינג אויסצוריידן „גיין דינען״! רפאל דעם נאמנס ווייב
א בעל־הביתטע גלייך מיט אלע כתרילעווקער בעל־הביתטעס, וועט זיך
שטעלן דינען? שטיין בא א פרעמדן אויוון? זיצן בא א פרעמדן טיש?
איידער אזא לעבן איז שוין גלייכער שטארבן! און די אלמנה האט געבעטן אף זיך דעם טויט. און דאס מאל האט גאט, דער גרויסער אלמעכטיקער גאט, דער וואס איז אן אבי יתומים און דיין אלמנות, דווקא דערבארעמט זיך אף דער ארעמער אלמנה, און האט זי ניט געלאזט לאנג
ארומדרייען זיך אף דער וועלט. איר צוגעשיקט א גרינגן טויט, א מין
געשווילעכץ אזעלכעס אינעווייניק. געמוטשעט זיך, און גוט געמוטשעט
זיך, סך הכל א חדשים דריטהאלבן און אוועקגעשטארבן. און גראדע
האט זיך באדארפט טרעפן אזוי, אז ס׳איז אין כתרילעווקע אין דער
צייט, אחוץ קליינע קינדער קיינער נישט געשטארבן, האט מען די אלמנה באהאלטן ניט ווייט פון איר מאן כמעט א קבר נעבן א קבר ― באשערט געווען א גליק! און יוזעק האט שוין פאר איינס געזאגט קדיש
אי נאכן טאטן, אי נאך דער מאמע, ― און פון דעמאלט אן איז דאס
יוזעק געווארן אזוי באליבט און טייער בא אלע שכנים און בא אלע
שכנות און בא אלע די, וואס האבן אים געהערט זאגן קדיש אין בית־המדרש, שטייענדיק אף א באנק, קוויטשען אף זיין קינדערש קולכל
„יתגדל ויתקדש״... איטלעכער, ווער עס האט געזען דאס דאזיקע קליינע יינגל מיטן קיילעכיקן היטעלע, מיט די שווארצע אייגעלעך און מיט
די רויטע בעקעלעך, שטיין אף דער באנק אין בית־המדרש, און געהערט
אים זינגען דעם „יתגדל ויתקדש״, איז געבליבן שטיין צוגעקאוועט, געזיפצט און פארטיפט אין געדאנקען נישט קיין ליכטיקע, אין מחשבות
נישט קיין פריילעכע, ווארעם איטלעכער מענטש קאן חלילה שטארבן,
איטלעכער מענטש האט קליינע קינדער, וואס קאנען חס ושלום בלייבן
יתומים, מע זאל באהיט און באווארנט ווערן! און מע רוקט־אונטער
דעם קליינעם יתומל ווער א קאפיקע און ווער אן עפל, אביסל פאר
רחמנות און אביסל פאר „צדקה תציל ממות״...
    
דעם אמת דארף מען זאגן, אז יוזעק איז טאקע געווען א געראטן
קינה מיט אזא מין פנימל וואס סע בעט זיך: „האב מיך ליב״, און
דערצו האט ער געהאט א גוט קעפל און איז געווען אין דער כתרילעווקער תלמוד־תורה דאס בעסטע יינגל; נח דער מלמד האט זיך ניט געקאנט אנלויבן פון אים, און די גאנצע שטאט האט מיט אים געקלונגען.
    
― עפעס לויבט מען זייער רפאל דעם נאמנס זונדל.
    
― יוזעקן? מע זאגט, ס׳וועט עפעס זיין גאר א חריפות אין דער
וועלט!
    
― און ווו דארף זיך פארוואלגערן אזא אן אנטיקל? צווישן ארעמעלייט, אפן מיסט!
    
― תמיד אזוי. ווער לעבט? דער אלטער משה־ארן, אן הענט און
אן פיס. ווער שטארבט? רב שמחהלעס איידעם, א פרישער, א געזינטער, א טאטע פון קינדער און א יונגערמאן מיט געלט ― נעמט ער און
שטארבט אוועק!
    
― איר זאגט, רב שמחהלעס איידעם? למאי פייסי דעם נגידס שנור?
    
― וואס מאכט זי?
    
― זי מאכט! מע האט שוין דריי מאל אראפגעבראכט דעם פראפעסאר פון יעהופעץ.
    
― אזוי? איך זאל עס פארמאגן וואס סע וועט קאסטן כאטש האלב,
רבונו־של־עולם!
    
― ס׳איז אוודאי א וועלט!
    
― א וועלט מיט וועלטעלעך!
    
אזוי שמועסט מען זיך דורך אין כתרילעווקע און מע קריטיקירט
די ארבעט פונעם רבונו־של־עולם אף וואס די וועלט שטייט: וועמען
גאט גיט יארן, און וועמען ניט! וועמען גאט גיט געלט, און וועמען
קדחת! וועמען גאט גיט געראטענע קינדער, און וועמען ― דער רוח
ווייס וואס!... קיינעם קומט ניט אף די געדאנקען זיך פארטראכטן:
פונוואנען לעבן די דאזיקע געראטענע קינדער? וואס עסן זיי? ווער
קליידט זיי? צי פרירן זיי ניט אויס אין די לאנגע ווינטערנעכט אין
די קאלטע קעלערס? צי וואקסן זיי ניט אויס קיין קאליקעס, הויקערס.
פארטיקע ארעמעלייט, איבעריקע אומגליקלעכע נפשות אף דער וועלט?...
    
א גליק, וואס די שוועסטער, שרה און רבקה, האבן זיך דערשלאגן
צו א מאשין, און דאס האבן זיי צו פארדאנקען זייערע דריי שכנהטעס,
בתיה די רופאטע, פעסיע די שמשטע און סאסיע די טענדלערקע, וואס
זיצן מיט זיי אונטער איין דאך. זיי האבן זיך צענויפגעלייגט אלע דריי
און האבן אויסגעליען די ערשטע עטלעכע קערבלעך, און דאס איבעריקע ― אף אויסצאלן, און ס׳איז געווארן א מאשין. און וואס איז דער
חדוש? מען איז דאך לעבעדיקע מענטשן. וואס דען זאלן טאן צוויי
מיידלעך, שוין דערוואקסענע, מיט א קליין יינגל א יתומל אף די הענט?
א שלאנג, זאגט מען, האט אויך רחמנות אף די קליינע שלענגעלעך
ובפרט א מענטש!
    
איין חסרון נאך, וואס די מאשין קלאפט אין קאפ אריין א גאנצן
טאג מיט א גאנצער נאכט, ווארעם ארבעט איז, דאנקען גאט, פאראן,
און ביידע שוועסטער נייען אף דער מאשין, מע בייט זיך מיט דער
ארבעט און מע „נעמט זיך איבער די הענט״, דאס הייסט, בשעת
איין שוועסטער נייט אף דער מאשין, הייצט די אנדערע איין דעם
אויוון, און, פארקערט, בשעת איינע שטעלט דעם ווארעמעס, נייט די
אנדערע אף דער מאשין. און די מאשין הערט ניט אויף צו קלאפן,
און די שכנהטעס האלטן זיך באם קאפ און הערן ניט אויף צו ווארטשען שטילערהייט:
    
― נא דיר א גראגער!...
    
 ו.
    
גאט איז אבער א גוטער; ער שיקט צו די רפואה פאר דער מכה.
די רפואה איז געווען יוזעק. אין יעדער שטוב מאכט זיך, אז ס׳איז
וויסט און פינצטער, די צייט איז שלעכט, די געשעפטן גייען ניט, ס׳איז
ביטער אפן הארצן, ― ווערט געבוירן א קליין וועווריקל און די גאנצע
שטוב בייט זיך איבער. תחילת שרייט דאס קליינע וועווריקל, קוויטשעט, רייסט זיך אפן בייכל, לאזט ניט שלאפן קיינעם. נאר אט איז
דאס וועווריקל אביסל אונטערגעוואקסן, עס הערט־אויף צו שרייען, עס
עפנט־אויף די אייגעלעך און סע קוקט, ווי א זינדיקער מענטש: ―
„זעט נאר, ווי סע קוקט מיט אויגן! אנו, פיצעלע! אנו, ברעקעלע!״ און
דאס וועווריקל עפנט אויף דאס מיילכל, שטעלט־ארויס דאס צינגל, און
סע הייבט אן צו לאכן, ― און עס ווערט ליכטיק אלעמען אין די אויגן:
― „זעט נאר, זעט, סע לאכט, איך זאל אזוי זיין געזונט, סע לאכט!״...
א גדולה, א שמחה, א פרייד אף דער נשמה! די גאנצע שטוב איז פול
מיט דעם, איטלעכער טראגט זיך מיט דעם ארום, מע פארגעסט אן די
צרות, די ביטערקייט פונעם לעבן ווערט פארצוקערט, ס׳איז גאר א
חיות און גענוג!
    
דאס אייגענע איז געווען מיט אונדזער יוזעקן. יוזעק איז געווען
דאס ליב וועווריקל, וואס אלע האבן אים ליב געהאט און ארומגעטראגן
זיך מיט אים. און אז ס׳איז געקומען ערב פסח, האט מען אים אויסגעקליידט בגדי־מלכות, אנגענומען א קאפאטקעלע מיט הייזעלעך אף
שלייקעס, אויפגענייט א פאר שטיוועלעך און געקויפט א ניי היטעלע,
צוגעזאגט אים שענקען ניסלעך און באצייטנס אים געמאכט א סקאוו־רעדע לאטקעס פון מצה־מעל, אים קאליע געמאכט דעם מאגן און שיער
ניט אריבערגעפעקלט אים אף יענער וועלט.
    
― ווער בעט אייך, איר זאלט אים האדעווען מיט דער שווארץ־יאר ווייס וואס? ― האבן די שוועסטער געשריגן אף די שכנהטעס.
    
― שא, שא, קוקט זיי אן אביסל! מע האט געגעבן דעם קינד א
לאטקע מיט שמאלץ, וואס סע טוט זיך דא!
    
אזוי האבן די שכנהטעס פארענטפערט זיך און בתיה די רופאטע
האט געטאן אלצדינג, וואס זי האט געקאנט, און האט אפגעראטעוועט
דאס קינד. און ס׳איז געקומען ערב פסח, האט מען יוזעקן מיטגעגעבן
א העמד מיט דריי גראשן און אפגעשיקט אים אין באד אריין. און אז
ער איז געקומען פון באד, האט מען אים אנגעטאן די נייע מלבושימלעך,
און ער האט געשיינט ווי די זון.
    
― א קייזערלעך קינד! ― האבן זיי געזאגט איינע צו דער אנדערער.
    
― קיין עין־הרע ניט, קיין בייז אויג זאל אים ניט שאטן!
    
און יוזעק האט גענומען דאס סדורל און איז געגאנגען אין שול
אריין דאוונען, געזאגט קדיש און געקומען אהיים מיט א ברייטן גוט
יום־טוב און געטראפן דעם טיש גרייט מיט מצות, מיט א פלעשל רא־זינקעס־וויין, מיט מרור, חרוסת, קארטאפלעס און זאלץ־וואסער ―
אלצדינג איז געווען, אלץ, וואס מע באדארף. נאר איין זאך האט געפעלט: ס׳איז נישט געווען, ווער ס׳זאל אפריכטן דעם סדר.
    
נישט געווען קיין מלך!
  
ז.
    
אלע דריי שכנהטעס זיינען געווען אלמנות. דאס הייסט, צוויי זיינען געווען אלמנות און איינע א גרושה. קיין קינדער האבן זיי אויך
ניט געהאט. דאס הייסט, זיי האבן געהאט קינדער, נאר נישט בא זיך;
אין דער פרעמד זיינען זיי געווען, צעזייט און צעשפרייט איבער דער
גארער וועלט: ווער ― א בעל־מלאכה, און ווער ― אין א קלייט, און
ווער ― פארווארפן אינעם ווייטן־ווייטן אמעריקע. זייער מזל, אדער
זייער שלים־מזל, האט צענויפגעטריבן די דאזיקע דריי ווייבער אין איין
שטוב, בא בתיה די רופאטע, וואס זי איז געווען די בעל־הביתטע און
זי איז געווען צווישן זיי די נגידית.
    
געזעסן אלע דריי אונטער איין דאך, געשטאנען בא איין אויוון,
געבאקן ברויט פון איין באקדייזשע, גערעשטשינעט חלה פון איין מולטער, האט זיך יעדע פון זיי געהאט איר באזונדערן טיש, ווארעם ס׳איז
שווער, אז דריי ווייבער זאלן קאנען הויזן, אויסקומען צווישן זיך. אויב
איר זעט היינטמאדישע דאמען לעבן פריינטלעך, קושן זיך, בשעת מע
קומט איינס צו דאס אנדערע אף א זשורפיקס, זיצן אינאיינעם און קנאקן
ניסלעך, ― זאל אייך קיין חדוש ניט זיין: ס׳איז נאר דערפאר, וואס
מע זיצט ניט אונטער איין דאך און מע שטייט ניט בא איין אויוון און
מע באקט ניט פון איין באקרייזשע און מע רעשטשינעט ניט פון איין
מולטער.
    
צווישן די דריי הונדערט זעכציק טעג, וואס ס׳איז פאראן אין יאר,
האבן זיך אונדזערע ווייבער א מאל דריי הונדערט געקריגט; נאר איך
ווייס ניט, וואס ווערט בא אייך אנגערופן געקריגט? מע האט חלילה
איינס בא דאס אנדערע ניט צוגענומען גארניט, חלילה נישט באליידיקט, ניט אנגערירט אין כבוד, נאר גלאט, דריי כאראקטערן קאנען זיך
ניט אויסגלייכן. למשל, פעסיע די שמשטע האט ליב פארשארן דאס גאנצע פייער אין אויוון און פארשטעלן מיט דער זאסלינקע. וואס קומט
איר דערפאר? האט אבער סאסיע די טענדלערקע א טבע צו שטעלן אלע
אינדערפרי א קריגל ציקאריע אפן פריפעטשיק. איז, דאכט מיר, אויך
ניט קיין עוולה! זי וועט דאך ניט קריכן מיט איר קריגל ציקאריע צווישן
די פליישיקע טעפלעך! זאגט אבער פעסיע די שמשטע, אז ס׳איז ניט
כדאי, אז צוליב א קריגל ציקאריע זאל כפרה ווערן די חלה אין אויוון.
זאגט סאסיע די טענדלערקע: לאזן אירע שונאים זיין די כפרה! זאגט
איר פעסיע די שמשטע, אז זי האט, אפנים, היפשלעך שונאים? זאגט
סאסיע די טענדלערקע: „ניט צו פארזינדיקן, איך האב זיי גענוג, מע זאל
זיי געדיכט זייען און זיי זאלן שיטער אויפגיין״. זאגט איר פעסיע די
שמשטע: „פון ווען אן זייט איר דאס געווארן אזוי בארעדעוודיק?״
  
זאגט איר סאסיע די טענדלערקע: „פון זינט איך האב מיך באזעצט אינעם דאזיקן וויסטעניש״. רופט זיך אן בתיה די רופאטע, די בעל־הביתטע
פון דער שטוב, וואס שטייט בשעת מעשה בא דער זייט, פארלייגט די
פאטשיילע הינטער די אויערן, מיט א קאטשלקע אין די הענט, און קאטשעט א בלאט לאקשן אף שבת: „איך ווייס ניט, וואס איז אייך דא
אזוי וויסט? די סך דירע־געלטן, וואס איר צאלט זיך אן?״ זאגט צו איר
סאסיע די טענדלערקע: „גוט איז אייך, אז איר זייט א נגידיתטע און
האט קיין עין־הרע, א סך געלט!״ זאגט צו איר בתיה די רופאטע: „וואס
גייט אייך אן, צי א סך, צי ניט קיין סך? בא אייך האב איך ניט צוגענומען גארניט?״ זאגט צו איר סאסיע די טענדלערקע: „וואס האט איר
בא מיר צו נעמען? דעם דלות? נעמט אייך אים!״ זאגט איר בתיה די
רופאטע: ,,האלט זיך מיט אים געזונטערהייט!...״ רופט זיך אפ פעסיע
די שמשטע: „פון דלות איז קיינער ניט באווארנט! מע האט שוין געזען פיינע בריהס מיט אייגענע הייזער ליגן פונדעסטוועגן גוט אין דער
ערד!...״ „און באקן בייגל״... ― העלפט איר אונטער סאסיע די
טענדלערקע. ווערט בתיה די רופאטע אין כעס און פאלט אן אף סאסיע
די טענדלערקע. שטעלט זיך איין פאר איר פעסיע די שמשטע. ווערט
א גערודער צווישן אלע דריי ווייבער, א מישמאש, א צענויפגיסעניש פון
ווערטער, רייד און משלים: „געזען אביסעלע א מליץ־יושרטע!״...
„געפעלט אייך א השגה פון א יידענע!״... „געפעלט אייך ניט, וועט
איר מיט מיר קיין שדוך ניט טאן!״... „מע זוכט א שער, רופט זיך
אפ דאס אייבערשטע פון שטויסל!״... „א משל קאבאק!״... „אויך
מיר א נגידיתטע ― איבער א קאטשערע מיט א לאפעטע״... „לאז
זיין שטיל, פיסקאטקע, ווארעם סע קאן פליען א קאטשערע אין קאפ
אריין״... „איך ווייס ניט וועמען, איר זייט בילכער״... „נא זשע
דיר טאקע!״... „נא דיר!״... „נאט אייך ביידע!״...
    
איר מיינט, וואס איז דאס געווען? פעטש? חס וחלילה! ― פייגן,
פייגן פון צוויי צענויפגעדרייטע פינגער, אינמיטן א דריטער, און גלייך
אין נאז אריין.
  
ח.
    
האט קיין פאריבל ניט, וואס איך וועל אייך זאגן: איך האב מורא,
אז ווען חלילה מע שפאנט צענויף דריי היינטמאדישע דאמען און מע
קוועטשט זיי צענויף אלע אינאיינעם אונטער איין דאך, ווי מע האט צע־נויפגעקוועטשט אונדזערע דריי ווייבער, בין איך אייך ניט ערב, וואס
דערפון וואלט ארויס; עס קאן זיין, עס וואלט ניט ארויס גארניט, און
עס קאן זיין, אז עס וואלט געוועזן מיאוס, נאך מיאוסער, ווי בא מיינע
דריי שכנהטעס... איך מיין חלילה דערמיט קיינעם ניט באליידיקן;
נאר גלאט, מע רעדט ― רעדט מען...
    
איך קער זיך אום צוריק צו מיינע ווייבער. נאך אלע מחלוקתן
מיט די מיאוסע „קאנפליקטן״, וואס צווישן זיי פלעגט פארקומען, איז
מען זיך קיין שונאים, חס ושלום, ניט געווען. ווארעם וואס, אייגנטלעך,
האט מען געהאט איינס צו דאס אנדערע? חלילה אפגענומען פרנסה?
אט האט מען זיך געקריגט, און אט האט מען זיך איבערגעבעטן. און
ווער שמועסט, אז ס׳איז געקומען פסח, איז מען גאר געווארן שלום,
אחדות, נפש אחת, ווארעם אלע דריי האבן געבאקן מצות אין איין טאג,
אלע האבן געשטעלט איין דייזשקעלע בארשט, אלע האבן געהאנדלט
איין מציאה א זעקל קארטאפלעס, און אלע האבן זיך געזעצט צום סדר
בא איין טיש, טאקע בא דער בעל־הביתטע, בא בתיה די רופאטע, אינאיינעם מיט איר געהויבן די שיסל, איר נאכגעזאגט שטילערהייט ווארט
בא ווארט די הגדה, וואס בתיה האט געלייענט אף עברי־טייטש פון
א גראבן סדור.
    
נאר דאס איז אבער געווען אמאל, בשעת בתיה דער רופאטעס מאן
ישראל דער רופא, האט נאך געלעבט, פלעגט ער אפריכטן דעם סדר. נאכדעם, אז ישראל דער רופא איז געשטארבן, האט איינער פון שכנהטעס
זין געפראוועט דעם סדר. איצט, אז אלע האבן זיך צעפארן, דער אהער
און דער אהין, און אין דער גאנצער שטוב איז געבליבן איין מאנצביל
יוזעק, איז געווארן צווישן די ווייבער א רייד, אפשר וואלט געווען א
סברה, אז יוזעק זאל היינטיקס יאר אפריכטן דעם סדר? יוזעק איז א
יינגל, וואס לערנט שוין חומש, און עברי זאגט ער ווי א וואסער, ―
פארוואס זאל ער ניט זיין דער מאנצביל, דער מלך?
    
― יוזעק, ווילסט זיין א מלך?
    
א מלך? פארוואס ניט? ווער זאגט זי עס אפ פון מלוכה?
    
― אז אך און וויי איז צו דער מלוכה, אז יוזעק איז דער מלך!...
    
אזוי האבן געזאגט די דריי ווייבער מיט די צוויי שוועסטער און
האבן אים אויסגעבעט זייער א שיינע „היסב־בעט״, ארומגעלייגט מיט
  
קישנס, און יוזעק, אז ער איז געקומען פון שול מיטן ברייטן גוט יום־טוב, האט ער זיך געזעצט על כסא מלכותו, אין די נייע יום־טובדיקע
בגדימלעך, ווי אן אמתער מלך.
  
ט.
    
דריי זאכן: גענעצן, לאכן און וויינען ― דאס זיינען פון די ענינים,
וואס מע נעמט זיך אן איינער פונעם אנדערן. גענעצן, לאכן און וויינען
איז ניט בא אונדז אין די הענט.
    
באם סדר, וואס מיר באשרייבן אצינד, סאמע צום רעכטן שפיץ,
בשעת דעם יינגסטער פון די מלאכים, יוזעק דער יתום, האט נאך דעם
ברייטן „לפיכך״ מיטן שיינעם „הלל״ אויפגעהויבן דעם צווייטן כוס און
אנגעהויבן זאגן דעם „הריני רוצה לקיים מצוות כוס שני של ארבע כוסות״ און געוואלט צוטראגן דאס גלעזל צום מויל, האט זיך געלאזט
הערן צווישן די ווייבער א יאמערלעך געוויין, ווי מע באוויינט א טויטן.
    
וויאזוי דאס האט זיך געטראפן: ווער פון זיי האט פריער אנגעהויבן וויינען, ― איז שווער צו וויסן. בשעת יוזעק האט אפגעמאכט
דעם קידוש און אנגעהויבן צו זינגען דעם „עבדים היינו״, האט איינע
פון די צוויי שוועסטער זיך דערמאנט, אז פאראיארן אין דער צייט זיינען זיי אויך געזעסן באם סדר; נאר ס׳איז געווען אן אנדער סדר. דער
טאטע האט געלעבט, און די מאמע האט געלעבט, און זיי, די צוויי
שוועסטער, האט מען אויפגענייט אף פסח נייע קליידלעך. זיך גארנישט
געריכט, אז זיי וועלן איצטער באדארפן זיצן בא א פרעמדן טיש מיט
פרעמדע ווייבער, און יוזעק וועט זיי אפריכטן דעם סדר... און בא
איינער פון די צוויי שוועסטער האט אנגעהויבן פינטלען אן אויג, אונטערציטערן די אונטערשטע ליפ. און אף איר קוקנדיק, האט זיך בא
דער אנדערער שוועסטער אנגעהויבן לאזן א טרער נאך א טרער. און
אף זיי קוקנדיק, האט זיך איינע פון די דריי שכנהטעס דערמאנט אויך
אן איר אומגליק: אז נתי דער שמש, איר מאן הייסט דאס, האט געלעבט, איז איר געווען גוט ווי די וועלט, דאס הייסט, גוט איז איר קיינמאל ניט געווען, נאר בעסער ווי איצטער אוודאי, אז זי באדארף זיין
א פידשמשטע, ווארעם עוזר דער שמש וואס איז פריער געווען בא
נתי דעם שמש א פידשמש, איז היינט געהויכט געווארן, ארויף נאך איר
נתיס טויט פון פידשמש אף שמש, און זיין ווייב גנעסיע איז געווארן
אזוי גרויס, טאטעניו, אז מע קאן שוין גאר צו איר ניט צוטרעטן!...
    
אזוי האט זיך געטראכט פעסיע די שמשטע און האט געמאכט
בשעת מעשה אזא קרום פנים, אז סאסיע די טענדלערקע האט באדארפט
זיין שטארקער פון אייזן, זי זאל זיך איינהאלטן פון טרערן. סאסיע האט
זיך דערמאנט אן טרויעריקע זאכן: זיבן און זיבעציק ווייבער, וואס רייסן
פון די הענט, לאזן נישט פארדינען א גראשן, צעבאלעווען די קונהטעס,
מאכן פון זיי א תל, א תל! היינט האט זי זיך דערמאנט אן איר עלטערע טאכטער, וואס זי איז געשטארבן שוין לאנג, נאך קינדווייז, ראסע
האט זי געהייסן! ווען ראסע זאל געווען ניט שטארבן, וואלט זי שוין
איצטער געווען א מיידל צו לייטן, און אפשר א מאמע פון קינדער. און
אויך אן איר מאן האט זי זיך דערמאנט, ווי ער איז נעבעך אפגעקומען
כל ימיו, געווען א פינצטערער קאליקע, א לא־יוצלח לשום מלאכה, א
קראנקער נעבעך ― און סאסיע די טענדלערקע, נאכזאגנדיק שטילערהייט בתיה דער רופאטע די הגדה און צושאקלענדיק זיך גלייך מיט איר
צום טאקט, באוואשט זי זיך מיט טרערן. און אפילו די פארזאגערן אליין,
בתיה די רופאטע, הערט זיך אליין ניט צו צו די ווערטער פון דער
הגדה, וואס גיסן זיך בא איר אן איר וויסן, דערמאנט זיך אויך אן אירע אייגענע צרות, אן אירע קינדער, וואס זיינען אוועק אין דעם ווייטן־ווייטן אמעריקע. זיי שרייבן אפילו פון דארטן גאנץ גוטע בריוולעך,
אז זיי מאכן דארטן א גוט לעבן; היינו, זיי ארבעטן זייער א סך און
זיינען מענטשן גלייך. צו באווייזן, ווי גוט זיי איז, האבן זיי איר געשיקט זייערע פארטרעטן, וואס דארטן רופט מען דאס „פיקטשערס״.
און זאגן איר צו, אז אויב די געשעפטן, אדער, ווי מע רופט דאס דארטן,
די „ביזנעס״, וועלן זיך אביסל פארבעסערן, וועלן זיי איר צושיקן עטלעכע קערבלעך, אדער, ווי מען רופט דאס דארטן, „דאללערס״, מיט
א שיפסקארטע און וועלן זי אריבערנעמען אהינצו, אין דעם גרויסן
גליקלעכן לאנד, ווו אלע מאכן א לעבן, ווו אלע מענטשן זיינען גלייך,
א מענטש מעג דארטן אויסציען זיך אין מיטן גאס פון הונגער, וועט
אים קיינער ניט זאגן „קרום גייסטו״... נאר אזוי לאנג קרענקען די
שונאים, ווי לאנג בתיה וועט ניט פארן אהינצו. זי האט דא אויך קינדער. אי, ס׳איז זיי נעבעך ניט גוט? ― וואס זאל מען טאן? ס׳איז א
גאטס־זאך. אלצדינג איז פון גאט!
    
אזוי טראכט זיך בתיה די רופאטע און לייענט די הגדה, ווי א
וואסער, און זי אליין באמערקט גאר ניט, ווי זי וויינט און גיסט מיט
טרערן. ביז ס׳איז געקומען צום צווייטן כוס פון די ארבע כוסות, אז
דער יינגסטער פון די מלכים האט זיך אפגעשטעלט אפטרינקען א ביסל
וויין, האבן זיך אלע ווייבער אליין דערשראקן פאר זייער געוויין, און
בתיה די רופאטע איז אנגעפאלן אף זיי מיט א געפילדער, זיך אויסגעווישט די אויגן מיטן פארטעך און אויסגעשנייצט די נאז:
    
― וואס האט איר זיך צעיאכמערט פלוצים אין מיטן דרינען? וואס
איז היינט, יום־כפור? צי תשעה־באב? געזען אביסל!
    
ערשט דעמאלט האבן זיך די ווייבער בארויקט, ווען איינע פון זיי
האט אונטערגעטראגן דעם מלך א קווארט וואסער מיט א טאץ אף
צו וואשן זיך, די אנדערע האט דערלאנגט די הייסע פיש פונעם אויוון,
די דריטע האט צוגעטראגן דעם כריין. דער יינגסטער פון די מלכים האט
געמאכט א ברכה, „על אכילת מצה״, די ווייבער האבן געענטפערט אמן,
און די סעודה האט זיך אנגעהויבן שטיל, אן ווערטער.
    
געשריבן אין יאר 1904.
א הארצרייסנדיקע טראגעדיע איבער א יום־טובדיקן קידוש
    
 א.
(מיין צונעמעניש. ― שוואכע פעיקייטן. ― וואס וועט זיין פון מיר!)
    
„איוואן פאפערילע״... קיין אנדער נאמען האב איך ניט געהאט
אין דער היים צווישן א גאנצער כאליאסטרע. אפשר דערפאר, וואס איך
האב ניט געוואלט לערנען? דאס אחוץ. וועלן האבן איך טאקע ניט געוואלט. ווער וויל דאס לערנען? אדער אפשר דערפאר, וואס איך האב
געהאט א גראבן קאפ? דאס קאן אויך זיין. קיין שטארק גוטן קאפ האב
איך טאקע ניט געהאט. דאס הייסט, די תפיסה איז בא מיר געווען ―
אזוי האט דער רבי געזאגט ― א הארטע תפיסה. איידער איך האב
תופס געווען א זאך, איז אנגעקומען שווערלעך. דערפאר אבער איז דער
זכרון געווען בא מיר, ניט פאר אייך געדאכט, זייער־זייער א שוואכער!
ניט געווען די זאך, וואס איך זאל געדענקען. אט האב איך אויסגעלערנט אף אויסנווייניק, און אט האב איך עס שוין פארגעסן. איך קאן
מיך גאר ניט דערמאנען אן די קלעפ, מיט די פעטש, מיט די שמיץ
וואס מע האט מיר אריינגעלייגט. אומזיסט האט נעבעך מיין טאטע זיך
אפגעריסן דאס הארץ. אומזיסט זיינען נעבעך געווען דער מאמעס טרערן.
עס האט קיין זאך מיך ניט גענומען.
    
― גוואלד! איוואן פאפערילע! וואס וועט זיין פון דיר?
    
― גוואלד! יידישע קינדער! וואס וועט זיין פון מיר?...
 
 