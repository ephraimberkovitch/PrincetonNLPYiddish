

אוי, דאס פינטעלע ייד… 



 by באריס סאנדלער 
July 2, 2018July 6, 2018 Filed under:
טעאטער 


לאה שלאנגער
א שמועס מיט ססי קשת
אנטקעגן וואס שרייב איך עס? אנטקעגן דעם, אז דאס יידישע ווארט, דער יידישער קלאנג, די יידישע ליטעראטור, די נגינה זיינען טיף איינגעווארצלט אינעם פאלק; און קיינער — נישט קיין יחידים, נישט קיין פאליטיש־אידעאלאגישע שטראמען קאנען עס נישט אפשאפן מיט קיין שום באפעל.
א ביישפיל דערצו זיינען אונדזערע סאברעס, וואס דערנענטערן זיך אלץ מער און מער צו יידיש און אירע אוצרות.
איינער פון די בולטסטע פארשטייער פון זיי איז דער קינסטלערישער לייטער פונעם „יידישפיל‟־טעאטער ססי קשת (סאסי קעשעט).
ססי קשת איז א באוווסטער העברעישער זינגער און אקטיאר. ער האט פארנומען די ערשטע ערטער אויף פארשידענע פעסטיוואלן: פון געזאנג, חסידישע און מיזרחישע לידער, קינדער־פעסטיוואלן, ארויסגעגעבן DVD־אלבאמען, געווארן אויסגעצייכנט דורכן ראדיא „קול ישראל‟ ווי דער בעסטער זינגער פון יאר 1971. ער האט געשפילט אין א ריי פילמען, אויף דער טעלעוויזיע, אין מיוזיקלס — ס׳איז נישט מעגלעך אויסרעכענען אלע זיינע דערגרייכונגען.
ססי קשת איז געבוירן געווארן אינעם קיבוץ „גליל־ים‟, ביי עלטערן, וואס זיינען געקומען פון „דארטן‟, פון פוילן. אין קיבוץ האט מען דאן נישט געטארט רעדן יידיש. איר קענט דאס ווערטל: „עברי דבר עברית‟ — האט מען מורא געהאט ארויסלאזן א יידישן קלאנג, מ׳האט געבויט א נייע געזעלשאפט, אפגעשיידט פון דער פארגאנגענהייט, אבער בשתיקה האבן די מענטשן אריינגעכאפט א יידיש ווארט.
ססי קשת אין דער פארשטעלונג „דער חזן פון ווילנע‟ אין „יידישפיל‟־טעאטער
און דאס קינד ססי, וואס האט שוין פון קלענערהייט אן געהאט א גוטן געהער, האט אויפגעכאפט יעדעס ווארט. דערצו נאך איז זיין זיידע געווען א גבאי אין א שיל אין תל־אביב, צו וועלכן ער פלעגט פארן און זיך אנשעפן מיט חסידישע ניגונים, וועלכע ססי האט שפעטער אויסגענוצט אין זיין ראלע אין דער פארשטעלונג „דער חזן פון ווילנע‟ אין „יידישפיל‟־טעאטער. יידיש האט אים פארכאפט: „כ׳האב דערפילט, —זאגט ססי קשת, — אז כ׳האב א חוב אפצוצאלן. יידיש איז געווארן פאר מיר אן אויפגאבע‟. ווען אין 2011 האט אים דער דירעקטארן־קאמיטעט פון טעאטער פארגעלייגט צו ווערן דער דירעקטאר און קינסטלערישער לייטער פון „יידישפיל‟־טעאטער, האט ער עס אנגענומען מיט פרייד.
דאס בשותפותדיקע מוזיקאלישע קאמפאקטל
ססי קשת איז פארהייראט מיט דער באקאנטער העברעישער אקטריסע יונה אליאן (יאנא עליאן). זיי האבן 2 קינדער — אריאל, א מוזיקער און מאי אן אקטריסע. ווי איר זעט, פאלט דאס עפעלע נישט ווייט פון ביימעלע. אויך יונה האט געהאלטן, אז זי דארף אפגעבן דעם חוב אירע עלטערן, אפשטאמיקע פון פוילן. זי האט זיך באפרייט אויף א צייט פון איר טעטיקייט אין „בית ליסין‟־טעאטער, ווו זי ארבעט, כדי צו שפילן „מירעלע אפרת‟ אויף יידיש אין „יידישפיל‟־טעאטער, אגב זי האט די ראלע געשפילט שוין פריער אויף העברעיש.
„דער טעאטער, — זאגט ססי קשת, — האט א חוב: ער מוז האבן א יידישן רעפערטואר פון אריגינעלע יידישע דראמאטורגן, ווי אויך שפילן איבערגעזעצטע פיעסן, וואס האבן א שייכות צו יידיש; העברעישע היינטצייטיקע דראמאטורגיע אין דער יידישער איבערזעצונג. דער עולם בייט זיך, עס קומען אלץ מער מענטשן פונעם יינגערן דור. צווישן זיי אויך אזעלכע, וואס קענען קוים יידיש. דער עולם האט נישט קיין כוח צו שווערע דראמעס, באמיען מיר זיך, — באטאנט ססי, — שפילן פיעסעס, וואס זאלן זיין ליטעראריש און גלייכצייטיק נישט ברענגען קיין מורא־שחורה. דער רעפערטואר איז פארשידנארטיק.‟
ענת עצמון און דורי ענגעל אין דער פארשטעלונג ״יידישע באנדיטן״
אינעם נייעם סעזאן וועט מען קאנען זען אין „יידישפיל‟ גאלדפאדענס „קאלדוניע‟, „געוואלד אונטערוועלט‟ — א פארשטעלונג פון לידער און מעשיות פון דער יידישער אונטערוועלט, „הערצל און נארדאו‟, „הייס און געשמאק‟.
און דאך אין דעם יערלעכן טעאטער־פארמעסט, ווו מ׳האט געטיילט אויסצייכענונגען פאר דער בעסטער דראמע, פארשטעלונג, פארן בעסטן אקטיאר, אקטריסע, דעקאראציעס, קאסטיומען און א. וו. — האט דער „יידישפיל‟־טעאטער נישט אנטייל גענומען גלייך מיט אנדערע העברעישע טעאטערס אין לאנד. דער קינסלערישער לייטער פון „יידישפיל‟־טעאטער האלט עס נישט פאר דיסקרימינאציע; ער דערקלערט עס, ווי א פארמעלע זאך, צוליב דער באגרענעצטער צאל, וואס דער טעאטער קאן שפילן א פארשטעלונג, מאקסימום ביז 30 מאל.
„דאקעגן, — טרייסט ער זיך, — האט דער טעאטער א ריי פארשלאגן צו שפילן אין אויסלאנד. שוין די טעג האבן מיר באקומען איינלאדונגען צו קומען קיין רומעניע און פוילן.‟
די כוונה איז צו האבן אן אייגענעם טעאטער־בנין, נישט צו וואלגערן זיך פון איין ארט צו אן אנדערן. די טרופע ראנגלט זיך אויך מיטן בודזשעט… אבער לאמיר אויך נישט פארגעסן, אז ססי קשת אליין איז א פרעכטיקער זינגער און אקטיאר און האט א מוזיקאליש־טעאטראלע משפחה. איז דאס פארפאלק קשת, צו די 40 יאר פון זייער חתנה ארויס מיט אן אוונט — „נאך אלץ פארהייראט‟. זיי שפילן עס מיט גרויס דערפאלג.
לאמיר ווינטשן ססי קשת, אז דער „יידישפיל‟־טעאטער זאל שטייגן „נאך העכער‟, און דאס יידישע ווארט, וואס האט שוין היינט נישט קיין קעגנער, זאל זיך צעקלינגען איבערן גאנצן לאנד.

Share this:TwitterFacebookPrintLike this:Like Loading...

Related
 


Tagged: fasadjewstheatreYiddish 
Post navigation


Previous Post
די וועגן פון יידישע נסיעות 

Next Post
נאטיצן פונעם רעדאקטאר — 10 



