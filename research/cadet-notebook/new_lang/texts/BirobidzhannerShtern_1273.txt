
 דעם 2טן מארץ איז געווארן 160 יאר זינט עס געבוירן געווארן דער קלאסיקער פון דער יידישער ליטעראטור, אונדזער ליבער שלום־עליכם. אין אלע זיינע ווערק הערן מיר זיין שטים, ער רעדט מיט אונדז דורך זיינע העלדן, מיר וויינען און לאכן צוזאמען מיט זיי. ״לאכן איז געזונט, דאקטוירים הייסן לאכן!״… מיר הערן זיין שטים דורך זיינע בריוו, א דאנק וועלכע שלום־עליכם איז נאענט צו אונדז, נישט געקוקט אויף אלע יארן, וואס צעטיילן אונדזערע עפאכעס. לאמיר לייענען די צוויי בריוו און די ״לידער פון חדר״, וואס ער שרייבט אונטער מיטן פסעוודאנים שלמיאל. 
 ניו־יארק, 9טן פעברואר, 1907. 
 טייערע! 
 נו, דעם עקזאמען* האב איך אויסגעהאלטן און, דאכט זיך, גלענצנד. די זאך דערפון איז, וואס ס׳איז ניט מעגלעך געווען ארויסצוטראגן א גאנצן איינדרוק, ווייל ס׳איז אויסגעקומען צו צערייסן זיך אויף צווייען: איך בין געווען אויף צוויי אקטן אין איינעם, און אויף צוויי אקטן אינעם צווייטן טעאטער. אי דא אי דארטן האט מען מיך ארויסגערופן א סך מאל, געמאכט אוואציעס. דער עולם, ווי עס שיינט, איז געבליבן צופרידן. יעדנפאלס איז געווען אזויפיל נייקייט, אז עס האט געקלעקט גענוג. ״סטעמפעניו״ האט געמאכט דעם איינדרוק פון עפעס, וואס איז פאעטיש, פאטריארכאליש. ״דער אויסוואורף״ ווידער האט געצוואונגען דאס פובליקום די גאנצע צייט האלטן אפן דאס מויל און צו לאכן ביז וואנען דער פארהאנג איז געפאלן. דאס איז אויך דא ניי, מחמת די באלאגאן־סאטירע האט זיך שוין צוגעגעסן, און דער הומאר פון די היגע מאדישע דראמאטורגן איז אזוי ארעם, אז ס׳איז פראסט א רחמנות אויף זיי. זיי קויפן ״וויצן פאר געלט, אדער זיי נעמען איינער ביים אנדערן אויף פראקאט. – היינט גייען מיר אויף גאנץ ״סטעמפעניו״, און מארגן – אויף גאנץ ״פאסטערנאק״. דעמאלט וועלן מיר שוין אנשרייבן מער באשטימט. וואס ס׳איז שייך דער פרעסע, איז פאר דער ענגלישער בין איך רואיק, ווארים זי איז ערלאכער פון דער אידישער; די אידישע איז פארטייאיש, פון איר דערווארט איך קיין שום גוטס ניט. נאר זי איז אינגאנצן ווערט א גראשן. דער עיקר איז דאס פובליקום, דער גרויסער עולם. 
 ווי איר זעט, לעבן מיר אין א באזונדערער, טעאטראלישער, וועלט. דאס לעבן האט אונז אריינגעשטופט אין אט דער וועלט, און עס שטייט מיר נאך פאר א סך שטרויכלונגען אויף דעם דאזיקן נייעם וועג, א גרויסער קאמף, און איך האף ארויסצוקומען א באזיגער. 
 איך נעם־ארום אייך אלעמען מיט טאמאראן. 
 אייער פא. 
 –––––––––––– 
 *אין אידישן טעאטער. – דער בריוו איז געשריבן נאך די פרעמיערעס פון ״סטעמפעניו״ און ״שמואל פאסטערנאק״. 
 &nbsp; 
 דאס שלום־עליכם בוך. פארלאג איקוף, ניו־יארק. 
 https://archive.org/details/nybc214416/page/n2 
 
 
 צו די קינדער 
 (איבערגעזעצט פונם רוסישן אריגינאל) 
 ניו־יארק, 6טן נאוועמבער, 1906. 
 טייערע! 
 היינט האבן מיר געדונגען א דירה א ביסל ווייטער פון שטאט, נאר נעענטער צום ברודער, דערפאר ווייל מיר זיינען נאך זייער גרין, די שפראך קענען מיר ניט, די זיטן אויך ניט, און נאך אזעלכע זאכן. דאס דירהלע, ווען איר זאלט אויף דעם א קוק טון, וואלט איר געבליבן פארגאפט. נאר אין אמעריקע קאנען געמאלט זיין אזעלכע באקוועמלעכקייטן. ליאלי, אויפמערקזאם! אנשטאט א מיסטקאסטן איז פאראן אזא באזונדער שאפקעלע, וואס לאזט זיך ארונטער אויטאמאטיש טיף אין שאול תחתיה אריין. היינט די קיך, אין וועלכער מע קאכט, איז גאר א פארגעניגן. הייס וואסער האט איר צו יעדער צייט, סיי בייטאג און סיי ביינאכט. די טאפעטן, די פענסטער, די פארבן, די שאפקעלאך אין אלע ווענט און אין אלע ווינקעלאך – דער רוח זאל עס נעמען, טיסי, א גן־עדן און גאר! אויף צו איבערוואשן דאס געפעס, עמאטשקא, איז גענוג נאר איין סעקונדע: געעפנט דעם קראן – און פארטיק. און וואס פאר א סטעלי, מארוסי, אי, וואס פאר א סטעלי! ווען איר זאלט זען, בערקאוויטש, וואס הייסט א שרייבטיש אין אמעריקע! אדער א שרייבשטול – א לענשטול – א טשער – א שאקלשטול, – וואלט איר גאר אן א שום ספק געקומען צו פארן אהער, פארכאפט מיט זיך אין איין האנט טיסין, אין דער אנדערער טאמארקען. אגב, ווי אזוי איז זי – זי שווייגט, אדער זי שרייט? איך קאן מיך נאך אלץ ניט צונויפנעמען מיט די געדאנקען, אום צו שרייבן, מחמת מיר זיינען נאך ביים ברודער. מיר רעכענען ערשט היינט־מארגן איבערפארן – ״מופן״. 
 שבת וועלן מיר זיין ביי בערקאוויטשעס משפחה אין ברוקלין. איך לאז־איבער אן ארט פאר דער מאמע און נעם אייך ארום און קוש. 
 פא. 
 דאס שלום־עליכם בוך. פארלאג איקוף, ניו־יארק. 
 https://archive.org/details/nybc214416/page/n2 
 
 
 
 לידער פון חדר 
 שלמיאל 
 שלעכטע קומען און פארבייטן 
 שטענדיק ליבע, גוטע צייטן! 
 נאכן זומער שטייט שוין הינטן 
 באלד די אסיען מיט די ווינטן. 
 
 און אין שטוב איז פינצטער, נאס, 
 קאלט און בלאטיק אויף דער גאס. 
 (און די נעכט, זיי ווערן גרעסער) 
 און אויף הארצן אויך ניט בעסער. 
 
 און ער שטייט שוין דא ניט ווייט, 
 דער באהעלפער ביי דער זייט, 
 מיט א שטעקן, א לאמטערן 
 איינגעזונקען זאל ער ווערן! 
 
 און דער רבי שמייסט כסדר 
 גרויס און קליין – דעם גאנצן חדר, 
 לערנט ערנסט, ברעכט די ביינער, 
 לערנען אבער וויל ניט קיינער: 
 
 ס׳ציט אהינצו, אויפן אייז, 
 דאס אייז איז גלאט, דער שניי איז ווייס! 
 ווילט זיך גליטשן – א קאטאוועס? – 
 און ער דולט אונדז מיט פיר אבות; 
 
 מיט פיר אבות, מיט נזיקון, 
 טאנצט דער קאנטשיק אויפן רוקן… 
 פון פארטאג ביז שפעט ביי נאכט, 
 ביז מע ווערט שוין גוט פארשמאכט. 
 
 ווילט זיך עסן, נאר מער – שלאפן, 
 און מיר גייען דא מיט וואפן: 
 שטיינער, שטעקנס אלערליי, 
 ווי סאלדאטן מיט געשריי! 
 
 און מע הייסט אונדז זינגען פריילעך, 
 שרייען הויך: אדוני מלך! 
 ווער עס וויל ניט זינגען הויך, 
 כאפט א קניפ, א קולאק אויך. 
 
 אין דער היים מע פאלט אנידער, 
 מע וויל שלאפן – קומט ער ווידער. 
 אוי, דער רבי! — ער קומט צו חלום, 
 קומט צו חלום, ניט אפ שלום: 
 
 הער נאר שייגעץ, ס׳איז א סברא, 
 ס׳איז שוין צייט צו דער גמרא! 
 זאג, וואס וויל רב־פפא האבן? 
 זאג! ניט – וועל איך דיך באגראבן! 
 
 אין דער פרי צוריק אין חדר, 
 היינט ווי נעכטן, אזוי כסדר; 
 און דער קאנטשיק דרעשט די ביינער, 
 לערנען אבער וויל ניט קיינער. 
 
 פון דער זון די גוטע שטראלן 
 דורכן טונקלען פענצטער פאלן; 
 קליינע נעכט, די טעג שוין גרעסער – 
 אויף דעם הארצן ווערט שוין בעסער! 
 
 ווארט זשע קינדער, האפט אויף מארגן! 
 איר דארפט האבן טארט, ניט זארגן! 
 די אמונה, דער בטחון &nbsp;– 
 אונדזער יידישער נצחון … 
 
 גוטע קומען און פארבייטן 
 תמיד שלעכטע, וויסטע צייטן; 
 נאכן אסיען, נאכן ווינטער, 
 קומט דער פרילינג, ליבע קינדער! 
 
 1888, די יידישע פאלקסביבליאטעק, שלום־עליכם, ערשטער בוך. 
 
 
 document.createElement(׳audio׳); 
 Аудиоплеер http://www.gazetaeao.ru/resurs/uploads/2019/03/Ikh־Vill-Nit־Gehn-In־Cheder-Ludwig־Zats.mp3 