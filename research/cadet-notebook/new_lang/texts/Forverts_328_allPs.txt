 ס׳איז שווער צו דערפרישן אן אלט ליד, בפרט אז מע האלט זיך מיט דער אריגינעלער מוזיק. טאקע נאוואטאריש קלינגט אבער בנימין שעכטערס אראנזשירונג פון איציק מאנגערס, „אויפן וועג שטייט א בוים״ . 
 אין דער אראנזשירונג הערט מען ניט בלויז ביידע זייטן פונעם שמועס צווישן דער מאמען (גיטל שעכטער־ווישוואנאטס קול) און דעם קינד, נאר דורכן באגלייטונג־געזאנג הערט מען אויך די עמאציאנעלע געפילן פון זיי ביידן. די מוזיק שוועבט ביזן הימל ווען דאס יינגל טראכט פון פליען, אבער פאלט זיך באלד צו צו דער ערד מיט אנטוישטע טענער ווען די מאמע שטערט זיינע פלענער. ביים סוף הערט מען א נאסטאלגישן פארבענקטן טאן. 
 דער אויפטריט פונעם „יידישן פילהארמאנישן כאר״ איז פארגעקומען אין סעפטעמבער 2019, אבער דעם ווידעא דערפון האט מען ערשט ארויסגעלאזט פאראכטאגן, לכבוד מאנגערס 120סטן געבוירן־טאג . מע קען זען דעם ווידעא אדער מיט יידישע אונטערקעפלעך, אדער מיט ענגלישע, צוזאמען מיט די יידישע ווערטער אויף טראנסליטעראציע. 
