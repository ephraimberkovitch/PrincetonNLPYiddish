 
 ארעמע און פריילעכע: דער פארכשופטער שניידער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
ארויסגענומען פון אן אלטן פינקס און באפוצט
  
א.
    
א י ש  ה י ה  ב ז ל א ד י ו ב ק י ― א מענטש איז געווען אין
זלאדייעווקע [злодей: שלעכטער מענטש] , א שטעטל, וואס ליגט אין דער סביבה פון מאזעפעווקע [мазепа: שוטה],
נישט ווייט פון כאפלאפאוויטש און קאזאדאיעווקע [кози: ציגן; доить: מעלקן], צווישן יאמפעלי און
צווישן סטרישטש, פונקט אף דעם וועג, וואס מע פארט פון פישי־יא־בעדע דורך פעטשי־כוואסט קיין טעטרעוועץ און פון דארטן קיין יעהופעץ;
ו ש מ ו  ש מ ע ו ן  א ל י ה ו ― און זיין נאמען איז געווען שמעון־אלי, און גערופן האט מען אים „שמעון־אלי שמע־קולנו״, מחמת באם
דאוונען אין שול האט ער געהאט א טבע שרייען, ארבעטן, זינגען ציקלען
זיך אף קולי־קולות. ו ה י ה  ה א י ש  ח יי ט ― און געווען איז דער
מענטש א שניידער, נישט חלילה פון די געהויבענע שניידערס, וואס נייען
נאכן „טאבעלטיר״, וואס מע רופט דאס „זשורנאל״, נאר א שניידער א
לאטניק, א גרויסער מומחה, הייסט דאס, אף לייגן א לאטע, פארצירעווען
א לאך, מע זאל נישט דערקענען, אדער איבערניצעווען וואס פאר א מלבוש
איר ווילט אף דער לינקער זייט, ממש מאכן פון אלט ניי. נעמען, למשל,
אן אלטן כאלאט און איבערמאכן אים אף א קאפאטע, פון א קאפאטע ―
א פאר תחתונים, פון די תחתונים אויסשטיקעווען א לייבל, און פונעם
לייבל נאכדעם עפעס אנדערש ― מיינט נישט, אז דאס איז אזא גרינגע ארבעט! און אף דעם איז „שמעון־אלי שמע־קולנו״ געווען איין בריה אין דער
וועלט, און מחמת זלאדייעווקע איז זייער אן ארעם שטעטל, וואס דארטן
מאכן נייע מלבושים איז עפעס נישט אזא געוויינטלעכע זאך, האט מען
דעריבער געהאלטן פון שמעון־אלין אין זלאדייעווקע אן עולם ומלואו.
איין חסרון נאר, וואס ער האט נישט געקאנט אויסקומען מיט די נגידים,
ליב געהאט אריינקוקן אין קהלשע זאכן, זיך אננעמען אן דער קריוודע פון
די ארעמע לייט, ריידן גאנץ אפנטלעך אף די בעלי־טובות, וואס זיינען זיך
עוסק אין צרכי־ציבור, און דעם בעל־טאקסע מאכן מיט דער בלאטע
בפרהסיה, זאגן אף אים, אז ער איז א געלט־צאפער, א בלוטזייגער, א
מענטשנפרעסער, און אף די שוחטים מיט די רבנים, וואס האבן געשלאגן
בלאט מיטן בעל־טאקסע ― אז ס׳איז איין כנופיא, א כיתה פון גנבים,
רמאים, קוילערס, רוצחים, גזלנים, א רוח אין זייער טאטנס טאטן אריינגעפלויגן געווארן ביז דעם זיידן תרח, מיטן פעטער ישמעאל אונטערגעשלאגן!...
    
צווישן בעלי־מלאכות, חברה „פועל־צדק״, האט זיך „שמעון־אלי
שמע־קולנו״ גערעכנט פאר א „יודע־נגן״; אף זייער שפראך האט דאס
געהייסן: א מענטש, וואס פארשטייט אין די קליינע אותיותלעך, מחמת
שמעון־אלי פלעגט שיטן מיט פסוקים, מיט גאנצע שטיקער גמרא און מיט
מדרשים, וואס נישט געשטויגן, נישט געפלויגן: „עמך״... „קטנתי״...
„אגיל ואשמח״... „היום הרת עולם״... „ויתרוצצו ויתפוצצו״... „וואט
טיבע יוצר המאורות״... „ככתוב, ווי אין פסוק שטייט געשריבן״... וכדומו
אזעלכע לשון־קודשדיקע ווערטער, וואס זיינען בא אים תמיד געווען
גרייט. און דערצו האט ער נאך געהאט נישקשה פון א קולכל, אפילו
אביסל צו א הילכיקס און גארגלדיקס. נאר ער איז געווען קלאר אין אלע
נוסחאות מיט אלע ניגונים מיט אלע תפילות אף אויסווייניק, און האט
ליב געהאט דעם עמוד מיט סכנת־נפשות, און איז געווען גבאי אין שניידערשן שולכל, געכאפט פעטש ווי האלץ, צום מיינסטן שימחת־תורה צו
„אתה־הראית״, ווי געוויינטלעך.
    
„שמעון־אלי שמע־קולנו״, כאטש ער איז געווען כל ימיו א ביטערער ארעמאן, מע קאן זאגן ― כמעט אן אביון, נאר אראפפאלן בא זיך
דערמיט האט ער פיינט געהאט. „אדרבה, ― האט ער געזאגט ― וואס
מער קבצן מער לעבעדיק, וואס מער הונגעריק מער געזונגען, ווי די גמרא
זאגט:  י א ה  ע נ י ו ת א  ל י ש ר א ל  כ ט ש ע ר ע וו י ט ש ק ע
ק ר א ס נ י  ל ד י וו ק ע  ח י ו ר א״...
הקיצור הדבר: שמעון־אלי איז געווען דאס, וואס מע רופט אן אן
„ארעמס און א פריילעכס״. געווען איז ער א נידעריקער, א פארזעעניש,
ארומגעשטעקט מיט נאדלען און מיט שטיקלעך וואטע אין די געקרייזלטע
שווארצע האר; געהאט האט ער א קליין צאפן בערדל, אביסל א צוגעפלעטשטע נאז, די אונטערשטע ליפ אביסל צעשפאלטן, און אויגן גרויסע,
שווארצע און שטענדיק שמייכלענדיקע, און געגאנגען איז ער תמיד מיט א
טענצל און מיט א לידל אונטער דער נאז: „היום הרת עולם ― גאר
נישט געזארגט!״...
    
ו י ה י  ל ו  ב נ י ם  ו ב נ ו ת ― און ער איז געווען א מטופל
מיט קינדער פון אלערליי וווקס, צום מיינסטן טעכטער, צווישן זיי עטלעכע דערוואקסענע;  ו ש ם  א ש ת ו ― און זיין ווייב האט געהייסן
ציפע־ביילע־רייזע, און זי איז געווען זיין „כנגדו״, דאס הייסט, פונקט
דער היפוך פון אים: א הויכע, א רויטע, א געזונטע, א יידענע א קאזאק.
פון דעם ערשטן טאג אן, וואס נאך דער חופה, האט זי אים גענומען אין
די הענט אריין און נישט ארויסגעלאזט אים, און איז געגאנגען אין ספאדעק, דאס הייסט: זי איז געווען דער מאן, נישט ער! ער האט פאר איר
געהאט גרויס דרך־ארץ. זי פלעגט אף אים עפענען א מויל, פלעגט ער
פארציטערט ווערן; און אמאל, אונטער פיר אויגן, אז ס׳איז אויסגעקומען,
פלעגט זי אים אפשטעקן א פאטש אויך... דעם פאטש פלעגט שמעון־אלי
באהאלטן אין קעשענע און זאגן בשעת מעשה א ווערטל מיט א פסוק.
    
― היום הרת עולם ― נאר נישט געזארגט! אין דער הייליקער
תורה שטייט געשריבן: ,, ו ה ו א ― און ער, דער מאן הייסט דאס,
י מ ש ו ל ― זאל טון טאן געוועלטיקן,  ב ך ― אין דיר״, איז פארפאלן! עס מעגן קומען כל מלכי מזרח ומערב, וועט זיך זיי נישט העלפן!...
    
ויהי היום ― טרעפט זיך א מעשה. ציפע־ביילע־רייזע קומט צו גיין
איינמאל זומער מיטן קאשיק פונעם מארק, טוט א שמיץ דאס בינטל
קנאבל מיטן ביסן פעטרישקע מיט די קארטאפלעס, וואס זי האט איינגעקויפט, און רופט זיך אן מיט כעס:
    
― לאז דאס גיין אין דער ערד אריין! שוין נמאס ומאוס געווארן
אלע טאג, אלע טאג זיך ברעכן דעם מוח, צו־טראכטן, וואס קאכט מען
ווארעמס. מע באדארף האבן א קאפ פון א מיניסטער! ווידער א מאל
טייגלעך מיט פאסאליעס און אבער א מאל טייגלעך מיט פאסאליעס, גאט
זאל נישט שטראפן פאר די רייד! אט, למשל, נחמה־ברכה, אזא קבצנטע,
אזא עניטע, אביונטע, אזא דלפנטע, באדארף זי האבן א ציג! פאר
וואס? ווארעם זי האט א מאן לייזער־שלמה, טאקע א שניידער, נאר פארט
א מענטש! א קלייניקייט א ציג? פאראן א ציג אין שטוב, איז פאראן
א גלעזל מילך פאר די קינדער; מע קאן אפקאכן א מאל א קאשע מיט
מילך, אפשטופן א ווארעמעס, יוצא זיין מיט א וועטשערע, א מאל א קריגל
פיד־סמעטענע, א שטיקל קעז און פוטער ― א חיות!
    
― ביסט נעבעך אוודאי זייער גערעכט! ― מאכט שמעון־אלי געלאסן. ― פאראן א מדרש: כ ל י ש ר א ל  י ש  ל ה ם   ח ל ק ―
איטלעכער ייד באדארף האבן א ציג. ככתוב, ווי אין פסוק שטייט
געשריבן...
    
― וואס טויג מיר דיין פסוק? ― צעשרייט זיך ציפע־ביילע־רייזע.
― איך זאג א ציג, זאגט ער גאר א פסוק! מיר דאכט, אז איך וועל דיר
געבן א פסוק, וועט דיר ווערן פסוקדיק אין די אויגן! מיט פסוקים גאר
האדעוועט ער מיך, דער שיינער ברויטגעבער מיינער, דער שלימזל!
הערסטו? איך וועל דיר די גאנצע תורה דיינע אוועקגעבן פאר איין
בארשטש א מילכיקן!...
    
וכדומה נאך אזעלכע מינים „אנצוהערענישן״ האט אים געגעבן
ציפע־ביילע־רייזע עטלעכע מאל אין טאג, אזוי לאנג, אזוי ברייט, ביז
שמעון־אלי האט איר צוגעזאגט און געגעבן האנט תקיעת־כף, אז זי מעג
שלאפן רויק, עס וועט שוין זיין, מיט גאטס הילף, א ציג. דער עיקר ―
בטחון. „היום הרת עולם ― נאר נישט געזארגט!...
    
פון דעמאלט אן האט שמעון־אלי אנגעהויבן קלייבן א גראשן און א
גראשן. ער האט זיך אפגעזאגט פון א סך נייטיקע זאכן, פארמשכונט די
שבתדיקע קאפאטע אף אויסצאלן וואכגעלט און צונויפשלאגן זיך עטלעכע קערבלעך, און ס׳איז געבליבן, אז ער נעמט די ממתקים און גייט
זיך דורך קיין קאזאדאיעווקע קויפן א ציג. וואס עפעס קיין קאזאדאיעווקע? איז דערינען געווען צוויי טעמים: ראשית, איז קאזאדאיעווקע אן
ערטל פון ציגן, וואס דער נאמען אליין באווייזט שוין דערויף: קאזאדאיעווקע איבערגעזעצט אף יידיש קומט אויס „ציגמעלקנדיקע״. והשנית,
האט ציפע־ביילע־רייזע געהערט דערציילן פון אירער א שכנה, וואס זי
רעדט נישט מיט איר שוין פון עטלעכע יאר, אז יענע האט געהערט פון
איר שוועסטער, וואס איז נישט לאנג געווען בא איר צו גאסט פון קאזאדאיעווקע, אז דארט איז פאראן א ייד א מלמד, רופט מען אים „חיים־חנה
דער קלוגער״ בלשון סגי־נהור, דערפאר, וואס ער איז א גרויסער שוטה;
האט דער חיים־חנה דער קלוגער א ווייב, רופט מען זי „טעמע־גיטל די
שטילשווייגנדיקע״, דערפאר וואס זי האט אין זיך ניין מאס רייד; האט
די טעמע־גיטל די שטילשווייגנדיקע צוויי ציגן, און ביידע מעלקן זיך.
פרעגט זיך א קשיא: פאר וואס קומט איר צוויי ציגן, און נאך מעלקנדיקע
דערצו? א גרויסער אומגליק וואלט געווען, כלעבן, זי זאל נישט האבן
איינע אפילו! פאראן, ברוך השם, יידן, וואס פארמאגן נישט קיין האלבע
ציג אפילו ― נו, אם כן? שטארבן זיי דען?
    
― ביסט זייער גערעכט! ― זאגט שמעון־אלי צו זיין ווייב. ―
הערסטו, דאס איז שוין אן אלטע טענה, ככתוב, ווי אין פסוק שטייט געשריבן: א ס ק א ק ו ר ד ע ,  ד ב א ר ב א נ ט ע...
    
― שוין! ער איז שוין ווידער דא מיט זיין פסוק! ― שלאגט אים
איבער זיין ווייב. ― מע רעדט פון א ציג, קומט ער מיט א פסוק! דו גיי
זיך דורך בעסער אהינצו, צום קאזאדאיעווקער מלמד, און זאג אים אזוי
און אזוי: מיר האבן געהערט, אז ס׳איז בא אייך פאראן צוויי ציגן און
ביידע מעלקן זיך. וואס באדארפט איר צוויי מעלקנדיקע ציגן? אף כפרות?
ווילט איר דאך מסתמא איינע פון זיי פארקויפן ― פארקויפט זי מיר!
וואס וועט אייך ארן?... אזוי טאקע זאלסטו מיט זיי ריידן, דו פארשטייסט?
    
― איך פארשטיי, וואס דען, איך פארשטיי נישט? ― זאגט שמעון־אלי. ― פאר מיין געלט באדארף איך זיך נאך בעטן? פאר געלט קריגט
מען אלץ אין דער וועלט ― כ ס ף  ו ז ה ב  מ ט ה ר  ח ז י ר י ם.
שלעכט איז נאר, זעסטו, אז ס׳איז חלילה נישטא די מטבע, דעמאלט איז
עני חשוב כמת, מאכט רש″י: ניטא פאפע ― גיי ליולי; אדער ווי מע
זאגט: אן פינגער קאן מען קיין פייג ניט שטעלן, ככתוב, ווי אין פסוק
שטייט געשריבן: א ס ק א ק ו ר ד ע ,  ד ב א ר ב א נ ט ע ,
ד פ א ר ש מ א כ ט ע...
    
― ווידער א מאל א פסוק, און אבער א מאל א פסוק! עס פסוקט
מיך שוין אין קאפ! איינגעזונקען זאלסטו ווערן! ― זאגט צו אים ציפע־ביילע־רייזע און באגראבט אים ניין איילן אין דער ערד, און טייטשט
  
מיט אים איין א מאל הונדערט, אז ער זאל זיך פריער פרווון בא חיים־חנה דעם מלמד, טאמער וועט דאס גיין. אי וואס, טאמער וויל יענער ניט?
פאר וואס זאל ער נישט וועלן? פאר וואס קומט אים צוויי ציגן, און נאך
מעלקנדיקע דערצו? פאראן, ברוך השם, יידן אף דער וועלט, וואס פארמאגן נישט קיין האלבע ציג אפילו ― נו, אם כן? שטארבן זיי דען?...
    
און אזוי ווייטער, אלץ די אייגענע טענות.
  
ב.
    
ה ב ו ק ר  א ו ר ― ס׳איז נאר טאג געווארן, האט זיך אונדזער
שניידער געפעדערט, אויפגעשטאנען און אפגעדאוונט, גענומען מיט זיך
דאס שטעקל מיטן גארטל און איז אוועק אין וועג אריין בשלום צו־פוס.
    
געווען איז דאס זונטיק, אין א שיינעם, ליכטיקן, לויטערן, ווארעמען
זומערטאג. שוין לאנג געדענקט נישט שמעון־אלי אזא אן אויסגעצייכנטן,
אויסגעשפילטן טאג. שוין לאנג איז שמעון־אלי נישט געווען אין פעלד,
אף דער פרייער לופט. שוין לאנג האבן זיינע אויגן נישט געזען פאר זיך
אזא אן אויסגעצוואגענעם גרינעם וואלד, אזא שיינע גרינע קאלדרע, ווו
דאס פעלד איז באשאטן מיט אלערליי קאלירנדיקע שפרענקעלעך. שוין
לאנג האבן זיינע אויערן נישט געהערט א פישטשען פון פייגעלעך, א
פלאטערן פון קליינע פערכלעך. שוין לאנג האט זיין נאז נישט געשמעקט
אזא געשמאקן ריח פון גרין גראז, פון רויער ערד. שמעון־אלי שמע־קולנו האט פארבראכט כל ימיו אין אן אנדער וועלט; זיינע אויגן האבן
געזען פאר זיך תמיד אנדערע בילדער: א פינצטערע גרוב, בא דער טיר
אן אויוון, קאטשערעס מיט לאפעטעס, און א פאמעניצע א פולע ווי אן
אויג; באם אויוון, בא דער פאמעניצע ― א בעט פון דריי ברעטלעך;
אפן בעט ― קינדערלעך א סך, קיין עין־הרע, איינס קלענער פונעם אנדערן, האלב־נאקעטע, גאנץ־בארוועסע, נישט קיין געצוואגענע, שטענדיק
הונגעריקע... זיינע אויערן האבן געהערט פאר זיך שטענדיק אנדערע
קולות: „מאמע, ברויט! מאמע, בולקע! מאמע, עסן!״... און איבער אלע
קולות ― א קול פון ציפע־ביילע־רייזע: „עסן? נישט עסן זאלן אייך ווערעם, ליבער גאט, אינאיינעם מיטן טאטן אייערן דעם שלימזל! פארכאפט זאלט איר נישט ווערן, רבונו של עולם, מיט אים אינאיינעם!״...
וכדומה אזעלכע זיסע קולות. זיין נאז איז געוווינט געווען צו אנדערע
ריחות: א ריח פון נאסע ווענט, וואס ווינטער נעצן זיי און זומער שימלען
זיי; א ריח פון זויערטייג מיט קלייען, פון ציבעלעס און פון קרויט, פון
רויע ליים, פון געשאבענע פישלעך און פון קישקעלעך; א ריח פון אלטע
בגדים, וואס לאזן זיך הערן אונטערן הייסן פרעסל מיט א געדיכטער פארע
און מיט א מאדנעם טשאד...
    
ארויסגעריסן זיך אף א וויילע פון יענער ארעמער וויסטער פינצטערער וועלט אף דער דאזיקער נייער, פרייער, ליכטיקער, שמעקנדיקער
שיין, האט זיך אונדזער שמעון־אלי געפילט ווי א מענטש, וואס איז אין
א הייסן זומערטאג אריינגעשפרונגען א נאקעטער אין ים אריין; דאס
וואסער טראגט אים, די כוואליעס שלאגן אים, ער טוקט זיך, ער טוקט זיך,
ער ציט אין זיך די לופט מיט דער פולער ברוסט ― ס׳איז מחיה נפשות,
ממש א גן־עדן!...
    
― למשל, וואס וואלט גאט געארט ― קלערט זיך שמעון־אלי ―
וואס וואלט גאט געארט, ווען איטלעכער בעל־מלאכה, אשטייגער, זאל זיך
קאנען אלע טאג, לאז זיין כאטש איין מאל אין דער וואך, ארויסגיין
אהערצו־צו, אפן פרייען פעלד, א ביסל געניסן פון גאטס וועלטל? אי א
וועלטל, א וועלטל!... ― און שמעון־אלי הייבט־אן אונטערזינגען און
פארטייטשן אף זיין שטייגער: ― א ת ה  י צ ר ת.― דו האסט, גאט,
באשאפן,  ע ו ל מ ך ― דיין וועלטל,  מ ק ד ם ― אף יענער זייט
שטאט;  ב ח ר ת  ב נ ו ― האסט אונדז אויסדערוויילט, די יידעלעך,
מיר זאלן זיצן דארטן אין זלאדייעווקע אין דער ענגשאפט, קאפ־אף־קאפ,
אין א דערשטיקעניש; ו ת ת ן  ל נ ו ― און דו האסט אונדז געטאן
געבן... אוי, צרות האסטו אונדז געגעבן מיט ווייטיקן, מיט דלות, קדחת
מיט רביעית האסטו אונדז געגעבן,  ב ר ח מ י ך  ה ר ב י ם ־ ב י ם ־
ב י ם ־ ב י ם!...
    
אזוי זינגט זיך שמעון־אלי שטילערהייט אונטער דער נאז, און עס
גלוסט זיך אים א ווארף טאן זיך דא, ווי ער שטייט און גייט אין פעלד,
אפן גרינעם גראז, כאטש א ביסעלע געניסן פון גאטס וועלטל, ― דערמאנט ער זיך, אז ער האט אן ארבעט, און זאגט צו זיך אליין: ― ,, ע ד
כ א ן  א ו מ ר י ם  ב ש ב ת  ה ג ד ו ל ― גענוג, שמעון־אלי, צו
זינגען.  ה ל ך  ל ע ו ל מ ו ― שפאן, ברודער, שפאן! אפרוען וועסטו
זיך שוין, אם ירצה השם, אין דער דעמבענער קרעטשמע. דארט האסטו
  
א שטיקל שאר־בשרי, דאדי רענדאר. דארט קריגט מען צו יעדער צייט א
ביסל משקה, ווי אין פסוק שטייט:  ו ת ל מ ו ד  ת ו ר ה  כ נ ג ד
כ ו ל ם ― א ביסל מהיכא־תיתי איז בילכער פון אלץ״... און שמעון־אלי
שמע־קולנו שפאנט ווייטער.
  
ג.
    
ב א מ צ ע  ה ד ר ך ― פונקט אין דער מיט וועג, צווישן די צוויי
שטעט זלאדייעווקע און קאזאדאיעווקע, שטייט א פעלד־קרעטשמע, וואס
מע רופט זי „די דעמבענע״. די דאזיקע קרעטשמע האט אין זיך א כח,
עפעס נאר א מאגנעט, וואס זי ציט צו זיך אלע בעלי־עגלות מיט אלע
פארשוינען, סיי די וואס פארן פון זלאדייעווקע קיין קאזאדאיעווקע, סיי
די וואס פארן פון קאזאדאיעווקע קיין זלאדייעווקע ― מע מוז זיך אפשטעלן אין דער „דעמבענער״ כאטש אף עטלעכע מינוט! קיינער ווייס
ניט דעם סוד דערפון נאך עד היום. א טייל זאגן, אז ס׳איז דערפאר, ווייל
דער בעל־הבית פון דער קרעטשמע, דאדי דער רענדאר, איז זייער א
ליבלעכער פארשוין און א גרויסער מכניס־אורח, דאס הייסט, פאר געלט
האט איר געקאנט קריגן דארטן תמיד א רעכט גלעזל משקה מיט די
שענסטע פארבייסנס; און א טייל זאגן, אז ס׳איז דערפאר, ווייל דאדי איז
געווען פון יענער חברה, וואס מע רופט זיי „טרעפערס״, אדער „נביאים״,
וואס אליין האנדלען זיי נישט מיט קיין גנבות, נאר זיי קערן זיך אן מיט
אלע בארימטע גנבים א נאענטער רב שמעלקע... און מחמת קיינער ווייס
דאס נישט פאר קלאר, לכן באדארף מען מאכן דערפון א שווייג...
    
דאדי איז געווען א ייד א מוכסן, א גראבער, א האריקער, מיט א
גרויסן בויך און מיט א בולבעוואטער נאז, און א קול האט ער געהאט
פון א שור־הבר. אים איז אפגעגאנגען, ווי מע זאגט, קאפווייטיק; פרנסה
האט ער געהאט מיטן פולן מויל, בהמות עטלעכע, אף דער עלטער געבליבן אן אלמן און געווען א ליידיקער מענטש. א גראבער נפש: א סליחה
און א הגדה און א בענטשערל איז בא אים געווען אלץ איינס. און דערפאר פלעגט זיך מיט אים שמעון־אלי דער שניידער שעמען: ס׳איז אים
נישט אנגעשטאנען די מעשה, וואס ער, שמעון־אלי, א יודע־נגן און
גבאי אין שולכן, זאל האבן א מוכסן, אן עם־הארץ פאר א קרוב... און
דאדי פון זיין זייט פלעגט זיך שעמען, וואס ער האט א „שניידער א
פאלגע״ פאר א קרוב... זיי האבן זיך געשעמט איינער מיטן אנדערן. פונדעסטוועגן, אז דאדי האט דערזען שמעון־אלין, האט ער אים אפגעגעבן א
גאנץ ברייטן ברוך־הבא, מחמת דאדי דער רענדאר האט פשוט מורא
געהאט, נישט אזוי פארן קרוב אליין, ווי פארן קרובס פיסק.
    
― א, א גאסט, א גאסט! וואס מאכט עפעס א ייד שמעון־אלי? וואס
מאכט עפעס דיין ציפע־ביילע־רייזע? וואס מאכן עפעס דיינע קינדער?
    
― עט, מ ה א נ ו מ ה  ח יי נ ו ― וואס זאלן מיר מאכן? ―
האט אים דער שניידער געענטפערט מיט א פסוק, ווי זיין שטייגער איז.
― מ י  ב ר ע ש  ו מ י  ב מ ג פ ה ― אמאל אזוי, אמאל אזוי, אבי
מען איז געזונט, ככתוב, ווי אין פסוק שטייט געשריבן: א ס ק א ק ו ר ־
ד ע , ד ב א ר ב א נ ט ע ,  ד פ א ר ש מ א כ ט ע, ד ק א ר ־
נ א ס ע... וואס מאכט איר עפעס, מיין טייערער קרוב? וואס הערט
זיך עפעס בא אייך אין דארף?  ז כ ר נ ו  א ת  ה ד ג ה ― איך געדענק נאך אייערע ווארעניקעס פון פאראיארן מיטן ביסל משקה, דאס
איז דאך בא אייך דער עיקר. אריינקוקן אין א ספר האט איר דאך פיינט.
ל מ ה  ר ג ש ו  ג ו יי ם ― וואס טויג אייך א יידיש ווארט! ע, רב
דאדי, רב דאדי! ווען דער טאטע אייערער, דער פעטער גדליה־וואלף עליו
השלום, זאל איצטער אויפשטיין און א קוק טאן אף זיין דאדיקן, ווי ער
זיצט דאס אביסל אין דארף צווישן אלע גויים, להבדיל, וואלט ער נאך
א מאל איבעראנייס געשטארבן. אי, האט איר געהאט א טאטן, רב דאדי!
געווען א כשרער ייד, לאז ער מיר מוחל זיין: ער פלעגט טרינקען פון א
פינצטערער כלי... הקיצור,  א י ן  ל ך א ד ם  ש א י ן  ל ו
פ ע ק ל ― פון וואס מע זאל נישט ריידן ― אפן טויט מוז מען ארויף...
גיט שוין אהער א ביסל בראנפן, ווי דער תנא רב פימפאם זאגט:
ק א פ א ט ע  ב מ ש כ נ ת א  ש וו יי נ ק יי ך  ב ג ר ו נ ם ―
פארזעץ די קאפאטע און נעם א ביסל בראנפן״...
    
― שוין? דו האסט שוין אנגעהויבן מיט דיין לאקשן־קוילעטש?
― מאכט דאדי און טראגט אים אונטער א ביסל בראנפן. ― דו זאג בעסער, שמעון־אלי, וווהין פארט דאס א ייד?
    
― א ייד פארט נישט, ― זאגט שמעון־אלי און מאכט א כוסה ―
א ייד גייט צו פוס. ווי מיר זאגן אין הלל: ר ג ל י ה ם  ו ל א  י ה ל כ ו
― האסט פיס, ביסטו נישט קראנק צו שפאנען״...
    
― אויב אזוי, ― מאכט דאדי ― זאג זשע מיר, סערצע, וווהין
שפאנט א ייד?
    
― א ייד שפאנט ― זאגט שמעון־אלי און מאכט נאך א כוסה ―
קיין קאזאדאיעווקע שפאנט ער, האנדלען ציגן, ככתוב, ווי אין פסוק
שטייט געשריבן:  ע ז י ם  ת ע ש ה  ל ך ― ציגן זאלסטו קויפן...
    
― ציגן? ― פרעגט אים דאדי פארחידושט. ― ווי קומט א ייד א
שניידער האנדלען מיט ציגן?
    
― עס רעדט זיך אזוי „ציגן״! ― מאכט שמעון־אלי. ― מיינען מיין
איך א ציג, טאמער וועט מיר גאט צושיקן, הייסט דאס, א ציג א רעכטע.
נישט טייער. דאס הייסט, איך וואלט קיין ציג נישט געקויפט; נאר מיין
ווייב זאל לעבן, ציפע־ביילע־רייזע הייסט דאס, איר קענט דאך זי, אז זי
שפארט זיך איין! זי האט זיך פארעקשנט איין מאל פאר אלע מאל:
ה כ צ ע ק ת ה ― זי וויל א ציג! און א ווייב, זאגט איר דאך, באדארף
מען פאלגן, דאס איז דאך א בפירושער „מדרש־פליאה״, הא? איר געדענקט דעם „מדרש־פליאה״?
    
― אין די זאכן ― זאגט דאדי ― ווייסטו שוין בעסער פון מיר; דו
ווייסט דאך, אז איך בין מיט... מיט... מדרש א קנאפער מחותן!... איך
פארשטיי נישט, מיין טייערער קרוב, נאר איין זאך: ווי קומסטו זיין א
מבין אף ציגן?
    
― וואט טיבע יוצר המאורות! ― זאגט שמעון־אלי שוין מיט פארדראס. ― ווי קומט א רענדאר זיין א מבין אף א סדילקיווער סליחה?
פונדעסטוועגן קומט פסח צום סדר, קלאפט איר מיט גאטס הילף דעם
ריינעם „ברכי־נפשי״ און זאגט „זה כפרתי זה חליפתי״, ווי עס געהער צו
זיין... וואס? אפשר נישט אזוי?...
    
דאדי דער רענדאר האט פארשטאנען דעם שטאך; ער האט פארביסן
א ליפ און האט זיך געטראכט: „ווארט, ווארט, דו שניידערוק, דו פאלגע!
ביסט מיר עפעס היינט צו גייציק, און דו באווייזט זיך מיר היינט צו פיל
ארויס מיט דיין תורה! וועסט שוין בא מיר האבן א ציג, וועסט זיך
קראצן!״... און שמעון־אלי האט זיך געהייסן אנגיסן נאך א מאל פון יענעם ביטערן טראפן, וואס איז א רפואה צו אלע צרות.
    
פון אמת קאן מען נישט אוועקגיין: שמעון־אלי האט ליב־געהאט א
ביסל בראנפן, נאר קיין שכור איז ער נישט געווען ― חס וחלילה! ווען
האט ער דען געהאט אף א טרונק בראנפן?... איין חסרון האט ער נאר גע־האט, וואס קוים האט ער גענומען א ביסל בראנפן, אזוי האט ער באלד
געמוזט נעמען נאך א ביסל, און פון אזעלכע צוויי ביסלעך פלעגט ער
שוין ווערן מבוסמדיק־פריילעך, די בעקלעך רויטלעך, די אייגעלעך מיט
א גלאנץ, און די צונג ― די צונג האט זיך בא אים אויפגעבונדן און
געקלונגען אן אן אויפהער.
    
― אקעגן דעם, וואס איר זאגט „צעך״, ― מאכט שמעון־אלי ―
„צעך״, שער און אייזן. אונדזער פאלק עמך האט אין זיך א מעלה, וואס
איטלעכער האט ליב כבוד, און כבוד איז דאך, זאגט איר, לעבער... א
ליאדע שוסטערל וואלט א בעלן געווען זיין גבאי־ראשון כאטש איבער
א פאמעניצע... זאג איך צו זיי: ברידערלעך,  ק ט נ ת י מ כ ל
ה ח ס ד י ם ― איך דארף עס אף כפרות, קלייבט אייך אויס א שוסטער פאר א גבאי: ל א  מ ע ו ק צ ך  ו ל א  מ ד ו ק צ ך ― איך
בין אייך מוחל דעם כבוד, איך וויל נישט קיין פעטש!... זאגן זיי: בלאטע!
אז צעך טוט אפ, איז פארפאלן!... זאג איך: עס קומט אויס ווי אין פסוק
שטייט: ש מ ל ך  ל ך  ק צ י ן  ת ה י ה  ל נ ו ― פעטש זאלסטו
כאפן און גבאי זאלסטו זיין... נאר שא, איך האב מיך א ביסל פאררעדט,
און האב גאר פארגעסן, אז איך האב אף זיך א ציג. ע ו ד  ה י ו ם
ג ד ו ל ― דער טאג שטייט נישט! א גוטן טאג, רב דאדי, ח ז ק,
ח ז ק  ו נ ת ח ז ק ― זייט מיר געזונט און שטארק און מאכט ווארעניקעס!
    
― פארגעס זשע ניט, ― מאכט צו אים דער רענדאר ― אם ירצה
השם, צוריקוועגס, אז גאט וועט שענקען דאס לעבן, למען השם, זיך
אפשטעלן בא מיר.
    
― אם ירצה השם, אם ירצה השם, בלי נדר ומסקנא! ― זאגט
שמעון־אלי. ― אוודאי, ווי דען איז אנדערש? מען איז דאך נישט מער
ווי א „בשר־ודאס״. ווי זאגט איר: „אדם א מענטש, צפור א פויגל,
קאטשקע רוק זיך״... איר גרייט נאר צו, רב דאדי, א רעכט ביסל משקה
מיט פארבייסן, דאס הייסט מאריטש, ווי אונדז שטייט אן ― אונדזער
פאלק שער און אייזן עמך!
  
ד.
    
ו י צ א  ש מ ע ו ן ־ א ל י ה ו  מ ד ע מ ב י נ ע ― און „שמעון־אלי שמע־קולנו״ איז ארויסגעגאנגען פון דער דעמבענער קרעטשמע
בגילופין, גאנץ פריילעך,  ו י ב ו א ― און ער איז געקומען בשלום,
געזונטערהייט, קיין קאזאדאיעווקע. און אז ער איז געקומען קיין קאזאדאיעווקע, האט ער זיך אנגעהויבן צו פרעגן, ווו זיצט דא ערגעץ רב חיים־חנה דער קלוגער, וואס האט א ווייב טעמע־גיטל די שטילשווייגנדיקע מיט
צוויי מעלקנדיקע ציגן? נאר לאנג נאכפרעגן זיך האט ער נישט באדארפט,
ווארעם דאס שטעטל קאזאדאיעווקע איז נישט אזא כרך פון די כרכי הים,
וואס מע זאל דארטן קאנען, חלילה, פארבלאנדזשעט ווערן. דאס גאנצע
שטעטל ליגט פאר די אויגן, ווי אף א טעלער: אט זיינען די יאטקעס מיט
די קצבים, מיט די העקערס און מיט די יאטקע־הינט; אט איז דער מארק,
ווו ווייבער דרייען זיך ארום אין זאקן פון איין גויע צו דער אנדערער,
טאפן אלע איין האן:
    
― טשועש, טשועש! א שא טאבי זא קורקע? [הער נאר, וואס ווילסטו פאר דער הון?]
    
― יאקא קורקא? צע פיווען, א נע קורקא! [וואסער הון, ס׳איז נישט קיין הון, ס׳איז א האן!]
    
― נעכיי בודע פיווען! א שא טאבי זא קורקע? [זאל זיין א האן! וואס ווילסטו פאר דער הון?]
    
אט נאך צוויי שפאן איז דער שולהויף, ווו אלטע ווייבער זיצן איבער
מולטערלעך און פארקויפן בארלעך, סעמעטשקעס און בעבלעך, ווו מלמדים קנעלן, קינדער שרייען און ציגן, ציגן אן א שיעור, שפרינגען, שלעפן
שטרוי פון די דעכער, אדער זיי זיצן אף דער ערד מיט די אויסגעגלעטע
בערדלעך, ווארעמען זיך אקעגן דער זון און מעלה־גרהן. און אט איז שוין
די באד מיט די שווארצע פאררויכערטע ווענט. אט איז דער טייך, וואס
אויבן איז ער באדעקט מיט גרינס, ווי מיט א סכך, פול מיט פיאווקעס
און מיט זשאבעס, וואס קוואקען. דער טייך שיינט אקעגן דער זון,
בלישטשעט ווי מיט דימענטן און שטינקט מיט סכנת־נפשות... און דארט,
אף יענער זייט טייך, איז נישטא גארנישט, א חוץ ערד און הימל ―
אויס קאזאדאיעווקע!
    
אז דער שניידער איז אריינגעקומען צו רב חיים־חנה דעם קלוגן,
האט ער אים געטראפן בא דער ארבעט, ווו ער איז געזעסן מיטן גרויסן
טלית־קטן און מיט דער שפיצעכיקער יארמעלקע איבער דער גמרא און
געלערנט מיט די תלמידים מיט א ניגון אף קולי־קולות די גמרא בבא־קמא:  ה ה ו א  ב ר ח א ― ד י  ד א ז י ק ע  צ י ג, וו א ס ז י
ה א ט  ד ע ר ז ע ן  א  מ י ן  ע ס נ וו א ר ג פ ו ן  א ו י ב ן
א פ ן פ ע ס ל, ה א ט  ז י ך  ד י  צ י ג  צ ו ג ע כ א פ ט צ ו ם
ע ס נ וו א ר ג״...
    
― צ פ ר א ט ב א  ל מ א ר י ה  ד ח י ט ה  ד ק ו פ א
ד מ ח ט א! ― רופט זיך אן שמעון־אלי שמע־קולנו אף תרגום־לשון
און זעצט דאס באלד איבער אף פראסט יידיש: א גוטער מארגן זאל זיך
אריינכאפן, רבי, צו אייך און צו אייערע תלמידים! איר האלט מיט זיי,
הער איך, סאמע בא אזא ענין, וואס איך אליין טאקע האב מיך מטריח
געווען אהער צו אייער זוגתי מרת טעמע־גיטל, מכוח א ציג הייסט דאס;
דהיינו, איך וואלט קיין ציג נישט געקויפט, נאר מיין ווייב זאל לעבן,
ציפע־ביילע־רייזע הייסט דאס, האט זיך איינגעשפארט, איין מאל פאר
אלע מאל: ה כ צ ק ע ת ה ― זי וויל א ציג! און א ווייב, זאגט איר דאך,
באדארף מען פאלגן, ס׳איז דאך א בפירושע גמרא: א ס ק א ק ו ר ד ע,
ד ב א ר ב א נ ט ע, ד פ א ר ש מ א כ ט ע, ד ק א ר נ א ס ע...
וואס קוקט איר מיך אן? אל תסתכל בגלעזל אלא בפלעשל ― קוקט נישט
דערויף, וואס איך בין א ייד א בעל־מלאכה; יגיע כפיך אשריך! מסתמא
האט איר געהארכט פון מיר, איך בין שמעון־אלי חייט מק″ק זלאדייעווקע,
חברה־מאן אין צעך און גבאי אין שולכן, כאטש איך דארף עס אף
כפרות, לא מעוקצך ולא מדוקצך ― איך בין אייך מוחל, זאג איך צו זיי,
דעם כבוד און איך וויל נישט קיין פעטש! זאגן זיי: „בלאטע! אז צעך
טוט אפ, איז פארפאלן; שמלך לך קצין תהיה לנו ― פעטש זאלסטו כאפן
און גבאי זאלסטו זיין!... איך האב מיך א ביסל פארדרייט און שיר ניט
פארגעסן אייך אפגעבן שלום. שלום עליכם אייך, רבי! שלום עליכם אייך,
קינדער, צאן־קדשים, שקצים ורמשים, קונדסים, עכברושים! סע זאל זיך
אייך אזוי וועלן טאנצן, ווי איר ווילט לערנען ― איא, איך האב געטראפן?...
    
דערהערט אזעלכע דיבורים, האבן חברה תלמידים אנגעהויבן קנייפן
איינס דאס אנדערע אונטערן טיש און שיסן מיט די נעזער. זיי זיינען
דווקא געווען העכסט צופרידן מיטן גאסט; זיי וואלטן זיך מחיה געווען,
אז גאט זאל זיי צושיקן אפט אזעלכע געסט. נאר חיים־חנה דער קלוגער
איז נישט געווען צופרידן; ער האט פיינט געהאט, מע זאל אים איבערשלאגן אין מיטן. האט ער אריינגערופן זיין ווייב טעמע־גיטל און האט זיך
אומגעקערט צוריק מיט זיינע תלמידים צו דער ציג, וואס זי האט זיך צוגעכאפט צום עסנווארג, און מע האט געזונגען אף א קול: ,, ח יי ב א
ר ב א ― ה א ט ר ב א ג ע פ ס ק נ ט, א ז ז י ד א ר ף
ב א צ א ל ן פ א ר ן  ע ס נ וו א ר ג  א ו ן  פ א ר ן פ ע ס ל
ד ע ם ג א נ צ ן  ה י ז ק ׳׳...
    
שמעון־אלי שמע־קולנו האט ארויסגעזען, אז מיטן מלמד האט ער
ניט וואס צו ריידן, האט ער זיך גענומען צו דער מלמדקע, און בשעת
דער מלמד האט דא געלערנט מיט זיינע תלמידים מכוח דער ציג פון דער
גמרא, האט שמעון־אלי דער שניידער געהאלטן א שמועס מיט טעמע־גיטל
די מלמדקע מכוח  א י ר  ציג.
    
― איך בין, ווי איר זעט מיך, א ייד א בעל־מלאכה. ― האט צו
איר געזאגט שמעון־אלי דער שניידער. ― אפשר האט איר געהארכט
פון מיר ― איך בין שמעון־אלי חייט מק″ק זלאדייעווקע, חברה־מאן אין
צעך און גבאי אין שניידערשן שולכן. כאטש איך דארף דאס אף כפרות!
לא מעוקצך ולא מדוקצך ― איך בין אייך מוחל, זאג איך, די פעטש, איך
וויל נישט קיין כבוד!... געקומען בין איך, הייסט דאס, צו אייך טאקע
מכוח איינער פון אייערע ציגן, דאס הייסט, איך וואלט קיין ציג נישט
געקויפט, נאר אזוי ווי מיין ווייב זאל לעבן, ציפע־ביילע־רייזע הייסט דאס,
האט זיך איינגעשפארט: ה כ צ ע ק ת ה ― איין מאל פאר אלע מאל א
ציג! און א ווייב, זאגט איר דאך, באדארף מען פאלגן, ס׳איז א בפירושע גמרא...
    
טעמע־גיטל, א קליין ווייבעלע מיט א נעזל ווי א פאסאליע, וואס זי
טוט דאס אלע מאל א וויש מיט צוויי פינגער, האט אים אויסגעהערט א
ביסל, און באלד איבערגעשלאגן אין מיטן:
    
― זייט איר געקומען, הייסט דאס, צו מיר אפהאנדלען בא מיר
איינע פון מיינע ציגן? וועל איך אייך זאגן אזוי, מיין ליבער ייד: ערשטנס,
האלט איך נישט בא פארקויפן קיין ציג, ווארעם, לאמיר זיך נישט נארן,
צו וואס זאל איך דאס טאן? צוליב געלט? וואס איז געלט? געלט איז קיילעכיק! געלט גייט אוועק און א ציג בלייבט א ציג, ובפרט נאך אזא ציג!
ס׳איז דען א ציג? א מאמע, זאג איך אייך, נישט קיין ציג! קיין עין־הרע,
איר גרינג מעלקן זיך! איר מילך־געבן! היינט איר עסן, וואס זי עסט!
זי עסט דען עפעס? איין מאל א טאג א „פילע״ פון קלייען, און דאס איבעריקע שטרוי פונעם דאך פון בית־המדרש... נאר גאר נישט, אויב מע
זאל מיר באצאלן א רעכטן מקח, בין איך מיך מיישב: געלט איז, ווי
זאגט איר, א יצר־הרע, פאר געלט קאן איך קויפן אן אנדער ציג, כאטש
אזא ציג ווי מיין ציג איז שווער צו קריגן. ס׳איז דען א ציג? א מאמע,
נישט קיין ציג... נאר שא! וואס טויג ווערטער? אט פיר איך אייך אריין
די ציג, וועט איר זען!...
    
און טעמע־גיטל לויפט־אוועק, פירט־אריין די ציג און ווייזט א פול
קריגל מיט מילך, וואס זי האט ערשט היינט אנגעמאלקן.
    
דערזען מילך, האט זיך דער שניידער אזש אנגעהויבן באלעקן, און
רופט זיך אן:
    
― זאגט זשע מיר, מיין ליבע יידענע, מה יקר? דאס הייסט, כ מ ה
מ ע ל ו ת  ט ו ב ו ת ― וויפל קאנט איר זיך הייסן אנמעסטן פאר
אייער ציג, אשטייגער? מחמת ווי באלד נישט אין גלייכן געלט, וועל איך
נישט קויפן. ווייסט איר, פאר וואס? ווייל, ערשטנס, באדארף איך זי
אף כ־כ־כפרות, נאר אזוי ווי מיין ווייב זאל לעבן, ציפע־ביילע־רייזע
הייסט דאס, האט זיך איינגעשפארט איין מאל פאר אלע מאל:
ה כ צ ע ק...
    
― וואס איז שייך וויפל? ― האקט אים איבער טעמע־גיטל אין
מיטן דעם „הכצעקתה״ און טוט א וויש דאס נעזל. ― זאגט איר אייער
מקח, לאמיר הארכן! דאס קאן איך אייך זאגן: הערט איר? אז וויפל
איר וועט באצאלן, האנדלט איר א מציאה! ווייסט איר, פאר וואס? ווארעם
אז איר קויפט אוועק בא מיר די ציג, האט איר א ציג...
    
― הערסטו! ― שלאגט איר איבער דער שניידער אין מיטן. ―
אט דערפאר וויל איך דאך זי קויפן, וואס זי איז א ציג, נישט קיין פיפערנאטער! דאס הייסט, איך וואלט קיין ציג גאר נישט געקויפט, איך
באדארף זי אף ניין און ניינציק כפרות, נאר אזוי ווי מיין ווייב זאל לעבן,
ציפע־ביילע־רייזע הייסט דאס, האט זיך איינגעשפארט איין מאל פאר אלע
מאל: ה כ צ ע ק...
    
― הערסטו! אט דאס זאג איך דאך! ― פאלט אים אריין טעמע־גיטל אין די רייד אריין און הייבט אן ווידער א מאל אויסרעכענען די
מעלות פון איר ציג. לאזט זי נישט דער שניידער און שלאגט איר איבער
אין מיטן, און אזוי שלאגן זיי איבער איינס דאס אנדערע אזוי לאנג,
ביז זייערע טענות גיסן זיך צונויף אינאיינעם, און עס קומט אויס א
מיש־מאש, א קאשע מיט בארשטש און מיט לאקשן: „א ציג? א מאמע,
נישט קיין ציג... איך וואלט קיין ציג נישט געקויפט... א „פילע״ פון
קלייען... זי האט זיך איינגעשפארט איין מאל פאר אלע מאל: הכצעקתה...
געלט איז קיילעכיק... אן עין־הרע, איר גרינג מעלקן זיך... ציפע־ביילע־רייזע הייסט דאס... זי עסט דען עפעס... איין מאל פאר אלע מאל:
הכצעקתה... דאס איבעריקע ― שטרוי פונעם דאך פון בית־המדרש...
א ווייב באדארף מען פאלגן... א ציג? א מאמע, נישט קיין ציג!״...
    
― טאמער וואלט שוין געווען גענוג אייך צו ציגן, טאמער? ―
שלאגט זיי איבער חיים־חנה דער קלוגער אין מיטן און דרייט זיך אויס
מיטן פנים צום ווייב. ― האסטו געהערט א ביסל? מע האלט אין מיטן
אן ענין האלט מען, מכוח „נזיקין״, און זיי: ציג־ציג! ציג־ציג! ממה־נפשך,
אדער פארקויף זיי די ציג, אדער פארקויף זיי נישט די ציג. ציג־ציג! ציג־ציג! סע ציגט מיר שוין אין קאפ ציגט מיר!
    
― גערעכט! ― רופט זיך אן שמעון־אלי. ― ווו תורה, דארט איז
חכמה! ממה־נפשך, וואס באדארף מען דא לאנג ריידן? ל י ה כ ס ף
ו ל י  ה ז ה ב ― מיין געלט, אייער סחורה. זאגט שלשה דברים, א
ווארט און צוויי און א מאריטש, ווי אין מחזור שטייט געשריבן:
מ ח ס פ ס מ פ צ פ צ י ם ― איז דער פשט...
    
― וואס טויג מיר אייער פשט? איר זאגט מיר בעסער, וואס גיט
איר מיר פאר דער ציג? ― מאכט טעמע־גיטל שטילערהייט, בייגט זיך
איין, ווי א קעצעלע, און טוט א וויש די ליפן הין און צוריק.
    
― א משל כחרס הנשבר! ― זאגט שמעון־אלי אויך שטילערהייט.
― וואס הייסט, איך זאל זאגן? וואס בין איך פאר א זאגער וואס? איך
זע, אז ס׳איז א ל ת ק ש ו  ל ב ב כ ם ― ארויסגעווארפן מיין
טרחה; איך וועל בא אייך, אפנים, היינט קיין ציג נישט קויפן! האט קיין
פאראיבל נישט, וואס איך האב אייך דעקוטשעט!...
    
און שמעון־אלי דרייט זיך אויס מיטן פנים צו דער טיר און האלט
כלומרשט בא אוועקגיין.
    
― זעט נאר זעט! ― מאכט טעמע־גיטל און טוט אים א נעם באם
ארבל ― וואס האט איר אזוי קיין צייט נישט, דער טייך ברענט? ממה־נפשך, עפעס האט איר דאך אנגעהויבן ריידן מכוח א ציג...
    
בקיצור, די מלמדקע האט געזאגט א י ר  מקח, דער שניידער האט
געזאגט ז יי ן מקח; זי האט אראפגעווארפן, ער האט ארויפגעווארפן,
א רענדל אראפ, א רענדל ארויף ― מע האט זיך אויסגעגלייכט. שמעון־אלי האט אויסגעציילט די ממתקים, גענומען די ציג אפן גארטל, טעמע־גיטל האט באשפיגן דאס געלט, וואס זי האט געלייזט פאר דער ציג, צוגעווינטשעוועט דעם שניידער, ס׳זאל זיין מיט מזל־ברכה, בשעת מעשה
עפעס געשעפטשעט שטילערהייט און געקוקט אלע מאל אפן געלט און אף
דער ציג און האט ארויסבאגלייט דעם שניידער מיט א סך ברכות:
    
― גייט געזונט, און זייט געזונט, און פארנוצט געזונט, און לאז
גאט געבן, זי זאל זיין אזוי ווי זי איז געווען ביז אהער, נישט ערגער ―
בעסער האט קיין שיעור נישט, און זי זאל זיך בא אייך האלטן און האלטן,
מעלקן און מעלקן, נישט אויפהערן זיך מעלקן!...
    
― אמן, גם אתם! ― מאכט דער שניידער און וויל זיך לאזן גיין
צו דער טיר, וויל די ציג נישט גיין, דרייט מיט די הערנער, שפארט זיך
איין מיט די הינטערשטע פיסלעך און מאכט אויף א הילכיק קולכל און
ציקלט זיך, ווי א יונג חזנדל, וואס גייט דעם ערשטן מאל צום עמוד:
מ ה ה ה ה ה  פשעי!  ו מ ה ה ה ה  חטאתי!... ווי איינער רעדט:
וווהין שלעפט איר מיך?...
    
דעמאלט איז שוין אויפגעשטאנען רב חיים־חנה דער קלוגער מיט
זיין כבוד, און מיטן קאנטשיק אונטערגעהאלפן ארויספירן די ציג פון
שטוב. און די חברה תלמידים האבן זי אונטערגעטריבן:
    
― היי, קאזע! קאזע! פאשאל, קאזע!...
    
און דער שניידער איז אוועק אין זיין וועג אריין.
  
ח.
    
ו ת מ א ן ― און זי האט נישט געוואלט, די ציג הייסט דאס, גיין
מיטן שניידער קיין זלאדייעווקע, בשום אופן ואופן! זי האט זיך געריסן
צוריק אהיים מיט אלע כוחות! עס האט איר אבער גאר נישט געהאלפן.
שמעון־אלי האט זי געשלעפט פארן גארטל און האט איר געגעבן צו
פארשטיין, אז ס׳איז ארויסגעווארפן איר דרייען זיך און איר בריקען זיך
און איר מעקען, וואס זי מעקעט. ער האט צו איר אזוי געזאגט:
    
― עס שטייט בא אונדז:  ב ע ל  כ ר ח ך  א ת ה  ח י ― איבער נויט שלעפסטו אף זיך דעם גלות, מעגסט יא וועלן, נישט וועלן ―
מע פרעגט בא דיר קיין עצות נישט. איך בין אויך אמאל, נישט היינט
געדאכט, געווען א פריי פייגעלע, א בחור כהלכה ― א פיינער, א יונג
מיט א קאמזויל און מיט סקריפקעס, טשאקנדיק און קנאקנדיק; וואס איז
מיר אפגעגאנגען? קאפווייטיק? האט גאט געזאגט: ל ך ל ך מ א ר צ ך
― קריך, שמעון־אלי, אין זאק אריין! האב חתונה פאר ציפע־ביילע־ריי־זען! האב קינדער! ווער פארשווארצט אף דיינע יאר און טעג! כ י
ל כ ך  נ ו צ ר ת ― דערויף ביסטו א שניידער!...
    
אזוי האט שמעון־אלי געטענהט צו דער ציג און איז געגאנגען געשווינד, כמעט געלאפן. א ווארעם ווינטל האט אים צעבלאזן די פאלעס
פון דער געלאטעטער קאפאטע און האט פארגנבעט זיך אים אונטער די
פאות און א גלעט געטאן אים באם בערדל, צוגעטראגן אים צו דער נאז
א געשמאקן ריח פון מיענטע, פון ראמאשקעס און פון אנדערע פעלדבלומען און קרייטער, וואס האבן א ריח פון בשמים, און וואס זיין נאז איז
צו זיי כלל נישט געוווינט געווארן; און פאר גרויס התפעלות האט ער
אנגעהויבן צו דאוונען מנחה, זאגן „פטום־הקטורת״, אויסרעכענען אלע
גוטע זאכן: „הצרי והצפורן, החלבנה והלבונה״, און אלע איבעריקע געווירצן, גאנץ פיין, מיט זייער א שיינעם ניגון, און ער האט פארקאטשעט
זיך „אפטשעפען״ א מנחה, אפן חזנישן שטייגער, גאר אף אן אנדער
אופן! פלוצעם... פון וואנען נעמט זיך דער שטן מקטרג, דער יצר־הרע,
און רוימט אים איין א סוד אין אויער אריין:
    
― הער נאר אויס, שמעון־אלי, דו יאלד איינער! וואס האסטו זיך
דא אזוי צעזונגען אפן ניכטערן הארצן? שוין באלד נאכט, און דו האסט
נאך אין דיין מויל נישט געהאט, א חוץ צוויי גלעזלעך בראנפן! היינט
האסטו דאך עפעס געגעבן דיין קרוב דאס הייליקע ווארט, אז צוריקוועגס, אם ירצה השם, מיט דער ציג, וועסטו זיך אפשטעלן בא אים עפעס
צובייסן! געזאגט א ווארט ― איז פארפאלן. א מויל איז נישט קיין
כאלעווע!
    
און שמעון־אלי האט אפגעכאפט די שמונה־עשרה גאר בקיצור, זיך
אפגעקלאפט תחנון, און איז אריין צו דאדי רענדאר מיט א שמחה:
    
― א גוטן אוונט אייך, מיין ליבער קרוב רב דאדי, איך קאן אייך
אנזאגן א בשורה, מזל טוב, ע ם  ל ב ן  ג ר ת י ― איך האב שוין
איינגעהאנדלט א ציג, אבער א ציג פון ציגנלאנד, א ציג אשר לא ציגונו
אבותינו! איר מעגט זי אנקוקן און זאגן אייער מבינות ― איר זייט דאך
עפעס יא א יודע־ספר! אנו, טרעפט, כ מ ה  ל ק ו  ב מ צ ר י ם ―
וויפל האב איך באדארפט משלם זיין?
    
דאדי האט זיך גענומען מיט דער האנט באם קאזעראק [козирок: דאשיק], זיך פארשטעלט פון דער זון, וואס האט געהאלטן בא אונטערגיין מיט א גאלדענעם
פאס אין עק הימל, און האט באטראכט די ציג, ווי א גרויסער מבין, און
האט זי אפגעשאצט פונקט צוויי מאל אזוי פיל, וויפל דער שניידער האט
באצאלט. דערפון איז שמעון־אלי געווארן אזוי אויפגעלייגט, אז ער האט
דערלאנגט דעם רענדאר א זעץ אין פלייצע:
    
― רב דאדי סערצע! געזונט זאלט איר מיר זיין,  צ ד ק ת
כ ד ב ר י ך ― איר האט היינטיקס מאל דווקא נישט געטראפן. אזוי פיל
גליקלעכע יאר אונדז ביידן!
    
דאדי דער רענדאר האט אויפגעשטעלט א פאר ליפן און געשאקלט
מיטן קאפ אן ווערטער: מפו־פו־פו! ווי איינער רעדט: „א מציאה! א
מציאה פון א גנב!״
    
און שמעון־אלי האט איינגעבויגן דאס קעפל אף א זייט, זיך א כאפ
געטאן מיטן מיטלסטן אויסגעבויגענעם פינגער באם זשילעט, גלייך ווי
ער וואלט באדארפט ארויסכאפן פון דארט א נאדל און אריינזעצן אין איר
אין דער גיך א פאדעם.
    
― נו, רב דאדי? וואס וועט איר עפעס זאגן, עמך? פארשטייען מיר
אן עסק? הא? איר זאלט נאך זען, קיין עין־הרע, ווי זי מעלקט זיך, וואלט
איר א מיתה משונה איינגענומען דא אפן ארט!
    
― א מיתה משונה נעם שוין בעסער איין אליין! ― רופט זיך אן
צו אים דאדי.
    
― אמן, גם אתם! ― זאגט שמעון־אלי. ― אויב איך בין יא בא
אייך אזא־נ־אנגעלייגטער גאסט, נעמט זשע, זייט מוחל, רב דאדי, די
ציג, און באשטאט זי ערגעץ אין שטאל, מע זאל זי חלילה נישט אוועק־לקחנען, און איך וועל דערווייל א דאוון טאן מעריב, מנחה האב איך געכאפט אין וועג, און נאכדעם וועלן מיר מאכן „שהכל נהיה בדברו״, און
טאקע עפעס צובייסן אויך, ככתוב, ווי אין דער מגילה שטייט: א י ן
ק ו צ י ם  ב פ ר ו צ י ם ― פארן עסן גייט קיין טאנץ נישט. שטייט
אזוי געשריבן אין דער מגילה, צי ניין?
    
― וואס איז שייך? ― מאכט דאדי ― מסתמא אז דו זאגסט, סע
שטייט ― שטייט דאס; דערויף ביסטו דאך עפעס א ייד פון תורה.
    
אפגעדאוונט מעריב און אויסגעשפיגן צו „עלינו״, רופט זיך אן דער
שניידער צום רענדאר:
    
― אז דער צער פון טראגן איז יא אזוי גרויס, איז  ה ל ע י ט נ י ־
נ א מ ן ה א ד ו ם  ה א ד ו ם  ה ז ה ― גיסט אן, זייט מוחל,
פון יענעם גרינעם פלעשל, און לאמיר נעמען צו קאפעלעך שפירט, און
לאמיר זיין געזונט. געזונט דאס איז ראשית חכמה, ווי מיר זאגן אלע טאג
אין דאוונען: ה ש כ י ב נ ו  ל ש ל ו ם...
    
גענומען אביסל בראנפן און פארביסן, האט זיך אונדזער שניידער
צערעדט פאר פייער און פאר וואסער, מכוח זלאדייעווקע, מכוח קהל, שול־זאכן, צעך, שניידעריי, שער און אייזן אונדזער פאלק עמך, בשעת מעשה
געמאכט א תל פון זלאדייעווקער גבאים מיט די נגידים, מיט זייערע
„פאראדקעס״, געשווארן, אז זיין נאמען זאל נישט הייסן שמעון־אלי,
אויב מע קאן זיי נישט אוועקגעבן אלע „אף סימביר״...
    
― הערט איר, רב דאדי? ― אזוי האט ער אויסגעלאזט זיין דרשה
מיט א תורה, ווי זיין שטייגער איז: ― ב ו ר  כ ר ה ו י פ ר פ ר ה ו
― עס וועט א רוח אין זייער פאטער און מוטער אריין, די בעלי־טובות אונדזערע מיין איך!... זיי ווייסן נאר צאפן בלוט, שינדן דעם ארעמאן, אראפנעמען די הויט! פאר דריי קארבן צאל איך, הערט איר, א
פערטעלע א וואך! נאר גאר נישט, איך בין נישט קיין „קופץ בהאץ״, ווי
זאגט איר, לאזן זיי איבערגיין אף אנדערע הענט!  י ב ו א  י ו נ ה ―
עס וועט קומען אף זיי א צייט! נישקשה, זיי האבן נאך בא גאט קיין
קוויטל נישט ארויסגענומען! מיין ווייב זאל לעבן, ציפע־ביילע־רייזע
הייסט דאס, זאגט מיר אפילו, אז איך בין א שלימזלניק, א לעמעשקע
א צעקוועטשטע, ווארעם איך זאל וועלן, האב איך אף זיי א בייטש... נאר
ווער הערט א ווייב? עפעס האב איך דאך אויך א שטיקל דעה! בא אונדז
אין דער הייליקער תורה שטייט בפירוש:  ו ה ו א  י מ ש ו ל  ב ך ―
איר ווייסט דעם פשט פון די דאזיקע ווערטער? ס׳איז דאך צוקער־זיס!
הערט זיך איין אקארשט אין איטלעכס ווארט:  ו ה ו א  און ער, דער
מאן הייסט דאס,  י מ ש ו ל ― זאל טון טאן געוועלטיקן!... נאר וואס
דען?  ה ח י ל ו ת  ל נ פ ו ל נ פ ו ל ת פ ו ל ― איר האט אנגעהויבן גיסן, גיסט שוין אן נאך אביסל בראנפן, ככתוב, ווי אין פסוק
שטייט: א ס ק א ק ו ר ד ע ,  ד ב א ר ב א נ ט ע...
    
וואס ווייטער־ווייטער האט בא שמעון־אלין די צונג אנגעהויבן זיך
פלאנטען, די אויגן קלעפן זיך, אזוי לאנג און אזוי ברייט, ביז ער האט
זיך צוגעשפארט צו דער וואנט אף א וויילע כאפן א דרעמל, און דאס
קעפל האט זיך אים אנגעבויגן א ביסל אף א זייט, די הענט האט ער צונויפגעלייגט אפן הארצן, צוגעהאלטן דאס צאפן־בערדל מיט דריי פינגער,
און האט אויסגעזען ווי א מענטש, וואס איז פארטיפט אין זייער־זייער
טיפע מחשבות. ער זאל בשעת־מעשה נישט געווען צופייפן מיט דער נאז,
אונטערכארכלען מיטן האלדז און בלאזן דורך די ציין: טצ־טצ־טצ! ―
וואלט קיינער אין דער וועלט נישט געזאגט אף אים, אז ער שלאפט. און
כאטש ער האט געדרעמלט, פון דעסטוועגן האט דער מוח בא אים געארבעט גאנץ געשמאק, און עס האט זיך אים געחלומט, אז ער איז אין דער
היים בא זיין ווארטשיק. אפן טיש ליגט אויסגעשפרייט פאר זיינע אויגן
א מין מלבוש, וואס איז שווער צו טרעפן, וואס דאס איז. זאל איך זאגן,
ס׳איז א פאר תחתונים ― ווו איז דער קראק? קיין סימן פון קראק!
זאל איך זאגן, ס׳איז א לייבל אזעלכעס ― פון וואנען האבן זיך גענומען
אזעלכע לאנגע ארבל? אלא וואס דען? מוז איך לערנען דעם פשט, אז
ס׳איז לא הא ולא הא, נישט קיין לייבל און נישט קיין הויזן ― וואס זשע
דען איז דאס? עפעס מוז דאך עס זיין!... שמעון־אלי קערט דאס איבער
  
אף דער לינקער זייט ― ס׳איז גאר א קאפאטע, און נאך וואסער א קאפאטע! א שפאגל־נייע, א גלאטע, אן אטלעסענע, ער האט נאך אף זיין
לעבן אזא קאפאטע אונטער דער נאדל נישט געהאלטן! נאר ס׳איז נישט
זיין עסק; ער נעמט־ארויס דאס מעסערל פון זשילעט־קעשענע און זוכט א
נאט און וויל אנהייבן טרענען די קאפאטע. א גליק, וואס סע באווייזט
זיך ציפע־ביילע־רייזע און הייבט אים אן שילטן, באגראבן אין דער ערד
אריין.
    
― דעם בויך, די קישקעס זאל מען דיר שוין טרענען, דו שלימזל
איינער, דו גרינע אוגערקע, דו שיינע פאסאליע מיינע! דאס איז דאך דיין
קאפאטע די שבתדיקע, וואס איך האב דיר געמאכט פון מיין געלט, וואס
איך האב אנגעקליבן פון דער ציג!...
    
און שמעון־אלי דערמאנט זיך, אז ער האט א ציג מיט גאטס הילף,
און עס קומט אים צו א שטיק געזונט! ער האט אף זיין לעבן נישט געזען אזוי פיל קריגלעך מיט מילך! אזוי פיל ווארעטשקעס מיט קעז! און
פוטער, פוטער גאנצע מאקרעטעס! היינט מאסלינקע, פיד־סמעטענע, זויערמילך מיט גאנצע שטיקער „קריהע [кріхе: ברעקלעך]״, און פוטערגעבעקס עפעס אן א
שיעור, פלעצלעך אזעלכע מילכיקע, געבאקן אף פוטער און פון אויבן
באשאטן מיט זאמד־צוקער און מיט צימערינג. און דער ריח, דער ריח!
עפעס א מאדנער ריח, א באקאנטער ריח, פע!... ער פילט, ווי עפעס קריכט
אים אפן האלדז צווישן קאלנער, און אונטערן אויער, און אפן פנים,
און עפעס קיצלט אים און שטינקט אים גלייך אין נאז אריין... ער טאפט
מיט די פינגער און טאפט אן א וואנץ... ער עפנט אויף איין אויג, דאס
אנדערע אויג, ער כאפט א קוק אין פענצטער ― אוי־וויי, א צרה, א
שלאק, עס שאריעט אף טאג!...
    
― וואט טיבע יוצר המאורות! גוט געכאפט א דרעמל! ― מאכט
שמעון־אלי צו זיך אליין און טוט א רייב מיט די פלייצעס. ער וועקט אויף
דעם רענדאר, פליט־ארויס אין הויף אריין, עפנט די שטאל, נעמט די ציג
אפן גארטל און לאזט זיך גיין אהיים געשווינד, פייל אויסן בויגן, ווי א
מענטש וואס האט מורא, ער זאל חלילה נישט פארשפעטיקן מי יודע
וואס!...
  
ו.
    
ו ה א ש ה ― און דאס ווייב ציפע־ביילע־רייזע, אז זי האט געזען,
אז דער מאן זוימט זיך אזוי לאנג, האט זי גאר נישט געקאנט פארשטיין,
וואס דאס איז. זי האט אנגעהויבן איבערצוטראכטן, אפשר האט זיך
חלילה געטראפן אן אומגליק, גזלנים זיינען אנגעפאלן אף איר מאן אין
וועג, צוגענומען בא אים די עטלעכע קערבלעך, אים געקוילעט און פארווארפן ערגעץ אין א גרוב, און זי איז געבליבן, חס ושלום, אן אייביקע
עגונה מיט, קיין עין־הרע, אזוי פיל קינדער, כאטש נעם ווארף זיך אריין,
שונאי־ציון, מיט זיי אין טייך אריין!... אזעלכע, און כדומה אזעלכע,
מחשבות האט נעבעך ציפע־ביילע־רייזע יענע נאכט איבערגעטראכט, און
האט אפילו נישט צוגעמאכט מיט קיין אויג; און אז עס האט אויסגעקרייט
דער ערשטער האן אף טאג, האט זי געכאפט אף זיך דאס קליידל און איז
ארויס אין דרויסן און האט זיך געזעצט אף דער שוועל ארויסקוקן אף איר
מאן, טאמער וועט גאט רחמנות האבן, ער וועט קומען... „א שלימזל
גייט אוועק!״ ― האט זי זיך געקלערט און זי האט זיך צוגעגרייט אים
אפשפילן א פרימארגן, ווי ער איז ווערט געווען. נאר אז זי האט דערזען
בא אים הינטן צוגעבונדן באם גארטל א ציג, איז איר באלד אפגעגאנגען
דאס הארץ, און זי האט זיך אנגערופן צו אים מיט גוטן:
    
― וואס אזוי לאנג, דו קאנאריקל מיינס, מאנדלבייגעלע? איך האב
דאך געמיינט, ביסט שוין חלילה אין דער ערד אריין, שיינער תכשיט
מיינער, אדער אזוי עפעס אן אומגליק געטראפן, חס ושלום.
    
און שמעון־אלי האט זיך צעגארטלט, אוועקגעשטעלט די ציג אין
הויז, און האט אנגעהויבן שיטן מיט ווערטער, ווי פון א זאק; ער האט
איר פארדרייט די ציין.
    
― הערסטו, מיין ווייב, האב איך דיר געקויפט א ציג ― פון ציגנלאנד; דאס איז א ציג אשר לא ציגונו אבותינו! ווי לאנג שמייסט מען זיי,
די היגע בעל־הביתטעס, ווי לאנג זיי האבן נאך אזא ציג נישט געזען אין
חלום אפילו! אז עסן עסט זי מכות, סך־הכל איין מאל אין טאג א „פילע״
פון קלייען, און דאס איבעריקע ― א ביסל שטרוי פונעם דאך פון בית־המדרש; און מילך גיט זי, קיין עין־הרע, ווי א קו, מעלקט זיך צוויי מאל
אין טאג ― איך האב אליין געזען א פול מעלק־שעפל, איך זאל אזוי
זען בא דיר אלדאס גוטס! ס׳איז דען א ציג? ס׳איז א מאמע, נישט קיין
ציג! אזוי זאגט זי, טעמע־גיטל הייסט דאס. א מציאה פון א גנב, כלעבן,
קוים־קוים, אויסגעדונגען פאר זיבנטהאלבן קארבן! וויפל, מיינסטו, האב
איך זיך געדונגען, איידער איך האב זי אויסגעדונגען? א סך־הכל האט זי
גארנישט געוואלט פארקויפן קיין ציג, קוים איינגערעדט! א גאנצע נאכט
געהאקט האלץ...
    
און ציפע־ביילע־רייזע האט זיך געטראכט בשעת מעשה: „נחמה־ברכה ― א מכה איר א גרויסע! זי מיינט, אז נאר זי איז א בעל־הביתטע,
נאר זי האט א ציג, און ווייטער קיינער נישט! איך האב מורא, אז עס
וועט איר ארויס די אויגן, אז זי וועט דערזען, אז ציפע־ביילע־רייזע
שמעון־אליס ווייב האט אויך א ציג... און בלומע־זלאטע? און חיה־מייטע?
כלומרשט גאר גוטע שוועסטער! עס זאל זיי אנגיין כאטש האלב, וואס זיי
ווינטשן מיר, רבונו של עולם!״... אזוי האט זי זיך געטראכט און האט
איינגעהייצט אין אויוון, גענומען דערוויילע צוגרייטן רעטשענע לאקשן
אף אנבייסן, און שמעון־אלי האט אנגעטאן טלית ותפילין און האט זיך
אוועקגעשטעלט דאוונען, און געשמאק, מיט הארץ ― ער האט שוין לאנג
נישט געדאוונט אזוי ווי אצינד! ער האט געזונגען די הללויהס, געמאכט
חזנישע שטיק, צוגעקנאקט מיטן פינגער און האט אויפגעוועקט מיטן זינגען אלע קינדער. די קינדער זיינען געוואר געווארן פון דער מאמען, אז
דער טאטע האט געבראכט א ציג, און מע קאכט לאקשן מיט מילך, איז
געווארן ששון ושמחה, און מען איז אראפגעשפרונגען פון די בעטלעך
אין איינע העמדלעך און מע האט זיך גענומען פאר די הענטלעך, און מע
האט געכאפט א טענצל, בשעת מעשה צוגעזונגען א לידל, וואס איז בא
זיי נאר־וואס באשאפן געווארן:
    
 א ציג, א ציג, א ציגעלע!
    
 דער טאטע האט געבראכט א ציגעלע!
    
 דאס ציגעלע וועט געבן מי־לעך!
    
 די מאמע וועט קאכן לאק־שן!...
    
געקוקט אף די קינדער, ווי זיי זינגען און טאנצן, איז שמעון־אלי
געווארן ברייטער ווי לענגער. ער האט זיך געטראכט: „קינדער נעבעך,
זשעדנע א ביסל מילך... נישקשה, איר וועט שוין היינט, אם ירצה השם,
זיין זאט... אלע טאג א גלעזל מילך, און קאשע מיט מילך, און צו דער טיי
מילך ―, א ציג איז טאקע א געזונט אין די ביינער!... וואס איז מיר אצינדערט פישל בעל־טאקסע? איך הער אים, ווי דעם קאטער! ער וויל נישט
געבן קיין פלייש, נאר ביינער? לאז ער זיך ווארגן מיט די ביינער! וואס
דארף איך זיין פלייש, אז איך האב, קיין עין־הרע, מילך?... אי, שבת?
― אף שבת קויפט מען פיש. ווו שטייט דאס, אז א ייד מוז עסן פלייש?
איך האב אין ערגעץ נישט געזען אזא דין!... אלע יידן זאלן מיך וועלן
פאלגן, וואלטן זיי אלע געקויפט ציגן; דעמאלט וואלט אונדזער בעל־טאקסע שיין אויסגעזען מיטן בייכל! עס וואלט שוין דעמאלט א רוח אין
זיין טאטנס טאטן אריין!״...
    
אזוי האט זיך געטראכט „שמעון־אלי שמע־קולנו״ און האט צונויפגעלייגט די תפילין, און האט זיך געוואשן, געמאכט המוציא און צוגעגרייט זיך צו דער מילכיקער סעודה. עפנט זיך די טיר און עס קומט אריין
ציפע־ביילע־רייזע מיט א ליידיק טעפל, רויט ווי פייער, אין כעס מיט
סכנת־נפשות, און א רעגן פון קללות און חרמות האט זיך אנגעהויבן
שיטן אף שמעון־אליס קאפ! נישט קיין קללות זיינען דאס געווען ―
שטיינער זיינען געפאלן פונעם הימל, פעך און שוועבל האט זיך געגאסן
פון ציפע־ביילע־רייזעס מויל:
    
― דעם טאטן דיינעם דעם שכור זאל עס ארויסווארפן, דיך אריינווארפן! א שטיין, א ביין זאל פון דיר ווערן! כף־הקלע זאלסטו גיין! געשאסן זאלסטו ווערן פון א ביקס! הענגען און טרינקען, ברענען און
בראטן, שניידן און בראקן! גיי זע, דו גזלן, דו רוצח, דו משומד איינער,
וואס פאר א ציג דו האסט מיר געבראכט! א וויסטער, א פינצטערער
חלום אף דיין קאפ און אף דיינע הענט און פיס, רבונו של עולם, זיסער
פאטער, הארציקער געטרייער!...
    
דאס איבעריקע האט שוין שמעון־אלי נישט געהערט. ער האט אנגערוקט דאס היטל און איז ארויס פון הויז אנקוקן דאס אומגליק, וואס
אים האט געטראפן.
    
ארויסגעגאנגען אין דרויסן צו דער ציג און דערזען דעם שיינעם
תכשיט, ווי ער שטייט צוגעבונדן צום פלעקל פון דער טיר און מעלה־גרהט זיך קאלטבלוטיק, איז ער געבליבן שטיין אין דער הינערפלעט, נישט
געוווסט, וואס טוט מען? וווהין גייט מען? געשטאנען, געטראכט, געטראכט, און א זאג געטאן צו זיך אליין: ,, ת מ ו ת  נ פ ש י ע ם
פ ל ש ת י ם ― עס וועט א רוח אין זייער טאטנס טאטן אריין, דעם
מלמד מיט דער מלמדקע! זיי האבן געפונען, מיט וועמען צו טרייבן קאטאוועס! איך וועל זיי געבן א קאטאוועס, וועט זיי זיין וויסט און פינצטער דאכט זיך, גאר א נעבעכל אט דער מלמד, מישט זיך כלומרשט נישט
אין געשעפט, און צום סוף אזא מעשה! נישט אומזיסט האבן די תלמידים
געכיכיקעט בשעת דער רבי האט מיך ארויסגעמשלחט מיט דער ציג און
די רביצין האט מיר צוגעווינטשעוועט, זי זאל זיך בא מיר מעלקן און
מעלקן... איך וויל זיי געבן א מעלקן! איך וועל בא זיי ארויסמעלקן דאס
דם־התמצית פון די קאזאדאיעווקער כלי־קודש, טונעיאדצעס, קאטאוועס־טרייבער!...
    
אזוי האט זיך געטראכט „שמעון־אלי שמע־קולנו״ און האט זיך געלאזט גיין צוריק קיין קאזאדאיעווקע מיט דער דעה, ער זאל זיי אפשפילן
א וויוואט, ווי זיי זיינען ווערט!
    
געגאנגען פארביי דער דעמבענער קרעטשמע און דערזען דעם רענדאר אף דער טיר מיטן ליולקע־ציבעקל אין די ציין, האט זיך אונדזער שניידער צעלאכט נאך פון דער ווייטן.
    
― וואס איז פאר א שמחה אף דיר, ― פרעגט אים דאדי ― וואס
דו לאכסט אזוי?
    
― טוט א קוק, זייט מוחל, אפשר וועט איר אויך לאכן? ― זאגט צו
אים דער שניידער און הייבט אן לאכן נאך שטארקער, גלייך ווי צען שדים
וואלטן אים געקיצלט. ― נו, ווי געפעלט אייך, אשטייגער, רב דאדי, אזא
שלאק? כ ל ה א ד ם כ ו ז ב ― ווו ערגעץ א צרה דארף עס טרעפן
מיך! איר פארשטייט א מעשה? איך האב דאס געהאט א פסק פון מיין
ווייב זאל לעבן, ציפע־ביילע־רייזע הייסט דאס; זי האט מיר געגעבן
ב ר כ ב  ו ב ס ו ס י ם ― אף שיסל און אף טעלער, און דווקא אפן
ניכטערן הארצן, עס זאל נאר פאלן אפן מלמד מיט דער מלמדקע! מאלט
אייך, איך וועל זיי נישט שווייגן, עס וועט זיין  ע י ן  ת ח ת  ע י ן ―
א פאטש פאר א פאטש! איך האב פיינט, אז מע טרייבט מיט מיר אזעלכע קאטאוועסלעך. אנו, גיט נאר לעת־עתה, רב דאדי, פאר הארצווייטיק
א גלעזל שפירט, דורכשווענקען דעם האלדז, איך זאל כאטש כח האבן
צו ריידן און די נשמה זאל נישט קליאקנען... לחיים, רב דאדי, לאמיר זיין
  
יידן, דאס איז דער עיקר, ככתוב, ווי עס שטייט געשריבן:  ה י ו ם
ה ר ת  ע ו ל ם ― נאר נישט געזארגט! זייט זיכער, איך וועל זיי שוין
אפשפילן א פרימארגן. איך וועל זיי באווייזן, ווי אזוי מע טרייבט קאטאוועס מיט צעך, שער און אייזן אונדזער פאלק עמך!
    
― ווער האט דיר געזאגט, אז ס׳איז א קאטאוועס? ― מאכט דער
רענדאר גאנץ תמעוואטע און פיפקעט מיטן ליולקעלע. ― אפשר איז בא
אייך דארט ארויס א טעות אין די רייד?
    
שמעון־אלי איז אזש אונטערגעשפרונגען פאר כעס.
    
― משל כחרס הנשבר! וואס רעדט איר? איר ווייסט, וואס איר
רעדט? איך קום צו זיי לכתחילה קויפן א ציג, און רייד מיט זיי ברחל
בתך הנאקעטע: א ציג! זאגט איר גאר דאס!...
    
דאדי פיפקעט מיטן ליולקעלע, קנייטשט מיט די פלייצעס און צעפירט
מיט די הענט, ווי איינער רעדט: „וואס בין איך שולדיק? איך בין דאך
אוודאי גאט די נשמה שולדיק!״...
    
און שמעון־אלי כאפט די ציג און לאזט זיך גיין קיין קאזאדאיעווקע,
ו ח מ ת ו  ב ע ר ה  ב ו ― און עס ברענט אין אים א פייער.
  
ז.
    
ו ה מ ל מ ד ― און דער מלמד האט זיך געטאן זיין מלאכה, דאס
הייסט, ער איז געזעסן און געקנעלט מיט זיינע תלמידים, געלערנט אלץ
יענעם ענין פון „נזיקין״, און זייער געשריי האט זיך געלאזט הערן איבערן
גאנצן שולהויף: כ ש כ ש ה  ב ז נ ב ה ― ז י  ה א ט א ז ע ץ
ג ע ט א ן  מ י ט ן  וו יי ד ל ,  ד י  ב ה מ ה ,  ו ש ב ר ה  א ת
ה כ ד ― א ו ן  ז י ה א ט  צ ע ב ר א כ ן ד א ס  ק ר י ג ל״...
    
― על ישראל ועל רבנן ועל תלמידהון א גוטער מארגן זאל
אייך זיין, רבי, מיט אייערע תלמידים! ― זאגט שמעון־אלי. ― איר מעגט
מפסיק זיין אף א מינוט, נישקשה, די בהמה וועט נישט אנטלויפן און דאס
צעבראכענע קריגל וועט שוין במילא גאנץ נישט ווערן. וואס טויג מיר
גרויס ― איר האט מיר אפגעטאן א רעכט שפיצל, טאקע אף קאטאוועס,
נאר וואס דען? א ה ב ת י כ י  י ש מ ע  ל י ― איך האב פיינט
אזעלכע קאטאוועסלעך! איר האט דאך געהערט מסתמא די מעשה פון
יענע צוויי יידן, וואס זיינען געווען ערב שבת אין מרחץ אף דער אייבערשטער באנק? רופט זיך אן איינער צום אנדערן: „נא דיר מיין בעזעמל און
שמייס מיך אפ״. איז זיך מיישב יענער און טיילט אים איין, ווי עס געהער
צו זיין, צעקארדאשעט דאס לייב ביזן בלוט אריין. זאגט צו אים דער געשמיסענער: „די מעשה דערפון איז אזוי. אויב דו האסט זיך געוואלט
מיט מיר אפרעכענען דא, אף דער אייבערשטער באנק, בשעת איך ליג
א נאקעטער און דו האסט א בעזעמל אין האנט, ― מהיכא־תיתי, ביסטו
גערעכט; נאר טאמער מיינסטו דאס אף קאטאוועס, זאג איך דיר, אז איך
האלט נישט פון אזעלכע קאטאוועסלעך!״...
    
― אקעגן וואס איז דער משל? ― פרעגט אים דער מלמד, טוט־אויס
די ברילן און קראצט זיך מיט זיי אין אויער.
    
― דער משל ― מאכט שמעון־אלי ― איז טאקע אקעגן אייך אליין
מיט דער שיינער ציג, וואס איר האט מיר אריינגערוקט בשגגה, דאס
הייסט אף א געלעכטער. פון אזא געלעכטער, הערט איר, קאן אייך ארויסוואקסן א געלעכטער אפן פופיק! מיינט נישט, אז איר האט צו טאן מיט
גלאט עפעס א פאלגע; איך בין שמעון־אלי חייט מק″ק זלאדייעווקע, חברהמאן אין צעך און גבאי אין שניידערשן שולכן, שער און אייזן אונדזער
פאלק עמך!
    
בא די לעצטע ווערטער איז שמעון־אלי אזש אונטערגעשפרונגען, און
דער מלמד האט אנגעטאן צוריק די ברילן און האט באטראכט דעם שניידער, ווי א מענטשן, וואס רעדט פון היץ, און דער גאנצער חדר האט זיך
געשטיקט פון געלעכטער.
    
―  ל מ ה  ה ר ע ו ת  ל ע ם  ה ז ה ― וואס קוקט איר מיך
אן, ווי א בייזער מארשעליק? ― רופט זיך אן דער שניידער שוין מיט
כעס. ― איך קום צו אייך צו גיין און קויף בא אייך א ציג, גייט איר און
רוקט מיר אריין דער רוח ווייס וואס!
    
― סע געפעלט אייך נישט די ציג? ― פרעגט אים דער מלמד
בתמימות.
    
― די ציג, זאגט איר? ס׳איז אזוי א ציג, ווי איר זייט גובערנאטאר!
    
דער גאנצער חדר שיסט אויס א געלעכטער, און עס קומט אן טעמע־גיטל די שטילשווייגנדיקע, און דא הייבט זיך ערשט אן די רעכטע חתונה:
שמעון־אלי רעדט און טעמע־גיטל רעדט אים איבער; דער רבי זיצט און
קוקט, די תלמידים לאכן; זיי ריידן ביידע אזוי לאנג, ביז טעמע־גיטל
ווערט אין כעס, כאפט דעם שניידער פארן האנט און שלעפט אים.
    
― קומט, קומט צום רב! לאזן כאטש יידן זען, ווי א זלאדייעווקער
שניידער טשעפעט זיך! טראכט אויס א בלבול!
    
― קומט! ― זאגט שמעון־אלי. ― אדרבה, לאזן מענטשן זען, ווי
ערלעכע יידן, כלי־קודש כלומרשט, דערטאפן א פרעמדן מענטשן און
מאכן פון אים א האנטשירקע, ווי מיר זאגן אין לאנג־והוא־רחום: ל ל ע ג
ו ל ק ל ע מ ע נ י ש... קומט טאקע איר אויך, רבי־לעבן! ― מאכט ער
צום מלמד. און רב חיים־חנה טוט אן דעם פליסענעם קאשקעט אף דער
יארמעלקע און עס בלייבט, אז זיי גייען צום רב אלע פיר, דאס הייסט:
דער שניידער, די מלמדקע, דער מלמד און די ציג.
    
אז די קאמפאניע איז געקומען צום רב, האבן זיי געטראפן דעם רב
אין א ציצן כאלאטל ווישן די הענט און זאגן „אשר יצר״ פאוואלינקע,
מיט כוונה, נישט געכאפט, געקוועטשט איטלעכס ווארט באזונדער: נקבים,
נק־בים! חלולים, חלו־לים!... און אז ער האט זיך אפגעפארטיקט מיט
אלצדינג ארום און ארום, האט ער צונויפגענומען דאס כאלאטל און האט
זיך באזעצט אף זיין שטול, וואס איז געווען אן א געזעסל, נאר פיסלעך
מיט פארענטשעס אלטע, גלאנצנדיקע און שאקלענדיקע, ווי אלטע ציין
בא אן אלטן מענטשן, וואס וואלטן שוין לאנג באדארפט ארויספאלן, נאר
זיי האלטן זיך אף נסים.
    
אויסגעהערט ביידע צדדים, וואס האבן נישט געלאזט ריידן איינער
דעם אנדערן, האט דער רב געשיקט רופן דעם דיין מיטן שוחט, מיט די
איבעריקע פארנעמסטע לייט פון שטאט, די „שבעה טובי העיר״, און
האט זיך אנגערופן צום שניידער בזה הלשון:
    
― דערצייל, זיי מוחל, נאך א מאל די מעשה פון אנהייב ביזן סוף,
און נאכדעם וועט זי דערציילן.
    
און שמעון־אלי דער שניידער האט זיך נישט געפוילט איבערחזרן
נאך אמאל און נאך אמאל די אייגענע מעשה פונעם אנהייב אן, אז ער
הייסט שמעון־אלי חייט מק″ק זלאדייעווקע, חברה־מאן אין צעך און גבאי
אין שולכן, כאטש ער טענהט מיט זיי: קטנתי מכל הצרות ― איך דארף
עס אף כפרות, לא מעוקצך ולא מדוקצך ― איך בין אייך מוחל די פעטש
און וויל נישט קיין כבוד! זאגן זיי: שמלך לך קצין תהיה לנו ― פעטש
זאלסטו כאפן און גבאי זאלסטו זיין... הקיצור, ער האט זיך אוועקגעלאזט אהער קיין קאזאדאיעווקע נאך א ציג; דאס הייסט, ער וואלט קיין
ציג נישט געקויפט ― ער באדארף זי אף ניין און ניינציק כפרות; נאר
אזוי ווי ער האט א ווייב זאל לעבן, ציפע־ביילע־רייזע הייסט דאס, האט
זי אים נישט געלאזט אטעמען: הכצעקתה ― זי וויל א ציג... און א ווייב,
זאגט איר, באדארף מען פאלגן, איז ער געקומען צו רב חיים־חנה דעם
גמרא־מלמד און דינגט בא אים א ציג און רעדט אויס „ברחל בתך
הנאקעטע״: א ציג. צום סוף לאזט זיך אויס, אז מע האט בא אים צוגענומען די עטלעכע קערבלעך און מע האט אים אריינגערוקט דער רוח
ווייס וואס, אף קאטאוועס הייסט דאס, און ער, שמעון־אלי, האט פיינט
אזעלכע קאטאוועסלעך!... איר האט דאך געהערט מסתמא די מעשה מיט
יענע צוויי יידן, וואס זיינען פרייטיק אין באד...?
    
און שמעון־אלי דער שניידער חזרט איבער דעם משל פון דער באד
נאך א מאל, און דער רב מיט די דיינים מיט די שבעה טובי העיר לאכן.
    
― האבן מיר אויסגעהערט איין צד. ― רופט זיך אן דער רב. ―
אצינד לאמיר הארכן דעם אנדערן צד.
    
שטייט־אויף רב חיים־חנה דער קלוגער, רוקט־אן דאס היטל אף דער
יארמעלקע און הייבט־אן בזה הלשון:
    
― שמעו־נא, רבותי! די מעשה איז אזוי געווען די מעשה: איך בין
געזעסן און געלערנט מיט די תלמידים בין איך געזעסן, סדר נזיקין האב
איך געלערנט, בבא־קמא ― יא, בבא־קמא... קומט־אריין אט דער ייד פון
זלאדייעווקע אט דער, און זאגט, אז ער איז א זלאדייעווקער, פון זלאדייעווקע זאגט ער, און גיט אפ שלום גיט ער מיר אפ, און דערציילט מיר
א גאנצע מעשה דערציילט ער מיר, אז ער איז אליין א זלאדייעווקער, פון
זלאדייעווקע הייסט דאס, איז ער, און האט א ווייב האט ער, הייסט זי
ציפע־ביילע־רייזע הייסט זי ― יא ציפע־ביילע־רייזע הייסט זי... אזוי,
דאכט זיך?
    
דער מלמד בייגט זיך אן צום שניידער, און דער שניידער, וואס
האלט זיך די גאנצע צייט באם בערדל, שטייט מיט צוגעמאכטע אויגן,
דאס קעפל אביסל אף א זייט, און שאקלט זיך און זאגט אף זיין לשון:
    
― א מ ת  ו י צ י ב  ו נ כ ו ן! זי הייסט אלע דריי נעמען:
ציפע און ביילע און רייזע. אזוי האט מען איר א נאמען געגעבן, און אזוי
רופט מען זי פון זינט איך קען זיך מיט איר שוין פאוואלינקע א יאר
דרייסיק. נאר לאמיר הארכן, וואס וועט איר ווייטער זאגן, ידידי? איר
פאררעדט נאר נישט די ציין! איר רעדט בעסער עסק, ע ל  ה ר א ש ו ־
נ י ם  ו ע ל  ה א ח ר ו נ י ם ― וואס איך האב גערעדט און וואס איר
האט גערעדט, ווי שלמה המלך זאגט: ,, א י ן  ח ד ש  ת ח ת
ה ש מ ש״ ― קיין חכמות גייט נישט אן...
    
― איך ווייס גאר נישט איך! ― מאכט דער מלמד דערשראקן און
באווייזט אף דער מלמדקע. ― זי האט מיט אים גערעדט זי, זי האט
מיט אים געהאנדלט זי. איך ווייס גאר נישט איך!
    
― אצינד ― זאגט דער רב ― לאמיר הארכן, וואס וועט זי עפעס
זאגן?
    
און דער רב באווייזט מיטן פינגער אף דער מלמדקע, און טעמע־גיטל די שטילשווייגנדיקע ווישט זיך אפ די ליפן, שפארט זיך אונטער
מיט א האנט, און מיט דער אנדערער האנט הייבט זי אן צו טענהן גיך,
אן אן אפשטעל, און דאס פנים בשעת מעשה פלאמט איר ווי א פייער.
    
― הערט זשע אויס, יידישע קינדער, די מעשה דערפון איז אזוי:
אט דער ייד, דער זלאדייעווקער שניידער הייסט דאס, זאל מיר מוחל זיין,
איז... איז אדער א משוגענער, אדער א שכור, אדער איך ווייס אליין ניט
וואס! איר האט געהערט א מעשה? א ייד קומט צו מיר צו גיין אזש פון
זלאדייעווקע אט דער דאזיקער, און טשעפעט זיך ווי א קלעק, איין מאל
פאר אלע מאל, איך זאל אים פארקויפן א ציג, איך האב געהאט צוויי,
און דערציילט מיר דערביי א פיזמון, אז ער וואלט קיין ציג נישט געקויפט,
ער באדארף זי אף כ־כ־כפרות, נאר אזוי ווי ער האט א ווייב, ציפע־ביילע־רייזע הייסט זי, האט זי זיך איינגעשפארט איין מאל פאר אלע מאל ― א
ציג! און א ווייב, זאגט ער, באדארף מען פאלגן, איר פארשטייט א משל?
טענה איך: וואס גייט דאס מיך אן? איר ווילט בא מיך אוועקקויפן א ציג,
פארקויף איך אייך, דאס הייסט, איך וואלט קיין ציג גאר נישט פארקויפט פאר קיין געלט, ווארעם וואס איז געלט? געלט איז קיילעכיק. געלט
גייט אוועק און א ציג בלייבט א ציג, ובפרט נאך אזא ציג ― ס׳איז דען
א ציג? ס׳איז א מאמע, נישט קיין ציג! קיין עין־הרע, איר גרינג מעלקן
זיך, איר מילך געבן, היינט איך עסן משטיינס געזאגט, זי עסט דען עפעס?
איין מאל אין טאג א „פילע״ פון קלייען, דאס איבעריקע א ביסל שטרוי
  
פונעם דאך פון בית־המדרש. נאר צוריק שמועסנדיק האב איך מיך מיישב
געווען אזוי: איך האב דאך, קיין עין־הרע צוויי ציגן, און געלט איז א
יצר־הרע... בקיצור, דא האט זיך שוין אריינגעמישט מיין מאן, זאל
לעבן, און מיר זיינען דורכגעקומען מיטן שניידער פארן מקח ― מיינט
איר, וויפל? נישט מער זאלן מיינע שונאים פארמאגן, רבונו של עולם!
און איך האב אים אפגעגעבן די ציג, אף אלע מיינע ליבע געזאגט געווארן
אזא ציג. ס׳איז דען א ציג? א מאמע, נישט קיין ציג! קומט ער צו גיין,
דער שניידער, מיט א בלבול, ס׳איז נישט קיין ציג, זאגט ער! שא, ווייסט
איר וואס? אט שטייט זי. גיט, זייט מוחל, אהער א מעלקשעפל, וועל איך
זי אויסמעלקן פאר אייך אין די אויגן!
    
און זי האט אנטליען בא דער רביצין דאס מעלקשעפל און האט
אויסגעמאלקן די ציג פאר אלעמען אין די אויגן, צוגעטראגן דאס שעפל
מיט מילך איטלעכן באזונדער, פריער, געוויינטלעך, דעם רב, נאכדעם די
דיינים, און נאכדעם די שבעה טובי העיר, און דעם איבעריקן עולם, און
ס׳איז געווארן באם רב אין שטוב א ליארעם, א געפילדער ― הימל עפן
זיך! דער האט געזאגט: מע באדארף קנסענען דעם זלאדייעווקער שניידער, ער זאל שטעלן משקה! דער האט געזאגט: קנסענען אליין איז נאך
ווינציק ― מע באדארף בא אים צונעמען די ציג! און דער האט געזאגט:
ניין, די ציג איז א ציג, לאז ער זיך עלטערן מיט איר אין עושר און אין
כבוד; מע באדארף אים מכבד זיין מיט גוטע עטלעכע פאנטאפל און
ארויסווארפן מיט דער ציג אינאיינעם צו אלדי שווארצע יאר!
    
דערזען אזא מעשה, האט זיך שמעון־אלי פאוואלינקע ארויסגערוקט
פונעם רבס שטוב און האט געמאכט פליטה.
  
ח.
    
ו י ש א  ה ח יי ט  א ת  ר ג ל י ו ― און דער שניידער האט
גענומען די פיס אף די פלייצעס און איז אוועק מיט דער ציג אהיים גיך
און געשווינד, ווי א מענטש, וואס לויפט פון א שרפה. ער האט זיך ארומגעקוקט, צי מע יאגט אים חלילה נישט נאך, און האט געדאנקט גאט,
וואס ער איז ארויס „ח נ ם  א י ן  כ ס ף ― טרוקן אן פעטש״...
    
דורכגעגאנגען פארביי דער דעמבענער קרעטשמע, האט זיך שמעון־אלי געקלערט: „מכות וועסטו בא מיר וויסן דעם אמת!״ און ער האט
פארלייקנט פאר דאדין די גאנצע מעשה.
    
― נו, וואס הערט זיך? ― פרעגט אים דאדי כלומרשט נייגעריק.
    
― וואס זאל זיך הערן? ― זאגט שמעון־אלי. ― פאר מיר האט
מען דרך־ארץ! מיט מיר טרייבט מען נישט קיין קאטאוועס, כ י א ד ם
א נ י  ו ל א  פ א ר ך ― איך בין דאך עפעס נישט קיין יינגעלע! איך
האב דאס א ביסל געעפנט אף זיי א פה־קדוש, זיך פארהערט א ביסל מיטן
מלמד אין תורה, לאזט זיך אויס, אז איך ווייס בעסער פון אים, וואס אין
די קליינע אותיות טוט זיך... בקיצור הדבר, זיי האבן מיך איבערגעבעטן
און געגעבן מיר די ציג, וואס איך האב געקויפט. אט איז זי. נאט אייך
זי אף א מינוט, ככתוב, ווי אין פסוק שטייט: ה נ פ ש ק ח ל ך
ו ה ר כ ו ש  ת ן  ל י ― נעמט אייך דעם נפש און מיר גיט א ביסל
בראנפן.
    
„גענוג ער איז א גדלן, איז ער נאך א ליגנער אויך!״ ― טראכט זיך
דאדי דער רענדאר. ― „מע באדארף מיט אים מאכן נאך א מאל דאס
אייגענע שפיל און הערן, וואס וועט ער זאגן ווייטער?״
    
און צום שניידער האט ער געזאגט:
    
― איך האב פון דיינעט וועגן, שמעון־אלי, א גלעזל אלטן „ווישניק״,
אויב דו האסט חשק.
    
― פונעם יין המשומר? ― מאכט שמעון־אלי און באלעקט זיך
אזש. ― מהיכא־תיתי, ווייזט אהער, וועלן מיר אייך זאגן א מבינות; איך
ווייס, אז בא אייך דארף זיין א גוט גלעזל ווישניק, נאר לאו אדם כוזב
― נישט איטלעכער איז דערויף א מבין.
    
אויסגעטרונקען דאס ערשטע גלעזל, האט זיך בא אונדזער שניידער
אויפגעבונדן די צונג און ער רופט זיך אן צום רענדאר:
    
― זאגט נאר, מיין ליבער קרוב, איר זייט דאך עפעס א ייד, וואס
קאטארי איר זייט נישט קיין נאר, כלעבן, און איר קערט זיך אן מיט
אלערליי מענטשן; זאגט מיר נאר, איר גלייבט אין כישוף? פארבלענדעניש?
    
― דהיינו? ― פרעגט אים דאדי תמעוואטע.
    
― דהיינו ― זאגט שמעון־אלי ― א דיבוק, א לץ, א נישט־גוטער,
א גלגול?...
    
― אקעגן וואס זאגסטו דאס? ― מאכט דאדי מיט א תמעוואטן
פנים און פיפקעט מיטן ליולקעלע.
    
― איך שמועס עס גלאט אזוי אקעגן דרינען. ― זאגט „שמעון־אלי
שמע־קולנו״ און הערט נישט אויף צו ריידן פון גילגולים, פון מכשפים,
פון מכשפות, שדים און רוחות, לצים, שרעטעלעך, וואווקעלאקעס. דאדי
הערט־צו כלומרשט מיט קאפ, פיפקעט מיטן ליולקעלע; נאכדעם שפייט
ער אויס און רופט זיך אן צום שניידער:
    
― דו ווייסט, שמעון־אלי, וואס איך וועל דיר דערציילן? איך וועל
היינטיקע נאכט, דאכט מיר, מורא האבן שלאפן. איך וועל דיר זאגן דעם
אמת, פאר מתים האב איך תמיד מורא געהאט, נאר פון היינט אן הייב
איך שוין אן גלייבן אין גילגולים און אין לצים אויך...
    
― א ברירה האט איר? ― מאכט צו אים דער שניידער. ― פרוווט
נישט גלייבן! ― אנו, לאז זיך נאר אריינכאפן צו אייך עפעס א רעכטער
לץ און אנהייבן פראווען זיינע רעכטע שטיק: איבערקערן אייך די דייזשע
בארשטש, אויסגיסן דאס וואסער, אויסטרינקען אלע קריגלעך, איבערברעכן אייך אלע טעפלעך, פארקניפן די ציצית פונעם טלית־קטן, אריינווארפן אייך א קאץ אין בעט אריין, און די קאץ זאל ליגן בא אייך אפן
הארצן, ווי צען פוד משא, און איר זאלט זיך נישט קאנען רירן, און אז
איר וועט אויפשטיין, זאל אייך די קאץ קוקן גלייך אין די אויגן אריין,
ווי א זינדיקער מענטש...
    
― גענוג! גענוג! ― מאכט דער רענדאר, שפייט־אויס און פארווארפט מיט די הענט. ― גענוג דיר שוין צו דערציילן אקעגן נאכט
אזעלכע מעשיות!
    
― זייט מיר געזונט, רב דאדי, האט קיין פאראיבל נישט, וואס איך
האב אייך א ביסל דעקוטשעט; איר ווייסט אליין, אז איך בין נישט שולדיק, ככתוב, ווי אין פסוק שטייט: ל א  ה י ו  ד ב ר י ם ― ניע
מיאלא באבא כלאפאטע [не мала баба клопоту: די באבע האט ניט געהאט קיין צרות]... א גוטע נאכט!
  
ט.
    
כ ש ב א  ה ח יי ט ― אז דער שניידער איז געקומען אהיים, איז
ער אריין אין שטוב אריין מיט א ירגזון, גאנץ ברייטלעך, און האט געוואלט געבן א פעטשאטעק זיין ווייב, ווי זי איז ווערט; נאר ער האט זיך
איינגעהאלטן מיט אלע כוחות. ער האט זיך געטראכט: „עט, א יידענע
בלייבט א יידענע! לאז מיינס איבערגיין!״ און פון דרך־שלום וועגן האט
ער דערציילט פאר זיין ווייב א שיינעם ליגן.
    
― הערסטו, ציפע־ביילע־רייזע מיין ברודער? פאר מיר האט מען,
אפנים, פארט דרך־ארץ. מילא, וואס דער מלמד מיט דער מלמדקע האבן
פון מיר געהאט ― בין איך דיר מוחל; איך האב זיי געגעבן, וויפל עס
איז אין זיי אריין! און חוץ לזה האב איך זיי אוועקגעשלעפט צום רב, האט
דער רב אפגעפסקנט, אז זיי באדארפן צאלן קנס, ווארעם אז אזא ייד, ווי
שמעון־אלי, קומט צו זיי האנדלען א ציג, באדארף זיין בא זיי דער
גרעסטער כבוד, ווארעם אט דער שמעון־אלי, זאגט דער רב, איז א ייד
קאטארי וועלכער...
    
ציפע־ביילע־רייזע האט אבער מער נישט געוואלט אויסהערן די
שבחים, וואס מע לייגט אף איר מאן. זי האט שוין געוואלט אנקוקן וואס
גיכער די אמתע ציג, וואס איר מאן האט געבראכט; האט זי געכאפט דאס
טעפל און איז אוועק אין הויז אויסמעלקן די ציג. און עס האט נישט
לאנג געדויערט און ציפע־ביילע־רייזע איז אריינגעלאפן אין שטוב אריין
שוין אן ווערטער; זי האט אנגענומען שמעון־אלין מחילה פון הינטן באם
קאלנער און האט אים מיט דריי גוטע סטוסאקעס ארויסגעווארפן מיט דער
שיינער ציג אינאיינעם „צו אלדי שווארצע וויסטע פינצטערע יאר!״...
    
געבליבן אין דרויסן מיט דער שיינער ציג, האבן זיך ארום דעם
שניידער צונויפגעקליבן א גאנץ רעדל יידן, ווייבער און קינדער, און האבן
אויסגעהערט די חידושים, וואס שמעון־אלי האט זיי דערציילט, אז די דאזיקע ציג, וואס ער האלט אפן גארטל, איז נאר דארט, אין קאזאדאיעווקע,
א ציג, וואס מעלקט זיך און גיט מילך, נאר קוים קומט ער מיט איר אהער,
אזוי ווערט זי אויס ציג... שמעון־אלי האט געשווארן מיט כל השבועות,
מע מעג גלייבן א משומד, אז ער אליין האט געזען מיט זיינע אויגן, ווי מע
האט זי אויסגעמאלקן באם רב אין שטוב און אנגעמאלקן א פול מעלקשעפל מיט מילך... א סך מענטשן האבן זיך אפגעשטעלט, באטראכט די
ציג גאנץ ערנסט, איבערגעפרעגט די מעשה נאך א מאל און נאך א מאל,
און שטארק געחידושט זיך... אנדערע האבן געלאכט, געמאכט חוזק און
געזאגט ווערטלעך, און אנדערע האבן געשאקלט מיטן קאפ, אויסגעשפיגן
און א זאג געטאן:
    
― א שיינע ציג! ס׳איז אזוי א ציג, ווי איך בין א רביצין.
    
― וואס דען איז דאס?
    
― א גלגול! איר זעט ניט, אז ס׳איז א גלגול?...
    
דאס ווארט „גילגול״ ווערט אונטערגעכאפט פונעם גאנצן עולם; עס
ווערן דערציילט אלערליי מעשיות פון גילגולים, וואס האבן זיך געטראפן
דא אין זלאדייעווקע, אין קאזאדאיעווקע, אין יאמפעלע, אין פישי־יאבע־דע, אין כאפלאפאוויטש, אין פעטשי־כוואסט ― אף דער גאנצער וועלט!
ווער ווייס נישט די מעשה מיט לייזער־וואלפס פערדל, וואס מע האט
דאס געמוזט ארויספירן הינטער דער שטאט, הרגענען און מקבר זיין אין
תכריכים?... צי, אשטייגער, ווער האט נישט געהערט די מעשה מיטן
פערטל עוף, וואס בשעת מע האט דאס דערלאנגט שבת צום טיש, האט
דאס אנגעהויבן צו רירן מיטן פליגעלע?... וכדומה אזעלכע אמתע
מעשיות.
    
אז שמעון־אלי האט זיך געלאזט גיין ווייטער, האבן אים א גאנצע
קאמאנדע פון חדר־יינגלעך באגלייט מיט כבוד. זיי האבן אים נאכגעשריען:
    
― הוררא, שמע־קולנו! הוררא, מעלקנדיקער שניידער!
    
דער גאנצער עולם האט זיך געהאלטן בא די זייטן פון געלעכטער.
    
דא האט שוין שמעון־אלין אנגענומען פארן הארצן; גענוג ער האט
אזא אן אומגליק, מאכט מען נאך פון אים חוזק! איז ער אוועק מיט דער
ציג איבער דער שטאט, האט געמאכט א גוואלד צווישן חברה ,, פ ו ע ל ־
צ ד ק ״: סטייטש, וואס שווייגט מען? ער האט זיי דערציילט די גאנצע
מעשה, וואס מע האט אים אפגעטאן אין קאזאדאיעווקע, זיי באוויזן די
ציג... האט מען באלד געשיקט נאך בראנפן, און ס׳איז געבליבן, מע זאל
גיין צום רב, צו די דיינים און צו די איבעריקע „שבעה טובי העיר״,
מע זאל שרייען פאר זיי, איינלייגן די וועלט: סטייטש, ווו איז דאס געהערט געווארן אזא רציחה, מע זאל דערטאפן אן ארעמען יידן א שניידער,
בא אים אויסנארן די לעצטע עטלעכע קערבלעך, אים פארקויפן כלומרשט
א ציג און אריינשטופן אים דער רוח ווייס וואס? און נאך מאכן פון אים
חוזק שוין דאס אנדערע מאל? אזא מעשה האט זיך דאך נישט פארלאפן
אפילו אין סדום!
    
און חברה ,, פ ו ע ל ־ צ ד ק ״, זיינען געקומען צום רב, צו די
דיינים און צו די איבעריקע „שבע טובי העיר״, האבן געשריגן פאר זיי,
איינגעלייגט די וועלט: סטייטש, ווו איז דאס געהערט געווארן אזא
רציחה, מע זאל דערטאפן אן ארעמען יידן א שניידער, אויסנארן בא אים
די לעצטע עטלעכע קערבלעך, אים פארקויפן כלומרשט א ציג און אריינשטופן אים דער רוח ווייס וואס שוין דאס אנדערע מאל? אזא מעשה
האט זיך דאך נישט פארלאפן אפילו אין סדום!...
    
און דער רב מיט די דיינים מיט די איבעריקע „שבע טובי העיר״
האבן אויסגעהערט די טענות, האבן זיך צונויפגעקליבן אף דער נאכט
אלע באם רב אף אן אסיפה, און ס׳איז געבליבן, מע זאל טאקע דא אפן
ארט אנשרייבן א רעכטן בריוו צו די קאזאדאיעווקער רבנים, דיינים און
די איבעריקע „שבע טובי העיר״ און די זלאדייעווקער רבנים, דיינים און
די איבעריקע „שבע טובי העיר״ האבן זיך אוועקגעזעצט און האבן אנגעשריבן א בריוו צו די קאזאדאיעווקער רבנים, דיינים און די „שבע טובי
העיר״ אף לשון־הקודש אין זייער א שיינער מליצה. אט איז דער בריוו
אות באות:
    
„לכבוד צו די רבנים, דיינים, חכמים גאונים מפורסמים, זיילן פון
דער וועלט, וואס דאס גאנצע הויז פון ישראל איז אנגעלענט אף זיי. פריד
זאל זיין צו אייך און פריד זאל זיין צו אלע יידן פון דער הייליקער קהילה
אין קאזאדאיעווקע און אלדאס גוטס זאל טאן רוען אף זייערע קעפ, אמן.
    
„היות כפי אונדזערע אויערן האבן געטאן רעדן, אז ס׳איז געטאן
געווארן זייער א גרויסע עוולה צו איינעם פון אונדזערע שטאט־לייט, רב
שמעון־אלי ב″ר בענדיט־לייב חייט, וואס מע רופט אים שמעון־אלי
שמע־קולנו, היינו: צוויי פון אייערע לייט, המלמד רב חיים־חנה מיט זיין
פלונית מרת טעמע־גיטל שתחיה, האבן אויסגענארט מיט קלוגשאפט בא
אונדזער שניידער געלט, סך זיבעטהאלבן רובל זילבער, וואס זיי האבן
אריינגעטאן צו זיך אין די כלים און האבן אפגעווישט די ליפן און זאגן:
מיר האבן נישט געטאן קיין אומרעכט ― און אזוי טוט זיך נישט בא
יידן! מיר אלע, וואס שטייען אונטן געחתמעט, זאגן עדות, אז דער דאזיקער שניידער איז אן ארעמער בעל־מלאכה און א מטופל מיט קינדער,
  
וואס איז זיך מפרנס ערלעך מיט אייגענער הארעוואניע, און דוד המלך
האט דאך שוין לאנג געזאגט אין תהלים: יגיע כפיך כי תאכל ― די
מידקייט פון דיינע הענט, אז דו וועסט טאן עסן, וועט דיר זיין אז ווויל
און גוט, זאגן אונדזערע חכמים: דער פשט איז: ווויל אף דער וועלט און
גוט אף יענער וועלט. בכן, טוען מיר אייך בעטן, איר זאלט באלד חוקר
ודורש זיין דערויף, וואס ס׳איז געטאן געווארן, און אייער מישפט זאל ארויס
ווי די זון, און איר זאלט מקיים פסק זיין איינס פון די צוויי: אדער מע
זאל אומקערן דעם שניידער זיין געלט בשלימות, אדער מע זאל אים
ארויסגעבן זיין ציג, וואס ער האט געקויפט, מחמת די ציג, וואס ער האט
געבראכט צו פירן, איז נישט קיין ציג!... דאס קאן אייך די גאנצע שטאט
גיין שווערן א שבועה דאורייתא... און לאז זיין שלום צווישן יידן, ווי
אונדזערע חכמים האבן געזאגט: נישטא נאך אזא געבענטשט כלי פאר
יידן ווי שלום. שלום זאל זיין צו אייך, שלום צום ווייטערסטן און צום
נאענטסטן, שלום צו אלע יידן, אמן!
    
 „נ א ו ם  ה ר ב  ב ה ר ב ז ″ ל...  ו נ א ו ם  ה ר ב
    
  ב ב ה ר ב ז ″ ל...  ו נ א ו ם  ב ר ו ך  ק א פ א ט ע,
    
  ז ר ח  פ ו פ י ק, פ י ש ל  וו י ק י ד יי ל א, ח יי ם
    
  ק וו י ט ש,  נ י ס ל  ק א ט ש ע ן, מ א ט ל ש א ־
    
  ל ע כ ץ,  י ה ו ש ע ־ ה ע ש ל  ק י ש ק י ש״.
  
י.
    
ב ל י ל ה  ה ה ו א ― אין יענער נאכט האט געשיינט די לבנה
און האט אראפגעקוקט אראפ אף זלאדייעווקע מיט אירע פינצטערע האלב־איינגעפאלענע הייזלעך, וואס שטייען צונויפגעקוועטשט, אן הויפן, אן
ביימלעך, אן פארקאנעס. ווי א בית־עלמין זעט אויס באנאכט די שטאט,
אן אלטער בית־עלמין מיט אלטע מצבות, וואס א סך פון זיי שטייען אנגעבויגן כורעים, און א סך וואלטן שוין לאנג איינגעפאלן, ווען זיי זאלן
נישט זיין אונטערגעשפארט מיט קלעצער. און כאטש די לופט איז דארט
נישט אזוי פויגלדיק, און די ריחות פונעם מארק און פונעם שולהויף
זיינען עפעס הויך ווי א מויער, ― פון דעסטוועגן זיינען אלע מענטשן
ארויס, ווי טאראקאנעס פון די לעכער, יידן און ווייבער, אלטע לייט און
קליינע קינדער, „כאפן א לופטל״ נאך דעם הייסן ברענענדיקן טאג. דער
עולם האט זיך אויסגעזעצט אף די שוועלן א ביסל שמועסן, פלאפלען
דברים בטלים, אדער גלאט אזוי קוקן ארויף אין הימל אריין, באטראכטן
די צורה פון דער לבנה, מיט די מילי־מילאסן שטערן, וואס אז מע זאל
זיין מיט אכצן קעפ, איז אוממעגלעך זיי איבערצוציילן!
    
אין יענער נאכט האט זיך שמעון־אלי דער שניידער ארומגעדרייט
איינער אליין אין אלע הינטערגעסלעך מיטן תכשיט, וואס ער האט איינגעהאנדלט אין קאזאדאיעווקע, זיך געהיט פאר די ווייסע־חברהניקעס, מע
זאל אים נישט דערזען. ער האט גערעכנט, אז עס וועט ווערן טאג, זאל
ער זיך ווידער לאזן אין וועג אריין, און דערווייל האט ער זיך אריינגעכאפט צו האדל דער אקציזניטשקע אין שענקל, נעמען פאר הארצווייטיק
א ביסל בראנפן און אויסריידן זיך א ביסל דאס הארץ, זיך האלטן מיט
איר אן עצה מכוח דעם אומגליק, וואס ער האט אף זיך גענומען.
    
האדל די אקציזניטשקע איז געווען א ווייבל אן אלמנה, א „מאנצבילשער קאפ״, אויסגעבונדן מיט גאנץ „נאטשאלסטווע״ און א גוטע
שוועסטער מיט אלע בעלי־מלאכות אין שטאט. פון וואנען נעמט זיך דער
נאמען „אקציזניטשקע״? איבער א מעשה, וואס זי איז מיידלווייז געווען
זייער א שיינע, א יפת־תואר; האט אן אקציזניק, זייער א רייכער, זי דערזען איינמאל דורכפארנדיק פארביי זלאדייעווקע, בשעת זי האט געטראגן
גענדז צום שוחט; האט זי דער אקציזניק אפגעשטעלט און א פרעג געטאן:
    
― מיידל, וועמענס ביסטו?
    
האט זי זיך פארשעמט, צעלאכט און איז אנטלאפן געווארן; האט
מען איר פון דעמאלט אן א נאמען געגעבן „די אקציזניטשקע״... אנדערע
זאגן, אז דער אקציזניק איז געווען בא איר נאכדעם אין דער היים, גערעדט מיט איר טאטן, נחמיה ווינאקור, געוואלט פאר איר חתונה האבן,
זי נעמען ווי זי שטייט און גייט און נאך צוצאלן איר טאטן אין בייטל
אריין. איז שוין כמעט געווען „תנאים״, האט דאס שטעטל זי גענומען
אין די מיילער אריין, איז צעקראכן געווארן דער שידוך, און זי האט גאר
חתונה געהאט נאכדעם א שטילע חתונה פאר עפעס א שלימזל, א
חולה־נופלדיקן; האט זי שטארק געוויינט, נישט געוואלט גיין צו דער
חופה, האט זיך דעמאלט די גאנצע שטאט געוויגט. מע האט געזאגט, אז
זי איז גאר געווען פארקאכט אינעם אקציזניק, און מע האט געמאכט
א לידל אף איר, וואס ווייבלעך און מיידלעך זינגען דאס נאך עד היום אין
זלאדייעווקע: דאס לידל הייבט זיך אן מיט די ווערטער:
    
 „די לבנה האט געשיינט,
    
 האלב נאכט איז געווען ―
    
 און האדעלע זיצט בא דער טיר...״
און עס לאזט זיך אויס מיט די ווערטער:
    
 „איך האב דיך ליב, דושינקע,
    
 גאר אן אן עק,
    
 איך קאן אזש נישט לעבן אן דיר!״
    
אט דאס איז געווען האדל די אקציזניטשקע, און פאר איר האט דאס
אונדזער שניידער אויסגעגאסן זיין ביטער הארץ: דערציילט אלצדינג,
וואס בא אים אף דער נשמה טוט זיך, און געבעטן, זי זאל אים געבן אן
עצה: וואס טוט מען?
    
― וואס טוט מען? איר זייט דאך עפעס יא, ווי דוד המלך זאגט
אין שיר־השירים: שחורה אני ונאוה ― ווער ס׳איז שיין, איר זייט ביידע
זאכן... גיט מיר אן עצה: וואס טוט מען?
    
― וואס זאל מען טאן? ― זאגט צו אים האדל און שפייט־אויס. ―
איר זעט דען נישט, אז ס׳איז א גלגול? וואס וועט איר זיך האלטן מיט
דער באמבע? נעמט און ווארפט אים ארויס צו אלדי שווארצע יאר!
איר קאנט נאך האבן, חס־ושלום, דעם אייגענעם פסק, וואס מיין מומע
פערל האט געהאט, לאז זי זיין ווייט אפגעשיידט פון מיר, זי איז שוין
אף דער אמתער וועלט.
    
― דהיינו? ― פרעגט שמעון־אלי דערשראקן.
    
― דהיינו, ― זאגט האדל מיט א זיפץ ― מיין מומע פערל, עליה
השלום, איז געווען אן ערלעכע יידענע, א כשרע. אונדזער משפחה זיינען אלע ערלעכע... כאטש דא, אין דעם וויסטן זלאדייעווקע, פארברענט
זאל דאס ווערן, האט מען ליב בארעדן איטלעכן באזונדער, געוויינטלעך,
הינטער די אויגן, ווארעם אין די אויגן זיינען זיי גרויסע חניפהניקעס,
קוצעניו־מוצעניו... בקיצור, מיין מומע פערל, עליה־השלום, איז איינמאל
געגאנגען אין מארק, זעט זי: עס ליגט א קניילעכן באוול אף דער ערד.
איז זי זיך מיישב: א קניילעכן באוול קומט צו־נוץ; בייגט זי זיך אן און
הייבט דאס אויף. זי נעמט דאס קניילעכן באוול און לאזט זיך גיין, טוט
דאס איר א שפרונג אין פנים אריין און א פאל אף דער ערד. בייגט זי
זיך אן מסתמא נאך אמאל און הייבט דאס אויף, טוט דאס איר ווידער
א שפרונג אין פנים אריין און א פאל אף דער ערד. בייגט זי זיך ווידער
אמאל אן, נעמט דאס ווידער א מאל, טוט דאס איר ווידער א שפרונג
אין פנים און פאל אף דער ערד. איז זי זיך מיישב און טוט א שפיי אפן
קניילעכן באוול (כאפט דאס דער וואטן־מאכער!), און וויל שוין גיין
אהיים. זי טוט א קוק ― דאס קניילעכן באוול קאטשעט זיך איר נאך; זי
פרוווט זיך לויפן ― דאס קניילעכן באוול קאטשעט זיך. בקיצור, זי איז
געקומען אהיים א טויטע נעבעך, געפאלן חלשות, און האט נאכדעם אפ־געקרענקט אפשר א יאר כסדר. וואס, מיינט איר, איז דאס געווען, אשטייגער? אנו, טרעפט?...
    
― עט! כולם אהובים, כולם ברורים ― אלע ווייבער זיינען אף איין
שניט! ― זאגט שמעון־אלי. ― ס׳איז באבסקע מעשיות, פוסטע מילן,
באצרעס, פידרעך מיט לאקריצע! מע זאל זיך וועלן צוהערן, וואס ווייבער
פלעטשען, וואלט מען באדארפט מורא האבן פארן אייגענעם שאטן,
ככתוב, ווי אין פסוק שטייט געשריבן:  נ ש י ם  ד ע ת ן  ק ל ו ת ―
ווייבער זיינען גענדז... נאר גאר נישט, היום הרת עולם ― נישט געזארגט! האט אייך א גוטע נאכט.
    
און שמעון־אלי דער שניידער לאזט זיך גיין ווייטער.
    
די נאכט האט זיך אויסגעשטערנט. די לבנה האט געשפאצירט צווישן
שטיקער וואלקן, וואס זעען אויס, ווי הויכע טונקעלע בערג, באלייגט
מיט זילבער. מיט א האלבן פנים האט די לבנה אראפגעקוקט אף דער
שטאט זלאדייעווקע, וואס האט געהאלטן אין רעכטן שלאף. א טייל בעלי־בתים, וואס האבן מורא פאר וואנצן, האבן זיך אריבערגעפעקלט מיטן
בעטגעוואנט אין דרויסן, זיך איבערגעדעקט מיט די געלע ליילעכער איבערן קאפ, געכראפעט גאנץ געשמאק און געזען זיסע חלומות: חלומות
פון פדיון אפן יריד, פון לייזונג א סך, פון א פארדינסטל א גראבס;
חלומות פון א פריץ זייער א וווילן, פון א געשעפטל א גוטס; חלומות פון
א שטיקל ברויט פון פרנסה בכבוד און פון כבוד אליין ― פארשיידענע
חלומות!... מע זעט נישט אף דער גאס קיין לעבעדיקן נפש; מע הערט
נישט קיין פיפס אין ערגעץ, ― אפילו די יאטקע־הינט, וואס האבן זיך
גענוג אנגעבילט און אנגעמארדעוועט דורכן טאג, האבן זיך איינגענורעט
צווישן די קלעצלעך, באהאלטן די מארדעס צווישן די לאפעס ― און
שא! זעלטן־זעלטן כאפט זיך ארויס בא זיי א האלבער „האו״, בשעת עס
חלומט זיך זיי עפעס א ביינדל, וואס אנדערע הינט שארפן זיך דערויף די
ציין, אדער בשעת עס דאכט זיך זיי, אז א פליג האט זיך פארקליבן אין
אויער אריין און רוימט זיי איין א סוד... זעלטן־זעלטן פליט דורך א נארישער זשוק מיט צעלאזטע פליגל, דרייט זיך און שוועבט אין דער לופטן
אף איין ארט, זשומעט ווי א סטרונע פון א באס און מאכט:  ז ש ש ש!
טוט א פאל אן דער ערד און ווערט אנטשוויגן... אפילו דער שטאט־שומר,
וואס אלע נאכט גייט ער ארום, היט די קלייטן און קלאפט מיט צוויי
שטעקלעך: קלא! קלא!... קלא! קלא!... האט היינטיקס מאל, ווי אף צו־להכעיס, אויסגעטרונקען, האט זיך צוגעשפארט צו א וואנט און איז געשמאק אנטשלאפן געווארן... אין דער דאזיקער שטילער נאכט דרייט זיך
אום שמעון־אלי דער שניידער איינער אליין איבער דער גאנצער שטאט,
און ער ווייס נישט, צי זאל ער גיין, צי זאל ער שטיין, צי זאל ער זיצן...
און ער גייט־ארום און רעדט צו זיך אליין שטילערהייט:
    
― ואתא שונרא ואכלה לגדיא ― נע מאלא באבא כלאפאטע ―
קופילע סאבי קאנא! [не мала баба клопоту - купила собі коня: די באבע האט ניט געהאט קיין צרות, האט זי געקויפט א פערד] ... לאז קומען א פאהיבעל אף דער דאזיקער ציג! א
ציג?... ח־ח־ח־חד גדיא! חד גדיא!
    
ער צעלאכט זיך און שרעקט זיך איבער פאר זיין אייגענעם געלעכטער. בשעת מעשה גייט ער דורך פארביי דער „קאלטער שול״, וואס האט
א שם מיט אירע מתים, וואס דאוונען דארטן אלע שבת־צו־נאכטס, אנגעטאן אין ווייסע קיטלען און אין טליתים, און עס דאכט זיך אים, ווי ער
הערט עפעס א מין געזאנג: או־או־או! ווי א ווינט, וואס בלאזט אין קוימען אריין ווינטער באנאכט... ער טרעט־אפ פון דער „קאלטער שול״,
לאזט זיך גיין אין דער גויישער גאס, דערהערט ער א קול „פ צ ס ס ס!״
דאס פייפט א פוהאטש, וואס האט זיך פארקליבן גאנץ אויבן, אפן שפיץ
קלויסטער... עס פאלט אף אים אן א שרעקלעכע מרה־שחורה, א פחד,
מיט סכנת־נפשות! נאר ער שטארקט זיך, ער מאכט זיך א הארץ און וויל
זאגן עפעס א פסוק, אזעלכן, וואס מע זאגט באנאכט, אז מע זאל קיין
מורא נישט האבן; האט ער אבער פארגעסן דעם פסוק, ארויסגעפלויגן
פונעם קאפ! און מעשה־שטן, קומען אים אקעגן דווקא אלערליי מוראדיקע
בילדער פון באקאנטע, וואס זיינען שוין לאנג אף דער אמתער וועלט...
  
און ער דערמאנט זיך אן א סך שרעקלעכע מעשיות, וואס ער האט זיך
אנגעהערט אף זיין לעבן: מעשיות מיט שדים, מיט רוחות און מיט לצים
אינעם געשטאלט פון קעלבלעך... מעשיות מיט שרעטעלעך, וואס לויפן ווי
אף רעדלעך, מיט וואווקעלאקעס, וואס גייען אף די הענט, מיט מינים
באשעפענישן, וואס קוקן אף איין אויג... מעשיות מיט לעבעדיקע מתים,
וואס גייען־אום אין עולם התוהו, אנגעטאן אין תכריכים... שמעון־אלי
פועלט בא זיך, אז די דאזיקע ציג, וואס ער פירט זיך מיט איר ארום, איז
נישט קיין ציג, נאר א גלגול, אדער א לץ, וואס אט באלד שטעלט ער אים
ארויס א צונג אף צען ארשין, אדער ער טוט א פאטש מיט די פליגל און
טוט א געשריי איבער דער גאנצער שטאט: „קו־קא־רי־קו!״... שמעון־אלי פילט, אז עס הייבט זיך אים דער מוח; שטעלט ער זיך אפ אף א וויילע,
בינדט־אפ דעם גארטל; ער וויל פטור ווערן פון דער באמבע. ווער? וואס?
דער שיינער בחור שטייט, ער וויל נישט אפטרעטן פונעם שניידער אף א
מינוט אפילו! שמעון־אלי פרוווט זיך לאזן גיין א פאר טריט ― ער גייט
אים נאך; ער נעמט זיך רעכטס ― גייט ער רעכטס; ער נעמט זיך לינקס
― ער גייט לינקס...
    
― שמע ישראל! ― שרייט־אויס שמעון־אלי נישט מיט זיין קול און
לאזט זיך לויפן אין דער וועלט אריין. און אזוי ווי ער לויפט, דאכט זיך
אים, אז עמעצער יאגט אים און מעקעט אים נאך אף א דין ציגן קולכל
און רעדט צו אים, ווי א מענטש, און זינגט, ווי א חזן:
    
― מ ־ ־ ־ לך ממית ומחיה!... ונ־א־א־א־א־א־מן אתה להחיות מתים!...
  
יא.
    
ב ב ו ק ר ― אין דער פרי, אז יידן זיינען אויפגעשטאנען גיין
דאוונען, ווייבער ― אין מארק אריין, און מיידלעך ― צו דער טשערעדע,
האט מען געפונען שמעון־אלי דעם שניידער זיצן אף דער ערד, און נעבן
אים די שיינע ציג זיצט, די פיסלעך אונטער זיך, מעלה־גרהט און שאקלט
מיטן בערדל. מע גייט צו צום שניידער, מע רעדט צו אים ― ער ענטפערט נישט א ווארט; ער זיצט און קוקט, ווי א ליימענער גולם... איז
באלד געווארן א רעדל, אן אנגעלויף פון דער גארער שטאט, א גערעדעריי,
א ליארעם, א געפילדער ביזן הימל: שמעון־אלי... ציג... שמע־קולנו...
גלגול... לץ... וואווקעלאקע... נישט־גוטער... פארשטעלט... געפירט ―
געפארן רייטנדיק א גאנצע נאכט... געמוטשעט... פארמוטשעט״... בשעת
מעשה זיינען געפלויגן גענוג ליגנס: איטלעכער האט דערציילט, אז ער
האט אליין געזען אים פארן רייטנדיק...
    
― ווער איז געפארן אף וועמען? ― פרעגט א ייד און שטעקט
אריין דעם קאפ אין רעדל אריין. ― שמעון־אלי אף דער ציג, צי די ציג
אף שמעון־אלין?
    
דער גאנצער עולם שיסט־אויס א געלעכטער.
    
― אז אך און וויי איז צו אייך מיט אייער געלעכטער! ― רופט זיך
אן א ייד א בעל־מלאכה. ― יידן מיט בערד! באווייבטע! טאטעס פון
קינדער! שעמען מעגט איר זיך אין אייער ווייטן האלדז אריין! וואס האט
איר זיך צונויפגעקליבן אהער צו לאכן? איר זעט נישט, אז דער שניידער
איז אויס מענטש, נעבעך טויט־קראנק? בעסער פירט אים אפ אהיים און
שיקט רופן דעם רופא, נישט שטיין אט־א־דא און שטשירען די ציין, א
רוח אין אייער טאטנס טאטן אריין!!!
    
די דאזיקע ווערטער האט דער בעל־מלאכה אויסגעשאסן, ווי פון א
הארמאט, און דער עולם האט אויפגעהערט צו לאכן. דער האט זיך א
ווארף געטאן נאך וואסער, דער איז אוועקגעלאפן צו יודל דעם רופא. מע
האט גענומען שמעון־אלי דעם שניידער, מחילה, אונטער די הענט און מע
האט אים אפגעפירט אהיים און אריינגעלייגט אין בעט אריין. באלד איז
געקומען צו לויפן יודל דער רופא מיט זיין גאנץ קלאפער־געצייג און האט
אים געגעבן „גרויס ראטוניק״: ער האט אים געשטעלט באנקעס און
פיאווקעס און געשלאגן צו דער אדער, געצאפט בלוט אן א שיעור.
    
― וואס מער בלוט מע וועט אים אפצאפן, ― אזוי האט יודל אליין
געזאגט ― וועט אלץ זיין בעסער, מחמת אלע שלאפקייטן, ניט דא געדאכט, נעמען זיך פון אינעווייניק, פון די „געבליטן״. ― אזוי האט יודל
דער רופא געגעבן צו פארשטיין די „חכמת הדאקטאריע״, און האט צוגעזאגט, אז אף דער נאכט, אם ירצה השם, וועט ער אריינקומען נאך א מאל.
און אז ציפע־ביילע־רייזע האט א קוק געטאן אף איר מאן, ווי ער ליגט
נעבעך, דער שלים־מזל, אף דעם צעבראכענעם טאפטשאן, מיט א סך
שמאטעס איינגעדעקט, די אויגן ארויף, די ליפן פארשמאכט, רעדט פון
היץ, עס קלעפט זיך נישט א ווארט צו א ווארט, ― האט זי אנגעהויבן
צו ברעכן די הענט, שלאגן זיך קאפ אן וואנט, וויינען, יאמערן און קלאגן
מיט דעם נוסח, וואס מע באוויינט א טויטן:
    
― וויי איז מיר, ווינד איז מיר, א דונער איז מיר א גרוי־סער! אף
וועמען לאזסטו מיך אי־בער מיט מיינע קליינע קינ־דער?!...
    
און די קינדער, נאקעטע און בארוועסע נעבעך, האבן זיך צונויפגעקליבן ארום דער ארעמער מאמע און האבן איר געהאלפן וויינען. די עלטערע האבן געוויינט שטילערהייט, באהאלטן די פנימער, געשלונגען די
טרערן; און די קלענערע, וואס האבן נישט פארשטאנען, וואס דא טוט
זיך, האבן גלאט געוויינט אף א קול, וואס ווייטער אלץ העכער און העכער; און אפילו גאר דאס קלייניטשקע, א יינגעלע פון א יאר דריי, מיט
אן אויסגעמוטשעט געל פנימל, האט זיך צוגערוקט צו דער מוטער מיט
זיינע אויסגעבויגענע קרומע פיסלעך און מיטן גראבן בייכעלע, ביידע
הענטלעך אריינגערוקט אין קעפל און האט גענומען גאר א הויכן טאן:
„מאמע, וויל עעעסן!!!״ דאס אלצדינג אינאיינעם איז געווען אזא מין געזאנג, וואס א פרעמדער מענטש האט נישט געקאנט בשום אופן שטיין
דערביי; ווער ס׳איז אריינגעקומען צום שניידער אין שטיבל אריין, איז ער
באלד ארויסגעלאפן פון דארטן א צעטראגענער, מיט א צעבלוטיקט הארץ
און מיט א צעבראכן געמיט, און אז מע האט אים א פרעג געטאן: וואס
טוט עפעס שמעון־אלי? ― האט ער א מאך געטאן מיט דער האנט, ווי
איינער רעדט: „אז אך און וויי איז אים!״... עטלעכע ווייבער, נאענטע
שכנות, זיינען געשטאנען די גאנצע צייט מיט פארוויינטע פנימער, מיט
רויטע נעזער, געקוקט ציפע־ביילע־רייזען גלייך אין די אויגן אריין, געמאכט
בשעת־מעשה משונה מאדנע פיסקעס, צוגעשאקלט מיט די קעפ, ווי איינער
רעדט: „אז אך און וויי איז צו דיר, ציפע־ביילע־רייזע!״
    
א חידוש נפלא! פופציק יאר האט שמעון־אלי שמע־קולנו אפגעלעבט
אין זלאדייעווקע אין ארעמקייט, אין דחקות, געלעגן, ווי א ווארעם, אין
דער פינצטער, קיינער האט פון אים נישט גערעדט, קיינער האט נישט געוווסט, וואס פאר א מענטש דאס איז. אצינד, אז ער איז פארשלאפט געווארן, האט ער זיך מיט א מאל ארויסבאוויזן מיט אלע זיינע מעלות
טובות; מען איז מיט א מאל געוואר געווארן, אז שמעון־אלי איז געווען
א זעלטענע, א גוטע, א כשרע נשמה, א גרויסער בעל־צדקה, דאס הייסט:
ער פלעגט רייסן בא נגידים און טיילן די ארעמע לייט, זיך קריגן פאר זיי
  
מיט דער גאנצער שטאט און זיך שלאגן ביזן בלוט אריין, זיך טיילן מיט
יענעם מיטן לעצטן ביסן, און נאך און נאך א סך מעלות און שבחים
האט מען נאכדערציילט נאך דעם ארעמען שניידער, ווי מע דערציילט נאך,
אשטייגער, נאך א טויטן בשעת דער לוויה, און מען איז אים געגאנגען
מבקר־חולה זיין כמעט פון דער גאנצער שטאט, און מע האט אים געראטעוועט מיט כל המעגלעכקייטן, ער זאל, חלילה, נישט שטארבן פאר דער
צייט...
  
יב.
    
ו ה פ ו ע ל י ם ― און די בעלי־מלאכות פון דער שטאט זלאדייעווקע האבן זיך צונויפגעקליבן אף אן אסיפה בא האדל די אקציזניטשקע,
געשטעלט בראנפן, געשריען, געפילדערט, געארבעט מעשים, געזידלט די
נגידים, געוויינטלעך, הינטער די אויגן, זיי געמאכט מיט דער בלאטע.
    
― זלאדייעווקע ― א שיינע שטאט, ברענען זאל זי! וואס שווייגן
זיי, די נגידים אונדזערע, א וויסטן סוף זאלן זיי האבן?!... איטלעכער
באדט זיך אין אונדזער בלוט, און ס׳איז נישטא קיינער, ווער ס׳זאל זיך
אננעמען אונדזער קריוודע! געלט אין דער קאראבקע ווער צאלט? ― מיר!
א צרה, א שלאק, א שוחט, א באד, להבדיל, ― בא וועמען רייסט מען
די הויט? ― בא אונדז! וואס שווייגט איר, יידן? לאמיר גיין צו די
רבנים, דיינים און די שבעה טובי העיר זיי טרייבערן די קישקעס! וואס
איז דאס פאר א הפקרות, מע זאל לאזן קוילען א גאנצע משפחה?! הבה
נתחכמה!!!...
    
און חברה „פועל־צדק״ זיינען אוועק צום רב און האבן דארט געמאכט א גוואלד. האט זיי דער רב איבערגעלייענט דעם ענטפער, וואס ער
האט נאר־וואס באקומען דורך א בעל־עגלה פון די קאזאדאיעווקער רבנים,
דיינים און די שבעה טובי העיר.
    
אט וואס ס׳איז געשטאנען אין בריוו:
    
„לכבוד צו די רבנים, דיינים, חכמים מפורסמים, בערג זאלן אקעגן
טראגן פריד צו די גילדענע הענגלייכטער בק″ק זלאדייעווקע, אמן.
    
„תיכף ווי מיר האבן מקבל געווען אייערע רייד, וואס זיינען געווען
ווי האניק צו אונדזערע מיילער, האבן מיר זיך צונויפגעזאמלט אלע אין
חוקר ודורש געווען די זאך אקוראט, און האבן געפונען, אז אומזיסט האט
מען געטאן חושד זיין איינעם פון אונדזערע לייט; נישט מער, אז דער
שניידער אייערער איז א שאלקהאפטיקער מענטש, ער האט אויסגעטראכט
א בלבול און אנגעפירט א רכילות צווישן צוויי קהילות. ער איז ווערט,
מע זאל אים קנסענען! מיר, וואס שטייען געחתמעט אונטן, קאנען אייך
עדות זאגן און גיין שווערן, אז מיר האבן געזען מיט אונדזערע אויגן,
ווי די ציג מעלקט זיך, הלוואי זאלן זיך אלע יידישע ציגן אזוי מעלקן!
הערט אים נישט, דעם שניידער, וואס ער וועט אייך דערציילן פיזמונות!
איר זאלט זיך נישט קערן צו די ווערטער פון די פארדארבענע לייט, לאזן
פארשטאפט ווערן די מיילער, וואס ריידן שקרים! שלום זאל זיין צו אייך
און שלום זאל זיין צו אלע יידן פון איצט און ביז אייביק און אייביק.
    
„די רייד פון אייערע יינגערע ברידער, וואס וואלגערן זיך אינעם
שטויב פון אייערע פיס:
    
 „נ א ו ם  ה ר ב  ב ה ר ב ז ″ ל...  ו נ א ו ם  ה ר ב
    
  ב ה ר ב ז ″ ל...  ו נ א ו ם  ה ע נ ע ך  ג א ר ג ל ,
    
  י ק ו ת י א ל  ש מ א ר א וו י ד ל ע, ש ע פ ס ל
    
 ק א ר ט א פ ל, פ י ש ל  ק א ט ש א ל ק י,  ב ע ר ל
    
 ב ר א נ פ ן,  ל יי ב  וו א ר ע ט ש א ק,  א ל י  פ ע־
    
  ט ע ל ע ל ע ״.
    
אז דער רב האט איבערגעלייענט פאר די בעלי־מלאכות דעם דאזיקן
בריוו, זיינען זיי געווארן נאך מער אנגעצונדן. „אהא! קאזאדאיעווקער
שקצים! מע מאכט נאך פון אונדז חוזק?! באדארף מען זיי באווייזן דרך־ארץ. שער און אייזן אונדזער פאלק ― עמך!״... און מע האט באלד געמאכט א נייע אסיפה, געשיקט נאך בראנפן, און ס׳איז געבליבן, מע זאל
נעמען די שיינע ציג און מען זאל גיין גלייך קיין קאזאדאיעווקע איבערקערן דעם מלמד מיט דעם חדר מיט דער גאנצער שטאט!
    
אומר ועושה ― געזאגט און געטאן. חברה האבן זיך צונויפגעקליבן
א שטיק זעכציק בעלי־מלאכות: שניידערס, שוסטערס, סטאליערס און קאוועלעס, קצבים, העקערס, אנשי־חיל, געזונטע יונגען, איינס אין איינס,
אנגעוואפנטע מיט כלי־זיין ― ווער מיט א הילצערנעם ארשין, און ווער
מיט אן אייזערן פרעסל, ווער מיט א קאפיט פון א שטיוול, ווער מיט א
האק און ווער מיט א האמער, און ווער מיט גלאט אזוי פון בעל־הבתיש־
  
קייט: א קאטשאלקע, א ריבאייזן, אדער א קאלאדאטש־מעסער, ― און
ס׳איז געבליבן, מע זאל גיין גלייך אין קאזאדאיעווקע אף מלחמה, להרוג,
לאבד ולהשמיד ― הרגענען, פארלירן און פארטיליקן! איין מאל פאר
אלע מאל ― האבן חברה געזאגט: ― תמות נפשי עם פלשתים ― דער
טויט זאל זיי זיין און אן עק זאל דאס האבן!
    
― שאט, רבותים! ― רופט זיך אן איינער פון דער חברה פועל־צדק. ― איר זייט שוין גרייט אפן פידפאליק, פארטיק ארום און ארום,
ו א י ה ה ש ה ־ ווו איז די ציג?
    
― יא, זעט־נאר, ווו איז ערגעץ אהינגעקומען דער גלגול?
    
― אנטרונען געווארן!
    
― נישט קיין נארישער גלגול! כלעבן, וווהין האט ער געקאנט
אנטלויפן?
    
― מסתמא אהיים, צום מלמד, וואס פארשטייסטו דא נישט?
    
― משוגע וועט ער ווערן! דו רעדסט, ווי א בהמה!
    
― ביסט אליין א פערד; ווו דען האט ער געקאנט אנטלויפן?
    
― בקיצור, וואס טויגן די טענות? שריי היינט, שריי מארגן, והילד
איננו ― נישטא קיין ציג...
  
.. .. .. .. .. .. .. .. .. .. .. .. .. .. .. .. .. .. .. ..
  
יג.
    
כ ע ת ― אצינד לאזן מיר איבער דעם פארכישופטן שניידער זיך
ראנגלען מיטן מלאך־המות און חברה בעלי־מלאכות זיך גרייטן צו
מלחמה, און מיר גייען־אריבער צום גלגול, דאס הייסט, צו דער ציג.
    
דער גלגול, אז ער האט דערזען די בהלה, וואס איז געווארן אין
שטעטל, האט ער זיך מיישב געווען: וואס טויג אים דער מיסחר? וואס
נוצט אים זיין צוגעבונדן צום שניידער, ארומשלעפן זיך מיט דעם שלימזלניק הין און צוריק און פגרן פון הונגער? אמער, וועט ער בעסער
לויפן אין דער וועלט אריין, ווו די פיס וועלן טראגן! אבי ניט זיין נע־ונד! און אונדזער חברה־מאן האט געמאכט פליטה גאר אף אן אנדער
אופן, געלאפן משוגענערווייז, גאר ניט געפילט די ערד אונטער זיך, ניט
געקוקט אף דרך־ארץ, געשפרונגען איבער יידן און ווייבער, אנגעמאכט
אן אומגליק, א חורבן אין מארק ― סכנות־נפשות! איבערגעקערט טישלעך מיט ברויטלעך און פלעצלעך, מולטערס מיט וויינשל און מיט וויימפערלעך, געשפרונגען איבער טעפ און גלאזווארג, געשליידערט, געשמיצט
און געבראכן ― טראך־טארעראך! צווישן די ווייבער איז געווארן א
בהלה, א קוויטשעריי: „ווער איז?... א שלימזל!... א ציג!... א באשעפעניש!... א גלגול!... א קלאג צו מיר!... אוי, אן אומגליק!... ווו איז ער?
אן איז ער!... כאפט אים!... לאז מען אים כאפן! כאפן!״... און א גאנצע
כאליאסטרע יידן מיט פארקאטשעטע פאלעס און ווייבער מיט אונטערגעשטעקטע קליידלעך, מחילה, האבן זיך געלאזט לויפן איינער איבערן
אנדערן. נאר אומזיסט: אונדזער חברה־מאן האט דערפילט וואס הייסט
פ ר יי ה יי ט ,  האט ער זיך געלאזט לויפן ווו די אויגן טראגן.
    
און דער שניידער נעבעך?... און דער היוצא־לנו־מזה?... און דער
מאי־קא־משמע־לן פון דער מעשה? ― וועט פרעגן דער לעזער. צווינגט
מיך נישט, קינדער! דער סוף איז געווען נישט קיין גוטער סוף. אנגעהויבן
האט זיך די מעשה זייער פריילעך, און אויסגעלאזט האט זי זיך, ווי דאס
רוב פריילעכע געשיכטעס, אוי־וויי, זייער טרויעריק... און מחמת איר
קענט דעם מחבר פון דער געשיכטע, אז ער איז בטבע נישט קיין מרה־שחורהניק און האט פיינט קלאגעדיקע און האט ליב בעסער לאכנדיקע
מעשיות, און מחמת איר קענט אים און ווייסט, אז ער האט פיינט
„מאראל״ און זאגן מוסר איז ניט זיין זאך, ― לכן געזעגנט זיך מיט
אייך דער פארפאסער מתוך שחוק, לאכנדיק, און ווינטשט אייך, אז
יידן, און גלאט מענטשן אף דער וועלט, זאלן מער לאכן איידער וויינען.
לאכן איז געזונט. דאקטוירים הייסן לאכן...
  
געשריבן אין יאר 1900
א פ ע ק ל
    
איר זאגט „פעקלעך?״... אלץ הייסט בא אייך „פעקלעך״!... מיר
דאכט, אז זינט גאט האט באשאפן די וועלט, און זינט יידן זיינען א פאלק,
האט מען נאך פון אזא „פעקל״ נישט געהערט און נישט געזען אין חלום
אפילו! אויב איר האט צייט, רוקט זיך צו, זייט מוחל, און הערט מיך
אויס מיט קאפ, וועל איך אייך דערציילן פון אלף ביז תיו, מיט אלע ברעקלעך און מיט אלע פיטשעווקעס, א מעשה מיט פינף און זיבעציק טויזנט.
איך פיל, אז ס׳איז מיר ענג אט־א־דא־א, סע קוועטשט מיך, סע ברענט
אין מיר א פייער, איך מוז, איך  מ ו ז  דאס ארויסגעבן פון זיך!...
איר פארשטייט, צי ניין?... נאר איין זאך וועל איך פון אייך בעטן: אז
איך וועל זיך אפשטעלן, אדער פארקריכן קיין בויבעריק, זאלט איר מיר
דערמאנען ווו איך האלט, ווארעם פון דער חתונה אן, פון די פינף און
זיבעציק טויזנט הייסט דאס, האט מיר אנגעהויבן, ניט פאר אייך געדאכט, זשומען אינעווייניק אין קאפ, און סע מאכט זיך מיר היינט אפט,
אז איך פארגעס ווו איך האלט... איר פארשטייט, צי ניין?... זאגט נאר,
האט איר נישט בא זיך קיין פינף און זיבעציק טויזנט... טפו! מיין איך
א ציגאר טיטון?
    
קורץ און גוט, ווו האלט איך? בא די פינף און זיבעציק טויזנט
הייסט דאס... היינטיקן ערשטן מיי האב איך, ווי איר זעט מיך, געווונען
די פינף און זיבעציק טויזנט. דאכט זיך, אין פלוג, וואס איז דא פאראן
 
 