
 
 דעם 25טן יאנואר (9 פעברואר) 1897 יאר איז אין דער רוסלענדישער אימפעריע דורכגעגאנגען די ערשטע פאלקסציילונג 
 אלס איניציאטאר פון דער פאלקסציילונג איז ארויסגעטראטן א רוסישער געאגראף און סטאטיסטיקער פעטער סעמיאנאוו טיאן־שאנסקי. זי האט אפגעקאסט דער מלוכה זיבן מיליאן רובל. די רעזולטאטן פון דער פאלקסציילונג האט מען פארעפנטלעכט אין 89 בענדער (119 ביכער) מיט א קעפל ״די ערשטע אלגעמיינע פאלקסציילונג אין דער רוסלענדישער אימפעריע. 1897 יאר״. ביז היינט צו טאג האט אט די אויסגאבע די אוניקאלע היסטארישע ווערט. אין א היינטצייטיקער אויפפאסונג האט א פאלקסציילונג דעם ציל צו באקומען די אינפארמאציע וועגן דער באפעלקערונג, וואס דערלויבט צונויפצושטעלן א דעמאגראפיש בילד פונעם לאנד, צו מאכן די פראגנאזן פון סאציאל־עקאנאמישער אנטוויקלונג, אויסניצונג פון ארבעטס־רעסורסן א.א.וו. אויב מע רעדט וועגן דער פאלקסציילונג פון 1897 יאר, האט זי דערלויבט צונויפצושטעלן די פינקטלעכע באגריפן וועגן די סאמע פארשיידענע באדינגונגען פון פאלקס־לעבן. נישט צופעליק האט די פראגראם פון דער פאלקסציילונג איינגעשלאסן אין זיך די סאציאל־דעמאגראפישע כאראקטעריסטיקעס, די אנגאבן וועגן ציווילשטאנד, געבורטסארט, גלויבן, מוטערשפראך, שריפטקענעוודיקייט און באשעפטיקטקייט. אלס אכטגעבונג־איינס האט מען אויסגעקליבן א ווירטשאפט. מע האט איבערגעשריבן דריי קאטעגאריעס פון דער באפעלקערונג: די באפעלקערונג דע־פאקטא, די באפעלקערונג דע־יורע און איינגעזעסענע באפעלקערונג. פארן אלגעמיינעם אנפירן מיט דער פאלקסציילונג האט מען געשאפן די הויפט־רעגיסטראציע-קאמיסיע בראש מיט אינערן־מיניסטער. טאקע ער האט צוגעצויגן צום אנטייל אין דער פאלקסציילונג די פארשטייערס פון דער רוסישער אינטעליגענץ, דערין דעם שרייבער אנטאן טשעכאוו. אזוי האט מען פארזאמלט דעם קאלאסאלן פארשיידנארטיקן סטיליסטישן און אן אנדערן מאטעריאל. אויף זיין באארבעטונג איז אוועקגעגאנגען א סך צייט: נאר צו דער מיט פון 1905 יאר האט מען פארעפנטלעכט צוויי בענדער מיט 25 סך־הכל-טאבעלעס. 
לויט די סך־הכלען פון דער פאלקסציילונג פון 1897 יאר איז דער אלגעמיינער צאלבאשטאנד פון דער באפעלקערונג פון דער רוסלענדישער אימפעריע געווען 129,9 מיליאן מענטשן. אינעם אייראפעישן טייל פון רוסלאנד האבן געוווינט 48558,7 טויזנט גרויסרוסן, 20414,8 טויזנט קליינרוסן, 5823 טויזנט ווייסרוסן, 1109,9 טויזנט פאליאקן, 1312,1 טויזנט דייטשן, 3714 טויזנט יידן א.א.וו. זיבעציק פראצענט פון איינוווינערס פון דער אימפעריע זיינען געווען פויערים, 10,7 פראצענט — מעשטשאנעס, 1,47 פראצענט — אדעליקע און טשינאווניקעס, 0,49 פראצענט — דורוסדיקע און פערזענלעכע בכבדיקע בירגערס, 0,47 פראצענט — גייסטלעכע מיט זייערע משפחות. פאר שריפטקענעוודיקע האבן זיך גערעכנט 19,78 פראצענט איינוווינערס. א טשיקאווער פאקט: אין דער קאלאנקע ״באשעפטיקונג״ האט דער רוסלענדישער אימפעראטאר ניקאליי דער צווייטער אנגעשריבן — ״דער בעל־הבית פונעם רוסישן לאנד״. 
 די טעכנאלאגיע פון דער פאלקסציילונג פונעם 1897 יאר האט ארויסגערופן ביי די ספעציאליסטן נישט ווייניק טענות. און דאך, האט זי געגעבן די מער פולע פארשטעלונג וועגן דער קוואליטעט פון דער באפעלקערונג פון דער רוסלענדישער אימפעריע. חוץ דעם, איז זי געווען די איינציקע אלגעמיינע פאלקסציילונג אינעם צארישן רוסלאנד. די פארפלאנירטע אויף 1910 און 1915 יארן פאלקסציילונגען האט מען טאקע נישט דורכגעפירט. אין 1916 יאר האט מען אויף דער גיך און נישט אין אלע רעגיאנען ארגאניזירט די לאנדווירטשאפטלעכע רעגיסטראציע. נאך דער פעברואר־רעוואליוציע האבן די נייע מאכטהאבערס א פרווו געטאן דורכצופירן די שטאטישע פאלקסציילונג, אבער זיינען געווען אימשטאנד איבערצוציילן אפילו די באפעלקערונג פונעם הויפטשטאטישן פעטראגראד. 
 *** 
לויט די רעזולטאטן פון דער פאלקסציילונג פון 1897 יאר האבן אין כאבאראווסק געוווינט 97 יידן. אין 1898 יאר זיינען אין כאבאראווסק געווען פארעגיסטרירט שוין 147 יידן. די מערהייט יידן האבן געהערט צו דעם מעשטשאנישן שטאנד. די הויפט־באשעפטיקונג איז געווען מלאכה. אין 1913 יאר, אויף דער אויסשטעלונג פונעם בייאמורער קאנט האבן אייניקע כאבאראווסקער יידן־בעל-מלאכות באקומען גראמאטעס (ש.וועקסעלשטיין האט באקומען א גראמאטע פארן מאכן היטלען און פוראזשקעס, י.גאלדשטיין — פאר דער אויסארבעטונג פון טינט). 
 *** 
די צאלבאשטאנד פון דער יידישער באפעלקערונג פון סיביר איז צום 1897 יאר געווען 32,6 טויזנט מענטשן (0,6 פראצענט פון דער גאנצער באפעלקערונג). די גרעסטע יידישע קהילות זיינען אין 1897 יאר געווען אין אירקוטסק (3610 מענטשן — 7,1 פראצענט פון דער שטאטישער באפעלקערונג), טאמסק (3214 מענטשן — 6,4 פראצענט), אמסק (1138 מענטשן — 3 פראצענט), קראסנאיארסק (1137 מענטשן — 4,2 פראצענט), טשיטא (1200 מענטשן — 10,4 פראצענט), קאינסק (930 מענטשן — 6,3 פראצענט), יאקוטסק (356 מענטשן — 6 פראצענט), בלאגאוועשטשענסק (306 מענטשן), וולאדיוואסטאק (290 מענטשן — 1 פראצענט), טיומען (266 מענטשן). 
לויט די אנגאבן פון דער פאלקסציילונג פון 1897 יאר, האבן ארום 8 פראצענט סיבירער יידן זיך באנומען מיט לאנדווירטשאפט, ביי 28 פראצענט — אין אינדוסטריע און האנטווערקער־פראדוקציע, כמעט 38 פראצענט — אין האנדל, ביי 6 פראצענט (אין אייניקע שטעט — ביז 15 — 20 פראצענט) זיינען געווען בעל־עגלות, העכער 5 פראצענט — דינערס אדער טאגלוין־ארבעטערס, ארום 4,5 פראצענט האבן געדינט אין דער ארמיי, ביי 3 פראצענט יין זיינען געווען די פארשטייערס פון פרייע פראפעסיעס, מיטארבעטערס פון מלוכה־אנשטאלטן און געזעלשאפטלעכע ארגאניזאציעס. 
 