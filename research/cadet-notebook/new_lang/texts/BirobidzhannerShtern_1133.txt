
 
 דער קיעווער פארלאג ״דוך אי ליטערא״ האט ארויסגעלאזט אין די לעצטע חדשים צוויי ביכער פון יידישע שריפטשטעלער אין אוקראינישע איבערזעצונגען. דאס ערשטע פאראייניקט אונטער איין הילע יצחק באשעוויס־זינגערס ראמאנען ״דער קנעכט״ און ״שאשע״. עס האט זיי איבערגעזעצט אין אוקראיניש (אמת, ניט פון יידיש, נאר פון אן ענגלישער איבערזעצונג) יאראסלאווא סטריכא. דאס צווייטע בוך איז אברהם סוצקעווערס. עס פאראייניקט אונטער איין הילע זיין דאקומענטאל ווערק ״פון ווילנער געטא״ און זיין זאמלונג דערציילונגען ״גרינער אקוואריום״. דאס בוך האט איבערגעזעצט — טאקע פון יידיש — אלעקסאנדרא אוראלאווא. 
 חוץ דעם, איז אינעם זעלבן פארלאג לעצטנס דערשינען אן אנטאלאגיע אונטערן טיטל ״א קעסטל פון רויט האלץ: יידישע פראזע פון מיזרח־אייראפע פון דער צווייטער העלפט פונעם 19טן – 20טן יארהונדערט״. די אנטאלאגיע שליסט אין זיך איין איבערגעזעצטע אין אוקראיניש ווערק פון 11 שרייבער, וועלכע האבן געשאפן אויף יידיש, העברעיש, פויליש און רוסיש: יצחק לייבוש־פרץ, שלום־עליכם, יאנוש קארטשאק, שמואל־יוסף עגנון, ברונא שולץ, איסאק באבעל, איציק קיפניס, איציק מאנגער, יצחק באשעוויס־זינגער, דבורה פאגעל און אברהם סוצקעווער. 
 
 וו. אראנאוו 
 