1
קאפיטל 1
ייחוס
דער זיידע איז געווען א דארפס־ייד בן דארפס- ייד. זיין מלבוש
כל־ימו 1, סיי זומער, סיי ווינטער – א וואטאווע קאפאטע,
באשלאגן מיט א שטארק צייג, נישט צום צערייסן. געריבן האבן
זיך געוויינטלעך בלויז די עלנבויגנס. די באבע, א ציכטיקע, פלעגט
נישט קאנען צוזען ווי די ברודיקע וואטע קריכט ארויס פון די
לעכער – „בעסער א מיאוסע לאטע איידער א שיין לאך״ –
פלעגט זי אויסשערן א לאטע פון אירס אן אלטן שפאנצער,
איינפעדעמען א גראבע נאדל־פאדים – און דעם זיידנס מלבוש
האט ווידער אנגעהויבן פירן א ניי לעבן.
פונדעסטוועגן האט דער זיידע איבערגעלאזט א נישקשהדיקע
ירושה. אחוץ געלאטעטע שפאנצערס און קאפאטעס, זענען
געבליבן: צוויי מילן, א פיין חלק פעלד, א ביסל מטלטלים,
2
בהמות, פערד, און חוץ דעם – א היפש ביסל חובות ביי שיינע
שטעטלדיקע יידן, גראבע טויזנטער, און דאס אלץ – גמילת-
חסדים, ווייל אויף פראצענט האט דער זיידע נישט געגעבן.
דער זיידע פלעגט פארציילן, אז דאס אלץ האט ער
אויסגעארבעט מיט זיינע אייגענע הענט, אז פון זיין טאטן, פון
עלטערזיידן, הייסט עס, האט ער גארנישט געירשנט. אדרבה, דער
עלטערזיידע, וועלכער איז געווען א פאכטער ביים אלטן פריץ, איז
געווען אזא ארימאן, אז ער האט קיין מאל נישט געהאט צו
באצאלן די ראטע פאר דער ארענדע. ווען דער פריץ איז געווען
אין כעס, פלעגט ער הייסן דעם קאזאק שמייסן, און ווען ער האט
געהאט א גוטע מינוט, דער פריץ, פלעגט דער זיידע זינגען מה-
יפית 2. ארויסגעווארפן זיין יידל פון קרעטשמע – האט דער פריץ
קיין מאל נישט.
און כאטש דער זיידע איז געווען א ייד א פשוטער, און ליגנט
איז געווען ווייט פון אים, איז אבער דאך א סברה, אז דעם זיידנס
ארויפארבעטן זיך ציט זיין אנהייב פון עלטערזיידנס מה־יפית. ער,
דער זיידע, האט טאקע איין מאל פארציילט, אז דער פלאץ, אויף
וועלכן ס׳שטייט דאס געמויערטע הויז ביי דער מיל, האט דער
עלטערזיידע באקומען געשענקט פון פריץ, צוזאמען מיט דער
אלטער הילצערנער הייזקע.
און געשען איז דאס אויף אזא אופן:
איין מאל קומט צוריק דער פריץ צוזאמען מיט זיינע געסט פון
יאגד. דער עולם איז גוט אויפגעלייגט: זיי האבן געשאסן א מחנה
פייגל, האזן און אנדערע חיות. מען עסט, מען טרינקט. און ס׳איז
געווען – כטוב לב הפריץ ביין 3, זאגט ער צום קאזאק, זיין דינער:
„די אותו רגע זאלסטו מיר אהערברענגען מיין יידל ירוחם!״ –
3
אזוי האט דער עלטערזיידע געהייסן. – דער עלטערזיידע קומט
אריין, אן איינגעבויגענער אין דרייען און א ציטערנדיקער, זאגט
צו אים דער פריץ: – ירוחמקע, ירוחם! אז דו וועסט מיר טאנצן
מה־יפית אט דא אויפן טיש, אין בלויזן העמד, שענק איך דיר
אוועק, איין מאל פאר אלע מאל, דיין קרעטשמע צוזאמען מיטן
פלאץ, אויף וועלכן זי שטייט...
און ער האט זיך צעלאכט, דער פריץ – שוין א פנים געווען גוט
שיכור – און די איידעלע דאמען האבן מיטגעלאכט.
נו, וואס מיינט איר, וואס? דער זיידע ירוחם קלערט נישט
לאנג, ווארפט פון זיך אראפ דעם שפאנצער – עפעס א קלייניקייט
צו האבן א קרעטשמע אייגנס און נישט דארפן מער ווערן
אויסגעריסן מיט דאגות וועגן צינדזן! – און ווען דער עלטערזיידע
ירוחם איז געקומען צום טלית־קטן מיט די שווארצע פאסן און
אנגעהויבן ווארפן מיט די לאנגע ציצות, האט זיך איינע פון די
אנוועזנדיקע איידעלע דאמען דערשראקן, ווי פאר כישוף, פון
גרויס שרעק ארויסגעלאזט א קוויטש און געפאלן אין חלשות.
די געסט, אלץ גרויסע פריצים, האבן זיך פלוצלינג
אויסגעניכטערט און ברוגז געווארן אויפן באלעבאס פאר דער
שרעק פון דער איידעלער דאמע, געווען באליידיקט. דער פריץ
האט זיי קוים מיט גרויס מי איבערגעבעטן פאר דעם שמוציקן ייד,
און דעם גאנצן צארן אויסגעגאסן אויפן עלטערזיידן – געהייסן
אים געבן צוואנציק שמיץ...
אבער ווארט האט דער פריץ געהאלטן: די צוגעזאגטע מתנה,
די קרעטשמע, האט ער דעם עלטערזיידן געגעבן... א שיבוש! א
קלייניקייט אמאליקע פריצים!...
4
טייל זאגן, אז דעם זיידנס עשירות האט זיך אנגעהויבן פון
אן אוצר: א טאפ גאלדענע רענדלעך, וועלכן דער זיידע האט
אויסגעגראבן אויפן געשענקטן פעלד פון פריץ; און געלאזט האט
דער אוצר ווערן באגראבן דורכן פריצס עלטער־עלטער-זיידעס אין
די צייטן פון גרויסע מלחמות. ערגעץ־ווו האבן זיך אויך געזאלט
געפינען סימנים, ווי אזוי דעם אוצר צו געפינען. עפעס גענוי האט
מען אבער פון זיידן קיין מאל נישט געקאנט געווויר ווערן. אויף
אלע שפיצלעך אים ארויפצופירן אויף דער מעשה מיטן אוצר,
האט דער זיידע געענטפערט מיט א געהיימנישפול שווייגן. ער
האט נאר בלויז דערציילט, אז אויף זיינע וועגן האבן זיך אים אפט
געטראפן פארשידענע מציאות. אזוי האט ער איין מאל געפונען א
גרויסן וואנטוך תבואה, וועלכן ער האט קוים געקאנט ארויפלייגן
אויפן וואגן; אן אנדערש מאל האט ער געפונען א האק ביי א בוים
אין מיטן וואלד; ווידער אן אנדערש מאל – א פורמאנישן עמער
אין מיטן וועג; און איין מאל האט זיך אפילו געטראפן א מעשה,
פון וועלכער דער זיידע איז נאר על פי נס ניצול געווארן מיטן
לעבן.
דער זיידע פלעגט זיך שטענדיק באמיען אהיימצוקומען פון
שטאט נאך ביי טאג. איין מאל אבער איז אים אויסגעקומען צו
בלייבן אין שטאט א ביסל לענגער ווי געוויינטלעך, און ווען ער
איז געקומען אין וואלד אריין, איז שוין געווען שטאק פינסטער.
פארט אזוי דער זיידע אין איין שרעק, ווייל גזלנים פלעגן
גראסעווען 4 אין אט דעם וואלד. פארט ער אזוי און פארט.
פלוצלינג – סטאפ! דאס פערד האט זיך אפגעשטעלט. שרייט דער
זיידע וויא! גיט א שמיץ, אבער דאס פערד שטייט. קריכט דער
זיידע אראפ פון דער פור, א קוק־טון, וואס עס איז געשען.
5
פינסטער איז, טאפט ער, טאפט – א קלאץ, א בוים אין מיטן
וועג. דער זיידע איז געווען א ייד א גברן, טראכט ער נישט לאנג,
נאר הייבט אויף דאס קלאץ, כדי עס אוועקצורוקן פון וועג. ערשט
דאס קלאץ לאזט ארויס א קול: „מעע!... מעע!...״ דערשרעקט
זיך א ביסל דער זיידע, אבער באלד כאפט ער זיך, אז דאס איז
גארנישט קיין קלאץ, נאר... א קאלב, א ריזיק קאלב. טראכט זיך
דער זיידע: א כשרה מציאה, און פרוווט ארויפלייגן דאס קאלב
אויף דער פור. ערשט – ס׳גייט נישט: דאס קאלב איז שווערער
פון א קלאץ...
קוים מיט צרות, מיט מאטערניש און מיט פארשידענע
פויערישע פארטלען האט דער זיידע דאס שווערע קאלב
ארויפגעקריגן אויף דער פור. ער האט אונטערגעשטעלט דעם
„פאשליאדעק״ 5, אונטערגעשפארט מיט א דראנג און אזוי ארום
עס ארויפבאקומען – צו דעם אלעם האט ער זיך גוט דערשוויצט.
איצט פארט ער ווייטער, יאגט אונטער דאס פערד, און ווען ער
קומט שוין צום עק וואלד, דערשפירט ער פלוצלינג, אז דער וואגן
איז אים גרינג געווארן. ער קוקט זיך אום – דאס קאלב איז
נישטא. קריכט דער זיידע אראפ פון וואגן, א זוך טון א ביסל
צוריק, פארט א שאד אזא טייערע מציאה! אפשר איז עס נישט
ווייט אראפגעפאלן... ערשט – ער דערהערט, דער זיידע, א... „כא!
כא! כא!...״ און „כא! כא! כא!...״ און „כא! כא! כא! כא!...״ –
א געלעכטער, א מענטשלעך געלעכטער, אז דער גאנצער וואלד
קלינגט. הייבט דער זיידע אויף די אויגן, דערזעט ער: – אין מיטן
וועג שטייט א לץ מיט אן ארויסגעשטרעקטער צונג ביזן גארטל
און כיכיקעט... נישט טויט, נישט לעבעדיק איז דעמאלט קוים
דער זיידע אהיימגעקומען.
6
און אז מען האט געפרעגט דעם זיידן, שוין אויף זיינע עלטערע
יארן: „זיידע, זאג ווי אזוי זעט אויס א לץ?״
האט דער זיידע געענטפערט אויסמיידנדיק:
– היינט צו טאג זענען שוין מער נישט שכיח קיין לצים, „גוטע
יידן״ האבן זיי פאריאגט אין די וויסטע מדבריות... די היינטיקע
שרעקיקע מענטשן וואלטן דאס כלל נישט אויסגעהאלטן.
——————————
זיכער איז איינס: דער זיידע האט שוין נישט באדארפט אנקומען
צום פריצס חסד. דער יונגער שררה ווידער, דעם אלטן פריצס
זון, איז שטענדיק געווען אין די אויסלאנדס, און דארטן אין
די טעאטערס געהערט מסתמא שענערע זמירות, ווי דעם
עלטערזיידנס מה־יפית. ער, דער יונגער פריץ, האט ביסלעכווייז
צעטרענצלט דעם גאנצן געירשנטן מאיאנטעק. א ביסל האט ער
פארקויפט, א ביסל פארצעלירט, און א ביסל האבן די פויערים
גלאט צעריסן; און דער זיידע איז אויך נישט געשטאנען פון דער
ווייטנס מיט פארלייגטע הענט: די צוויי מילן האט ער אפגעקויפט
בחצי־חינם, און אחוץ דעם – פעלדער מיט וועלדער...
עס האט שוין געהאלטן דערביי, אז דער זיידע אליין זאל ווערן
א גרויסער גוטבאזיצער, א גרויסער פריץ. נאר דא האט זיך
אריינגעמישט די שטאט מיט אירע לאקנדיקע כיבודים און
א תל געמאכט פון זיידנס הארעוואניע. דער זיידע, א ביסל
פויעריש פארגרעבט, האט אנגעהויבן אויף די עלטערע יארן זיך
אויסצופיינערן, אויסצואיידלען; און ווען ער האט צום ערשטן
מאל געהערט די חתן־דרשה אויפן יינגערן זונס חתונה, האט ער
7
זיך געזאגט: „א כפרה אלע פעלדער און וועלדער פאר איין ווארט
פון דער הייליקער תורה״.
אנגעהויבן האט עס זיך פון א מצווה. דער זיידע איז געווען א
גרויסער מכניס־אורח. אויף אים קאן מען זאגן, אז ווער עס איז
אריין צו אים הונגעריק, איז ארויס זאט. אין זיידנס פאלווארק איז
געווען א ספעציעלע גרויסע שטוב פאר אורחים. ברויט, פוטער
און זויערמילך איז קיין מאל נישט אראפ פון טיש. ס׳איז נישט
געווען א ייד, וועלכער זאל דורכגיין דאס דארף און נישט
אפטרעטן – אפדאווענען און אפעסן. צו מיטאג ווידער זענען
געווען גרויסע טעפ בארשטש. מיט איין ווארט – פאר הונגער
האט א ייד נישט געקאנט אויסגיין אין זיידנס דארף.
מאכט זיך א מעשה – און דער גרויסער וואלד־סוחר ר׳ איטשע-
וואלף קויפט אין דער שכנות א וואלד. הייבן זיך אן אין דער
אורחים־שטוב שיטן מענטשן: סוחרים, מעקלער און בראקער.
אלע טאג לייגט מען ארויף אויפן פיעקעליק פרישע קעז, זיי
דערלעבן נישט דאר צו ווערן, און שוין שלעפט מען זיי אראפ פון
דארט. חברה בראקער זענען דאס שוין איין מאל א חברה קייער...
קיין עין־הרע זאל זיי נישט שאטן! – דער זיידע פארגינט זיי מיטן
גאנצן הארץ. – אבער וואס איז די מעשה, מען זעט נישט א מאל
ר׳ איטשע־וואלפן אליין?... חברה בראקער מאכן מינעס: „המ...
המ...״ ר׳ איטשע־וואלף איז נישט עפעס אזוי דיר א ייד... פון
גבירישאפט איז אפגערעדט, אבער מען קער וויסן, אז ר׳ איטשע-
וואלף איז א מורה־מורנו, דער גרעסטער למדן אין שטאט, דער
גרעסטער חכם אין שטאט, א ייד א חקרן און א גרויסער ירא-
שמים. ס׳איז נישט עפעס אזוי זיך אן „איטשע־וואלף״. דאס
יידישקייט איז ביי אים אויסגעארבעט ביזן מינדסטן נעגעלע... זיי,
8
די בראקער, זענען שטארק מסופק, צי אזא ייד ווי ר׳ איטשע-
וואלף וועט עפעס טועם זיין, אזוי – מיר נישט, דיר נישט, אין א
פרעמדער שטוב.
אויף דעם האט דער זיידע געענטפערט, אז ביי אים איז נישט
אזוי „ מיר נישט, דיר נישט א פרעמדע שטוב״, און אז אפילו אזא
ייד ווי ר׳ איטשע־וואלף איז אויך נישט פטור פון צוהעלפן א ייד
מקיים צו זיין די מצווה פון הכנסת־אורחים.
– נו, נו... – האבן די בראקער געענטפערט מיט ביטול.
האט זיי דער זיידע דערויף גארנישט מער געזאגט, נאר איין
מאל זיך אויפגעהויבן גאנץ פרי, גענומען זיין סענקעוואטן שטעקן
אין האנט אריין און צו צום וועג. גאנץ לאנג איז דעם זיידן
אויסגעקומען צו ווארטן, ער האט פארגעסן, אז גבירישע יידן
כאפן זיך נישט אויף אזוי פרי, און אז אזא שטייגער ייד ווי ר׳
איטשע־וואלף וועט נישט ארויספארן פארן דאווענען. אפשר א
זייגער אכט איז ער געקומען אנצופארן, דער וואלד־סוחר, אויף
זיין אייגענער בריטשקע. גייט דער זיידע אקעגן
– גוט מארגן, ר׳ איטשע־וואלף...
נישט צופרידן האט דער גביר געהייסן דעם גוי אפשטעלן די
בריטשקע.
– גוט מארגן, גוט יאר. וואס וויל א ייד?
– ס׳עפעס די מעשה, – פרעגט דער זיידע „פראסטא
זמאסטו״ 6 – ר׳ איטשע־וואלף טרעט קיין מאל נישט אפ ביי מיר
אין הויז?
צי ווייסט נישט ר׳ איטשע־וואלף, אז אין דארף איז א ייד פאראן,
און אז מען דארף אים מהנה זיין מיט א מצווה?
9
– קארג מצווות אויף דער וועלט, – זאגט דער וואלד־סוחר –
מוז זיין דווקא הכנסת־אורחים?
– מא, – זאגט דער זיידע – קא בית־מדרש איז דא נישטא, און
לערנען אין די קליינע אותיעלעך קען איך אויך נישט...
– ר׳ ייד, כ׳עס נישט אין דער פרעמד, – וויל זיך דער סוחר
ארויסדרייען – „שחיטת חוץ...״ 7
– פלייש איז ביי מיר פאראן נאר משבת לשבת, – זאגט דערויף
דער זיידע – און מילך, קעז און פוטער איז ביי מיר די כשרסטע.
מיין ווייב שטייט אליין ביי דער מעלק...
– גייט אייך געזונטערהייט! – ווערט דער סוחר אומגעדולדיק
– וואס ט׳ער זיך עפעס אנגעטשעפעט? – און צום פורמאן: –
מאטשעיו, פאר!
אבער דער זיידע האלט איין די פערד:
– איר׳ט מוחל זיין אראפגיין, אפעסן, דערנאך וועט איר ווייטער
פארן – זאגט ער גאנץ רויק.
– עפעס א מאדנע חוצפה פון א דארפס־ייד!... שרייט דער
גביר.
– ער קומט בעסער מיט מיר... – זאגט דער זיידע געלאסן,
אבער שוין א ביסל אויפגערעגט.
– דרך־ארץ, עם־הארץ!
– שוין זאלט איר גיין מיט מיר – טענהט זיינס דער זיידע שוין
אין כעס.
און אז ר׳ איטשע־וואלף האט זיך געפרוווט אמפערן, האט דער
זיידע אויפגעהויבן דעם סענקעוואטן שטעקן
10
– שוין זאג איך אייך!... אז נישט צעברעך איך אייך די ביינער!...
מנע!... א ייד זאל וועלן דעם גאנצן לויתן מיטן שור־הבר?!... און
איך וואס בין? אפשר נישט קיין ייד?...
נו, מיינט איר, אז ר׳ איטשע־וואלף איז נישט געווען דעם זיידנס
אורח? און נאך א מאדנע אורח!... הערט און שטוינט: ער, ר׳
איטשע־וואלף, איז דערנאך געווארן דעם זיידנס מחותן...
דער דאזיקער ייחוס, וואס האט זיך דעם זיידן צוגעקלעבט, איז
אפשר געווען זיין גרעסט אומגליק, אז נישט – וואלטן נאך זיינע
קינדס־קינדער אויף היינטיקן טאג געווען געזונטע
איינגעפונדעוועטע פויערים.
און אפשר איז דאס א טעות: צו נאענט איז געווען די שטאט,
און געלאקט האט זי, די שטאט, מיט איר באקוועמלעכקייט,
איידלקייט און גרינגע פארדינסטן.
סיי־ווי, פון יענעם טאג אן איז ר׳ איטשע- וואלף געווען א
שטענדיקער גאסט ביים זיידן אין שטוב, און נישט זעלטן פלעגט
ער בלייבן אויף א שבת. מילא, זענען דאס געווען שבתים... אמתע
רבישע טישן מיט תורה און כל־טוב.
עס טוט זיך נישט אזוי לייכט, ווי עס רעדט זיך.
דער זיידע איז זיך טאקע געווען א גאנץ ערלעכער ייד, אבער
פארט א דארפסמאן אין א קאפטן, און ר׳ איטשע־וואלף איז
געווען דער ברייטער באלעבאס מיטן שמוישענעם היטל, מיטן
טכוירן פוטער... אין ענין, ווייטער, פון די „קליינע אותיעלעך״,
איז אויך געווען א קליין פיצעלע חילוק: ר׳ איטשע־וואלף האט
געקענט דרייהונדערט בלאט גמרא פון אויסווייניק, און דער זיידע
האט „אויך״ געזאגט אויפן קול א קאפיטל תהילים פון סידור
ארויס. הכלל, קיין פאר מחותנים פון ששת ימי בראשית זענען זיי
11
נישט געווען, און פונדעסטוועגן בלייבט עובדא – עובדא: דעם
זיידנס יינגערער זון האט חתונה געהאט מיט ר׳ איטשע־וואלפס
טאכטער.
נישט מער, יעדע זאך מוז דאך האבן איר סיבה, איז די סיבה
דא געווען אזא: אין איין שיינעם העלן טאג איז ר׳ איטשע־וואלף
געווויר געווארן, אז ער איז, לא־עלינו, אויס קאפעליוש־מאכער...
שוין הארט פאר דאנציק, האט דער ווינט צעיאגט זיינס א גרויסע
טראטווע האלץ אויף שבעה־ימים, אז מען האט קיין צוויי שייט
נישט געקאנט צוזאמעננעמען. צו די דאזיקע צרות איז נאך האלץ
שטארק געפאלן אין פרייז, דעם וואלד האט נישט געלוינט צו
האקן, און ער האט געמוזט איבערלאזן דאס האנט־געלט ביי די
פריצים. וואס איז דא לאנג צו רעדן ר׳ איטשע־וואלף איז
געווארן, לא־עלינו, אויס פלאקנשיסער, נאך מיט א שמיצעלע
דערונטער. בלית־ברירה, האט מען אנגעהויבן בארגן געלט, ווו עס
האט זיך געלאזט. א בעל־חוב איז אייגנטלעך ר׳ איטשע־וואלף
שטענדיק געווען: געהאט פארשידענע נדנים־געלטער ביי זיך, דין-
תורה־געלטער. דער חילוק איז אבער, וואס א מאל האט מען צו
אים די דאזיקע געלטער געטראגן, ווי צו א בעל־בטוח, בשעת
איצט האט ער זיך געמוזט בארגן אויף א וועקסעלע, צאלן
פראצענט, און אנקומען נאכן געלט אין אזעלכע לעכער, צו
אזעלכע ברואים, מיט וועלכע ער וואלט קיין מאל נישט געוואלט
האבן קיין מגע־ומשא. ווייל וויסן מוז מען, אז צו יענער צייט האט
מען נאך דאס מין בארגן געלט אין די בענק נישט געוווסט.
הקיצור, ארום חנוכה־צייט האט ר׳ איטשע־וואלף געבארגט
ביים זיידן טויזנט קארבן מיט א טערמין ביז ראש־חודש אדר,
12
אבער ס׳איז שוין פורים, און קיין געלט זעט מען נישט. ס׳איז שוין
ראש־חודש ניסן, און ר׳ איטשע־וואלף ווייזט זיך אפילו נישט.
ערב פסח, פארט דער זיידע אין שטאט אריין נאך מצות. פרעגט
ער זיך אזוי ביי זייטיקע מענטשן אויף ר׳ איטשע־וואלפן,
ענטפערט מען: ס׳איז קוראנט ווי אין דער באנק. פרעגט ער א
צווייטן, פארציילט שוין יענער, אז ר׳ איטשע־וואלף איז ארונטער
זיך מיט זיין גאנץ קאפיטאל. איז זיך דער זיידע מישב – ער וועט
פרעגן ביי ר׳ איטשע־וואלפן אליין.
אנגעקומען איז דער זיידע צו ר׳ איטשע־וואלפן דורך דער קיך-
טיר – דער זיידע האט פיינט געהאט זיך צו פאקן דורך די
פאראדנע אריינגענג. – קומט ער אין קיך, טרעפט ער דארט ר׳
איטשע־וואלפס ווייב. „ר׳ איטשע־וואלף איז אין דער היים?״ –
פרעגט דער זיידע. „ערשט נישט לאנג ארויסגעגאנגען״ –
באקומט ער אן ענטפער.
דער זיידע איז געווען א פראסטער ייד, אבער קיין פינגער אין
מויל אריין האט מען אים נישט באדארפט לייגן; און באמערקט
האט ער, נאך אין דרויסן, דורכן פענסטער, ווי ר׳ איטשע־וואלפס
ווייב רעדט עפעס אריין אין דער צווייטער שטוב; ווי די קאלירן
קומען איר אין פנים אריין ביים רעדן. טראכט דער זיידע: מען
גענארט מיך. ער איז יא אין דער היים... הייסט ער באהאלט זיך...
„נו, איז וואס באהאלט ער זיך פאר מיר ?״ – בייזערט זיך דער
זיידע ביי זיך אין הארץ, שוין ארויסגייענדיק פון קיך: „מילא, אז
ער האט נישט אפצוגעבן דעם חוב – האט ער נישט, אבער וואס
בין איך: א בער, אדער א גזלן?״
נעמט דער זיידע דרייט אויס דעם דישעל, און צוריק צום
וואלד־סוחר אין קיך אריין.
13
– איר וועט נישט קיין פאריבל האבן, ר׳ איטשע־וואלפס ווייב,
אז איך וועל דא צוווארטן אויף אייער מאן – זאגט דער זיידע, און
נישט ווארטנדיק אויף קיין תשובה, צעזעצט ער זיך ברייט אויף
דעם קיך־טאפשאן.
ס׳גייט אדורך א האלבע שעה, א שעה. דער זיידע זעט, ווי ר׳
איטשע־וואלפס ווייב איז אויפגערעגט, דרייט זיך הין און צוריק,
ווי איינער זאגט: אן אנטשעפעניש פון א דארפס- ייד!... אבער קיין
לשון האט מען נישט: פארט א בעל־חוב פון טויזנט קארבן. דער
זיידע זיצט, ווי נישט אים מיינט מען...
פלוצלינג עפנט זיך די טיר פון דער צווייטער שטוב, און
ס׳קומט אריין ר׳ איטשע־וואלף. פארשעמט, באהאלט ער דאס
פנים אין דער בארד.
– זייטשע מוחל... – זאגט ער צום זיידן.
דער זיידע גייט אריין אין דער צווייטער שטוב אריין. ר׳ איטשע-
וואלף בעט אים זיצן.
– איר זענט געקומען נאך אייער חוב – זאגט ר׳ איטשע־וואלף
אומעטיק, און די ליפן שאקלען זיך ביי אים.
– חוב, נישט חוב, – זאגט דער זיידע מיט געבייזער – אבער
וואס באהאלט מען זיך פאר מיר?
– כ׳וועל אייך זאגן דעם אמת – ענטפערט ר׳ איטשע־וואלף –
כ׳שעם מיך פאר אייך און... כ׳האב פאר אייך מורא.
– מורא?... – ווונדערט זיך דער זיידע – וואס בין יעך, חלילה,
א גזלן? א בער?...
ווערט שוין ר׳ איטשע־וואלף דערמוטיקט, אי פון זיידנס רייד,
אי פון זיין מילד פנים, כאפט ער זיך אן ביי דער בארד און לערנט
פשט:
14
– איך געדענק נאך גוט, ר׳... ר׳... האט קיין פאריבל נישט, ווי
איז אייער נאמען?... איך געדענק נאך גוט דעם סענקעוואטן
שטעקן, וואס איר האט אויף מיר אויפגעהויבן, ווען איך האב
נישט געוואלט אראפ פון דער בריטשקע... איז מה־דאך, איך האב
אייך בלויז פוגע- בכבוד געווען, זענט איר גרייט געווען צו דורסן,
מכל־שכן נאך, אז איך בין אייך א בעל־חוב פון טויזנט קארבן...
האט זיך דער זיידע א ביסל פארשעמט. ס׳האט אים פארדראסן
אויף זיך: „א ייד וויי געטון...״ פרעגט ער:
– קאנט איר מיר טאקע, ר׳ איטשע־וואלף, איצט דעם חוב
נישט אפגעבן?
– כ׳קאן אסור נישט איצט – זאגט דער וואלד־סוחר.
– און צו יום־טוב גייט... – זאגט אזוי ווי פאר זיך דער זיידע.
– און אויף יום־טוב איז אוודאי נישטא, – כאפט אונטער דער
זיידע – הא?... געטראפן?... איז וואס־זשע שווייגט מען?... איז
וואס־זשע, אז מען בארגט ביי מיר נאך עטלעכע הונדערט קארבן?
וואס האט מען מורא, אז עס וועט חלילה נישט זיין אפצוגעבן און
ווו איז בטחון, ר׳ איטשע־וואלף?...
נו מילא, וואס איז דא לאנג צו ברייען... דער זיידע האט
געבארגט נאך דריי הונדערט קארבן, און עטלעכע וואכן נאכן פסח
האט ר׳ איטשע־וואלפן אפגעגליקט צו פארקויפן גוט א
טראנספארט געהילץ, און ער האט געקאנט אפגעבן דעם גאנצן
חוב מיט א גרויסן שיינעם דאנק פאר א צולאג, ווייל, ווי געזאגט,
קיין פראצענט האט דער זיידע נישט גענומען.
און ווי ר׳ איטשע־וואלף האט נישט געזאלט פיינט האבן אין
הארץ אן עם־הארץ, און ווי ער זאל נישט געדענקען אן דער גמרא
„אן עם־הארץ מעג מען צערייסן ווי א פיש״, האט ער דאך
15
געמוזט מודה זיין, אז בטחון זאל מען זיך גיין לערנען דווקא ביי
דארפישע יידן.
יא. דאס איז געווען איין מאל א מעשה. אבער נסים טרעפן זיך
נישט אלע טאג, און אזוי ווי ר׳ איטשע־וואלפן האט זיך געהאט
צוגעטשעפעט די ארימקייט, אזוי האט זי זיך נישט געוואלט פון
אים אפטשעפען. ער איז געגאנגען מטה, מטה – אראפ, אראפ,
און געווארן, לא־עלינו, מיט יעדן טאג א גרעסערער ארימאן.
אט אזוי איז עס צוגעקומען דערצו, אז ר׳ איטשע־וואלף האט
זיך משדך געווען מיטן זיידן.
און אפשר וואלט גאר דער זיידע נישט געוואלט שטייגן אזוי
הויך, נאר פון איין זייט האט זיך דא אריינגעמישט ר׳ איטשע-
וואלפס רבי אליין – א הימל־זאך – און פון דער צווייטער זייט איז
דער זיידע געווען גוט אנגעלערנט מיטן שידוך פון זיין ערשטן זון,
וואס איז נעבעך אריינגעפאלן אין גראבע הענט און א גאנץ לעבן
זיך געמוטשעט – סיי- ווי, זעט אויס, די זאך איז געווען א
באשערטע...
גענוג איז אויך די מעשה מיט דעם עלטערן זונס שידוך און
ווייזט דערויף, אז דער זיידע, כאטש א פשוטער, האט ליב געהאט
א וויץ, אפילו ווען עס איז אים גאר שווער געווען אויפן הארץ.
דעם ערשטן שידוך האט דער זיידע געטון מיט א שטאטישן
מילנער, א ייד זיינס גלייכן; אבער ווי ס׳האט זיך שפעטער ארויס
געוויזן, איז יענער געווען א גראב נפש און א קמצן. נאך דעם ווי
מ׳האט שוין געהאט אפגעשמועסט א זמן־חתונה, פרעגט דער
זיידע, גלאט אזוי צו פרעגן:
16
– ווי מיינט דער מחותן איז גלייכער צו קומען: מיט דער פור,
צי מיט דער באן? – (די באנען זענען דעמאלט נאר־וואס געהאט
אויפגעקומען).
ענטפערט דעם זיידנס מחותן, ווי צו א גראב נפש צושטייט:
– נאדיר גאר באנען!.. פון מיינעט וועגן קאנט איר זיך רוקן
אויפן אחור...
נו, פרעגט שוין נישט... האט זיך דאס דער זיידע גערוקט!... איז
דאס געווען א רוקעניש!...
מען האט שוין די כלה באזעצט, מיידלעך טאנצן, דער
מארשאליק באזינגט, קלעזמארים שפילן – די מחותנים פון חתנס
צד זענען נישטא. ס׳ווערט ניין דער זייגער, שוין צען, שוין האלבע
נאכט – דער חתן איז נישטא. די מיידלעך פאלן פון די פיס, די
ליכט גייען אויס, מען שיקט ארויס אויף וועגן רייטערס, מען
קלערט שוין איבער אפשר עפעס אן אומגליק געשען? – אבער
גארנישט מען הערט נישט, מען זעט נישט...
ערשט צו מארגנס, ארום דריי ביי טאג – די מחותנים מיטן
חתן קומען אן גאנץ און געזונט, גלייך נישט זיי מיינט מען... נו,
פרעגט שוין גארנישט, וואס דארט איז געווען! מען האט זיך שיער
געשלאגן. עס האט שוין געהאלטן דערביי, מען זאל אפלאזן דעם
שידוך, נאר מענטשן האבן זיך אריינגעמישט און שלום געמאכט.
אבער די בושה פון דער כלה!... ערשט גיי מאך א פרישע חתונה,
גרייט צו א פרישע סעודה, די געסט זאלן זיך קאנען אנפרעסן און
אנכליאיען 8. אז דער קמצנישער מילנער האט דאס אויסגעהאלטן,
איז ער געווען אויס אייזן.
17
ביי דער „גילדערנער יויך״, ווען ער האט זיך שוין א ביסל
בארויקט, דער מחותן פון כלהס צד, טוט ער אזוי א ברום מיט
פארדראס:
– זעך גארנישט געקאנט אויספארן...
– אז מ׳אי גארנישט געפארן – זאגט דער זיידע.
– ס׳הייסט, מחותן?...
– ס׳הייסט מ׳אט זיך גערוקט... לויטן מחותנס עצה...
– מחותן מאכט חוזק!... ס׳טייטש: גערוקט?...
– גערוקט... נו... אויפן אחור...
א! דער זיידע האט געקענט אפטון א שפיצל אויף טערקיש און
אריינזאגן אויך...
אבער מיטן שידוך איז דער זיידע אריינגעפאלן צו א גראבן יונג
אין דער האנט און מהאי־טעמא 9 זיך נאך מער גענומען רייבן אן די
איידעלע לייט, און – זיך שלעכט אויסגעריבן...
ער – ווי ער, אבער די קינדער זיינע איז עס געגאנגען, ווי א
רשע אויף יענער וועלט...
די „גוטע־יאר״ האבן אים געצויגן, דעם זיידן, צו שטאט... צו
מענטשן...
דער יינגערער זון דעם זיידנס – ירוחם האט ער געהייסן, נאכן
עלטערזיידן – האט גארנישט געהאט קיין ליכטיק לעבן. א יינגל –
האט ער ליב געהאט פערד, ס׳האט אים געצויגן צו דער מיל, צו
פעלדער, צום סטאוו מיט פיש; אנשטאט דעם אבער, האט ער
געמוזט שלאפן ביים שטאטישן מלמד אויפן פיעקעליק און
לערנען די הייליקע תורה. אלע מאל איז ירוחמל אנטלאפן אהיים,
און יעדעס מאל האט מען אים מיט גרויס „פאראד״
צוריקגעפירט אין חדר אריין. פאר א שטראף פלעגט מען דאס
18
בחורל אלע אין דער פרי אפשמייסן, און געשמיסן האט נישט
בלויז דער רבי מיטן קאנטשיק, נאר אלע תלמידים האבן
געהאלטן ריטער אין די הענט און יעדער האט געגעבן א שמיץ.
דער שטייגער ביי אזא מלקות איז געווען, אז ווען א יינגל האט
געהאט א בייז הארץ אויפן געשמיסענעם, האט ער געגעבן א
שטארקן ריס, און ווען ער איז געווען „חבר״, האט ער געגעבן א
לייכט שמיצעלע, למראית־עין; אזוי ווי אבער אויף דעם דארפס-
יינגל האבן אלע געהאט א בייז הארץ, ווי אויף א „מאטשעק״, א
דארפס־יונג, האט יעדער אריינגעלייגט דעם גאנצן כוח. ירוחמל
האט נישט געוויינט, – ער איז געווען א עקשן – אבער וויי געטון
האט אים פונדעסטוועגן, און ער האט געשלונגען די טרערן.
דערנאך, אז מען האט אים חתונה געמאכט מיט ר׳ איטשע-
וואלפס טאכטער, מען האט אים אריינגעשטופט אין א זיידענער
בעקעשע, איז אים געווארן נאך ערגער:
דאס יונגע, פרומע ווייבל האט אים דעם טויט געמאכט מיט
איר צניעות, מיט אירע זיבן מאל זעקס־און-דרייסיק טבילות, און
א גאנץ לאנגע צייט האט געדויערט, ביז ער האט זיך צוגעוווינט
צו איר.
מיט דעם זיידנצייג, איבעריקנס, האט זיך דער זיידע אויך נישט
איבעריק גוט געפילט. שטעלט זיך פאר א מענטש איז געוווינט א
גאנץ לעבן אין קאפאטעס פון פויעריש צייג, און דא, אויף דער
עלטער, צו ירוחמלס חתונה, האט ער געמוזט אויף זיך ארויפציען
דעם „בגד־משי״. ער קער וויסן, אז ר׳איז פון היינט אן ר׳ איטשע-
וואלפס מחותן – האט מען אים איינגערוימט אויפן אויער.
19
נו, מילא... דער זיידע האט פארציילט, אז ער האט זיך אין דעם
זיידענעם בגד געפילט אזוי לייכט, אז ס׳האט זיך אים כסדר
געדאכטן: ער גייט אין די אונטערוועש...
אז 10 האט זיך אבער ירוחם צוגעוווינט צו זיין ווייב, און די
צנועה האט זיך צוגעוווינט צו איר מאן, איז עס געגאנגען, ווי פון
א לעכערדיקן זאק... הענעלע – אזוי האט געהייסן ירוחמס ווייב –
האט שטענדיק געטראגן א בויך אונטער דער נאז, און געשיט מיט
קינדערלעך, ווי א קאזע מיט באבקעס – אלע יאר א קינדעלע.
נאך צוועלף יאר צוזאמענלעבן פון פארפאלק, האבן נאר צוויי
געפעלט צו א טוץ. שטענדיק זענען אין שטוב געהאנגען נאסע
ווינדעלעך. דריי שוואלבן האבן זיך אריבערגעפעקלט אויף יענער
וועלט פון פארשידענע עפידעמיעס פאקן, שארלעך, דיפטעריט...
א פערטס האט דער קברן גענומען אין בוזים פון זיין גרויסן,
שווארצן כאלאט, שוין א היפש ילד; און שוין גאר צום סוף, נאך א
הפסקה פון שיינע יארן, איז ביי הענעלען געבוירן געווארן א
קליינס, אבער גאר א פיטשינקס – א זיבעלע, און מיט דעם
דאזיקן „אויסקראצעכץ״ האט זיך הענעלעס טראכט פארמאכט.
דאס איז שוין געשען אין דער סאמע מלחמה ווען איבערן
שטעטל זענען געפלויגן גראנאטן, אין א קעלער, צווישן צרות און
פיין. דער טאטע איז דערביי שוין נישט געווען. דעם טאטן
ירוחם האבן קאזאקן מיטגעשלעפט אלס „זאקלאדניק״ און
אויפגעהאנגען צוזאמען מיט נאך א מנין יידן הינטער פראשניק.
וועגן דעם דאזיקן צארן, וועגן דעם מאנס קידוש־השם, האט זיך
הענעלע דערוווסט ערשט שפעטער, ווען זי איז אויפגעשטאנען
פון דער קימפעט, און אין שטעטל זענען געווען די עסטרייכער.
20
דאס אומגליק האט זי אויפגענומען כמעט גלייכגילטיק. זי האט
גארנישט געזאגט האט נישט געוויינט, האט נישט געקלאגט,
האט נישט געריסן די האר פון קאפ. זי האט אנגעהויבן א סך צו
דאווענען, געזאגט תחינות מיט א טרוקן קול. זי האט געזאגט
טעג, געזאגט נעכט, און צום זאגן האט גאר קיין סוף נישט
גענומען...
זי איז משוגע געווארן פאר צרות, הענעלע ר׳ איטשע־וואלפס,
און איין מאל, ווען קיינער איז אין שטוב נישט געווען, האט זי זיך
אראפגעווארפן פון גאניק און געשטארבן אין גרויסע יסורים.
א תכלית אזא פון טאטע־מאמע און עלף קינדער... דאס
זייגלינג האט מען געגעבן צו א פויערטע אויפן דארף צו דערציען;
די איבעריקע, ביים לעבן געבליבענע קינדער, האט משפחה אין
פארשידענע שטעט צו זיך גענומען. דער זיידע איז געווען א
מכניס־אורח – האבן זיינע אייניקלעך אין די ווינקלען ביי פרעמדע
טישן געגעסן... צוגעווארימט... אז אך און וויי טאטע־מאמע אין
קבר...
דער עלטסטער פון די יתומים האט געהייסן נתן און איז
געווארן א פראסטער ארבעטארער – א גארבער; און דער
צווייטער נאך אים האט געהייסן שמעון – שמעון שיפריס האט
ער געהייסן. ער האט זיך געבילדעט, געהאלטן גוט די פעדער אין
דער האנט און געמאכט א קאריערע...
