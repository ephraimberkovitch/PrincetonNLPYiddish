
 מזל־טוב! 
 די קעשענעווער יידישע ביבליאטעק – קולטור־צענטער אויף איציק מאנגערס נאמען האט אפגעמערקט איר 30סטן געבורטסטאג. 
 אט דער אנשטאלט איז ניט פשוט א ביבליאטעק. דא פארהיט מען די רייכע ירושה פונעם יידישן פאלק, רעאליזירט מען&nbsp; בילדונגס־ און קולטור־פראגראמען, וועלכע העלפן אונטערהאלטן יידישע קולטור אין מאלדאווע און איינשטעלן באציונגען צווישן דער יידישער באפעלקערונג און אנדערע עטנישע גרופעס, וועלכע וווינען אין אט דעם לאנד. 
 אינעם ביבליאטעק־פאנד זיינען פאראן מער ווי 55 טויזנט ביכער, זשורנאלן, בראשורן אין אויף יידיש, העברעיש, רומעניש, רוסיש, ענגליש און אנדערע שפראכן. די קאלעקציע פון יודאיק באשטייט פון 12 טויזנט אויסגאבעס, וועלכע זיינען געווידמעט דער געשיכטע, רעליגיע, טראדיציע און דעם לעבנס־ארט פונעם יידישן פאלק. דא ארבעטן באשטענדיקע ביכער־עקספאזיציעס ״איציק מאנגער״, ״די וועלט פונעם יידישן בוך״, ״יידישע שריפטשטעלער פון מאלדאווע״ און אנדערע. אינעם לייענזאל קומען פאר שאפערישע באגעגענישן מיט שרייבער און ביכער־פרעזענטאציעס. 
 דער פאנד פון זעלטענע ביכער באשטייט פון פינף קאלעקציעס און ציילט העכער ווי טויזנט עקזעמפליארן. אין דער צאל פון אוניקאלע אויסגאבעס גייען אריין ביכער אויף יידיש, העברעיש און רוסיש, ביכער מיט שרייבערס אויטאגראפן און אנדערע. א סך פון אט די ביכער שטעלן מיט זיך פאר אוניקאלע מוסטערס פון פארלעגערישער קונסט – זיי זיינען שיין איינגעבונדן, אין לעדערנע טאוולען, מיט גאלדענע אותיות, באפוצט מיט אינקרוסטאציעס פון העלפאנדביין און זילבער. אין 2001 האט מען אין דער ביבליאטעק אנגעהויבן א וויכטיקן פראיעקט צו דיגיטאליזירן די סאמע אלטע ראריטעטנע אויסגאבעס. 
 פאראיארן האט מען געעפנט ביי דער ביבליאטעק א וויסנשאפטלעכן אפטייל, ווו מע פארש די ליטערארישע עוואליוציע־פראצעסן פון דער יידישער ליטעראטור. די מיטארבעטער פון דער ביבליאטעק זוכן זייער אקטיוו אינעם מלוכה־ארכיוו פארשידענע מאטעריאלן און דאקומענטן, וועלכע האבן א שייכות צו דער יידישער ליטעראטור אין בעסאראביע, ארגאניזירן וויסנשאפטלעכע קאנפערענציעס, פירן דורך אן אנאליטישע ארבעט מיטן ארכיוו פאר קאנפעסיאנעלער פרעסע. 
 די יידישע ביבליאטעק – קולטור־צענטער אויף איציק מאנגערס נאמען איז היינט איינע פון די פאפולערסטע אין קעשענעוו. 
 