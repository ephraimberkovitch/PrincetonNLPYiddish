 
 אייזנבאן־געשיכטעס: 7: דער ליידיקגייער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
געשיכטע נומער זיבן
    
  ד ע ר   ל יי ד י ק ג יי ע ר
    
ווייסט איר, ווו דאס בעסטע פארעכטס איז? דאס בעסטע, דאס
שטילסטע און דאס רויקסטע?
    
מיטן „ליידיקגייער״.
    
אזוי האבן די באהאפאליער יידן א נאמען געגעבן די שמאלע אייזנבאן, וואס שניידט־דורך א גאנצע רייע שטעטלעך: באהאפאליע, הייסין,
טעפליק, נעמיראוו, כאשטשעוואטע און נאך אזעלכע געבענטשטע מקומות, ווו אדם־הראשונס פוס האט קיינמאל נישט געטראטן.
    
די באהאפאליער יידן, וואס האבן א שם אף דער וועלט פאר ווערטלזאגערס, דערציילן זיך אן פונעם „ליידיקגייער״ מעלות מיט מעלות.
    
ערשטנס, האט איר קיין מורא נישט, זאגן זיי, פאר פארשפעטיקן.
ווען איר זאלט נישט קומען, כאפט איר אים. היינט וואס איז ווערט,
זאגן זיי, דאס, וואס איר דארפט אייך נישט שלאגן פאר אן ארט? איר
קאנט אפפארן, זאגן זיי, א גאנצע שטרעקע איין מענטש אליין, ליגן
אויסגעצויגן ווי א שררה און אויסשלאפן זיך אף אלע זייטן.
    
דאס איז לויטער אמת. שוין א וואך דריי, אז איך רייז־ארום מיטן
דאזיקן „ליידיקגייער״ אין יענעם ווינקל און שטיי אף איין ארט. עפעס
טאקע נאר ווי א מין כשוף! נאר מיינט נישט, אז איך באקלאג מיך.
אדרבה. איך בין זייער צופרידן. ווארעם איך זע מיך דארט אן אזעלכע
שיינע זאכן און איך הער מיך אן אזוי פיל מעשיות מיט געשיכטעס, אז
איך ווייס נישט, ווען וועל איך זיי אלע קאנען אריינשרייבן צו מיר אין
ספר־הזכרונות?
    
ערשטנס ― די געשיכטע, ווי אזוי מע האט געבויט די דאזיקע אייזנבאן. דאס איז כדאי, מע זאל דאס באשרייבן.
    
אז ס׳איז אנגעקומען פון פעטערבורג, אז מע פירט־דורך אין יענער
געגנט א באן (וויטע איז דעמאלט געווען מיניסטער), האבן יידן געזאגט:
ס׳א ליגן. וואס דארף טעפליק, אדער גאלטע, אדער הייסין, א באן? זיי
זיינען טאקע אנדערש נישט אויפגעצויגן געווארן נאר אף אייזנבאנען?...
אזוי האבן געטענהט די דארטיקע יידן. און ווער שמועסט די באהאפא־ליער ― די האבן געשאטן מיט גלייכווערטלעך, ווי זייער שטייגער איז,
געמאכט חוזק, געוויזן אף דער האנט: „ווען אט דא וועט וואקסן האר״.
    
שפעטער, אז ס׳איז אראפגעפארן אז אינזשיניער און גענומען פלאנעווען און מעסטן פעלד, זיינען יידן אנטשוויגן געווארן, און די באהא־פאליער ווערטלזאגערס האבן באהאלטן די הענט (זיי האבן א מעלה, אז
טאמער טרעפן זיי נישט, נעמען זיי זיך נישט צום הארצן: „דער לוח,
זאגן זיי, מאכט זיך אויך אמאל, אז ער טרעפט נישט״...). און דער עולם
פון דער גאנצער סביבה ארום האט זיך א לאז געטאן צום אינזשיניער
מיט רעקאמענדאציעס און פראטעקציעס, מיט בריוו און מיט בקשות —
ער זאל זיי געבן ארבעט. יידן נעבעך זוכן פרנסה. טעפליקער, בערשעדער,
הייסינער און באהאפאליער בעלי־בתים האבן געהערט דערציילן, אז באם
בויען א באן ווערט מען רייך. א סימן ― פאליאקאוו...
    
יידן סוחרים ― נישט נאר די, וואס האנדלען מיט געהילץ אדער
מיט שטיינער, נאר אפילו אזעלכע, וואס ווייסן נאר ווייץ און קארן ―
האבן זיך אויך א ווארף געטאן צו דער באן. אלע יידן זיינען געווארן
קאנצעסיאנערן, פאדראטשיקעס, „סטראאיטעלעס פון אייזנבאנען״... „אונדזערע פאליאקאווס״ ― אזוי האט מען זיי א נאמען געגעבן אין באהא־פאליע, און מע האט שוין גענומען אויסרעכענען באצייטנס, וויפל קאנען
זיי דערביי כאפן?...
    
בקיצור, ס׳איז געווארן אין יענער געגנט, מע קאן זאגן, א בהלה,
א מין באן־פיבער, וואס האט נישט דורכגעלאזט קיינעם. דער יצר־הרע פון
געלט איז גענוג גרויס, און ווער וויל עס נישט ווערן א פאליאקאוו אין
איין שמע־ישראל?
    
דער געדרענג מיט דער קאנקורענץ פון די קאנצעסיאנערן, פאדראטשיקעס און „באן־סטראאיטעלעס״ איז געווארן אזוי שטארק, אז מע האט
די ארבעט, זאגט מען, געמוזט אויסטיילן על־פי גורל. ווער עס האט געהאט
גליק בא גאט און נושא־חן געווען אין די אויגן פונעם אינזשיניער, דער
האט געקריגן ארבעט. און ווער עס האט נישט געקריגן קיין ארבעט, האט
זיך באגנוגנט כאטש מיט א שטיקל חלק בא יענעם. און א שטיקל חלק
האט מען אים געמוזט אפטרעטן, ווארעם אז נישט, האט ער געגעבן אנצוהערעניש, אז ער ווייס אויך, ווו „פייטערבארג״ ליגט און ווו די „פראווליע־ניע״ געפינט זיך... און מע האט פארזעצט דעם ווייבס פערל מיט די שבתדיקע קאפאטעס און מע האט זיך גענומען דורכפירן א באן, און מע האט
געפטרט ווו ווער עס האט געהאט ערגעץ א גראשן, און מע האט פארזאגט
קינדס־קינדער, אז צו א באן טאר מען זיך נישט צורירן.
    
פונדעסטוועגן, איינס צום אנדערן געהער זיך נישט אן. יידן נעבעך
זיינען טאקע געווארן בדיל־הדל ― נאר זיי האבן אויסגעפירט, זאגן זיי,
זייערס: א באן האבן זיי טאקע פארט דורכגעפירט. און כאטש אפילו מע
האט זי אין באהאפאליע געקרוינט, ווי מיר ווייסן שוין, מיטן נאמען „דער
ליידיקגייער״, פונדעסטוועגן קאנען זיי זיך פון אים נישט אפלויבן, און
זיי דערציילן זיך אן אף אים חידושים, נסים ונפלאות.
    
למשל, זיי בארימען זיך, אז זינט דער „ליידיקגייער״ איז א  ל יי ד י ק ־
 ג יי ע ר, האט זיך נאך נישט געטראפן מיט אים קיין אומגליק, ווי עס טרעפט
זיך, אשטייגער, מיט אנדערע באנען. וואס איז דער שכל? דער שכל, זאגן
זיי, איז א פראסטער שכל:  וו ע ר  ע ס  ג יי ט  פ א וו א ל י ע,  ד ע ר  פ א ל ט  נ י ש ט...
און דער „ליידיקגייער״ גייט טאקע פאוואליע. שוין אביסל צו פאוואליע.
די באהאפאליער חכמים, וואס האבן ליב יעדע זאך מגזם זיין, דערציילן
א מעשה, וואס האט זיך געטראפן מיט זייערן טאקע א באהאפאליער בעל־הבית. א באהאפאליער בעל־הבית, זאגן זיי, איז ארויסגעפארן מיטן „ליידיקגייער״ פון באהאפאליע צו זיינעם א מחותן קיין כאשטשעוואטע אף א ברית, איז ער אנגעקומען צו דער בר־מצווה.
    
און נאך א מעשה דערציילן זיי פון א בערשעדער מיידל מיט א נע־מיראווער בחור, וואס האבן זיך געלאזט צונויפפארן אף א מיטל־פונקט
אנקוקן זיך. איז ביז מען איז זיך צונויפגעפארן, איז דער בחור געווארן
גרוי ווי א טויב און דאס מיידל האט שוין נישט געהאט איין צאן אין
מויל. און איבער דעם איז זיך צעגאנגען דער שידוך.
    
ווייסט איר אבער, וואס איך וועל אייך זאגן? איך האב נישט ליב די
באהאפאליער ווערטלזאגערס און האב פיינט זייערע גוזמות. בא מיר, אז
איך באשרייב א זאך, איז נאר דאס, וואס איך זע מיט מיינע אויגן, אדער,
ווייניקסטנס, וואס איך הער פון סאלידע מענטשן, פון סוחרים.
    
צום ביישפיל, איך האב אליין געהערט פון א הייסינער סוחר, אז
ערשט פאר עטלעכע יארן, אום הושענא־רבה, האט זיך געטראפן בא זיי
מיטן „ליידיקגייער״ אן אומגליק, מע קאן זאגן, א קאטאסטראפע, וואס
האט ארויסגערופן א פאניקע אף דער גאנצער ליניע און אויפגערודערט
דארטן דאס גאנצע ווינקל. די קאטאסטראפע איז געקומען דורך א יידן
מיט, להבדיל, א גלח. איך גיב זי אייך איבער דא באלד אין א באזונדער
געשיכטע מיטן זעלבן לשון, ווי איך האב זי געהערט פונעם הייסינער סוחר.
איך האב ליב איבערגעבן דאס, וואס איך הער פון יענעם. אז איר וועט
דאס לייענען, וועט איר אליין זען, אז די געשיכטע איז אן אמתע געשיכטע.
    
א הייסינער סוחר וועט נישט אויסטראכטן.
    
ענדע געשיכטע נומער זיבן.
    
געשריבן אין יאר 1909
דער נס פון הושענא־רבה
    
„― דער נס פון הושענא־רבה ― אזוי האט מען א נאמען געגעבן
בא אונדז די באן־קאטאסטראפע, וואס האט זיך געטראפן פונקט אום
הושענא־רבה נ א כ ן  ק וו י ט ל. און געטראפן האט זיך די געשיכטע, לאז זיך
אייך דאכטן, טאקע בא אונדז אין הייסין. דאס הייסט, נישט אין הייסין
גופא, נאר א פאר סטאנציעס פאר הייסין. סאבאליווקע הייסט די סטאנציע״...
    
מיט אזא לשון האט מיר א הייסינער סוחר, ווייזט אויס, א לייטישער
מענטש, גענומען ברייטלעך צו דערציילן, וואס פאר א קאטאסטראפע עס
האט זיך געטראפן בא זיי מיט דער שמאלער באן, וואס מע רופט זי דארטן
„ ד ע ר   ל יי ד י ק ג יי ע ר ״ (איך האב אייך אים באשריבן שוין פריער, אין דעם
אריינפאר). און מחמת דער הייסינער סוחר האט מיר דערציילט די דאזיקע
געשיכטע טאקע פארנדיק מיטן „ליידיקגייער״, וואס האט צייט, און געווען
זיינען מיר מיט אים אין וואגאן סך־הכל צוויי פאסאזשירן, האט ער זיך
צעשפילעט, צעלייגט, ווי באם טאטן אין וויינגארטן, און גערעדט פערלדיק,
געטאקטע ווערטער, געגלעט זיך בעת־מעשה דאס בייכל, צוגעשמייכלט און
שטארק הנאה געהאט פון זיין אייגענער געשיכטע.
    
„― איר פארט דאך שוין מיט אונדזער ליידיקגייער, ברוך־השם, די
אנדערע וואך. ווייסט איר דאך מן הסתם די טבע זיינע? ער האט אייך
א טבע, אז ער קומט אף א סטאנציע און שטעלט זיך אוועק, פארגעסט
ער דעם זיי־געזונט. דאס הייסט, אייגנטלעך, לויט „ראספיסאניע״, טאר ער
נישט שטיין מער וויפל ס׳איז אים אנגעצייכנט. למשל, אף דער סטאנציע
 
 