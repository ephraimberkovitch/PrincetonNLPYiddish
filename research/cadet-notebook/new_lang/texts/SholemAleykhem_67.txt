 
 אין שטורעם: 1\. 8: מאשא באשעוויטש ביי טאמארא שאסטעפאל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― זיוזיא! ניאניא! נישטא קיינער! ― און באלד נאך דעם זאגט
זי ווידער צו מאשאן: ― האסטו עפעס בריוו פון דער היים? וואס
שרייבט מען דיר?
    
― זייער אפט! ― ענטפערט איר מאשא און צעלאכט זיך. ―
שוין צו אפט! כמעט א טאג איבער א טאג האב איך פון מיין קאפעליע
בריוולעך, פון די שוועסטערלעך, פון די ברידערלעך, פון דער מאמען
און פונעם טאטן, און איבערהויפט ― פונעם טאטן! ער שרייבט צו
מיר אלע צוויי טאג, און איך אים מוז שרייבן אלע צוויי טאג. און נישט
גלאט אזוי בריוולעך, נאר בריוו, גאנצע מגילות, באשרייבונגען פון אלצדינג, וואס סע קומט פאר, און מער, געוויינלעך, פון דער „רעוואלוציע״.
ער איז בא מיר א רעוואלוציאנער, א געפערלעכער רעוואלוציאנער!...
    
אזוי לאזט אויס מאשא און צעלאכט זיך מיט איר גוטן אויפריכטיקן געלעכטער און באווייזט אירע געזונטע ווייסע שיינע ציין, וואס
קיין דענטיסט אין דער וועלט האט נאך נישט געהאט די זכיה זיך צורירן
צו זיי מיט זיינע גלאנצנדיקע שטאלענע אינסטרומענטן. און ווידער א
מאל איז איר טאמארא מקנא, סיי אף דעם, וואס זי שרייבט זיך איבער
אזוי אפט מיט איר „קאפעליע״, סיי אף אירע ווייסע ציין...
    
― שוין דערלאנגט דעם סאמאוואר! ― זאגט דאס קליינע בארוועסע שיקסל מיט די גרויסע קארעלן, וואס מע רופט זי אויך מאשא.
    
 קאפיטל ח.
    
 מאשא באשעוויטש בא טאמארא שאטטעפאל
    
שוין לאנג האט זיך מאשא נישט געפילט אזוי גוט, ווי באם טיש
פון טאמארא שאסטעפאלס בעלי־בתים. א גאנץ געזינדל האט זי דארט
געטראפן, א נעסט, אדער א קוואקע, מיט קליינע הינדעלעך ארומגערינגלט. אפן טיש איז געשטאנען ברויט אנגעשניטן און קעז און פוטער
און איינגעמאכטס. נאענט צום סאמאוואר איז געזעסן אבראם מארקא־וויטשעס ווייב, ראזע, נאך גאר א פרישע און א שיינע פרוי, ארומגערינגלט מיט א גאנצער כאליאסטרע קינדער, איינס קלענער פונעם אנדערן.
איטלעכס קינד איז זיך א וועלטל פאר זיך. יעדער מיט זיין קאפריז, מיט
זיין השגה, מיט זיין מאגנדל און מיט זיין יצר־הרעלע. און די מוטער.
 די גליקלעכע קוואקע, ראזע, זיצט באם סאמאוואר און קוקט וואס יערן
 פעלט, און מערקט וואס יעדער וויל, און אלץ ווערט אין איין מינוט
 באשאפן, און עס נעמט זי נישט קיין קאפריז; און צעשלאגן זיך צווישן
 זיך א פאר קינדערלעך, צענעמט זי זיי; און צעוויינט זיך ווער פון זיי,
 ווערן אויסגעווישט די טרערן; און צעלאכט זיך א קינד, לאכט די מוטער
מיט און קוועלט און וואקס און לעבט מיט זיי צוזאמען.
    
וועמען פון די אלע האט די מוטער מער ליב? עס וועט נישט זיין
קיין פאראדאקס, ווען איך וועל זאגן, אז זי האט יעדער קינד מער ליב
פונעם אנדערן, דען יעדער קינד האט אין זיך עטוואס אזעלכעס, וואס
דאס צווייטע האט דאס נישט. דאך איז אין דער שטוב פאראן א צענטרום,
א מיטלפונקט, ארום וועלכן אלץ דרייט זיך, ווי ארום א זון, און וועלכעס
אלע האבן ליב אן א ברעג, און ארום וועלכן און צוליב וועלכן אלץ לעבט
און געפינט א באזונדערן אינטערעס צום לעבן. דאס איז זיוזיא!
    
טאמארא שאסטעפאל האט בא זיך א גאנצע קאלעקציע פון פאטאגראפישע בילדער פון דעם דאזיקן קינד. אבראם מארקאוויטש האט אליין
וויפל מאל געוואלט אראפנעמען זיוזיאן אף פאפיר (אבראם מארקאוויטש
איז א שטיקל קינסטלער), האט זיך אבער די גאנצע פאמיליע, א חוץ
ראזען, אריינגעמישט, שטארק געפראטעסטירט קעגן דעם, נישט דערלאזט, אז דער פאטער זאל אוועקנעמען באם קינד דאס, וואס די מילדע
נאטור האט דעם געשענקט. דעם פאטער האט דאס געפרייט און געקרענקט; געפרייט, וואס ער איז דער פאטער פונעם קינד, און געקרענקט,
וואס מע גלייבט נישט אין זיין קינסטלערישן טאלאנט. האט ער זיך
מיישב געווען און האט אים באשריבן אין א ליד, א גרויס ליד. איז
אבער דאס ליד אויסגעקומען נאך ערגער פון דעם געמעל. דאס ליד איז
קיינעם נישט געפעלן, אויסער איין ראזע. נאר פון ראזען איז קיין ראיה
נישט: איר איז אלץ געפעלן; וואס אבראם מארקאוויטש זאל נישט
ריידן, אדער שרייבן, איז דאס גוט, איז דאס זיס, איז דאס פראכטפול!
קיינער גלייבט נישט אזוי אין אבראם מארקאוויטשעס טאלאנטן, ווי
זיין ווייב ראזע. ער אליין גלייבט נישט אזויפיל אין זיך, וויפל ראזע. בא
איר איז „אבראשא״ א זשעניע, וואס קיינער פארשטייט אים נישט און
קיינער שעצט אים נישט, ווארעם אז אלע זאלן אים פארשטיין און שעצן
אזוי ווי זי, וואלט ער נישט באדארפט אפגעבן אזויפיל גאלדענע צייט
צו דער דרוקעריי, וואס גיט זיי קוים־קוים צום לעבן. די וועלט זאל זיין
אביסל מער מבין, ― אזוי דענקט ראזע ― וואלט זיך שוין לאנג געפונען
א פארלעגער, וואס וואלט ארויסגעגעבן אלע זיינע לידער, וואס ער האט
ווען געשריבן פון זינט ער איז פאר איר א חתן געווארן. די וועלט זאל
זיין אביסעלע מער מבין, ― דענקט ווייטער ראזע ― וואלט זיך שוין
לאנג געפונען א בעלן, וואס וואלט אוועקגעקויפט אט די אלע בילדער,
וואס ער מאלט און מאלט פון זינט זי קען אים. און ראזע כאפט א קוק
אף די ווענט, וואס זיינען פארהאנגען מיט עטיודן און מיט בילדער,
מערסטנטייל, נישט־געענדיקטע, און זי דערמאנט זיך, אז אפן בוידעם
ליגן נאך דריי מאל אזויפיל, אויך נישט־געענדיקטע... און זי דערמאנט
זיך, וויפל לידער, פאעמען און נישט־געענדיקטע ראמאנען עס ליגן אין
אלע שאפעס און אין אלע טישקעסטלעך, און אפילו אין די „קארזינעס״
פון דעם גרעט ליגן גאנצע פעק מיט מאנוסקריפטן. גאט זאל היטן פון
אויסרוימען, ארויסווארפן אדער פארברענען! וואס איז? איר האט
מורא, אז ראזע איז נישט באקאנט מיט די אלע אומשטערבלעכע ווערק?
צי איר מיינט, אז ראזע האט נישט געלייענט אט די אלע פאעמען, מיט
די באלאדן, מיט די סקיצן, מיט די דערציילונגען און ראמאנען? דאס
הייסט, זי אליין האט זיי נישט געלייענט; ער, דער מאן, האט זיי איר
געלייענט, און נישט איינמאל ― א סך מאל! ס׳איז א סברה, אז ראזע
איז אין איר מאנס ווערק מער קלאר, ווי ער, דער פארפאסער אליין. וויפל
מאל מאכט זיך, אז אבראם מארקאוויטש פרעגט בא ראזען, וויאזוי הייסט
בא אים דער און דער העלד פון דעם און דעם ראמאן? איא, זילבער־שטיין? ― ניין, נשמה מיינע! ― ענטפערט אים ראזע. ― דו האסט
א טעות!״...
    
בא אבראם מארקאוויטשן איז ראזעס אויטאריטעט און ראזעס קריטיק די בעסטע, די קליגסטע און די אויפריכטיקסטע. פאר די אלע אנדערע קריטיקער טאר מען קיין ווערק נישט ווייזן. די בעסטע זאך מאכן
זיי אייך צונישט, געוויינלעך מחמת קנאה; זיי פארגינען נישט!...
ווי קאן מען פארגלייכן א פרעמדן צו אן אייגן ווייב? למשל, וועט זיך
א פרעמדער אוועקזעצן טרייסטן א מענטשן, אים אויסריידן דאס הארץ,
ער זאל זיך נישט זארגן, וואס די וועלט אנערקענט אים נישט?
    
 ― ווארט צו, מיין לעבן, עס וועט נאך קומען א צייט, וואס די
וועלט וועט זיך ארומקוקן אף דיר אויך! ― אזוי האט אים ראזע אויסגערעדט דאס הארץ. ― אט האבן זיי איצטער צו טאן מיט טאלסטאי,
מיט גארקי, עס קערט די וועלט! זאלן נאר ארויס די ערשטע לידער
דיינע אף דער וועלט ― ווו האלסטו מיט זיי? ביסט נאר נישט פארטיק?
וויפל ביכלעך דרוקסטו? אינגאנצן צוויי טויזנט? לעכערלעך! צוויי
הונדערט טויזנט, צום ווינציקסטן!
    
און ביידע זעצן זיך אוועק, מאכן א חשבון, וויפל קאנען זיי פארדינען, ווען זיי זאלן, צום ביישפיל, ארויסלאזן אף דער וועלט די „זעמט־לעכע לידער״ פון אבראם מארקאוויטש? דער חשבון איז אויבנויף, ווי
אף א טעלער: די באפעלקערונג פונעם לאנד איז הונדערט פערציק
מיליאן. וועלן מיר זאגן, אז נאר א צענט־חלק קאן לעזן ― אלזא, האבן
מיר פערציק מיליאן לעזער. וועלן מיר זאגן, אז נישט אלע קאנען קויפן
ביכער, דאס הייסט, איינער וועט קויפן און צען וועלן לייענען, ― האבן
מיר, אלזא, אריבער א מיליאן קויפערס? וויפל עס דארף קאסטן אפדרוקן א ביכל ― דאס ווייס שוין אבראם מארקאוויטש: ער האט דאך א
דרוקעריי... נאר דאס אליין איז בלאטע. דער עיקר איז דאך דער כבוד,
דער נאמען!...
    
און דאס גליקלעכע פאר טראגט זיך אוועק אף די גרינגע פליגלען
פון דער רייכער פאנטאזיע אין עולם הדמיון, אין גן־עדן, וואס זיי אליין
האבן אים אויסגעבויט... און דערווייל האט אבראם מארקאוויטש גענומען דרוקן בא זיך אין דער אייגענער טיפאגראפיע די „ערשטע לידער״
זיינע אין א ביכל מיטן נאמען „די יונגע הארפע״, געהאט צו טאן קודם
מיטן צענזאר, וואס האט אים געגעבן מאטעריאל צו ריידן און שרייען
אף אנדערטהאלבן יאר נאכאנאנד, ביז גאט האט רחמנות געהאט, דער
צענזאר האט דאס דורכגעלאזט בשלום, און די „יונגע הארפע״ איז ארויס
פון דרוק, גאנץ שיין אילוסטרירט מיט א הארפע און מיט א האנט, וואס
שפילט אף דער הארפע, ― נאר אז ס׳איז נישטא קיין מזל, העלפט נישט
קיין חכמה! טאלסטאי און גארקי און טשעכאוו און די איבעריקע אלע
גייען אין די צענער הונדערטער טויזנטער, און די „יונגע הארפע״ פון
אבראם מארקאוויטש ליגט אף א בוידעם (פון 2\. 000 ליגן נישט גערירט
1\. 941!). נו, קאן נישט צעזעצט ווערן די גאל? זאל אבראם מארקאוויטש נישט ברענען, נישט פייערן? א גליק, וואס ער האט אזא ווייב,
ווי ראזע, און וואס זיי האבן אזא קינד א צאצקע, ווי זיוזיא.
    
― וואס זאגט איר אף אונדזער זיוזיאן? ― רופט זיך אן אבראם
מארקאוויטש צו זייער גאסט, צו מאשאן.
    
דערזען דאס ערשטע מאל זיוזיאן, האט זי אים שיער נישט אויפגעגעסן. נישט נאר ער האט זי גענומען מיט זיין ווייס מארמאל מלאכיש
פנימל, לאנגע זיידן־קאלירענע לאקן, טיפע הימל־בלויע אויגן, אויסגעטאקטע נעזל, קליין מיילעכל, אנטיטשנע מארדעלע, קלאסיש געשטאלט
און אויסערגעוויינלעכע גראציע; ער האט זי באצויבערט מיט זיין באנעמען זיך, מיט זיין האלטן זיך, מיט זיין ריידן און מיט זיין שפראך.
ער האט איר פארגעבן אזעלכע פראגן און האט איר געענטפערט אזוי
קלוג און שארף, אז מאשא איז ארויס פון די כלים. זי איז צום קינד
צוגעזאדן געווארן, און איר ליבשאפט צום קינד איז נאכדעם געוואקסן
פון שעה צו שעה, פון טאג צו טאג, ביז זי האט זיך איינמאל מודה געווען
פאר טאמאראן, אז זי פילט זיך צום קינד צוגעבונדן מער ווי צו אירע
אייגענע שוועסטערלעך און ברידערלעך, און אז זי קאן זיך גארנישט
פארשטעלן, אז זי זאל זיך ווען קאנען שיידן מיט דעם זיוזיאן, וואס האט
פארנומען בא איר אין הארצן גאר אומגעריכט אזא גרויסן פלאץ! ווו
זי האט געהאט ערגעץ א פרייע מינוט, האט זי דאס אוועקגעגעבן זיוזיאן.
מיט זיוזיאן לערנען, מיט זיוזיאן ריידן, מיט זיוזיאן פארברענגען, מיט
זיוזיאן שפילן זיך ― איז בא איר געווען איינס פון די גרעסטע פארגעניגנס. איז מאשא געקומען אהיים, איז דאס ערשטע געווען זיוזיא! איז
מאשא אויפגעשטאנען פון שלאף ― איז זיוזיא! אינעם גרעסטן פאליטישן שמועס איז געווען זיוזיא! א תענוג איז געווען בא מאשאן אוועקזעצן זיך דערציילן זיוזיאן מעשיות. אף מעשיות דערציילן איז מאשא
געווען א בריה, און מעשיות איז געווען בא זיוזיאן דאס חיות, דאס
לעבן! און מאשא האט זיך אוועקגעזעצט דערציילן אים איין מעשה
נאך דער אנדערער, און זיוזיא האט אויפגעעפנט זיינע אויסגעטאקטע
ליפעלעך, זיינע הימל־בלויע אייגעלעך, און האט געקוקט אף מאשאן מיט
גרויס פארשטאנד, ווי אן אמתער בר־דעת, און ווי אן אמתער בר־דעת
געשטעלט אפטמאל א פראגע, און ווי אן אמתער בר־דעת געלאכט דארט,
ווו מע דארף לאכן, און געוויינט דארט, ווו מע דארף וויינען.
    
קוקנדיק אף דעם יונגן באשעפעניש, אף דעם געראטן נפשל, וואס
איז פול מיט לעבן, האט קיינער נישט געקאנט זיך ריכטן, אז דאס וועט
זיין דער ערשטער קרבן אינעם אויסגוס פונעם גרויסן שטורעם...
    
 * * *
אין דער קורצער צייט, וואס מאשא האט פארבראכט מיט טאמארא
שאסטעפאל אלס גאסט, האט זי טאמארא ליב געקריגן, ווי אן אייגענע
שוועסטער, און איז צוגעבונדן געווארן צו איר מיט לייב און לעבן. מאשא
האט נישט געדארפט ווארטן ביז איר חברטע וועט „אנטפלעקן״ פאר איר
איר נשמה, אויסגיסן איר הארץ; זי איז געווען קלאר אין טאמאראס
לעבן, מע קאן זאגן, אף אויסווייניק. טאמארא איז געווען איבערראשט,
ווען זי האט דערפארן, אז מאשא ווייס פון איר ראמאן מיטן יונגן רא־מאנענקאן... דאס איז געווען אפן אנדערן טאג נאך מאשאס באזעצן
זיך בא טאמאראן. זי האט דערזען בא טאמאראן אפן טיש א פארטרעטל
אין א קליין זילבערן רעמל.
    
― א! ― האט א זאג געטאן מאשא, נאר א קוק געטאן אפן
פארטרעט. ― דאס איז ער, ראמאנענקא. ער וועט היינט ריידן אין
גרויסן מאניעזש... שאדע, וואס איך קאן דארט היינט נישט זיין, איך
בין פארנומען אין אן אנדער ארט... ער ווייס, אז איך וועל נישט
זיין...
    
― דו האסט זיך געזען מיט ראמאנענקאן? ― האט טאמארא א
זאג געטאן, און סע האט זיך נישט ווילנדיק ארויסגעריסן פון אירע
ווערטער א געפיל פון... אייפערזוכט? ניין! צו הייליק איז בא איר
ראמאנענקא, צו גרויס איז בא איר מאשא!... וואס דען איז דאס
געווען?... מאשא האט זי אבער גיך ארויסגעפירט פון פארלעגנהייט.
זי האט צו איר אזוי געזאגט:
    
― דארפסט זיך נישט ווונדערן. איך קען ראמאנענקאן פריער פון
דיר און בעסער פון דיר... אז ער האט דיך ליב ― איז א פאקט...
דו פארגעטערסט אים, און ער פארדינט דאס... אבער איך מוז דיר
זאגן אויפריכטיק ― דו ווייסט, אז אנדערש קאן איך נישט זאגן: ―
גליקלעך וועט איר קיינמאל נישט זיין, נישט דו, נישט ער... דו ווילסט
וויסן, פארוואס? דו פארגעסט, אז ער געפינט זיך אף א „ווולקאן״, און
דו ביסט באשאפן געווארן צו אן אנדער לעבן ...
    
דאס איז געזאגט געווארן אזוי ערנסט און מיט אזא ווייכן צערטלעכן
טאן, אז טאמארא שאסטעפאל האט זיך נישט געקאנט געפינען באליידיקט. זי האט רויק געזאגט:
    
― דו ווילסט מיר זאגן, אז איך בין נישט קיין העלדן און בין
נישט ווערט, אז...
    
― האסט א טעות! נישט דאס האב איך דיר געוואלט זאגן! ―
שלאגט איר איבער מאשא די רייד. ― איך האב דיר נישט געוואלט דערנידעריקן. אדרבה, איך האב ליב אזעלכע ווי דו; דו ביסט דאס לעבן
אליין, און צום לעבן ביסטו באשאפן. איך וואלט אויך געוואלט זיין
דאס, וואס דו ... איך וועל דאס אבער נישט זיין קיינמאל; שולדיק
איז אין דעם די צייט. אין א ביטערע צייט לעבן מיר ... און די אומשטענדן האבן זיך פאר מיר צונויפגעלייגט אזוי, אז איך ווייס נישט
היינט, ווו איך וועל מארגן זיין ... דאס זעלבע איז אויך מיט אים, מיט
ראמאנענקאן. הלואי איך זאל האבן א טעות, נאר איך זע אים ווייט־ווייט
פונדאנען!...
    
― פאר מיר איז נישטא קיין ווייט! ― זאגט טאמארא מיט היץ.
― ווו ער, דארט בין איך! נישטא די קראפט אין דער וועלט, וועלכע
זאל מיך אפהאלטן און קאנען צעשיידן מיט דעם מענטשן, סיידן דער
טויט...
    
― יעדע אנדערע אף דיין ארט וואלט אויך אזוי געזאגט. עס מאכט
דיך נאר הויך אין מיינע אויגן. ― זאגט איר מאשא. ― איך קאן מיך
אבער נישט איינהאלטן און מוז דיר זאגן גאנץ אפן דאס, וואס איך מיין:
איך באדויער דיך, טאמארא, און נישט אזוי דיך, ווי דיינע עלטערן.
    
― מיינע עלטערן? (טאמאראס אויגן צינדן זיך אן מיט פייער).
לעבן מיר דען צוליב די עלטערן? פארוואס באדויערסטו נישט דיינע
עלטערן?
    
― פונוואנען ווייסטו, אז ניין?...
    
בא די ווערטער קומט אן אבראם מארקאוויטש, און זייער שמועס
ווערט איבערגעריסן אינמיטן.
    
 קאפיטל ט.
    
 ער האט זיי געפאקט!
    
 בא אבראם מארקאוויטשן אין שטוב האבן אלע, פון אבראם מאר־קאוויטשן ביזן קליינעם שיקסל מיט די גרויסע קארעלן און ביזן קלייניטשקן זיוזיא, געהאלטן אין סאמע זיסן שלאף, ווען דער גוטער זיסער
מלאך קומט און פלאנטעט זיינע גוטע זיסע חלומות... אך, חלומות!
יעדער זעט אין חלום דאס, וואס ער וויל, דאס, וואס ער זוכט. למשל,
אבראם מארקאוויטשן האבן זיך געפלאנטעט ביכער און בילדער אין די
אלפים, אין די מיליאנען!.. מע שלאגט אים אפ די טירן!... אלע
ווילן זיינע לידער, די „יונגע הארפע״ ― ער האט שוין נישט קיין הענט
פאקנדיק, ער שיקט זיי אפ צו ראזען... און ראזע זעט נאך א שענערן
חלום: א מאסע מענטשן... א פראצעסיע... אינמיטן גייט אבראם
מארקאוויטש מיט אלע קינדער... זיוזיא אף צופריער מיטן טאטנס
„יונגע הארפע״ אין די הענט... דאס פאלק שטורעמט און שרייט:
לעבן זאל דער אומשטערבלעכער פארפאסער פון דער אומשטערבלעכער
„הארפע!״... גאר הינטן גייען נאך מיט אראפגעלאזטע קעפ גראף
טאלסטאי, מאקסים גארקי, אנטאן טשעכאוו, געטע, שילער, שעקספיר,
מארק טווען און אנדערע בארימטע שריפטשטעלער, און וויינען... טא־מארא שאסטעפאל זעט אין חלום ראמאנענקאן מיט גרויסע אותיות
„ק א נ ס ט י ט ו צ י ע!״... און מאשא באשעוויטש, וואס שלאפט אקעגן
טאמאראן אף א קורצפיסיקער סאפע, חלומט פון א פארלאמענט, און זי
זעט זיך אליין אין פארלאמענט שטיין אף דער פלאטפארם מיט די הענט
ארונטער, און די ווענט זיינען באהאנגען מיט פראקלאמאציעס : „לעבן
זאל די פרייהייט!״... מאשא דעם קליינעם שיקסל מיט די גרויסע קארעלן חלומען זיך רויטע, גרינע, בלויע, ווייסע, געלע קארעלן, אן א שיעור
קארעלן!... זיוזיאס ניאניא חלומט, אז זי זיצט אף א לאנגער באנק
אין קינדער־גארטן מיט א סך ניאניס און מע רעדט... און זיוזיא אליין
זעט פאר זיך וועלאסיפעדן און זייגערלעך, זייגערלעך און וועלאסיפעדן
קאטשען זיך, רעדלען זיך, דרייען זיך, פליען, פליען...
 
 