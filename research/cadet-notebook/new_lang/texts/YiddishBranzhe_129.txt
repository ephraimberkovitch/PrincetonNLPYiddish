

בוקארעשטער שריפטן (10) 



 by באריס סאנדלער 
September 1, 2020September 1, 2020 Filed under:
ליטעראטור
פראזע 

עמיל קאלין
קאפיטל צען
דאס נייע יאר 1963 איז אנגעקומען מיט א פאראד. אין די הייזער זענען געשטאנען די „ווינטער־ביימער‟, באפוצט און באהאנגען מיט פילקאליריקע ליכטעלעך. אין יעדער פאמיליע האט מען אויסגעקליבן איינעם א קרוב, וואס האט זיך פארשטעלט ווי „פעטער פראסט‟. זיין ראלע איז געווען אריינפאלן אין שטוב, פונקט פאר דער פייערלעכער סעודה, אנגעטאן אין רויטע מלבושים, צו דער גאמבע איז צוגעקלעפט א ווייסע בארד, און שענקען די קינדערלעך, וואס שפרינגען ארום אים ווי קליינע לעמעלעך, ביליקע צאצקעלעך.
איך בין אין ערגעץ נישט געגאנגען. איך האב באגעגנט דאס נייע יאר מיט א סאלאט „דע בעף‟ און א פלעשל פאלשער שאמפאן־וויין, וואס מאכט דערנאך א שטארקן קאפ־ווייטיק. יעדנפאלס, האט זיך דער שיינער, פריילעכער ברוכים־הבאים, מיט וועלכן בוקארעשט האט אויפגענומען דאס יאר, שנעל אויסגעוועפט געווארן. דאס נייע יאר איז געווארן אן אלטע נייעס באלד נאכן געבוירן ווערן.
אין די צוויי פרייע טעג האט מען כסדר איבערגעגעבן אויף דעם ראדיא די ניי־יאריקע רעדע פון דעם אלגעמיינעם סעקרעטאר פון דער רומענישער ארבעטער־פארטיי, גיארגע גיארגיו דעזש, ביז עס האבן זיך איינגעקריצט אין מיין מוח גאנצע שטיקער:
„דאס יאר, וואס שליסט זיך אט אצינד, האט זיך אויסגעצייכנט מיט פיל דערגרייכונגען און מערקווערדיקע פארשריט אין אלע געביטן פונעם לעבן.
אין די פאבריקן זענען אריינגעבראכט געווארן נייע, מאדערנע מאשינען און וויסנשאפטלעכע פראדוקציע־מעטאדן. דער רעזולטאט איז געווען — א ווונדערלעכער אויפשטייג אין דער פראדוקציע־ראטע. דער לעבן־ניווא, סיי פון די קוואליפיצירטע ארבעטער, סיי פון די הארעפאשניקעס, האט דערגרייכט א העכערן, ביז איצט נישט באקאנטן סטאנדארט. די שטעט ווערן אלץ גרעסער און דאס גערעטעניש אויף די פעלדער — רייכער, געראטענער. דאס אלץ איז פארווירקלעכט געווארן, א דאנק די געניטע הענט, וואס בויען אויף אומדערמידלעך און מיט א טיפן גלויבן אין סאציאליסטישער גערעכטיקייט, אונדזער באליבט סאציאליסטיש היימלאנד — די סאציאליסטישע רומענישע רעפובליק‟.
אדער:
„די סאציאליסטישע רומעניע רופט די מנהיגים פון אייראפע צו באשטעטיקן, אז די באציונגען צווישן די נאציעס מוזן זיין באזירט אויף די אלמענטשלעכע ווערטן פון גלייכקייט, יושר, שלום און קעגנזייטיקן רעספעקט. מיר דארפן דאס טאן היינט, כדי צו פארזיכערן א ליכטיקע, דערפאלגרייכע צוקונפט פאר די קומענדיקע דורות…‟
וואס שייך מיר, האבן די זאכן זיך נישט געביטן אויף קיין האר. דער טראמוויי, מיט וועלכן איך בין געפארן צו דער ארבעט, איז געווען פונקט אזוי שמוציק ווי פריער: דער דיל פונעם וואגאן איז געווען בלאטיק, גליטשיק און פול מיט ציגאר־רעשטלעך.
די געזעסן זענען ערטערווייז געווען צעריסן, שטיקער ברוינע שוואמען האבן ארויסגעשטארצט פון די צעשניטענע פלאסטישע איבערדעקן.
ארויסקוקנדיק דורך די פענצטער, האב איך געהאט דעם איינדרוק, אז א גרויע כמארע האט זיך אנידערגעזעצט אויף די בנינים און גאסן. אין דער אמתן, האט די פארסאזשעטע שויב געמאכט אזא אילוזיע; נאך גוט, וואס כ׳האב מער־ווייניקער געקענט פארשטיין, וווהין איך האלט מיטן פארן.
די פאסאזשירן זענען געווען די זעלבע ווויל־באקאנטע בוקארעשטער געשטאלטן: נישט וויכטיקע פונקציאנערן, ווי אויף איין פנים, אנגעטאן אין לאנגע מאנטלען, געמאכט פון א גראבן צייג; באלעבאסטעס, וואס פארן אויפן מארק און האלטן פעסט די טאשן אין די הענט, היטן זיי אפ, ווי דאס אויגן אין קאפ; קעשענע־גנבים מיט „קלעפיקע‟ פינגער, וועלכע זענען באווארפן מיט ארבעט אין דער ענגשאפט; נישט־יונגע מענער, וואס זייערע הענט געפינען זייער מנוחה־נכונה אויף א רייצנדיקן הינטן פון א געשמאקער פרוי, און די געשמאקע פרויען מיט פיינע היטלעך און זויערע פנימער, מאכן זיך נישט־וויסנדיק, שלעפעריקע שילערס…
ווען דורך די שמוציקע שויבן האט זיך דערזען די גרויסארטיקע, קוואדראט־געביידע פון „סקינטעא‟ [פונק] און לענינס קופערנע סטאטוע מיט א שטרענגער מינע, איז עס פאר מיר געווען א סימן, אז אט בין איך אנגעקומען צו מיין סטאנציע. אין מיין ערשטער נסיעה אין יאר 1963 האב איך זיך פלוצעם דערמאנט, נאך א שאק מיט יארן, אז פאר דער מלחמה איז אויף דעם ארט נישט געשטאנען ניט די מאסיווע געביידע און ניט לענינס סטאטוע; דארט איז געווען דאס ארט פון פערד־פארמעסטן. ליידיק־גייערס און פראפעסיאנאלע גליקן־זוכערס האבן דארט פארברענט נישט ווייניק צייט און געלט. צווישן די ליידיק־גייערס איז געווען אויך מיין פעטער חיים, אדער ווי ער האט זיך גערופן אין בוקארעשט — „קאראל‟, נאכן רומענישן קעניג.
פעטער חיים האט אין זיין לעבן ניט געארבעט קיין איין טאג ניט, כאטש, ווי ס׳האט זיך פארגעדענקט, האט ער געהאט פארענדיקט דעם מעדיצינישן פאקולטעט. מ׳האט גערעדט, אז ער איז בייגעווען א שווערע אפעראציע און די איבערלעבונג האט אים אין גאנצן צערודערט. יעדנפאלס, דאס איז געווען די דערקלערונג, הלמאי ער איז אזא און נישט קיין אנדערער.
איך אליין מיין נישט, אז אזא פענאמען נייטיקט זיך אין א באזונדערער דערקלערונג. אונדזער פלאנעטע איז, אין לעצטן סך־הכל, באפעלקערט מיט אן א שיעור נישט־טויגערס. ווי עס זאל נישט זיין, האט מיין טאטע געהאלטן, אז מע מוז צוגעבן א „פארוואס‟ צו מיין פעטערס אויפפיר. איך האב זיך דערמאנט אין די אומצאליקע זונטיק־קריגערייען צווישן דעם טאטן און זיין ברודער. די שטענדיקע קריגערייען האבן קיינמאל נישט געהאט קיין אונטערשטע שורה.
מיין טאטע — אן איבערגעשראקענער סוחר און א תכליתדיקער מענטש, וואס יעדעס פארדינסטל איז אים אנגעקומען מיט שווייס, איז זיין צוגאנג צום ענין געווען איבערהויפט עקאנאמיש:
„חיימאלע‟, — פלעג ער זאגן, — „מאך מיט קאפ! לאז אפ די פערדעלעך דיינע, עס וועט זעך ענדיקן מיט אך־און-וויי, וועסט אנזעצן דאס לעצטן העמד פון לייב!‟
פעטער חיים, וואס איז געווען העכער פונעם ברודער מיט א קאפ, פלעג אויפהייבן די ברעמען און אן עפן טאן די אויגן, ווי ס׳וואלט זיך אים ניט געגלייבט, אז ער האט געהערט אט די ווערטער, וואס זענען ערשט געזאגט געווארן. דערנאך האט זיך באוויזן א גוטמוטיקער שמייכל אויף זיינע ליפן און ער האט גענומען אויסרעכענען אויף די פינגער די סיבות, הלמאי איז אויפהערן צו גיין איצט אויף די פערד־געיעגן אן אומזין:
„ערשטע זאך, בין איך שוין א מבין דערויף. מיין דעה האט וואג ביי לייט. איך קען שוין אלע פערד און רייטער.
„צווייטע זאך, מ׳דארף נישט געווינען יעדן טאג. עס איז גענוג צו כאפן איין מאל א גרויסן פיש — און פארטיק.
„דריטנס, איך האב שוין אריינגעלייגט א סך געלט. ס׳א שאד די אינוועסטיציע זאל גיין צום גרונט.
„פערטנס, א מאל געווינט מען און א מאל פארלירט מען, פונקט ווי ביי דיר מיט דיין מיסחר‟.
מיין טאטע פלעגט זיך פארקרימען ווי עמעצער, וואס האט איינגעשלונגען א ביטערע פיל: „חיימאלע, אז דו האסט נישט קיין רחמנות אויף זיך אליין, האב כאטש די מאמע אין זינען. זיי נישט קיין גזלן, נעם נישט ביי איר געלט‟.
פעטער חיים איז געווען א גרויסער עקשן, זיך נישט גערירט פון ארט. ער וועט די מאמע רייך מאכן; זי און די גאנצע משפחה. דעמאלט וועט מען רעדן צו אים אנדערש. די הענט וועט מען אים קושן.
איך האב זיך דערמאנט אין דער באבעס דירה אויף דודעשטי־גאס, ווו זי האט געוווינט צוזאמען מיטן פעטער — א שמוציקע, פייכטע און פינצטערע דירה, האלב איינגעזונקען אין דער ערד. ס׳האבן צו איר אראפגעפירט שמאלע טרעפ, וואס זענען געווען תמיד נאס און גליטשיק. איך האב זיך דערמאנט, ווי מיין באבע פלעג זיצן אין א משוגענער היץ, א פארשוויצטע, מיט פארמאכטע אויגן און דערציילן מיר די זעלבע מעשיות פון אירע קינדער־יארן נאך א מאל און ווידער א מאל. פעטער חיים פלעג גיין אהין און אהער, ווי א לייב הינטער קראטעס. פון צייט צו צייט איז ער אריינגעפאלן אין אירע רייד: „מאמע, מע קען שוין די מעשה, זי איז שוין אויסגעוועפט…‟.
ער האט גערעדט נאר וועגן פערד, רייטער, קורסן, גרויסע געווינסן און פארלוסטן. וועגן די אייגענע געווינסן און פארלוסטן האט ער נישט דערמאנט מיט קיין ווארט.
די באבע האט זיך נישט איבערגענומען דערפון, אויסגעווארט געדולדיק ער זאל ווידער שטיל ווערן און ממשיך געווען צו דערציילט אויף איר צארט, הייזעריק קול די מעשה פון דעם ארט, ווו זי איז איבערגעריסן געווארן. די באבע איז אוועק נאך פאר דער מלחמה און מע האט זי מקבר געווען אויפן אלטן בית־עולם.
די אלטע שטוב האט מען אראפגעריסן צוריק מיט יארן. די גאס האט זיך אזוי שטארק געענדערט — נישט צו דערקענען. די באבע האט געוואלט, אז די משפחה זאל זיך האלטן צוזאמען, וואס עס זאל נישט געשען, אבער נאך מיין פאטערס פטירה, האט זיך די פארבינדונג מיטן פעטער חיים איבערגעריסן.
ווי אלט דארף ער זיין? נישט זייער אלט. לויט מיין חשבון דארף ער זיין איצט אין די פריע זעכציקער. כ׳האב נישט קיין אנונג, צי ער לעבט אדער נישט און וואס איז זיין צושטאנד… מאדנע, עס איז מיר קיין מאל נישט איינגעפאלן אים צו זוכן אדער זיך נאכפרעגן נאך אים. דאכט זיך, אז די שווערע מלחמה־יארן און א יארצענדליקער פון נויט האבן אונדז בפירוש אפגעשיידט, און נישט פאראייניקט — יעדער לעבט פאר זיך.
דאס וואס עס איז געשען מיט מיין משפחה, איז געשען כמעט מיט אלע יידן, יעדנפאלס, אין אונדזערע קאנטן. אפשר אין ישראל אדער אין ניו־יארן זענען די יידן פאראייניקט. אפשר דארט האבן זיי א ציל, אדער עפעס אזוינס, וואס זיי קאנען אין דעם גלייבן. דא, אין רומעניע, אזוי דאכט זיך מיר, האבן מיר זיך צעברעקלט: מיר האבן נישט אויף וואס צו האפן. מיר ווילן נאר איבערלעבן, זיך דורכשמוגלען דורכן לעבן — אן א פארוואס און אן א פארווען. יידישקייט אינטערעסירט נאר זקנים. די שילן זעען אויס ווי מושב־זקנימס. נישטא קיין שבת, נישטא קיין יום־טוב. דאס וואס מ׳האט נאך נעכטן געהאלטן פאר וויכטיק, איז נישט ווערט היינט קיין אויסגעבלאזענעם איי. און דאך, שטעלט זיך די פראגע: אין וואס זשע גלייבן מיר? וואס איז אונדזער האפענונג?
אין ביורא האט געהערשט א יום־טובדיקע שטימונג; די ביליקע וויצן און ווויל באקאנטע חכמהלעך האבן אפגעטראטן דעם וועג פאר מער הארציקע רייד: קאלעגן האבן זיך באגריסט און געווונטשן א „גוט יאר‟, פול מיט פרייד און סאטיספאקציע פון די קינדער. די שמועסן זענען געווען לעבעדיקע און לייכטע, ווי א פרילינג־ווינטל, כאטש ס׳האט נאך געהאלטן אין סאמע ווינטער.
א קאלעגע האט זיך נאכגעפרעגט ביי מיר ווי איך האב פארבראכט די פאר וואקאציע־טעג: „מיט דער משפחה‟, — האב איך געענטפערט קורץ און דער שמועס איז גיך אוועק אויף אנדערע סטעזשקעס.
האלב צען האט דער דירעקטאר צונויפגערופן די ארבעטער אויף א באנקעט. דער עולם האט זיך געוויצלט, גענאשט הארטע בייגעלעך און געטרונקען דעם שרעקלעכן מאראנצן־זאפט, געמאכט פון א סארט קלעפיקן סיראפ. דער דירעקטאר איז אריינגעקומען און עס איז געווארן פלוצעם שטיל. איינער האט ארויסגעלייענט פון „סקינטעא‟ די ניי־יאריקע רעדע פון דעם אלגעמיינעם סעקרעטאר, גיארגיו דעזש. יעדער האט געפרוווט מאכן אן אנשטעל, אז ער באטראכט יעדעס ווארט מיטן געהעריקן יישוב־הדעת און רעספעקט.
דער דירעקטאר האט געהאט א געשוואלן פנים און א פאר רויטע אויגן, ווי ער וואלט זיך נאר וואס אויפגעכאפט פון א הארטן שלאף. דאס איז נישט קיין נאווינע.
עס איז ווויל באוווסט, אז מענטשן מאכן אן איבעריקן כוס אין די דאזיקע פרייע טעג. אז עס איז געקומען זיין צייט צו רעדן, האט ער שוין אויסגעזען אין גאנצן ניכטער. ער האט באשריבן באריכות זיינע אייגענע דערגרייכונגען און געשילדערט מיט לעבעדיקע פארבן ווי די איצטיקע פירערשאפט האט געארבעט מעשים אין דעם פארגאנגענעם יאר און פארוואנדלט דעם פארלאג אין א קוואל פון א הויך־ראנגיקער ליטעראטור, וואס איז לחלוטין פיייק צו באשרייבן די רעאליטעט פון אונדזער נייער עפאכע. זיין שטים איז געווארן העכער:
„אונדזער ליטעראטור מוז האלטן אין זינען דעם פשוטן מענטשן, דעם אינדיווידואל. זי טאר זיך נישט רעכענען מיט די אינטערעסן פון די געלט־גיריקע מאגנאטן, ווי אין דער קאפיטאליסטישער ליטעראטור…‟.
דערמיט האט ער פארענדיקט זיין קורצער רעדע.
וואס שייך מיין ווייניקייט, האב איך געדארפט זיך ווייטער מוטשען מיטן יידן און זיין שפאנישער בירגער־קריג. דערצו האב איך באקומען א נייע אויפגאבע — איבערזעצן א ריי מיזרח־דייטשישע פאעטן פאר א ברייט־פארנעמיקער אנטאלאגיע פון „פראלעטארישער פאעזיע‟. איך האב א בלעטער געטאן די מיזרח־דייטשישע פאעזיע־ביכער און זיך אנגעטראפן אויף א ליד, געשריבן פון עפעס אן אדע:
מיט אייזערנעם ווילן, מיט שטאלענעם קראפט
מיטן פרילינג קומען
האב איך דיר מיין לאנד א געשענק געבראכט
אויף די פארהארטעוועטע הענט
אין די צעשויבערטע האר
אין מיין שטילן אטעם
טו איך פאר אלעמען טראגן
א שטילן געזאנג
א פייף פון א ווינט
און די ווערטער
פליען איבער פעלדער
איבער וועלדער אין די הערצער
מיט די מיזרח־דייטשישע דיכטערס און דעם ייד, דעם מסוכנעם נודניק, האב איך פארבראכט צוויי חדשים, אפשר מער. צוביסלעך האט זיך באקומען ביי מיר אזא זאך, וואס ווערט גערופן ביי לייט „שטייגער‟ — א סטאבילע סיטואציע. עס איז מיר נישט געגאנגען איבעריק גוט, אבער אויך נישט לחלוטין שלעכט — א שטייגער.
לויט „ראדיא בוקארעשט‟ איז אלץ געווען ווונדערלעך, אז בעסער קען נישט זיין, כאטש אין דרויסן איז געווען… ווי תמיד. די רייען אין דער „אלימענטארע‟ [1] אויף קאלאראש־גאס זענען נישט געווארן קורצער, אבי נישט לענגער. איך האב זיך געלערנט ליב האבן בעבעלעך מיט א רויטן סאוס. דאס איז גוט, ווייל אזעלכע קאנסערוון האבן זעלטן אויסגעפעלט.
די טראמווייען און אויטאבוסן זענען געווען פולגעפאקט, געפארן מיט פאסאזשירן, הענגען אויף די אפענע טירן, נאר כאטש געפארן. די מענטשן בכלל האבן נישט באקומען מער שכל און דאך, זענען זייערע מוחות נישט געווארן אין גאנצן פארטשאדעט און פארטעמפט. מיין נייער שטייגער האט פארמאגט איין גרויסע מעלה: אזא ווי ער איז, אזא האב איך אים אנגענומען און זיך צו אים צוגעוווינט.
איין אוונט איז אבער געקומען דער נייער שטייגער צו אן אומדערווארטן סוף. עס האט געווארט אויף מיר א גאר נישט אנגענומענער סורפריז: אז איך האב זיך אומגעקערט פון דער ארבעט, האב איך דערזען אויף דער טיר א צוגעקלעפטע מעלדונג פון דער ביורא פון פארלאזטע אייגנטומען. אין דער מעלדונג איז געשטאנען:
„גאס: מאטעי באסאראב, נומ׳ 12, דירה נומ׳ 6. די דאזיקע וווינונג דארף אומבאדינגט באפרייט און איבערגעגעבן ווערן אין דעם רשות פון פאלק נישט שפעטער פון 21סטן מערץ 1963‟.
אונטן איז געשטאנען אן אומקלארער אונטערשריפט פון איינעם א „יוליו טודארעסקו‟…

[1] „אלימענטארע‟ (רומ.) — שפייזקראם

המשך קומט

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: נתן זאבארע (1908־1975) 

Next Post
מעשיות פון הינטער… דער ביבליאטעק 



