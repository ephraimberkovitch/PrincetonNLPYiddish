
 
 פון זיסי ווייצמאן 
 די דאזיקע פארצייכענונג וועגן זיין פריינד לעאניד שקאלניק האט זיסי ווייצמאן אנגעשריבן אין 2015, ווען דער רעדאקטאר פונעם אינטערנעץ־זשורנאל ״מיר זיינען דא״ האט אפגעמערקט זיין יוביליי… ווען די רעדקאלעגיע פונעם נייעם יידישן זשורנאל ״יידישלאנד״ האט געארבעט איבער דעם ארדנטלעכן נומער, איז לעאניד שקאלניק, ז״ל, אוועק פון לעבן. ספעציעל פאר דעם זשורנאל האט וועלוול טשערנין איבערגעזעצט פון רוסיש זיסי ווייצמאנס ארטיקל און צוויי שיינע לידער פון לעאניד שקאלניק. 
 מיט שקאלניקס לידער האב איך זיך באקענט א סך פריער איידער מיט אים פערזענלעך. ער האט געלעבט אין זיין ביראבידזשאן, געארבעט אלס שמיד אויפן זאוואס ״דאלסעלמאש״, דערנאך – אלס שלאסער אויף א שיך־פאבריק, און איך האב געוואנדערט מיט לייטענאנט־פאגאנען אויף די אקסל איבער פארווארפענע אין טויבע טייגע־ווינקלעך גארניזאנען פונעם ווייטן מיזרח, אפגעריסענע פון ציוויליזאציע. צייטונגען פלעגן דערגיין צו אונדז מיט א גרויסער פארשפעטיקונג. אין איינער פון זיי האב איך צום ערשטן מאל דערזען לעאניד שקאלניקס א ליד. שוין שפעטער איז אין מיינע הענט אריינגעפאלן זיין ערשט דיניק ביכעלע ״גוטסקייט״, און מיט יארן שפעטער – דאס צווייטע, א סך סאלידערע, וואס איז דערשינען אין כאבאראווסק מיטן נאמען ״פון דער ערשטער פערזאן״. דאס בוך איז דערשינען מיט א טיראזש פון 3 טויזנט עקזעמפליארן, אבער מע האט דעם טיראזש אין דער יידישער אויטאנאמער געגנט גלייך אויספארקויפט, און שקאלניק האט אין א בריוו מיך געבעטן געפינען די דאזיקע זאמלונג אין דער שכנישער אמורער געגנט, ווו איך האב דעמאלט געדינט. אגב, אין אט דעם בוך, וואס האט געקראגן א פרעסטיזשפולן ליטעראטור־פרייז פונעם כאבאראווסקער קאנט, זיינען חוץ דעם דיכטערס אריגינעלע לידער, איינגעשלאסן געווארן אויך זיינע איבערזעצונגען פון יידישע דיכטער – עמנואל קאזאקעוויטש, ליובע וואסערמאן, בוזי מילער און דעם מחבר פון אט די שורות. 
 אין 1971 האב איך זיך סוף־כל־סוף ארויסגעריסן פון דער מיליטער־דינסט קיין ביראבידזשאן. אויף שטאט־טראטוארן, צו וועלכע איך בין געווען ניט צוגעוווינט, איז געלעגן א נאסער שניי. עס האט געווייעט אזוי, ווי אין שקאלניקס א ליד, א פאזיאמקע, און די בלאסע זון, וועלכע האט קוים ארויסגעקוקט פון א פענצטערל פון דער הימלשער קאנצעלאריע, האט פארויסגעזאגט א גוטע, כאטש נאך ניט קיין נאענטע וועסנע. איך בין צום ערשטן מאל געגאנגען איבער אט די טראטוארן אין רעדאקציע פון די געגנטלעכע צייטונגען (א יידישע און א רוסישע), וועלכע האבן געוווינט בשותפות און בשלום אין איין געביידע, און האב זיך שטאלצירט ביז גאר, אז איך בין געקומען אהער ניט מיט קיין ליידיקע הענט – האב איך שוין געהאט די ערשטע פובליקאציעס פון מיינע לידער אינעם מאסקווער זשורנאל ״סאוועטיש היימלאנד״ און אין דער ארטיקער צייטונג ״ביראבידזשאנער שטערן״. דערצו נאך האב איך מיטגענומען עטלעכע פרישע לידער אויף יידיש. אין דער יידישער רעדאקציע האבן די זקנים מיך באקוקט מיט א באווונדערונג. קיינער פון מיין דור האט אין ביראבידזשאן שוין פון לאנג ניט געשריבן קיין לידער אויף יידיש, און אוודאי זיי ניט געדרוקט. 
 זיי, די מיטארבעטער פון דער יידישער צייטונג, וועלכע זיינען אדורך די מלחמה און האבן געדענקט, ווי פון סוף 40ער – אנהייב 50ער יארן האט מען פארפאלגט און פארניכטעט זייערע קאלעגן – ״קאסמאפאליטן״ און ״פאררעטער פונעם היימלאנד״, זיי זיינען שוין בפירוש געווען זקנים. ניט האבנדיק קיין באזונדערע דערפארונג אין זשורנאליסטיק, נאר געדענקנדיק דאס מאמע־לשון פון קינדווייז אן, האבן זיי געשריבן נאטיצן און פארצייכענונגען אויף א קאסטרירט סאוועטיש יידיש, וואס זיי האבן אמאל געלערנט אין סאוועטישע יידישע שולן – אן ״איבעריקייטן״, דאס הייסט אן העבראיזמען און שלאס־אותיות. 
 פון דער רעדאקציע פון ״ביראבידזשאנסקאיא זוועזדא״, וואס האט זיך געפונען א שטאק העכער, זיינען אראפגעקומען די יונגע מיטארבעטער מאראט ראטנער, וויקטאר יאפיק, וויקטאר סאלאמאטאוו און לעאניד שקאלניק, וועלכן מ׳האט גאר ניט לאנג צוריק גענומען אויף דער ארבעט. זיי זיינען געקומען זיך חידושן אויף א לייטענאנט, וואס לייענט אויף יידיש זיינע אייגענע לידער. דארט, אין דער רעדאקציע פון ״ביראבידזשאנער שטערן״ האב איך זיך באקענט מיט שקאלניקן, און דאס איז געווארן א צייכן פונעם גורל. 
 לעאניד, וועלכער איז אין גיכן אריבערגעגאנגען פון דער רוסישער צייטונג – אין דער יידישער, האט מיך באקאנט געמאכט מיט הייפל יידישע שריפטשטעלער, וועלכע זיינען לעבן געבליבן נאכן ״ביראבידזשאנער ענין״, וואס איך האב וועגן אים דעמאלט קיין אנונג ניט געהאט. אייגנטלעך אויך פריער זיינען אין ביראבידזשאן ניט געווען צו פיל יידישע דיכטער און פראזאיקער – אין די 03ער יארן און גלייך נאך דער מלחמה פלעגן זיי קומען אהער אויף א צייט, און בלויז איינצלנע האבן זיך באזעצט דא. 
 אדאנק שקאלניקן האב איך זיך באפריינדעט מיט די יידישע שריפטשטעלער, וועלכע זיינען געבליבן דא אויף תמיד. דאס זיינען געווען בוזי מילער, ליובע וואסערמאן, איציק בראנפמאן, העשל ראבינקאוו, סאלוואדאר בארזשעס, נחום פרידמאן – ערע זייער אלעמענס אנדענק! היינט איז אין ביראבידזשאן ניטא קיין איין פראזאיקער אדער דיכטער, וואס זאל שרייבן אויף מאמע־לשון. זיי זיינען געווען די לעצטע… 
 מיט א סך יארן צוריק האט לעאניד שקאלניק אנגעשריבן א ליד, וואס ער האט אנגערופן ״מיר זיינען די לעצטע הירשן״. איך שטאלציר זיך מיט דעם, וואס ער האט עס געווידמעט מיר. און איך שטאלציר זיך אויך מיט דעם, וואס, טראץ אלע מכות, צרות און פארלוסטן, האט מיין פריינד לעאניד שקאלניק געארבעט שטענדיק – וואס ער זאל ניט טאן – שרייבן לידער, רעדאגירן א צייטונג אדער אן אינטערנעץ־זשורנאל – מיט א פייערל, גרינטלעך און אינטערעסאנט. פאר מיר זשע וועט ער תמיד בלייבן קדום־כל א דיכטער. 
 פון רוסיש – וועלוול טשערנין 
 יידישלאנד נומ\. 3 
 
 לעאניד שקאלניק, ז״ל 
 ווען מיר וועלן שווייגן 
 היינט, 
 ווען מיר וועלן שווייגן, 
 וועל איך דיר פארלעזן לידער… 
 דו לעבסט אין א גוטסקייט־מדינה – 
 ביסט איר מלכה. 
 
 און איך… 
 כ׳בין אן ארעמער שטילער מקורב 
 אויף דעם פרעכטיקן&nbsp; מאלצייט דיר לכבוד. 
 און מארגן טראגן איך צו פאר דיינע געסט 
 לידער אויף א ריזיקן טאץ: 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; זייט זיך מכבד, 
 זייט זיך מכבד, רבותי. 
 ביטע, רבותי, כ׳בעט אייך… 
 ביסט צופרידן – זיי זיינען צופרידן: 
 דו ביסט זייער מכניס־אורחטע. 
 
 איך בין אויכעט צופרידן: 
 זיי האבן דערכאפט די גרעסטע שטיקלעך, 
 און אויף דעם ריזיקן טעלער 
 איז געבליבן א קליין שטיקל ליד, 
 וואס היינט, 
 ווען מיר וועלן שוייגן, 
 וועל איך עס פארלעזן דיר… 
 א שטיינל 
 א שטיינדל א קליינס כ׳האב געלייגט אויף דעם קבר, 
 א שטיינדל א קליינס, און ניט מער. 
 געזען האב איך פיל שוין נסיונות און אייפער, 
 נאר ניט אים, ניט דעם גבר מיט געווער. 
 
 זיין רו איז פארדינט אין דער הייך דער באשערטער. 
 ער האט אויסגעברענט זיין געוויין. 
 דער הימל איז נאענט. עס קלעקן קיין ווערטער 
 די שטילקייט ביז גרונט צו פארשטיין. 
 
 