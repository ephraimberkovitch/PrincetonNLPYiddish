

פאלעמישע נאטיצן 



 by באריס סאנדלער 
August 1, 2019August 8, 2019 Filed under:
עסייען
פראזע 

יעווגעני קיסין
אנשטאט א הקדמה
צווישן אלע מעגלעכקייטן, וואס די אינטערנעץ האט באשאפן, האט זי דערלויבט זייער פיל מענטשן אויסצודריקן עפנטלעך זייערע מיינונגען. דעם מענטשן איז בכלל זייער טייער זיין אייגענע מיינונג, דעריבער האט ער ליב זי אויסדריקן וואס מער עפנטלעך. איצט, א דאנק דער אינטערנעץ, קאן עס טאן יעדער איינער, אפילו א נאר.
איך בין אויך א מענטש און האב מיינונגען וועגן פארשיידענע זאכן. איך האלט זיך ניט פאר א גרויסן חכם, נאר כ׳מיין, אז קיין נאר בין איך אויך ניט. אפשר וועלן אייניקע מיינונגען מיינע זיין אינטערעסאנט אויך אנדערע מענטשן. אויסדריקן וועל איך זיי אויף יידיש, ווייל די דאזיקע שפראך, מיין באבע–לשון, איז מיר א סך טייערער ווי מיינע מיינונגען.
1. מיט שמוציקע הענט טוט מען ניט קיין ריינע זאך
אינעם ערשטן נומער פונעם זשורנאל „די יידישע גאס‟ (אנגעהויבן דערשיינען אין די פאסטסאוועטישע צייטן אנשטאט דער „לעגענדארער‟ אויסגאבע „סאוועטיש היימלאנד‟) האט מען פובליקירט די מסירות אויף „סאוועטיש היימלאנד‟, געשיקט אין די מיט־1970ער יארן אינעם צענטראל־קאמיטעט פון דער קאמוניסטישער פארטיי פונעם סאוועטן־פארבאנד. די מסירות זיינען געווען אונטערגעחתמעט מיטן נאמען „מ. גליוואקאווסקי‟, און אין זיי האט מען באשולדיקט „סאוועטיש היימלאנד‟ אין „עבריתיזאציע פון יידיש‟ און „אפאלאגעטיק פונעם פאעט־ציוניסט ח.-נ. ביאליק‟.
אינעם אריינפיר־ווארט צו די מסירות ווערט דערציילט, אז דער הויפט־רעדאקטאר פון „סאוועטיש היימלאנד‟, אהרן ווערגעליס האט געפרעגט אינעם צענטראל־קאמיטעט, ווער איז דער מ. גליוואקאווסקי, ווייל ער האט וועגן אזא מענטשן קיין מאל ניט געהערט. מע האט געענטפערט ווערגעליסן, אז זיי האבן אויך גארנישט ניט געוווסט וועגן מ. גליוואקאווסקין, נאר יענער האט געזאגט, אז קאנסולטירט האט אים געהאט משה בעלענקי (1910־1996) — זייער א באוווסטער געלערנטער, איבערזעצער, שרייבער, פובליציסט — און א פערזענלעכער שונא פון ווערגעליסן.
במשך פון א סך יאר נאכן לייענען וועגן דעם בין איך געווען ניט בכוח צו פארשטיין: סטייטש, אזא מענטש ווי בעלענקי (שלמה מיכאעלסעס א ליבלינג און א חבר, א געוועזענער אסיר פון „גולאג‟) — ווי אזוי האט ער געקאנט טאן אזא מיאוסע זאך?! ס׳איז קלאר, אז די באשולדיקונגען אין יענע מסירות זיינען ניט געווען בעלענקיס עכטע אנשויונגען; ער אליין פלעגט ניצן זייער א סך העברעיזמען אין זיינע ווערק אויף יידיש (למשל, אין זיינע הקדמות צו ש. האלקינס, דעם נסתרס, נ. זאבארעס ביכער, וואס זיינען ארויסגעלאזט געווארן אינעם סאוועטן־פארבאנד גראד אין יענער צייט, אין די 1970ער יארן). אזוינס האט זיך מיר פשוט ניט געלייגט אויפן שכל — ביז איך האב זיך ניט אנגעשטויסן…
אין אלעקסאנדר סאלזשעניצינס ראמאן „אין דעם קרייז דעם ערשטן‟ האט איינער פון די פערסאנאזשן, דער אסיר רוסקע דאראנין, מסכים געווען צו ווערן א מסור, כדי אויסצוניצן אזא „אמט‟ צוליב דעם טובת־הכלל. ער האט וועגן דעם תיכף דערציילט זיינע חברים. זיי האבן באשלאסן צו נעמען נקמה פון איינער א בייזער פרוי, וואס איז שלעכט באגאנגען זיך מיט די אסירים און פלעגט אויף זיי צוטראגן. רוסקע האט אנגעשריבן אויף איר א ליגנערישע מסירה, און מ׳האט זי אראפגענומען פון דער ארבעט.
ס׳איז קלאר, אז משה בעלענקי האט לחלוטין ניט געוואלט מע זאל פארמאכן „סאוועטיש היימלאנד‟, און אויף אזא זאך וואלט די מאכט סיי ווי ניט איינגעגאנגען, באזונדערס דעמאלט, אין דער צייט פון דעם אזוי גערופענעם „דעטאנט‟, ווייל דאס וואלט פארטייטש געווארן פונעם מערב ווי אן אנטיסעמיטישע אקציע. וואס יא: מע וואלט געקאנט אראפנעמען ווערגעליסן פון דער ארבעט — און אויף דעם, זעט אויס, האט טאקע בעלענקי אויסגערעכנט. דערביי האט ער אויך געהאפט צו פארנעמען די שטעלע פונעם הויפט־רעדאקטאר. בעלענקי האט זיך ניט געשעמט אזוי אויפצופירן, מחמת ווערגעליס אליין פלעגט כסדר שרייבן און פארעפנטלעכן כל־המינים פראפאגאנדיסטישע שטותים. פאר וואס זשע ניט אויסנוצן „זיין געווער‟ קעגן אים אליין, אבי פון אים פטור צו ווערן (פונקט אזוי, ווי סאלזשעניצינס רוסקע און זיינע פריינד האבן געטאן מיט יענער פאסקודניאטשקע)?!
פון דעסטוועגן, ווי באוווסט, טוט מען ניט קיין ריינע זאך מיט שמוציקע הענט. שוין אפגערעדט, אז ניט אלע לייענערס פון „די יידישע גאס‟ וואלטן זיך אריינגעטראכט אין די פריער דערמאנטע פרטים. דעריבער, הגם אין תוך גענומען, איז בעלענקי געווען אן אויסערגעוויינטלעכער און ווירדיקער מענטש, וואס האט איבערגעטראגן א סך יסורים פון דער מאכט, האב איך מורא, אז די דאזיקע מעשה וועט שוין בלייבן ווי א שאנדפלעק אויף זיין ביאגראפיע…
2. אינסטינקטן און שכל
אנדריי סאכאראוו [1] האט א מאל געזאגט: „די היסטארישע דערפארונג פון אונדזער לאנד האט אונדז אפגעוווינט פון אן איבעריקן לינקיזם.‟. מעגלעך דערפאר זיינען טאקע ס׳רוב אימיגראנטן פונעם געוועזענעם סאוועטן־פארבאנד אין ישראל, אמעריקע אאז״וו. — רעכטע.
אן שום ספק זיינען די ישראלים, וואס שטאמען פון דייטשלאנד, ווי אויך זייערע קינדער מחמת דער זעלבער סיבה, דווקא לינקע; נאך נאציזם, אויפן אינסטינקטיוון אופן שטויסן זיי אפ פון זיך אפילו די מעסיק־רעכטע אידעאלאגיע.
קלוג איז דער, וואס איז מסוגל זיך אויפצוהייבן איבער זיינע אינסטינקטן און זען דאס לעבן אזא, ווי עס איז בכלל, און ניט נאר אין פאליטיק.
3. אבי ניט ארויסטראגן דאס מיסט פון דער שטוב
במשך פון לאנגע יארן פלעג איך האלטן מאיר ווילנערן [2] פאר א פולקומען מנווול. מיט א צייט צוריק, בשעתן לייענען זיינע ווערטער וועגן דער „אפוועזנהייט פון דעמאקראטיע‟ אינעם געוועזענעם סאוועטן־פארבאנד, איז מיין נאטירלעכע רעאקציע געווען: „איז ווי זשע האסטו געהאט די העזה אונטערהאלטן זיי, אויב ד׳האסט געוווסט, אז דארט איז ניטא קיין דעמאקראטיע?!‟ שפעטער איז צו מיר סוף־כל-סוף דערגאנגען, אז ווילנער האט פשוט געהאט גאר אן אנדער ווערטן־סיסטעם: פאר אים איז דאס וויכטיקסטע געווען ניט אזוי דעמאקראטיע, ווי סאציאליזם.
נאך שפעטער האב איך געלערנט וועגן דעם, אז אין די אנהייב 1980ער, בשעתן באזוכן מאסקווע, האבן ווילנער און אכמעד סאאד [3] געהאט געמאלדן די סאוועטישע פירערס וועגן דער פארדארבענער ווירקונג פונעם אנטיסעמיטיזם אינעם סאוועטן־פארבאנד אויף דער טעטיקייט פון זייער פארטיי. דאן האב איך פארשטאנען, אז ווילנער פלעגט זיך אויפפירן אין שייכות צום סאוועטן־פארבאנד פונקט אזוי, ווי אלי וויזעל ז״ל בנוגע מדינת–ישראל.
וויזעל אליין האט מיר א מאל געזאגט: „אויב מיר געפעלט ניט עפעס אין דער ישראלדיקער פאליטיק, נעם איך אן אוויאן, פלי קיין ישראל, גיי צום פרעמיער–מיניסטער און זאג אים ארויס מיין מיינונג. נאר אויב א קריטיק פון ישראל וועט דערשיינען אין ניו–יארק טיימס אונטער מיין נאמען, קאנט איר זיך פארשטעלן, ווי דערקוויקט וועלן ווערן די אנטיסעמיטן: ׳אפילו אלי וויזעל זאגט, אז…׳ — איך וויל זיי ניט פארשאפן דעם דאזיקן פארגעניגן…‟
אויב אזוי, האט מאיר ווילנער, מיט זיינע אנשויונגען און פריאריטעטן, בפירוש ניט געוואלט פארשאפן קיין פארגעניגן די אנטיקאמוניסטן.
4. חלומות און ווירקלעכקייט
מע זאגט, אז אונדזערע וויכטיקסטע ווונטשן ווערן תמיד מקוים, נאר ניט אזוי, ווי מיר דערווארטן עס.
אין דער פארגאנגענהייט, ווען מע פלעגט מיך פרעגן, צי איך וואלט געוואלט חתונה האבן למען–השם מיט א יידישקע, פלעג איך ענטפערן: לאוו–דווקא מיט א יידישקע, נאר מיט אזא פרוי, וואס זאל פארשטיין, פילן און ליב האבן די יידישע אייגנארטיקייט.
אויף אן ענלעכן אופן פלעג איך ענטפערן אויף דער פראגע, צי ס׳איז וויכטיק פאר מיר, אז מיין קינפטיקע פרוי זאל זיין א מוזיקאנט: ס׳איז ניט קיין מוז–זאך, אבי זי זאל פארשטיין, פילן און ליב האבן מוזיק. אין לעצטן סך–הכל איז די באשערטע מיינע א האלב–יידישקע, וואס איז ניט געווארן קיין פראפעסיאנעלער מוזיקאנט, נאר שטאמט פון זייער א מוזיקאלישער משפחה און האט פארענדיקט א זיבן־יאריקע מוזיק–שול.
איצט האב איך א חלום, אז מיר זאלן האבן (אמווייניקסטן) צוויי קינדער, איינס פון זיי זאל חתונה האבן מיט א שווארצן/שווארצער, דאס אנדערע — מיט אן אזיאט/קע, און אלע אונדזערע אייניקלעך זאלן ריידן יידיש! שטעל איך זיך פאר: אט זיץ איך, אן אלטער זיידעניו, ביים טיש אויבנאן און קוועל אן, אז מיינע טייערע אייניקלעך — מולאטן, פון איין זייט, און מיט האלב–קאסע צעשטעלטע אויגן, פון דער צווייטער זייט — זינגען מיט זייערע חנעוודיקע קולעכלעך: „און איך האב דאס קעסטעלע גוט באטראכט, און איך האב עס אין אויוון אריינגעקנאקט, און ס׳איז ווארעם אין מיין שטיבל, האט ניט קיין פאראיבל, טשירי–בירי–טשירי–בירי–באם–באם–באם!׳‟.
אינטערעסאנט, ווי אזוי וועט דער דאזיקער חלום מיינער מקוים ווערן?
5. ביים לייענען „קיניג ליר‟

מיכאעלס האט אינטערפרעטירט קיניג לירס אויפפירונג אזוי: דער פאקט, וואס ער האט באשלאסן צאלן פאר חניפה, ווייזט, אז ווערטער פון ליבע האבן ביי אים קיין שום ווערט ניט געהאט. ער פארשעלט און באשטראפט קארדעליען ניט ווייל ער גלייבט, אז זי האט אים ליב ווייניקער ווי אירע שוועסטער, נאר פאר דעם, וואס זי האט זיך אפגעזאגט צו שפילן לויט זיינע כללים.
לייען איך איבער „קיניג ליר‟ און איבערצייג זיך ווידער און אבער: גערעכט, איי ווי גערעכט איז געווען מיכאעלס! נאך דעם, ווי קארדעליע דערקלערט דעם פראנצייזישן קיניג, אז „פארפלוכט, פארפרעמדט און אפגעשטויסן איז זי‟ דערפאר, ווייל זי „קאן ניט אונטערגראבן זיך מיט רייד און קאן ניט בעטלען מיט די אויגן‟, — מעלדעט ליר: „בעסער וואלסטו ניט געקומען אויף דער וועלט גאר, איידער מיר אזוי צו ווידערשפעניקן‟. דערנאך טרייבט ער ארויס פון לאנד קענטן, וואס האט במשך פון לאנגע יארן אים געהאט געדינט מיט לייב און לעבן, ווייל יענער האט „שטעלן זיך געוואגט צעווישן אונדז און אונדזערע באשלוסן‟. און שפעטער, ווי נאר האנעריליע הייבט אן אים „ווידערשפעניקן‟, קלאגן זיך אויף דער ווילדער אויפפירונג פון זיין סוויטע און, בעטנדיק צו פארקלענערן איר צאל, — באשיט זי ליר מיט גאר מאנסטעריעזע קללות: „איר מוטער־טראכט זאל קיין מאל ניט באפרוכפערט ווערן, קיין מאל ניט גרויסן מיט קיין לייבלעך קינד‟ וכדומה.
אין דער רוסישער שפראך איז דא א בילדעריש ווארט, וואס האט ניט קיין עקוויוואלענטן ניט אין יידיש, ניט אין ענגליש, ניט אין פראנצייזיש (אפשר ווייל דווקא אין רוסלאנד איז אזא מענטשישער טיפ תמיד געווען זייער פארשפרייט). דאס ווארט קלינגט אזוי — „סאמאדור‟.
אינעם רוסיש־יידישן ווערטערבוך, פארעפנטלעכט אין 1984, ווערט דאס ווארט איבערגעזעצט ווי „(אן אייגנוויליקער) דעספאט‟. יא, פונקט אזוי — ניט בלויז א דעספאט, נאר אזא דעספאט, וואס לעבט לויטן פרינציפ: „אט אזוי האט זיך פארוואלט מיין לינקער פיאטע, און אזוי זאל עס זיין! און דער, וואס האט די העזה מיר דערווידערן, איז א מנווול און א דם־שונא, וואס פארדינט די הארבסטע שטראף!‟.
גראד אזא ליר האט באשאפן שעקספיר, און טאקע דערפאר האט ער אים אויף אזא ביטערן אופן באשטראפט.
6. מיטפילן דעם „קליינעם מענטשן‟
א סך מענטשן, וואס זיינען געבוירן געווארן און האבן באקומען בילדונג אין רוסלאנד, האלטן, אז „דאס מיטפילן דעם קליינעם מענטשן‟ איז איינע פון די וויכטיקסטע מעלות אין דער רוסישער ליטעראטור.
איך פערזענלעך האלט, אז אזא קריטעריע איז אבסורדיש. זי האט בכלל קיין שום שייכות ניט צו ליטעראטור, אירע מעלות און חסרונות. פון דעסטוועגן, וואלט איך געעצהט יענע שאצערס פון ווארטקונסט, וועמען אט דער „מיטגעפיל‟־פאקטאר איז אזוי טייער, און וואס טענהן, אז צוליב דעם איז די רוסישע ליטעראטור שיער ניט די סאמע בעסטע אויף דער וועלט, — זיי זאלן דורכלייענען „באנטשע שווייג‟. דער דאזיקער שעדעווער פון י.-ל. פרץ [4] איז איבערגעזעצט געווארן אויף רוסיש נאך מיט העכער הונדערט יאר צוריק. אין אזא קאנצענטרירטער פארעם און אין אזא קאסמישן מאסשטאב — דערגרייכנדיק אזש ביז דעם אייבערשטן און דעם הימל־געריכט מיט אלע פרטים! — האב איך אט דאס „מיטגעפיל צום קליינעם מענטשן‟ נישט געטראפן ניט ביי דאסטאיעווסקין, ניט ביי לעוו טאלסטויען, ניט ביי קיינעם נאך.

[1] אנדריי סאכאראוו (1921־1989) — אנגעזעענער סאוועטישער געלערנטער, געזעלשאפטלעכער טוער, קעמפער פאר מענטשנרעכט, נאבעל־געווינער פאר שלום (1975)
 [2] מאיר ווילנער (1918־2003) —קאמוניסטישער טוער אין ישראל
[3] אכמעד סאאד — אן אנגעזעענער טוער פון דער ישראלדיקער קאמוניסטישער פארטיי, דער הויפט–רעדאקטאר פון דער ישראלדיקער קאמוניסטישער צייטונג אויף אראביש „אל איטיכאד‟.
יצחק־לייבוש פרץ (1852־1915) — קלאסיקער פון דער יידישער ליטעראטור [4]

המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinfasadjewsliteratureYiddish 
Post navigation


Previous Post
דער סטייסי־ענין 

Next Post
מע קאן זיך ניט אויסלערנען ליב האבן 



