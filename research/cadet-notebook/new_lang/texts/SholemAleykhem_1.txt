 
 דער בלוטיקער שפאס: 54: א לאנגע נאכט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פיר־און־פופציקסטע קאפיטל
    
 א לאנגע נאכט
    
אונטערוועגנס זענען אלע ― גלייכע מיוחסים. דוד שאפירא (איר
מעגט אים גלויבן בנאמנות) וואלט ביי זיך אין דער היים קיינמאל
זיך ניט צונויפגעקומען מיט א נחות־דרגא, מיט א בעל־מלאכה. וואס
פאר א מחותן איז ער, דוד שאפירא, פון די אמתע, פון די סלאוויטער
שאפיראס, מיט א יידן אן איינבינדער? און דא, ליגנדיק אין דרויסן
ביי דער באן און ווארטנדיק אויף דער רייע, האבן זיך ביידע
געזינדלעך, די משפחה שאפירא מיט דער משפחה פונעם פינסקער בחורס
שוואגער, באקענט א ביסל נעענטער און שיער ניט געווארן חבר.
גוט, וואס דוד האט זיך באצייטנס א ביסעלע אפגערוקט, געהאלטן
זיך פון דער ווייטן, ווי איינער רעדט. „באקאנט מהיכא־תיתי, פארוואס
ניט? נאר חבר־לאפ ― אזאס!...״ דער איינבינדער האט דאס גיך
דערפילט און האט זיך באנומען מיט זיין נייעם באקאנטן מיט גרויס
דרך־ארץ, מורא געהאט ארויסרעדן אן איבעריק ווארט, זיך געהיט
מיטן פאפיראסל, אויסגעדרייט אלע מינוט דעם קאפ און געבלאזן
אויף א זייט, און אז ער האט באדארפט הוסטן, האט ער געהוסט אין
קולאק אריין, און אפילו, אז ער האט באדארפט לאכן האט ער
געזען, ער זאל ניט לאכן מיטן גאנצן מויל.
    
ניט אזוי האט עס אבער געהאלטן מיט זייערע ווייבער.
ווייבער זענען איבערהויפט אן אנדער פאלק. ובפרט נאך ביי אן אומגליק.
וואס ביי דער איינבינדערין איז געווען אויפן הארצן, האט זי דאס
ארויסגעגעבן פאר איר נייער באקאנטער, פאר דער שאפיראכן. און
שרה שאפירא פון איר זייט האט אנטפלעקט איר נשמה און
אויסגעגאסן איר הארץ פאר דער איינבינדערין ווי פאר אן אייגענער
שוועסטער. די איינבינדערין, כאטש זי איז א ליטוועטשקע פון סאמע
פינסק און כאטש זי האט א פנים פון אן אמתער מצה, וואלט שרה
פונדעסטוועגן מיט פארגעניגן זי פארביטן אויף איר רייכע
שוויגערין די מיוחסת טויבע פאמיליאנט און וואלט נאך אפשר צוגעצאלט
עפעס... שטעלט אייך פאר א השגה פון א נגידית: זיך אויפגעהויבן,
ווי עס ווייזט אויס, נאך פון פאר שבת אן, און איז אנטלאפן מיט
אירע קינדער פון שטאט, אפילו נישט געגעבן צו וויסן דערפון
זייער אייגענעם ברודער! ― און האלט זיך נאך פאר א צדקת...
    
― הערט איר, מיין מאן איז טאקע א חכם. ער זאגט, זאגט ער,
אז א חסיד איז ערגער פון א הולטיי (דאס מיינט ער דעם שוואגער),
און אויף דער שוועסטער זאגט ער, אז כאטש זי אין אים, זאגט ער,
אן אייגענע שוועסטער, פונדעסטוועגן, זאגט ער, איז זי פארט, זאגט
ער, א „וצדקתך״. די וועלט זאגט א ווערטל: „מיט וואס מע קאכט
דעם טאפ, מיט דעם שמעקט ער״... אז א וועלט זאגט, איז אמת.
    
אט אזוי רעדט זיך אויס דאס הארץ שרה פאר איר נייער
באקאנטער דער איינבינדערין. און די איינבינדערין פון איר זייט
דערציילט פאר שרהן, ווער זי איז און פון וואנען זי איז ― אז בסך־הכל,
דארפט איר וויסן, איז זי גאר א מלמדס א טאכטער. דאס הייסט,
איר פאטער איז געווען כל־ימיו, אויב איר ווילט וויסן, א מלמד
אין פינסק, און נישט נאך גלאט אזוי עפעס א מלמדל, נאר טאקע א
גמרא־מלמד, פארשטייט איר מיך, און זי האט אזוי באדארפט זיין
א בעל־מלאכהס א ווייב, פונקט אזוי ווי מיר, יידן, למשל, האבן
באדארפט האבן אויף זיך דאס פעקל...
    
― וואסער פעקל? ־ פרעגט שרה.
    
― פטור! וואס הייסט וואסער פעקל? ― ענטפערט איר
די איינבינדערין, ― אט דאס פעקל מיטן ממזר, וואס דער גוי דער
שטיפפאטער האט עס אומגעבראכט און אונטערגעווארפן זיינעם א שכן
א יידן, בכדי מע זאל מיינען, ― אז דאס איז דעם יידנס ארבעט, וועט
מען קאנען מאכן א פאגראם. סטייטש, מיר איז א חידוש, איר זאלט
ניט וויסן, ווי קומט עס? א סברה גאר, אז מע האט שוין ביי יענעם
יידן געמאכט אן אביסק ערב־פסח, נאר מע האט גארניט געפונען.
    
„אזוי? ווייסן שוין אלע פונעם אביסק? אלע, די גאנצע וועלט?
אז די גאנצע וועלט ווייס, נאר מיר ניט, אז עס האט א שייכות צו
קיריליכעס זונדל, פארפינצטערט בין איך געווארן! איז דאך טאקע
דוד נעבעך גערעכט געווען, אז מיר האבן ניט באדארפט האבן
קיין שום מגע־ומשא ניט מיט קיריליכען, ניט מיט איר קדיש,
ווארעם יעדער באדארף וויסן זיין גלייכן...״
    
אזוי טראכט זיך שרה, מאכט זיך, ווי זי הערט איטלעכס ווארט,
וואס די איינבינדערין דערציילט איר, נאר באמת הערט זי זיך איין
אין אירע אייגענע געדאנקען, וואס פלאנטען זיך און פלאנטען זיך
און גיסן זיך צונויף אינאיינעם מיטן קלינגען פון די גלעקער. פון
האלבע נאכט אן האבן אלע גלעקער פון אלע קלויסטערס, וויפל
ס׳איז דא אין שטאט, ניט אויפגעהערט צו קלינגען. איבערן קלינגעריי
האט מען כמעט נישט געקאנט הערן, וואס מע רעדט. די
איינבינדערין האט זיך אבער ניט געפוילט, געהעכערט איר קול און גערעדט
און גערעדט אן אן אויפהער. זי האט דערציילט זייער א סך שיינע
זאכן פון זיך און פון איר מאן דעם איינבינדער און פון איר
טאטן דעם גמרא־מלמד און פון איר ברודער, דעם בחור דעם
סטודענט.
    
― זעט איר אט דעם בחורעץ? ― האט זי אנגעוויזן אויף איר
ברודער, אויפן פינסקער בחור, ― איא, דאכט זיך א גאנצער
יא־טעבע־דאם, א סטודענט, וואס? איר מיינט טאקע ― א סטודענט? פטור, עס
רעדט זיך נאר אזוי א סטודענט. דאס הייסט על־פי־יושר וואלט אים
שוין לאנג צייט געווען צו זיין א סטודענט, ווארעם בסך־הכל האט ער
דאך געענדיקט מיט א „מענדאל״, מחמת ער האט א קעפעלע, איר
זעט א קאפ? א גאנצער לאקשנטאפ! פטור! וואס דען? אומזיסט גיט
מען א „מענדאל״? אין דער היים, וואלט איר זען, זיינע אלע
לערערס געווען נאך אים די כפרה. דער „דרעקטער״ אליין פלעגט
אייננעמען א מיתה־משונה! ער האט געשיקט רופן צו זיך איינמאל
דעם טאטן און מאכט צו אים אזוי: „ווילסט, זאגט ער, אז פון דיין
בענין (בעני רופט מען אים, דעם ברודער הייסט דאס), ווילסט, זאגט
ער, אז פון דיין בענין זאל זיין א לייט, וואס א לייט הייסט, טאקע א
גאנצער פראפעסאר?״ זאגט אים דער טאטע. „פטור! צו וואס א
פראפעסאר? וואס קאן איך ניט באשטיין, אז ער זאל זיין א
דאקטאר?״ זאגט צו עם דער „דרעקטער״ „פטור! אז איך זאג א
פראפעסאר, איז א פראפעסאר! נאר וואס דען זאגט ער, איין זאך ― זאלסט
אים פריער, זאגט ער, א בישינקע אונטערשמדן...״
    
― נו? ― מאכט צו דער איינבינדערין שרה, וואס האט פון דער
גאנצער מעשה געהערט מער נישט די ווערטער: „א בישינקע
אונטערשמדן״, און די איינבינדערין ענטפערט איר:
    
― פטור! מער האט מען נישט באדארפט! ווי נאר דער טאטע
איז געקומען אהיים און דערציילט דעם „דרעקטערס״ ווערטער, הייבט
זיך אויף מיין בעני, כאפט דאס היטל און לאזט זיך גיין. „וווהין
איז?״ „צום דרעקטער!״ ― „וואס׳טו טאן ביים דרעקטער?״ - „איכ׳ל אים
זאגן, זאגט ער, אן פאר דער עצה קומט אים א מכה אין פלייצע״...
פטור! א יונגאטש טוט זיך א זאג!... קוים געפועלט ביי אים דער
טאטע, ער זאל זיך ניט אנהייבן מיטן „דרעקטער״, ווארעם טאמער
הייבט ער זיך אן מיטן „דרעקטער״, האט ער קדחת, ניט קיין
„מענדאל״ און וואס איז מישטיינס געזאגט א ייד היינטיקע צייטן אן א
„מענדאל״?...
    
― נו? ― פרעגט ווידער שרה, וואס האט מער נישט געהערט
ווי דאס לעצטע ווארט „מענדאל״.
    
― פטור! ― ענטפערט ווידער די איינבינדערין ― האט אים גאט
געהאלפן, ער האט שייס א „מענדאל״, און העלפט מיין מאן בינדן
ספרים און מיר העלפט ער וויגן די קינדער, אבי ער זאל האבן
א ווינקעלע ― אווו דעם קאפ אנצושפארן, און קאנען פארברענגען
גאנצענע נעכט איבער אזעלכע גראבע ביכער, וואס מיט יעדן פון זיי
קאן מען פלעטן דעם מוח דעם גרעסטן „כאליגאן״...
    
― מאמע! מיר גייען א וויילע אט דא ניט ווייט און קומען
באלד צוריק, ― זאגט בעטי צו דער מוטער, וועלכע האט נאך רעכט
ניט צעקייט, וואס די טאכטער מיינט דערמיט. צעקייט האט זי דאס
ערשט נאכדעם, אן בעטי איז מיטן קווארטיראנט און מיטן פינסקער
בחור אפגעטראטן א ביסל אויף א זייט, נעענטער צום וואקזאל צו.
שרה וואלט זי בשום אופן נישט אפגעלאזט פון זיך אצינד. ווארעם ווי
האט זי געקאנט דאס דערלאזן אין אזא צייט אפלאזן פון זיך איר
טאכטער, איר אויג פון קאפ, אויף איין טריט אפילו? שרה איז אבער
געווען אזוי צעטומלט פון דער נאכט און פון דעם קלינגען אין די
קלויסטערס און פון די פחדים, און איבערהויפט פון די פאר ווערטער
וועגן „אביסק״, וואס די איינבינדערין האט דא אריינגעווארפן, אז
זי האט גאר ניט געוווסט, אויף וואס פאר א וועלט זי איז. און
דערצו האט זי זיך ניט געקאנט רירן פונעם ארט, ווארעם איר
מיזיניקל סיאמקע, וואס איז געזעסן די גאנצע צייט נעבן דער מוטער
אויף דער ערד, האט געקוקט דער איינבינדערין אין מויל ― אריין, ווי
זי רעדט אויף איר ליטוויש לשון „פטור!״ און ווי זי מאכט מיט די
ליפן, עפעס טאקע נאר ווי צום טאקט פון די גלעקער, וואס הערן
ניט אויף צו קלינגען. גלין־גלין־גלאן, גלין־גלין־גלאן! אזוי לאנג, ביז
די אויגלעך האבן זיך אים אנגעהויבן צו קלעפן, האט ער זיך
צוגערוקט צו דער מאמע נאך נעענטער, צוגעשפארט זיין קעפל צו
איר שויס און סוף־כל־סוף איז ער אונטערן רעדן פון דער
איינבינדערין און אונטערן קלינגען פון די גלעקער ― אנטשלאפן געווארן
גאנץ געשמאק, ווי מע קאן נאר אנטשלאפן ווערן, אז מע ליגט ביי
דער מאמע אויפן שויס... און עס חלומען זיך אים ווייבער, א סך ―
א סך ווייבער, און אלע לויפן זיי צו דער באן, שפרינגען אונטער
און קלינגען מיט די ליפן ווי מיט גלעקער. גלין־גלין־גלאן!
גלין־גלין־גלאן!... „מיר זאל זיין פאר זיין קאפ!״ ― זאגט שרה שטילערהייט
צו זיך אליין, טוליעט צו דאס קינד צום הארצן, און זוכט מיט
די אויגן בעטין און קאן זי ניט געפינען. „א מכה איז איר א גרויסע!
א דונער האט זי דערשלאגן. ווו קאן עס זיין איר טאכטער?...״
    
― איר ווייסט ניט, וואס זיי האבן זיך אזוי צעקלונגען?
    
אזוי פרעגט די ― איינבינדערין ביי שרה שאפירא און זעענדיק, אז
יענע שווייגט, ענטפערט זי זיך אליין מיט א זיפץ:
    
― פטור! היינטיקע נאכט איז דאך אזא נאכט.
  
* * *
    
די גלעקער האבן געקלונגען. נאר נישט פאר אלעמען האבן
די גלעקער ג ל יי ך געקלונגען. נישט פאר אלעמען האט אט דאס
קלינגען געהאט איין באדייטונג. אין אונדזער העלד ראבינאוויטשן,
למשל, דאס הייסט, אין דעם קריסט פאפאוו, האט דאס קלינגען
ארויסגערופן גאנץ אנדערע געפילן, געוועקט גאנץ אנדערע געדאנקען,
אויפגעפרישט זכרונות פון אמאל, ווען ער איז נאך א קינד געוועזן.
די דאזיקע נאכט ― געדענקט זיך אים ― איז ער מיט דער שוועסטער
וויערא אין סאבאר אויף די פיס כמעט ביז טאג אויסגעשטאנען, נישט
געפילט, נישט אנגעהויבן צו פילן, אז ער איז איינגעמידט. און
די גלעקער האבן געקלונגען. און דער פראטאיעריי [протоієрей: הויפט־גלח] האט גאט
געדינט. און דער כאר האט געזונגען. און דער עולם האט געדאווענט,
געשמאק געדאווענט. און ער האט אויך געדאווענט ― געדענקט זיך
אים ― אפשר ניט אזוי פיל, אפשר ניט אזוי ווארעם, ווי זיין
שוועסטער וויערא, דאך איז זיין נשמה געווען דארטן, אין דער הייך,
וווהין דאס קלינגען גייט אוועק, דארט, ווו די נשמה פון זיין
פרי פארלוירענער מוטער איז ארויף און קוקט אראפ צו אים אהער
מיט אירע מוטערלעכע אויגן פול מיט טרויער און מיט ליבשאפט
און מיט בענקעניש אן אן עק. און ער האט זיך צוגערוקט ― געדענקט
זיך אים ― צו זיין שוועסטער וויערא אלץ נעענטער און נעענטער,
ווארעם נאענט נעבן איר, האט זיך אים געדאכט, איז דער, וואס
האט געפלאנצט ליבשאפט צווישן מענטשן אויף דער ערד, דער,
וואס האט געפרעדיקט ברידערלעכקייט און רחמנות צו אלע מענטשן
אויף דער ערד. און נאכדעם ― געדענקט זיך אים ― ווי ס׳איז שוין
גרויסער טאג געווען, אז ער איז מיט דער שוועסטער וויערא געקומען
אהיים, ביידע נישט נאר וואכנדיקע און פרישע, נאר גאר
איבער א נייס אויפגעפרישטע און פון דער דאזיקער נאכט ווי ניי־געבוירענע, און
געטראפן דעם טיש געגרייט מיט אלדאס גוטס און דער פאטער, תמיד
א שטרענגער און אן ערנסטער, א קאפריזנער, גייט זיי איצט אקעגן
מיט א פריילעך פנים און מיט א ווייכן קוק, צענעמט די הענט,
צעקושט זיך פריער מיט דער שוועסטער, דערנאך מיט אים. נאכן
פאטער ― געדענקט זיך אים ― כאפט אים ארום קושן די אלטע
אפאנאסיעוונא, זייער געקנייטשטע אויסגעבויגענע ניאניושקא, אויך א
ניי־געבוירענע נאך דער דאזיקער נאכט. און ניקיטיטש, אן אלטער
דינער ביי זיי מיט געגאלטע וואנצעס און מיט באקנבארדן, וואס
שמעקט טאבאקע בסוד, דער פאטער זאל ניט זען. און אגאפיא, דאס
שטוב־מיידל מיטן צו־רויטן פנים און מיט דער צו־הויכער ברוסט.
און די קעכין אלעקסאנדרא מיט איר צוויי־גארנדיקן גוידער, און די
שעמעוודיקע פימקא, וואס וואשט דאס געפעס, און טרישקא, דאס
שגצל מיט די ווייסע קיילעכיק אונטערגעשארענע האר, ― אלע האבן
זיך צעקושט מיט אלעמען און אלע ― געדענקט זיך אים ― זעען זיי
אויס ווי ניי־געבוירענע נאך דער דאזיקער נאכט, אזוי ווי ער, אזוי
ווי זיין שוועסטער וויערא, אזוי ווי זיין פאטער איוואן איוואנאוויטש,
אזוי ווי זיינע צוויי פעטערס ניקאליי איוואנאוויטש און אנדריי
איוואנאוויטש, און אזוי ווי זייער גאנצע משפחה די פאפאווס, וואס זענען
זיך צונויפגעקומען צוליבן הייליקן יום־טוב, און אזוי ווי די גאנצע
  
שטאט ט־, און אזוי ווי דאס גאנצע גרויסע קריסטלעכע רוסישע
לאנד. און וועמען וועט דאס קומען אויפן זינען נאך אזא נאכט
אויפצוהייבן א האנט, אנצורירן מיט א פינגער אומשולדיקע מענטשן
מיט ווייבער און קינדער נאר דערפאר, וואס זיי רעדן נישט מיט
אונדז אויף איין שפראך און דאווענען מיט אונדז ניט אין איין
קלויסטער?... וויבאלד אזוי, פרעגט זיך, וואס טוט אט דא אט די הושטשע
מענטשן, ארעמע, נאקעטע, הונגעריקע, וואס לויפן וווהין די אויגן
טראגן ווי פון א שריפה, אדער א מגפה? פאר וועמען האבן זיי
מורא? פאר אונדז האבן זיי מורא? אין דער ד א ז י ק ע ר  נאכט?
  
...................
    
אט דאס זענען געווען די געדאנקען, געפילן און זכרונות,
וואס האט געוועקט אין אונדזער העלד דאס קלינגען פון די גלעקער
אין דער דאזיקער נאכט.
    
דאס פינף־און־פופציקסטע קאפיטל
    
וו ע ן  וו ע ט  ש וי ן  וו ע ר ן  ט א ג ?
    
― מאמע! ווען וועט שוין זיין טאג? ווען וועט מען אויפהערן
קלינגען? ווען וועלן מיר שוין פארן?...
    
מיט די ווערטער האט זיך אויפגעכאפט דער קליינער סיאמקע,
אויפגעהויבן דאס קעפל און איינגעקוקט זיך אין דער פינצטערער
נאכט.
    
― שלאף־שלאף, ― זאגט אים שרה און דעקט אים איין מיט
איר פארטעך. ― עס וועט אם־ירצה־שם זיין טאג. הלוואי זאלן מיר
שוין אזוי אויפגעריכט ווערן פון גלות, ווי עס וועט זיין טאג...
    
סיאמקע ווערט באלד צוריק אנטשלאפן, און שרה הערט נישט
אויף איינצוקוקן זיך אין דער פינצטערניש פון דער נאכט און צו
זוכן איר טאכטער: „א מכה איז איר א גרויסע! א דונער האט זי
דערשלאגן, ווו קאן עס זיין איר בעטי?״ און איר בעטי
האט זיך אזוי פאראינטערעסירט מיט דעם נייעם באקאנטן, וואס האט
זיך פארגעשטעלט אויף יידיש מיט זיין יידישן נאמען „בעני הורוויטש
פון פינסק״, און איבערהויפט מיט דעם, ווי ער האלט זיך מיט
ראבינאוויטשן און ווי ער רעדט מיט אים, אז זי האט זיך גאר פארגעסן,
אז זי האט זיך אפגעבעטן ביי דער מאמע נאר אויף א וויילע, און
איז געגאנגען מיט ביידע קאוואלירן ווייטער און ווייטער צום
וואקזאל צו און זיך צוגעהערט צו זייער געשפרעך. אינטערעסאנט איז
געווען דער געשפרעך, נאר נאך מער אינטערעסאנט איז געווען אט
דער מענטש, וואס האט זיך אנגערופן מיטן נאמען „בעני הורוויטש
פון פינסק״. ווארעם אין דער צייט, ווען ראבינאוויטש איז געווען
העכסט אויפגערעגט מיט דער גאנצער געשיכטע פון זייער אנטלויפן,
 
 