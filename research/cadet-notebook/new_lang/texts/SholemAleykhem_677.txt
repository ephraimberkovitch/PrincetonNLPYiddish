 
 פונעם יאריד: דער עולם צעקריכט זיך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דער עולם צעקריכט זיך
  
שמואל־אלי שפילט אין שאך. ― דער עולם קומט זיך געזעגענען. ― ווייבער
    
מיט פארוויינטע אויגן פיסקלען זיך ― מע דארף זיין פון אייזן, מע זאל ניט לאכן.
    
דער טאג פון נחום וועוויקס אוועקפארן איז געווען פאר דער שטאט
א תשעה־באב און פאר די קינדער ― א שמחת־תורה: א קלייניקייט אזא
יום־טוב? ערשטנס, לערנט מען ניט. ווער וועט דאס גיין אין אזא טאג אין
חדר אריין? און צווייטנס, איז גלאט לעבעדיק ― מע קלייבט זיך, מע פאקט
זיך, מע רוקט שאפעס, עס קלינגען גלעזער, גאפל־מעסער, עס קומען בוידן,
און עסן עסט מען ווי ערב־פסח, בחפזונדיק! היינט די פאר גראשנס, וואס
מע וועט באקומען „אטיזנע״ (אפפאר־נעלט)? דערווייל זעט מען עס נאך
נישט. דערווייל קומען נאך בעלי־בתים זיך געזעגענען. דאס הייסט, זיי
קומען, מע זאל זיי זאגן „זייט געזונט״, וועלן זיי זאגן „פארט געזונט״ און
אנווינטשן דערביי אן א שיעור גוטע זאכן, ווי געזונט און הצלחה און מזל
און אלדאס גוטס.
    
פריער פון אלע איז געקומען שמואל־אלי דער רב און חזן. שמואל־אלי איז אן אפטער איינגייער צו די ראבינאוויטשעס. ער קומט אלע טאג.
ווי אן ערלעכער ייד לאזט נישט דורך דאוונען, אזוי לאזט ער נישט דורך
קיין שאך שפילן מיט רב נחומען. שפילן א שאך איז בא אים א פארגעניגן.
געווינען בא רב נחומען א שאך איז בא אים א גליק. א מאדנע טבע בא
דעם שמואל־אלין: פארשפילט ער ― שרייט ער, געווינט ער ― שרייט ער.
נאר געווינען געווינט ער זעלטן. מערסטנטיילס פארשפילט ער. און אז ער
פארשפילט, שרייט ער, אז ער האט געהאט א טעות, אז ער איז געגאנגען
נישט מיט דעם ציגל, וואס ער האט געוואלט, און אז ער זאל געווען גיין
אנדערש, וואלט דער אנדערער פארשפילט!...
    
בא אזא שפיל, אז ס׳איז געזעסן דער פעטער ניסל, האט ער נישט
געקענט ליידן. האט ער געפרעגט שמואל־אלין: „וואס שרייט איר?״ דער
טאטע נחום איז אבער נישט געווען אזא מענטש. ער האט רויק אויסגעהערט שמואל־אלין, ווי ער קאכט זיך, פאוואלינקע געשמייכלט זיך אין
בארד אריין און געשפילט ווייטער. די מאמע חיה־אסתר איז געווען אויסער
זיך: אין אזא צייט, א שעה פארן אוועקפאר, זעצט מען זיך אוועק שפילן
אין שאך? „דאס לעצטע מאל, חיה־אסתר, געזונט זאלט איר זיין! איר
פארט אוועק, דער עולם צעקריכט זיך, קיינער בלייבט ניט, מיט וועמען
וועל איך שפילן אין שאך?״
    
אזוי בעט זיך שמואל־אלי דער חזן און פארשארט דאס היטל ארויף,
נעמט זיך צו דער ארבעט און הייבט שוין אן צו קאכן זיך און צו שרייען,
אז ניט אזוי איז ער געגאנגען, ווי ער האט געוואלט, און נחום שמייכלט
און לאזט אים גיין אנדערש.
    
דאס שפילן גייט אבער בא זיי ניט ווי אלע מאל. עס קומען אלע
מינוט צו גיין נייע מענטשן זיך געזעגענען. מע קאן ניט זיין אזוי גראב
און מע מוז איבעררייסן אין מיטן שפילן, אז עס קומט צו גיין אזא ייד
א שכן, ווי רב אייזיק. ער מעג טאקע האבן א ציגן בערדל און דאוונען
אף א דין קולכל, איז ער אבער א ליבאוויטשער חסיד און זייער אן ערלעכער ייד. צי, אשטייגער, באלד נאך אים איז געקומען דן. דן איז א יונ־
 גערמאן מיט ווייסע האר, דאס הייסט געל, נאר געל, ווי פלאקס. ער איז
 בטבע א שווייגער, רעדט נישט מיט קיינעם. נאר איצט, אז רב נחום פארט־
 ארויס פון וואראנקא, האט זיך דן צערעדט. ער וואלט אפילו געווען, זאגט
 ער, אויך ארויסגעפארן, ער זאל האבן וווהין. כאפט דאס דער רוח! ער
 וואלט א בעלן געווען פארקויפן זיין געשעפט, ער זאל האבן וועמען. כאפט
 דאס דער רוח!... שמואל־אלי קוקט אף אים, ווי א גזלן, און דן הערט ניט
 אויף צו שיטן מיט ווערטער. א מענטש האט זיך צערעדט! אנטשוויגן
 ווערט ער ערשט דעמאלט, ווען עס קומען צו גיין אנדערע זיך געזעגענען.
 און קומען קומט די גאנצע שטאט, איינס נאכן אנדערן. פריער יידן, דער־
 נאך ווייבער. אלע אראפגעלאזט די נעז, אלע פארזארגט. אנדערע פארוויינט.
 איין יידענע האט געבראכט צו טראגן די קינדער מאנפאסיע־קאנפעקטן. א
 יידענע א צדקנית!...
    
שטארק פארוויינט זיינען די צוויי ווייבער, וואס האבן חתונה געהאט
 בא די ראבינאוויטשעס אין שטוב. דאס זיינען „פרומע די מויד״ מיטן
 בלינדן אייגל און „פייגעלע־אשמדאי״. די צוויי האבן אזוי שטארק געווישט
 די אויגן און געשנייצט די נעז און געמאכט אזעלכע מאדנע פיסקעס, אז
 שלום, דער קליינער „לץ״, האט זיך נישט געקאנט איינהאלטן און האט
    
זיי ביידן, טאקע דא אפן ארט, הינטער זייערע פלייצעס, קונציק נאכגע־
    
מאכט מיט די זעלבע פיסקעס און מיטן זעלבן שנייצן די נאז, און חברה
    
קליינווארג האבן אלע מאל אויסגעשאסן א הילכיקן געלעכטער. האט זיך
    
אנגעהויבן א חתונה: „וואס איז דער געלענדער?״ די מאמע חיה־אסתר, א
    
יידענע בכלל א בייזע, און דערצו נאך פארצארנט און פארטארעראמעט
    
פונעם אוועקפארן, האט אוועקגעווארפן אלע ארבעט און אויסגעלאזט איר
    
צעווייטיקט הארץ צו די קינדער. זי האט נאר געוואלט דערגיין דעם שכל:
    
„וואס איז דער געלענדער? און וואס איז די גדולה?״... איז פרומע די
    
מויד איר געקומען צו הילף און געזאגט, אז זי וועט גיין שווערן בא א
„רייניקייט״, אז דאס שטאמט פון אט דעם קליינעם וועווריק, דעם סאמאוואלעץ, דעם זולל־וסובאניק, דעם איוואן פאפערילע, דעם ימח־שמוניק,
דעם אויסווורפלינג, דעם כל־בוניק... דאס האט זי געמיינט נישט קיינעם,
נאר דעם מחבר פונעם דאזיקן בוך, וואס איז געשטאנען בעת־מעשה א
נעבעכל, גאט די נשמה שולדיק. עס קאן זיין, אז ער וואלט געכאפט א
רעכטע „אטיזנע״ פון דער מאמע, ווען עס מישט זיך ניט אריין די אלטע
באבע מינדע און לייזט אים ניט אויס פון מזומנע פעטש. דערזען, אז מיט
איר אייניקל האלט עס שמאל, האט זיך די באבע מינדע אנגערופן צום
גאנצן עולם:
    
― קינדערלעך! בא אונדז איז א מנהג פון קדמונים, אז איידער מע
געזעגנט זיך פארן אוועקפארן, באדארף מען זיך צוזעצן כאטש אף איין
מינוט...
    
די באבע מינדע האט זיך אוועקגעזעצט אף דער פאריתומטער קאנאפע, וואס צום איבערפירן איז זי געווען צו אלט און פארקויפן איז ניט
געווען וועמען, און דער גאנצער עולם האט זיך אוועקגעזעצט נאך איר,
און ס׳איז געווארן א וויילע שטיל, כאטש א פליג דורכצופליען. דערנאך
איז געקומען דער לעצטער אקט, דער סאמע שווערסטער ― דאס געזעגענען זיך און דאס קושן זיך. און דאנקען גאט ― מען איז דאס אויך איבערגעקומען. די בוידן זיינען גרייט. נאך א מאל „זייט געזונט!״ און נאך
א מאל „פארט געזונט!״ און ווידער א מאל א ווישעניש פון אויגן און א
שנייצן פון נעז און פיסקעס, פיסקעס; גוואלד, רבונו של עולם! גיי האלט
זיך איין און מאך ניט נאך די ווייבער, ווי זיי קרימען זיך, ציטערן מיט די
גוידערס און מאכן פיסקעס!... זיי לאזן אפילו ניט געזעגענען זיך, ווי עס
געהער צו זיין. עס ווערט מיטאמאל שטארק אומעטיק אפן הארצן. א
רחמנות אפן טאטן, א רחמנות אף דער מאמע, א רחמנות אף דער באבע
מינדע. אט טראגט מען איר אלטן מיט אייזן געקאוועטן קאסטן; דארט
ליגן אירע ת כ ר י כ י ם... עס טוט א צופ, א נעם־אן בא דער נשמה.
עם גלוסט זיך א וויין־טאן. ובפרט, אז מע זעט, אז אזא מענטש, ווי דער
פעטער ניסל, ווישט אויך די אויגן, אז קיינער זעט ניט... דער פעטער ניסל
זאל וויינען? ווי קומט עס?... דער טאטע רופט־צו די חברה איינציקווייז,
נעמט־ארויס פון בייטעלע צו זילבערנע מטבעות. די מאמע אויך. און די
באבע מינדע האט נאך פון פריער אנגעגרייט איטלעכן באזונדער אין א
פאפירל קליינגעלט ― אחת לאחת וועט דאס זיין א רעכטע מטבע! גאט
זאל העלפן, די בוידן זאלן שוין רירן. אט האבן זיי גערירט. די רעדער
קייקלען זיך. דער עולם האט זיך געגעבן מיטאמאל א שטופ: „פארט געזונט! זייט מצליח״! פון דער בויד ארויס קוקט זיך אום די באבע מינדע,
גלייך ווי זי וואלט וועלן נאכאמאל, צום לעצטן מאל, געבן א קוק אף
 דעם ארט, וואס זי האט פארלאזט אף שטענדיק, אף אייביק... עס נעמט זיי
 ווידער אן אן אומעט און דאס געפיל פון רחמנות כאפט זיך אויף נאכאמאל
 בא זיי אף א וויילע און ווערט פארלאשן ― עס ווילט זיך איבערציילן דאס
 ביסל מינץ...
    
פונעם גאנצן טארעראם מיטן גאנצן הארמידער האט זיך סוף־כל־סוף
אויסגעלאזט א שטילשווייגעניש. די בוידן זיינען אוועק, איבערגעלאזט
 נאך זיך א געדיכטן שטויב, א ריח פון סמאלע און א מאדנע פוסטקייט.
דער עולם האט גענומען ביסלעכווייז, איינציקווייז, ווי פארשעמט, זיך צעגיין, דער אהער, דער אהין, עפעס גלייך ווי די אפגעשמיסענע. דער פעטער
ניסל ― יענער איז גאר אנטרונען געווארן. געבליבן שפעטער פון אלע איז
שמואל־אלי דער חזן. ער איז נאך לאנג־לאנג געשטאנען און נאכגעקוקט
די אפגעפארענע, פארשטעלט מיט דער האנט די אויגן פון דער זון, וואס
האט באמת גארניט אזוי שטארק געבראטן און גארניט אזוי שטארק געשיינט. דערנאך האט ער מיט א ביטער שמייכעלע א זאג געגעבן צו זיך
אליין: ,, ד ע ר  ע ו ל ם  צ ע ק ר י כ ט  ז י ך ,  א ז ו י  וו י
וו ע ר ע ם ״...
    
און ער האט אויסגעשפיגן.
    
21
  
גערגעלע־גנב
  
משה דער שוחט ― א צדיק ― גערגעלע ― א בחור מיט א צעשפאלטענער ליפ.
    
― די קונסט פון גנבענען עפל. ― געפאקט בא דער פושקע טאבאק. ― דעם
    
 רבינס טויט.
    
דאס דארף מען פארשטיין, אז איבערגעלאזט האט מען קליינווארג
אין שטעטל עפעס ניט גלאט אזוי אף הפקר. דער פאטער האט פאר זיי
געזוכט א מלמד מיט א מדריך, אן אפיטרופס, אינאיינעם. דאס הייסט:
די קינדער זאלן בא אים אי לערנען, אי עסן קעסט, און דער רבי זאל
אף זיי השגחה געבן. און עס איז אים אפגעראטן ארום און ארום. דער רבי
מיטן אפיטרופס, מיטן בעל־משגיח, וואס ער האט געפונען פאר זיינע קינדער, איז געווען אן אויסגעשפילטער, א געראטענער, טאקע דעם אלטן
וואראנקאווער שוחטס א זון, משה דער שוחט.
    
דאס איז געווען א זיידענער יונגערמאן, א צאצקע, א מופלג בתורה
 
 