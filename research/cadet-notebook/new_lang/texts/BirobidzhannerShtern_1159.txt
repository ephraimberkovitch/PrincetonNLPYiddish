
 אין 2017 האט דער רוסלענדישער יידישער קאנגרעס אנגעהויבן א דערציונגס־פראיעקט, דער ציל פון וועלכן איז געווען לכתחילה באקענען מיט דער יידישער טראדיציע און קולטור קינדער אין דער עלטער פֿון 11–14 יאר 
 . מיט צוויי יאר שפעטער איז באשלאסן געווארן פֿארברייטערן דעם דאזיקן פראיעקט, ווייל ער איז געווען אינטערעסאנט ניט נאר פאר קינדער און דערוואקסלינגען. אזוי האט זיך באוויזן א נייער פראיעקט, וואס הייסט ״12 – 13 פלוס״. 
 
 אט דער פראיעקט איז אויסגערעכנט אויף ניט צוגעגרייטע מענטשן, וועלכע אינטערעסירן זיך ערנסט מיט יידישער טעמאטיק און פֿארנעמען זיך מיט זעלבסטבילדונג. די מיטעלע עלטער פֿון זיינע צוהערער איז היינט־צו־טאג בערך 30 – 20 יאר. אזוי ווי דער פראיעקט ״12 – 13 פלוס״ ארבעט דורך אינטערנעץ, זיינען די צוהערער צעשפרייט איבער פארשיידענע רעגיאנען פֿון רוסלאנד און אפֿילו איבער אנדערע לענדער. אין די ראמען פֿון דעם פראיעקט זיינען שוין אדורך, למשל, אזעלכע טעמאטישע קורסן, ווי ״יידישע קינא און קינא וועגן יידן״, ״הארבסטיקע יום־טובים״, ״טעקסט אין דער יידישער טראדיציע״. יעדערער קורס דויערט געוויינלעך 4 – 5 וואכן, צו איין ווידעא־לימוד א וואך. נאך דעם, ווי א קורס איז פֿארענדיקט, ווערן זיינע מאטעריאלן צוטריטלעך אין אינטערנעץ. 
 נאר וואס האט זיך פֿארענדיקט א נייער ווידעא־קורס פֿונעם פראיעקט ״21 – 31 פלוס״, וואס הייסט ״יידישע שרייבער און דיכטער״. מע דארף אונטערשטרייכן, אז ״יידישע״ מיינט אינעם געגעבענעם פאל די שפראך פֿון זייער שאפֿונג. איר קאארדינאטארין איז געווען אירינע באולינע, א מיטארבעטערן פֿון דער מאסקווער קלאסישער אקאדעמיע אויפן נאמען פונעם רבמ״ם. אט דער קורס איז געגאנגען זינט דעם 7 סעפטעמבער ביזן 11טן אקטאבער. אלס לעקטארן זיינען אויף דעם קורס ארויסגעטראטן די מיטארבעטערן פון דער פאריזער מעדעם־ביבליאטעק און פונעם אוניווערסיטעט סארבאן דאקטאר וואלענטינע פעדטשענקא, דער פראפעסאר פונעם סאנקט־פעטערבורגער מלוכה־אוניווערסיטעט וואלערי דימשיץ (מיטגליד פֿון רעדאקציע־קאלעגיעס פונעם ישראלדיקן זשורנאל ״יידישלאנד״ און פונעם סאנקט־פעטערבורגער זשורנאל ״עם הספֿר עם הספֿר״) און דער דאצענט פֿונעם רוסלענדישן מלוכה־אוניווערסיטעט אויף א.קאסיגינס נאמען איליא יוזעפאוויטש. חוץ זייערע לעקציעס, זיינען אין די ראמען פֿונעם קורס ״יידישע שרייבער און דיכטער״ פֿארגעקומען ווידעא־באגעגענישן מיטן יידישן דיכטער וועלוול טשערנין (א מיטרעדאקטאר פונעם זשורנאל ״יידישלאנד״ און א רעדקאלעגיע־מידלגיד פֿונעם אלמאנאך ״ביראבידזשאן״), מיטן ישׂראלדיקן זשורנאליסט וולאדימיר ביידער, דעם זון פֿונעם יידישן דיכטער חיים ביידער, וועלכער האט צווישן אנדערס געארבעט אין אנהייב70 ער יארן אין דער רעדאקציע פֿון ״ביראבידזשאנער שטערן״, און מיט דער אספיראנטין פֿונעם בערלינער אוניווערסיטעט רעגענסבורג יעקאטערינע קוזנעצאווע. 
 
 וו. פיריאטינסקי 
 