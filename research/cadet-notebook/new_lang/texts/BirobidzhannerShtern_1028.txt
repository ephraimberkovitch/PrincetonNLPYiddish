
 פארמאכט די אויגן און דערהערט דורך די יארהונדערטער דעם רויש פון דער אוראלטער שטאט. 
 איך פארבעט אייך צו מאכן א רײַזע דורך דער צייט — אינעם נאציאנאלן פארק צפורי. 
 דאס איז איינס פון מיינע באליבסטע ערטער אין ישראל. איך וויל, איר זאלט דערפילן די אטמאספער, דעם גייסט פון פארגאנגענע תקופות און געשעענישן און זיך צורירן צו די סודות, וואָס עס היט דער פארק. יעדער באזוכער קאן דא געפינען פאר זיך אן אינטערעסאנטע באשעפטיקונג. די געסט פונעם פארק קאנען שפאצירן לענגאויס שאטנדיקע שטעגלעך אין א סאסנע־וואלד, אין דריי פארשידענע פונקטן פונעם פארק קאן מען קוקן פארכאפנדיקע פילמען, וועלכע וועלן אייך איבערטראָגן אין אוראלטע תּקופֿות און דערציילן וועגן דער געשיכטע פונעם דאזיקן ארט. מע קאן קויפן דא סוווענירן און איבערכאפן דעם הונגער, זיצנדיק ביי פיקניק־טישלעך אונטער אלטע איילביימער אדער אין קאפע. 
 די פארק־סטעזשקעס,לענגאויס וועלכע מע האט געפלאנצט פרוכט־קוסטן און ביימער, זיינען עטלעכע קילאָמעטער די לענג — גרייט זיך צו, עס ווארט אויף אונדז א ווייטער וועג. מיר דארפן אויסגיין די גאנצע הויפטשטאָט. יא־יא, צפורי איז געווען די הויפטשטאט פון גליל שוין אין יענע צייטן, ווען נצרת איז נאך געווען א קליין דערפֿל. 
 דהיינו, מיר לאזן אונדזערע אויטאָמאבילן אויף א ברייטן פארקירפלאץ און לאָזן זיך אין וועג. איך דארף זאגן, אז אט דער פארקירפלאץ איז נישט קיין איינציקער דאָ. די מענטשן, וועלכע האָבן פראבלעמען מיט געזונט, קאנען זיך דערקלייבן אין יעדן ווינקל פונעם גרויסן פארק מיט א רעדלשטול אדער מיט אַן אויטא. 
 כל־זמן מיר גייען צו דעם ערשטן ציל, וועל איך דערציילן וועגן צפּורי, וואָס שטייט אויפן שפיץ בערגל. עס דאַכט זיך, אַז די שטאט שוועבט גלייך ווי א פויגל אין די הימלען און קוקט אראפ פון דער הייך. ״פויגל״ אין העברעיש הייסט ״צפור״. ס׳קאן זיין, אז גראָד דערפאר האט די שטאט באקומען אַזאַ נאמען. 
 די ערשטע שריפטלעכע דערמאנונג וועגן דער הויפּטשטאט צפּורי איז פונעם 103טן יאָר פאר דער נייער ערע. אָבער אינעם פארק זיינען פאראן ארכעאלאגישע דענקמעלער פון דער תקופה פונעם ערשטן בית־המקדש. דאס איז בערך 900 – 600 יאָר פאר דער נייער ערע. יוסף פלאוויוס האט אָנגערופן צפּורי ״די שענסטע שטאט אינעם גאנצן לאנד גליל״. 
 איך וויל ברעכן דעם נאכאנאנדיקן סדר פון געשעענישן — היינט זייט איר מיינע געסט, און איך וועל אייך ווייזן מיין צפורי. צוליב דעם, וואס צפורי געפינט זיך אין א באקוועם הויך אָרט אויפן וועג פון עכו צום ים כנרת און קיין טבריה, האבן אלע פארכאפער פונעם ארץ־הקודש געלאָזט דא זייערע שפורן. און נישט נאָר זיי. אין אנהייב פונעם דריטן יארהונדערט איז די שטאט געווען א צענטער פונעם יידישן גייסטיקן לעבן. דא האָבן געארבעט סנהדרין, יהודה־הנשיא און אנדערע יידישע חכמים. צפורי ווערט אפט דערמאָנט אין תּלמוד. 
 אט זיינען מיר צוגעקומען צו א שטאט פון דער רוימישער תקופה. אין איר צענטער, אַזוי ווי אין אלע רוימישע שטעט, זיינען פאראן צוויי ברייטע פערפענדיקולערע גאסן מיט קאָלאָנעס. די ערשטע פירט פון צפֿון אויף דרום — קארדו, די צווייטע — פון מיזרח אויף מערב — דעקומענוס. ביי ביידע זייטן גאסן קאנט איר זען רעשטלעך פון הייזער און מאזאיק־דילן פון אמאליקע קראמען. אויפן ברוקירטן וועג קאָן מען זען רעדערשפורן פון וואגנס. אט די רעדערשפורן זיינען ארום 0002 אלט! אן אויפמערקזאם אויג וועט זען א מנורה, אויסגעקריצט אויף איינעם פון די ברוקשטיינער. 
 די גאס פירט אונדז גלייך צו די סאמע ווונדערלעכע ארכעאָלאָגישע מערקווירדיקייטן פון דער שטאט. א ביסל אין א זייט, אונטער אשיצדעכל, געפינען זיך פילצאליקע מאָזאיק־ווערק פון אוראלטע מייסטערס. אויף די מאזאיק־דילן פון כמעט צוואנציק צימערן קאן מען זען חיות, געוויקסן, מיטאלאגישע העלדן און געאָמעטרישע אוזארן. איינע פון די מאָזאיקעס, די גרעסטע און די שענסטע, איז געווידמעט דעם נילוס־קולט. מע קאן א לאנגע צייט באטראכטן די מאזאיקעס, סצענעס פון געיעג, געפינען באקאנטע געוויקסן און בעלי־חיים, אָבער א סך אינטערעסאנטס ווארט אויף אונדז פארויס, און דא,אינעם פּארק, וועלן מיר באגעגענען מאָזאיקעס דאָ און דאָרט. ווי אויך סימנים פון ארכעאלאגישע ארבעטן, וואָס מע פירט דא אומעטום. 
 מיר פארלאָזן די רוימישע שטאָט און שפּאנען אוועק גלייך צו א הויז, וואס געפינט זיך ניט ווייט אויף א בערגל. דאָס איז א חויז פון א רייכן שטאָט־בירגער. גייט אריין און ווערט אנציקט פון מייסטערשאפט פון יענע, ווער עס האט דאס געשאפן. דעם מערסטן טייל פונעם חויז פארנעמט א גרויסער צימער מיט מאָזאיק אויפן גאנצן דיל. זי איז אזוי שיין, אז איר קאנט נישט אפרייסן די אויגן. ווען איר וועט פארענדיקן ארומקוקן די מאָזאיק פון אלע זייטן, זעצט זיך צו אויף די טרעפלעך, וואָס פירן אראפּ. קוקט זיך איין אינעם שיינעם פנים פון א מיידל. דאס איז א פּערל פון צפּורי־פארק, א סימבאל און א וויזיט־קארטל, מע הייסט זי מאָנא ליזא פון גליל .ווער איז זי און פאר וואָס געפינט זי זיך דא, צווישן מיטאָלאָגישע העלדן, וועט איר א טראכט טאָן שפּעטער, און איצט לאמיר גיין ווייטער! 
 אין א רגע ארום זעען מיר די שפורן פון קרייצטרעגער־תקופה. אינעם סאמע הויכן אָרט האָבן זיי געבויט א פעסטונג. מע קאן אריינקומען און זיך ווונדערן פון די גראבע פעסטונג־ווענט, ארויפגיין מיט די טרעפּ אויפן דאך און שוועבן איבערן גאנצן שיינעם גליל פּונקט ווי א פויגל. אָבער אונטן ווארט אויף אונדז אן אלטע יידישע שטאָט. פארוואָס יידישע? ריכטיק! ווייל דא זיינען פאראן א סך מיקוואות, ווי אין אלע יידישע יישובים. שטעלט זיך אפ, פארמאכט די אויגן און דערהערט דורך די יארהונדערטער דעם רויש פון דער אוראלטער שטאט. ס׳איז מעגלעך, אז דא האבן אמאל געוווינט אונדזערע אורעלטערן. 
 פונעם בערגל זעען מיר דעם היינטצייטיקן מושב צפּורי, ער איז ניט מער פון זיבעציק יאָר אלט. הינטער ביימער קאן מען זען א בלויען דאך פונעם קריסטלעכן מאנאסטיר. אויף יענעם ארט איז צוריק מיט צוויי יארהונדערט געשטאנען א הויז פון די עלטערן פון דער הייליקער בתולה מאריע (לויט דער קריסטילעכער טראדיציע). 
 לאמיר גיין בארג־אראפ פון דער צפונדיקער זייט און קומען צו צו א רוימישן אמפיטעאטער. לאמיר זיצן אויף שטיינערנע בענק און ווערן אנציקט פון שפּיצנארטיקע זיילן און זיך פארשטעלן אויף א רגע, אז פיר און א האלב טויזנט צושויער האָבן פארפילט דעם זאל און אויף דער בינע טרעטן ארויס ארטיסטן. 
 מיר וועלן נישט בלייבן דאָאויף לאנג. איר זייט שוין מיד פון איינדרוקן, לאנגן וועג און פון דער הייסער זון — איך פארבעט אייך אין קילקייט פון דער סינאגאגע פונעם פינפטן – זעקסטן יארהונדערט. איר געביידע איז אוודאי צעשטערט געווארן, אבער איר מאָזאיק־דיל האט זיך גוט פארהיט און וועט אונדז דערציילן וועגן יידישער געשיכטע. מיר וועלן אויפמערקזאם באקוקן די מאזאיק און וועלן זען א קורצן פילם וועגן דער סינאגאָגע. עס זיינען דא פאראן אויפשריפטן אויף דריי שפראכן: לשון־קודש, גריכיש (די שפראך פון הערשער) און אראמעיש (די טאגטעגלעכע שפראך אין יענע צייטן). אט די סינאגאָגע איז ניט קיין געוויינלעכע\. ערשטנס, איז זי אריענטירט אויף מערב, צוליב דעם, וואס רבי עקיבא און זיינע נאכפאלגער האָבן געגלייבט, אז די הייליקע שכינה איז שורה דווקא אויף מערב. אין צענטער פון דער מאָזאיק זעט איר די זון און די צוועלף מזלות. מע דערקלערט עס אזוי: אלע מאָזאיק־פראגמענטן דארפן אונדז ווייזן, אז אלץ אין דער וועלט (די מזלות אויך) פירט זיך לויטן אייבערשטנס השגחה. 
 אוודאי,דאס זיינען ווייט נישט אלע סודות פונעם נאציאנאלן פארק צפורי. איך קאן זיך אומקערן אהער נאך א מאל און ווידער א מאל. איך האף, אז די פאנדעמיע וועט אין גיכן אוועק און איר וועט באזוכן ישראל און צפורי און וועט זען אלץ מיט די אייגענע אויגן. 
 יעלענע מארונדיק, ישראל 
 