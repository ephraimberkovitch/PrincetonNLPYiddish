 דער אימאזש פון דער מנורה, וואס האט געברענט אינעם בית־המיקדש, האט זיך כמעט נישט געביטן במשך פון טויזנטער יארן. דאס בילד פונעם זיבן־צווייגנדיקן לאמפ, וואס מע האט געפונען איינגעקריצט אויף אלטע טעפ און מטבעות איז, אין תוך, דאס זעלבע וואס מע זעט היינט אין די סינאגאגעס, מער ווי 2000 יאר שפעטער. אבער די פארעם פונעם חנוכה־לעמפל, וואס מיר צינדן אן אלע אכט נעכט פונעם יום־טוב, דער היימישער סימבאל פון דער מנורה, האט זיך אנטוויקלט אין כלערליי ריכטונגען, סיי אין דער פאלקסקונסט, סיי ביי די מער געבילדעטע קינסטלער. 
 א חנוכה־לעמפל, דייטשלאנד, 1900 
 אין גאר אלטע צייטן, האט מען גע­מאכט די חנוכה־לעמ­פלעך פון ליים מיט אכט קנויטן פון איין מקור, אבער שפעטער האט מען געניצט גאלד, זילבער און אנדערע מעטאלן צו שאפן די אויסטייטשונגען פונעם חנוכה־לעמפל. איין מעג­לעכער ענטפער, פאר וואס די מנורה זעט אויס ווי אמאל, אבער דאס חנוכה־לעמפל האט זיך יא געביטן, איז ווייל, די מנורה ווערט אזוי פינקטלעך באשריבן אין דער תורה מיט אלע פרטים. דעריבער איז די פאנטאזיע פונעם קינסטלער אדער גאלדשמיד געווארן באגרענעצט. אין דער הלכה און אין דער גמרא שרייבט מען א סך וועגן די דינים פון חנוכה, אבער ווייניק וועגן דער פארעם פונעם חנוכה־לאמפ, איז געבליבן פרייער די פאנטאזיע פונעם קינסטלער דור־דורות לגבי דעם חפץ. 
 חנוכה־לעמפל, מאראקא, 1920 
 פארשער פון יידישער קונסט האבן באמערקט, אז די סטרוקטור פון די חנוכה־לעמפלעך אין אלע תקופות האט אין זיך איינגעזאפט די ארטיקע ארכיטעקטור־פארמען. מע ווייזט אן, אז אין א דריי־עקיקן חנוכה־לעמפל פונעם 14טן יארהונדערט אין פראנקרייך געפינט מען ענלעכקייטן צו די טיפישע גאטישע און ראמאנישע סטרוקטורן פון יענער צייט. אגב האט די דריי־עקיקע סטרוקטור פון חנוכה־לעמפלעך אנ­גע­האלטן נאך דריי הונדערט יאר. אין די חנוכה־לעמפלעך פון שפאניע מיט טויזנט יאר צוריק, זעט מען ארכי­טעקטורישע פרטים, וואס מע זעט גע­וויינטלעך אין דער מורינישער ארכי­טעקטור פונעם לאנד. אין איין חנוכה־לעמפל פון דרום־איטאליע, וואס געפינט זיך אין דער זאמלונג פון ״טעמפל־עמנואל״ אין ניו־יארק, קען מען זען סיציליאנער ארכיטעקטור. אין דער צייט פון דער רענעסאנץ זענען די חנוכה־לעמפלעך געשאפן געווארן אין א האלבן קרייז, און די זעלבע פארעם זעט מען אויך אין די רי­זיקע קלויסטערס פון יענער צייט. די פארעם פון חנוכה־לעמפלעך פון אוק­ראינע שפיגלט אפ די ארכיטעקטור פון די ציבעלע־קופאלן אויף די ארטיקע קלויס­טערס. 
 ביי די חנוכה־לעמפלעך פון די יידן אין די מוסולמענישע לענדער זעט מען אויך די השפעה פון דער מוסולמענישער ארכיטעקטור, וואס מע געפינט אין די גאר אלטע מעטשעטן. אבער די חנוכה־לעמפלעך וואס זענען בא­מאלן געווארן מיט חיות און אנדערע סימ­באלן, שפיגלען אפ די טראדיציעס וואס קענען שטאמען נאר פון די יידישע מקורים. 
 די פארבינדונג צווישן דעם חנוכה־לעמפל מיט דער ארכיטעקטור איז א נאטירלעכע, ווייל דאס חנוכה־לעמפל, ווי א סימבאל פון דער מנורה, דארף אויך באטראכט ווערן לגבי זיין באציונג צו דעם בנין ארום אים. קינסטלער פונעם חנוכה־לעמפל האבן, זעט אויס, געפילט דאס שייכות, און אויף א סימבאלישן אופן האט דער קינסטלער צונויפגעבונדן זיין שאפונג מיטן אמאליקן בית־המיקדש. 
 געוויסע לעמפלעך האט מען געשאפן אין דער פארעם פון א בויגן אין א בנין, און דאס האט א שייכות מיט דער אלטער טראדיציע פון בויען א בויגן אפצומערקן א מיליטערישן נצחון, ווי ס׳איז געשען אין דער געשיכטע פון חנוכה. 
 די מנורה אין א קאטאקאמב, בית־שערים, ישראל, 3טן י״ה 
 די מנורה איז דער באליבסטער סימבאל פון יידישן גייסט און רעליגיע. די מנורה, ווי א סימבאל, האבן די ארכעאלאגן גע­פונען אויף אוראלטע טעפ, צירונג, בילדער, מצבות סיי אינעם מיטעלן מיזרח, סיי אין אייראפע. אין אונדזערע טעג ווערט די מנורה אויך געניצט ווי א פאליטישער סימבאל, און מע קען זי זען, ווי באקאנט, אויף דער עמבלעם פון מדינת־ישראל. דער געדאנק הינטער דעם, איז וואס די מנורה רעפרעזענטירט דעם ווידעראויפלעב פונעם לאנד, 2000 יאר נאך דעם ווי דער לעצטער פרינץ פון די חשמונאים האט גענוצט די מנורה אויף זיינע מטבעות, ווי א סימבאל פון יידישער אומאפהענגיקייט. 
 אז די מנורה האט פארמאגט זיבן צווייגן איז נישט קיין צופאל. דער נומער זיבן איז א ציפער, וואס האט משפיע געווען אויפן גאנצן לעבן־שטייגער פונעם מענטש און ייד — זיבן טעג אין וואך (שבת), זיבן וואכן צווישן פסח און שבועות, דאס שמיטה־יאר, אא״וו. די זיבן צווייגן פון דער מנורה זענען גלייך צו די קבליסטישע ספירות. די צווייגן שטאמען אלע פון איין שורש, און דער מיטלסטער צווייג איז דער שטארקסטער, דער וויכטיקסטער — ספירה תפארת. דעם בוימל וואס האלט אונטער דאס פייער פון דער מנורה, האבן די מקובלים אויסגעטייטשט ווי דער אין־סוף, די נשמה וואס שטראמט דורך די ספירות. 
 אין יעדן דור וועט דאס חנוכה־לעמפל באקומען אן אנדער לבוש, אבער די מנורה וועט אייביק בלייבן די זעלבע. 
