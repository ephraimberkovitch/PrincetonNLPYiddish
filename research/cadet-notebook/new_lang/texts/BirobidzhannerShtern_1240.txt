
 עטל ניבאָרסקי 
 די לאַורעאַטן פֿונעם ערשטן ליטעראַטן־קאנקורס ״ אַ קורצע דערציילונג , 20 1 9 ״. 
 ווי אַ רעזולטאַט פֿון דער איניציאַטיוו פֿון דער נאציאנאלער אינסטאנץ פֿאַר ייִדישער קולטור אין מדינת־ישׂראל , האט דער בכּבודיקער זשורי פּובליקירט די נעמען פֿון די געווינער און אויך די טיטלען פֿון די דערציילונגען . 
 דער ערשטע פּרײַז : 
 עטל ניבאָרסקי , ״ בריוו צו אַ בלינדן זיידן ״ 
 עטל ניבאָרסקי איז געבוירן געוואָרן אין פראנקרײַך אין יאר 2002. פֿון 2004 און ביז הײַנטיקן טאג וווינט אין ירושלים . עטל האט פארענדיק אן אַקאַדעמישע גימנאַזיע מיט שמאָלער ספעציאליזאציע אין קלאסישער וויסנשאפט און דיפלאמאטיע . 
 
 
 וואס מער יארן איך עקזיסטיר, אלץ שווערער ווערט עס ארויסצופישן פון צאפלענדיקן שטראם פון זכרונות די פינקטלעכע פרטים פון יענע יארן. מיט יעדן ביסל לופט וואס איך אטעם אריין און ארויס, וועקן זיך אויף נייע פראגעס, אויף וועלכע איך ווייס שוין נישט ווי צו ענטפערן. איך האב געהערט זאגן, אז די בעסטע רפואה קעגן דער פארגעסקרענק איז א פען וואס ארבעט און א בלאט פאפיר – א געדאנק וואס קלינגט לאגיש, ווען איך טראכט וועגן דעם, אז מיין אייגן יונג לעבן איז געפורעמט געווארן דורך א פאר בלעטלעך פאפיר, באפוצטע מיט טינטענע ברעקלעך געשיכטע. 
 נישט דעם ברית־חדשה מיין איך, אויך נישט דעם תנ»ך – די לעצטע רעליגיעזע פיגור אין מיין לעבן איז געווען מיין באבע וואס איז געשטארבן ווען איך בין געווען צוויי יאר אלט. אחוץ א זילבערן קרייצעלע צו טראגן אויפן האלדז אויף צו דערווייטערן שלעכטע כוחות, איך ווייס אליין נישט וועלכע, איז פון איר גארנישט נישט געבליבן ביי מיר. נאך דער באבעס טויט, אז עס איז שוין נישט געווען קיינער צו האלטן אן אויג אויף די שלעכטע כוחות און אויף מיין טאטן, איז יענער אוועק זוכן נייע גליקן און נייע פרויען אין אויסלאנד, און איך בין געבליבן אליין מיט דער מאמען אין אונדזער קליין דירהלע, אין א בנין א צונויפגעקוועטשטן צווישן א מיסטבארג פון איין זייט און א רעסטאראנדל וואס האט זיך ספעציאליזירט אין דרום־אמעריקאנער מאכלים פון אומדערקענטלעכע אינגרעדיענטן – פון דער אנדערער זייט. מיין מאמע איז געווען א שיינע פרוי וואס איז פארמיאוסט געווארן דורך יארן שווערער ארבעט אין א פאבריק, נייענדיק העמדער וועלכע זי אליין האט זיך נישט געקענט דערלויבן צו קויפן. דעמאלט איז זי געווארן א מיאוסע פרוי, וואס איז פארשענערט געווארן אין מיינע בלינד־געטרייע אויגן יעדעס מאל וואס זי האט געפונען א פרייע מינוט מיר צו זינגען א ליד אויף שפאניש. 
 אן קיין דאמינאנטער דערוואקסענער פיגור נאכצופאלגן, און מיט ענדלאזע אכזריותדיקע בויכווייטיקן, וואס איך האב צו פארדאנקען דער גוטהארציקייט פונעם בעל־הבית פון שכנותדיקן רעסטאראן, לאנג לעבן זאל ער, וואס האט מיך זינט איך קען געדענקען אומזיסט געקארמעט מיט עפעס וואס ער האט אנגערופן «קוואליטעט־רייז מיט פריש פלייש און געקאכטע בעבעלעך», אבער וואס האט אין דער אמתן מסתמא נישט אנטהאלטן קיין איינעם פון די דריי אינגרעדיענטן, האב איך נישט געהאט די בעסטע באדינגונגען אויף צו כאפן א לייטישע דערציונג. וואס איך האב יא געהאט, איז א סך פרייע צייט זיך ארומצווואלגערן און צו נישטערן ארום און ארום. 
 שאפעס, טישן, שופלאדן – קיין איינער פון זיי איז נישט געבליבן זיכער ווען מיינע וואנדערנדיקע שפיץ פינגער זענען אריינגעדרונגען, זוכנדיק עפעס מיט וואס צו פארתכלעווען דעם טאג. אונדזער דירה איז באשטאנען פון אנדערהאלבן צימערן מיט א באדצימער, האב איך גאנץ גיך אויסגעגראבן אלע באהאלטענע אוצרות אין איר: צוויי שרויפן, א טויטער טאראקאן, מיין טאטנס אן אלטער זאק און א בינטל בריוו וואס זענען, לויט זייער געלער קאליר און קרישלדיקע עקן, בפירוש געווען א סך עלטער ווי איך. די בריוו זענען נישט געווען אויף ענגליש און נישט אויף שפאניש – מיט די צוויי שפראכן האבן זיך געענדיקט מיינע לינגיוויסטישע קענטענישן, און די איינציקע לאטיינישע אותיות צו געפינען זענען געווען אויף די קאנווערטן, נישט מער ווי א שאלעכץ פון אדרעסן און נעמען פארן קערן פון זאפטיקע געשעענישן, וואס האבן זיך ווי אויף צו להכעיס באהאלטן פאר מיר אין זייער רעכטס־צו־לינקס־שטומקייט. 
 אט די שטומקייט האט געקלונגען אין מיינע דרייצן־יעריקע אויערן ווי א גרילצנדיק־קלארע באשולדיקונג אינעם קדמונישן חטא פון אנאלפאבעטיזם. איך, וואס האב זיך געלערנט צו לייענען ענגליש אין גאנצן אליין אינעם עלטער פון קנאפע פיר יאר, מיט דער געטרייער הילף פון מיין מאמעס איינציקן מאגאזין: «אלע מעגלעכע טעותים וואס מען קען מאכן מיט א נישט־ריכטיקן קרעם פאר די האר», בין איצט געקרוינט געווארן דורך די מאדנע־קאסאקע אותיות פארן גרעסטן העלד פון אומפארשטאנד, דעם איינציקן וואס האט זיך מיט זיי געטראפן און האט נישט געקענט ארויסדרינגען קיין ברעקעלע פון דעם וואס זיי זיינען אויסן! דאס נייע ליכט, אין וועלכן איך האב זיך פלוצעם דערזען, האט געשאפן ביי מיר א גאנץ באאומרויקנדיק געפיל במשך א פאר שעה, ביז חברה איז געקומען מיך פארבעטן אין גאס קאפען א פילקע. די שארסטקע רייבונג פון מיינע לויפנדיקע פיאטעס קעגן דעם טראטואר, דאס באאיינדרוקט פייפן פונעם ווינט יעדעס מאל וואס איך האב זיך פלינק א לאז געטאן אין דער ריכטונג צום טויער, דער דראנג צום נצחון איבער די שפילער פון דער קעגנערישער מאנשאפט – וועלכע איך האב נאך געציילטע מינוטן שפילן גערן אנגענומען פאר מיינע בלוטיקסטע שונאים – האבן מיך באפרייט פון זכרון פונעם פריערדיקן בזיון. 
 אפילו די אכזריותדיקסטע שלאכטן שטייען אין סכנה ווען אויף ביידע זייטן רופן מאמעס די מידע קעמפערס אהיים אויף וועטשערע. אזוי האט זיך אויסגעלאזן אויך אונדזער געראנגל. זיצנדיק ביים עסטיש מיטן אוונטלעכן טעם פון&nbsp; אויפגעווארעמטע שיריים אין מויל, האט מיר ווידער אנטקעגנגעווונקען דער קאמאד, אין וועלכנס דריטן שופלאד עס איז געלעגן דער שטויביקער באווייז פאר מיין עם־הארצות. 
 דאס ברוין־לאקירטע הענטל פונעם דריטן שופלאד האט זיך ווי געבעטן געצויגן צו ווערן, די קוואדראטנע קאכליעס האבן אנגעוויזן א וועג אויפן פאל וואס האט געפירט גלייך צו אים. בין איך נאכגעגאנגען בלית־ברירה, ביז איך האב זיך ווידער געפונען פנים־אל־פנים מיט מיינע צוויי־דימענסיאנעלע קעגנער. פארשטאנען האב איך ווייטער גארנישט, נאר פון פרוסטרירנדיק גלאצן אויף די בריוו, ווארטנדיק אויף עפעס א גאולה, עפעס א מלאך פון וויסן וואס זאל מיך קומען ראטעווען, האט זיך מיר שוין איינגעקריצט אין קאפ דער נאמען פונעם שיקער: הירש מינסקי. א פנים, ער האט ארויסגעשיקט נישט ווינציק בריוו, נאר קיין איינער פון זיי איז נישט אנגעקומען צום ציל – יעדער איינער פון די קאנווערטן איז געווען באפוצט מיט א רויטן שטעמפל פון פאסטביורא, וואס האט געגעבן צו פארשטיין, אז דער דאקומענט איז צוריקגעשיקט געווארן, נאך דעם וואס עס האבן זיך נישט אפגעפונען די, צו וועמען די בריוו זיינען געווען אדרעסירט. 
 אזא רחמנות האב איך געהאט אויף יענעם הירש, וואס האט אוועקגעפטרט אזוי פיל טעג פארשווארצנדיק ריינע בלעטער מיט ענגע פאראגראפן, פארפאקנדיק מעלדונגען און אנעקדאטן אין קאנווערטן מיט פוילישע אדרעסן – נאר כדי זיי אלע צוריקצוקריגן און פארשליסן אונטער דעם שרייבטיש אויף וועלכן זיי זיינען געשאפן געווארן. רחמנות איז אבער א געפיל וואס דארף זיך נערן פון נאך און נאך געשעענישן כדי אויסצוהאלטן לאנג, און אז עס האט זיך קיין מאל נישט געיאוועט אין דער היים נאך עפעס וואס זאל האבן צו טאן מיט יענעם מאן, האט זיך דאס רחמנות ביי מיר איינגעשטילט. 
 ווער ווייס ווי לאנג איך וואלט נאך געלאזן יענע בריוו פוילן אין טוכלען קאמאד, ווען נישט יענער ערשטער בריוו פון ישראל, מיט א פאר יאר שפעטער. עס איז געווען אין דער לעצטער תקופה איידער טעלעפאנען האבן איבערגענומען די קאמוניקאציע־וועלט: אויף שיפן, אוויאנען, ראווערס און קאמיאנען, האבן בריוון־טרעגער איבערגעפירט מענטשנס געלעכטער, צער, צארן און שטאלץ. אין מיין דעמאלטיקער וועלט, וואס האט זיך געצויגן פון דער קאנאל־גאס ביז דער פינפטער, זענען אבער בריוו נישט געווען באמת נייטיק – מע האט זיך געטראפן מיט שכנים און חברים אויף דער גאס און דארט געפירט שמועסן און דיסקוסיעס וויפל עס האט זיך נאר געגלוסט. דאס פעקעלע געטריקנטע בלומען, מושלען און שטיינדלעך וואס איז אנגעקומען צו אונדזער דירה איין אינדערפרי איז געווען פאר מיר א גרויסער חידוש. 
 די פרייד איבערן קריגן אן אייגענעם בריוו האט זיך גיך פארוואנדלט אין אן אנטוישונג, ווען איך האב איינגעזען, אז דער בריוו איז נישט באמת פאר מיר, און שפעטער אין א גרויסער איבערראשונג, ווען איך האב דערזען, אז ער איז פאר הירש מינסקין – א מאן וואס האט, לויט די דאטעס אויף זיינע בריוו, געוווינט אין מיין איצטיקער דירה מיט העכער 30 יאר צוריק. ווי א צוגאב צו די פאר אומגעריכטע שמאנצעס, איז געקומען א צעטל אויף יענער משונה־קאפויערדיקער שפראך. הילפלאז בין איך געשטאנען ביים פאסטקעסטל דרייענדיק דאס צעטל אויף אלע זייטן, ביז עס האט זיך פלוצעם געיאוועט מיין דערלייזער – נישט קיין מלאך און נישט קיין שרף, נאר די ניינציק־יעריקע שכנה פונעם פערטן שטאק אין אונדזער בנין. זי איז געווען א טייל פונעם הויז ווי דער צעמענט פון די ווענט, אזוי איינגעווארצלט, אז זי האט אליין שוין נישט געדענקט פון וועלכע מקומות זי איז אהער געקומען. טראף נאך טראף, האט איר אוראלטע צונג אויסגעוויקלט אין מיינע נייגעריקע אויערן פרעמדע ווערטער, צוגעבנדיק אן איבערזעצונג נאך יעדן זאץ: 
 «טייערער זיידע, היינט האבן מיר געהאט אן אויפגאבע אין קלאס: צו שרייבן א באקאנטן אין אויסלאנד א בריוו וואס דערציילט וועגן דער שיינקייט פון אונדזער פרעכטיק לאנד. די מאמע זאגט, אז דו ביסט בלינד – עס מאכט נישט אויס, צי דיינע אויגן ארבעטן יא צי נישט. די לערערקע האט ליב צו זאגן, אז נאר מיט דער יידישער ערד צווישן די פינגער קען מען פילן ווי שטארק זי איז אונדזערע און מיר זענען אירע – שיק איך דיר אנשטאט בילדער און לאנגע באשרייבונגען, ברעקלעך ארץ־ישראל־ערד אנצוקוקן מיט די הענט. די מאמע זאגט אויך אז קיינער ווייס נישט ווו דו ביסט – אבער איך האב געמוזט אויספרווון דעם איינציקן אדרעס דיינעם וואס מיר קענען, ווייל דיין ענטפער רעכנט זיך פאר צוואנציק פראצענט פונעם צייכן. מיט א סך דרך־ארץ, שירה״. 
 די בריוו זענען געווען אויף א יידישער שפראך, האט די אלטיטשקע מיר דערציילט – אויף יידיש. מיין באבע וואלט זיכער געזאגט אז נאר יידן קען איינפאלן צו שרייבן אויף צו להכעיס קאפויער ווי די רעשט מענטשהייט, נאר איך האב דעמאלט נישט געקענט קיין שום יידן, האב איך נישט געפילט קיין ספעציעלע באדערפעניש אויסצודריקן א מיינונג וועגן זייער גאנץ פאלק, און האב זיך באנוגנט מיט צובאמקען, נישט פארשטייענדיק אין גאנצן וואס זי האט פארגעלייענט. איין זאך איז אבער פארט אריינגעדרונגען אין מיין זעכצן־יעריקן קאפ – צוואנציק פראצענט פון א צייכן איז גאר נישט קיין קלייניקייט! ענטפערן עפעס אין נאמען פונעם פארלוירענעם זיידן – וואס האט בפירוש שוין נישט געלעבט אויף אונדזער אדרעס – האט געקלונגען ווי א גלענצנדיקער איינפאל. 
 שרייבן יידיש האב איך ביים אנהייב אין גאנצן נישט געקענט, האב איך אנטוויקלט א טעכניק פון קאפירן זאצן פון די צופעליקע בריוו וואס איך האב געפונען ביי זיך אין שופלאד. נישט קיין צו ראפינירטער מעטאד, נאר מיט א ביסל הילף פון יענער שכנה האב איך באוויזן צו פארוואנדלען שטיקלעך אויטענטישע ארויסזאגן פון הירש מינסקי אין מער ווייניקער קאהערענטע טעקסטן: «איך האף זיך צו פאראייניקן מיט דיר בקרוב. אין מלחמות, פארמאכן מענטשן זייערע הערצער אין סלויען אויף הויכע פאליצעס, ווייט פון דער האנט, ביז עס ווערט ווידער שלום. נאר מיין הארץ איז נאך נישט צעשמאלצן געווארן אין זויערן זאפט און צווישן דעם דעקל און דעם סלוי האלט איך אפן א שפאלט. שיק מיר א גרוס, לאז מיך וויסן אז איך זיפץ אומזיסט, אז יעדע מינוט ווארטן דערנענטערט די העלערע טעג», אדער «היינט האב איך זיך געלערנט אין מארק ווי עס הייסן פארשיידענע גרינסן אויף ענגליש – האט זיך ביי מיר אויפגעוועקט די פראגע וואס עסט מען ביי אייך, צי איר עסט גוט, צי איר שלאפט גענוג, צי איר וווינט צווישן פיר פעסטע ווענט. איין טאג וועט איר מיך קענען קומען באזוכן דא, אין דער גאלדענער מדינה וואס גלאנצט נישט תמיד ווען איך בין אזוי עלנט און מי״. 
 מיט די פאר שורות האט זיך אנגעהויבן א קארעספאנדענץ וואס וואלט געווען ווערט אן ארט אין מוזיי: מיינע בריוו, מאדערנע איבערארבעטונגען פון היסטארישע דאקומענטן, און אירע בריוו, קאנווערטן פול מיט פיטשעווקעס פון איר טאג־טעגלעך לעבן. מיט די יארן זענען אירע בריוו געווארן לענגער, און איך האב זיך אוועקגעזעצט לערנען די געהיימענישן פון דער יידישער שפראך ביזן לעצטן פינטל, כדי נישט צו פארפעלן קיין איין ברעקל פון דער לעבנס־פאנאראמע וואס זי האט פאר מיר געצייכנט מיט אירע ווערטער: פעלדער, פלאזשעס, טענץ, מלחמות, אלץ האב איך איינגעשלונגען ווי אן אויסגעהונגערט העזל. זי האט תמיד געהאט נייעס אויף אנצופילן זייטן איבער זייטן, און איך האב זיך געאמפערט מיט אלטע מאטעריאלן, פרווונדיק אויסצוקראצן פון זיי יעדעס מאל נייע פראזעס. 
 מיין ניי וויסן איז אבער נישט געקומען אן קיין פרייז. מיט יעדן יאר וואס איז אריבער, האב איך בעסער פארשטאנען הירשס בריוו צו זיין ווייב און משפחה אין פוילן, וואס האבן נישט צוריקגעשריבן קיין איין מאל. איך בין איינגעטונקען געווארן אין זיין ביטערן טרויער, און זיין פארצווייפלטע האפענונג איז געווארן מיינע, ווען איך האב פארשטאנען אז דווקא מיט מיר האט געטראפן דאס גליק וועגן וועלכן ער האט אומגעדולדיק געחלומט במשך א יארצענדליק. דער ערשטער גרוס פון זיינער א קרובטע איז אריינגעפאלן גלייך אין מיינע אומגעלומפערטע הענט, וואס האבן זיך גענומען פעלשן א גאנצע פיקטיווע באציונג. אפשטעלן דעם קוואל פון אירע אפפרישנדיקע מעשיות האב איך זיך נישט דערוועגט, נאר לייענענדיק אירע באריכטן האט מיין בלעזלדיק געוויסן געהאלטן אלץ נענטער צום פלאצן. 
 עס איז מאדנע, וואס פאר א השפעה דער עבר קען האבן אויף א מענטשן. פון א דיסטאנץ פון צענדליקער יארן, האבן הירש מינסקיס ווערטער געקלונגען כמעט הייליק, און דאס אבסעסיווע שטודירן דאס ביסל אינפארמאציע וואס איך האב אנטדעקט וועגן אים איז געווארן א מרה־שחורהדיקע רעליגיע ביי מיר. זיין ווייטע פארגאנגענהייט איז געלעגן אויף מיין שרייבטיש, כראנאלאגיש ארגאניזירט, און זיין צוקונפט האט מיר געשריבן פון אן אנדער קאנטינענט. אבער צווישן די ביידע זענען געלעגן אויסגעצויגענע לעכער, ווארטנדיק אויף עמעצן וואס זאל אויפדעקן געשעענישן און זיי פארלאטען. 
 ווען איך בין געווען ארום דריי און צוואנציק יאר אלט, איז אנגעקומען די מעלדונג וועגן איר קרענק. איך האב אנגעהויבן קריגן אויסגעפאלענע האר און ליידיקע רפואה־פושקעלעך פון מעבר־לים, באקלעפט מיט קוויטלעך און רעשטלעך בלוט. אפטאן א שווינדלעריי ווען אלע באטייליקטע זענען געזונט און שטארק איז איין זאך, אבער אפנארן א קראנק, הילפלאז מיידל איז שוין אן אנדער זאך אין גאנצן – בין איך געקומען צום אויספיר אז די וואר מוז אנטפלעקט ווערן וואס גיכער. מיט ציטערנדיקע פינגער, האב איך צום ערשטן מאל אונטערגעחתמעט מיין אייגענעם נאמען ביים שפיץ פון א בריוו צו איר – א ווידוי אין וועלכער עס זענען אריינגעבראקט געווארן נישט ווייניק שלאפלאזע חרטה־נעכט. העלדיש האב איך איר געגעבן דאס ווארט אז איך לאז זיך ארויס זוכן דעם אמתן הירש מינסקין, און זאל זיין וואס וועט זיין. 
 געזאגט און געטאן: מיין קינדישער מינהג פון נישטערן און חקרענען זיך וועגן דעם באהאלטענעם איז צו ניץ געקומען ביים דורכבלעטערן אלטע טעלעפאן־ביכער, פון וועלכע איך האב ארויסגעפישט אן אדרעס פון א «הירש מינסקי» אין א יידישן מושב־זקנים אין ניו־דזשערזי. די פערציק־מינוטיקע נסיעה פון מיין קווארטאלעכל אין ניו־יארק ביזן פאלאץ פאר מיטלקלאסיקע עובר־בטלדיקע פארפעלקער, האט מיין דמיון אנגעפילט מיט פאטענציעלע פראגעס צו שטעלן הירשן. נישט יעדן טאג געשעט אז מע טרעפט זיך צום ערשטן מאל מיט עמעצן וואס מען קען ציטירן אויף אויסנווייניק – האב איך געוואלט אויסניצן די געלעגנהייט ווי עס באדארף צו זיין. אין מיין ווילדער פאנטאזיע האב איך זיך שוין פארגעשטעלט ווי איך ברענג אים צו פירן אויף מיינע אייגענע נאקעטע פלייצעס קיין ארץ־ישראל, זיך צו טרעפן מיט דער טאכטער און דעם אייניקל מיט וועלכע ער האט זיך נישט באוויזן צו באקענען. 
 אלע ראמאנטישע מחשבות וועגן דעם שמייכל וואס דעם זיידנס ליפן וועלן פורעמען, וועגן דעם גלאנץ וואס וועט זיך יאווען אין דעם אייניקלס אויגן, וועגן מיין בכבודיקער ראלע ווי א פאראייניקער פון בענקענדיקע נפשות – זענען נעלם געווארן מיט איין בייזן בליק פון דער וועכטערקע אינעם בלישטשענדיקן אריינגאנג־זאל פון מושב־זקנים. ווען זי האט מיך געפרעגט וועמען איך קום באזוכן, האב איך געענטפערט אז איך קום באזוכן מיין זיידן, הירש מינסקי. זי האט מיר מיט א פאר ארויסגעבורטשעטע טראפן געגעבן צו פארשטיין אז דאס איז א יידישער מושב־זקנים, בלויז פאר יידן, און אז זי באדויערט זייער, אבער איך זע נישט אויס ווי א ייד. איך בין נישט געווען זיכער ווי עס דארף אויסזען א ייד, נאר איך האב איר געשוווירן אז איך בין נישט ווינציקער ייד ווי יעדער אנדערער אין בנין. זי האט געווארפן א סקעפטישן קוק אויפן זילבערנעם קרייצל ארום מיין האלדז, האב איך גיך דערקלערט אז איך טראג אים נאר פון כבוד וועגן צו מיין באבען עליה־השלום. ווען די וועכטערקע האט זיך צעלאכט און געפרעגט צי אט די באבע איז צופעליק געווען דאס ווייב פון מיין פרומען יידישן זיידן, האב איך זיך אפגעטראגן פונעם ארט א פארפלאמטער. פון דער ווייטנס האט די וועכטערקע נאכגעשריגן אז סיי ווי איז ביי זיי נישטא קיין הירש מינסקי אויף די רשימות. 
 צוריקקומענדיק אהיים האט געווארט אויף מיר דער לעצטער בריוו, אן ענטפער אויף מיין הודאה – עס האט זיך ארויסגעוויזן, אז שירה האט שוין געהאט א חשד אז דער קרעאטיווער מחבר פון די בריוו איז נישט פונקט געווען אירער א קרוב, און עס האט איר נישט באמת געארט. איר איז געווען גענוג צו קריגן א באשטעטיקונג אז דער העלדישער זיידע, וועגן וועלכן מע האט זי געקארמעט מיט מעשיות במשך איר גאנצער קינדהייט, האט א מאל טאקע עקזיסטירט. איר העכסטער ציל איז געווען אויפצוטאן עפעס וואס וואלט אים שטאלץ געמאכט, צו קעמפן און נקמה נעמען פאר זיינע ליידן. אפילו מיטן קאפ אנגעשפארט אויף א ביליקן שפיטאל־קישן און מיט אינפוזיע־נאדלען אריינגעשטאכענע אין אירע אדערן, האט זי זיך אנגעטאן א כוח צו ווערן געזונט און אריין אין ארמיי צו באשיצן דאס איינציקע ארט ווו יידן וועלן קיין מאל נישט געפינען קיין טריפנדיקע האקנקרייצן אויף זייערע פענצטער. 
 פאר מיר איז דער נאמען הירש מינסקי נישט געווארן קיין מאטיוואציע ארויסצוגיין אויף גראנדיעזע קאמפן – אפשר איז עס געווען צוליב מיין פחדנישקייט, צוליב מיין פאציפיזם, צי צוליב ביידע צוזאמען. אפשר האב איך נישט געהאט קיין היימלאנד צו פארטיידיקן. דאס לאנד ווו איך האב געוווינט פלעגט תמיד ארויסווייזן ווינציקער ווילן מיך צו אינטעגרירן, ווי עס האט זיך מיר געגלוסט אינטעגרירט צו ווערן. נאר דער טינטענער פאדעם וואס האט זיך געגאסן פון הירשס פען האט מיך געפענטעוועט צו זיין גייסט, און איך האב געוווסט אז א תיקון פאר אונדז ביידן וועל איך געפינען נאר ווען איך וועל געפינען אים אליין. 
 די זון האט שוועבנדיק אויף מערב צוגעמאכט אירע אויגן־לעפלעך, און איך האב זיך דערמאנט אין נאך אן אדרעס, וואס יעדערער באזוכט פריער צי שפעטער. נאכגייענדיק דעם שריט פון דורות, האב איך געבלאנדזשעט צווישן באוואקסענע מצבות ביזן פרימארגן, ווען ניי־געבוירענע שטראלן האבן זיך גענומען רייזלען איבערן בית־עולם און באלויכטן אן אויפשריפט אויף א קליין פארנאכלעסיקט טעוועלע, ווייט פון אלע אנדערע: «הירש מינסקי, 0591, גענומען זיין אייגן לעבן כדי נישט צו זען די וועלט אן זיינע געליבטע». מיט יארן צוריק האט שירה מיר דערציילט איר מאמעס א מעשה, וועגן ווי מע האט צווישן חברים פארקייקלט א שמועה אז הירש האט זיך אליין צעשטערט די ראיה נאך דער מלחמה, כדי נישט צו דארפן מורא האבן פון די שוידערלעכע געשעענישן וואס ער האט געזען ארום זיך. אבער צום סוף האט זיך ארויסגעוויזן אז הירש מינסקי, דער גיבור, איז נישט געווען בלינד – ער איז געווען טויט. 
 מיין און שירהס בשותפותדיקער עבר איז געלעגן אונטערן זעלבן בערגל ערד, ארום וועלכן איך האב אויסגעשטעלט די פארשיידענע מתנות וואס זי האט געשיקט איר זיידן מיט יארן פריער. ביי מיר איז עס געווען אן אויסגעקליבענער עבר – מיין פערזענלעכקייט האט איינגעשלונגען די לעבנס־געשיכטע פון א פרעמדן, וואס איז געווארן א טייל פון מיין גייסטיקן און קולטורעלן קיום. טויטע איז שווער שטאלץ צו מאכן, נאר דאס געדענקען און דורכמאכן יעדן טאג מיט זייערע ווערטער אין הינטערגרונט, איז אן אופן אויפצוהאלטן ביים לעבן זייער וויכטיקסטן טייל. 
 