 
 מאטל פייסי דעם חזנס: 2\. 10: מיר שטרייקן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר שטרייקן!
  
― א. ―
    
מיר דאכט, אז ס׳איז גאר ניטא קיין בעסערע זאך אף דער וועלט,
ווי אז מע שטרייקט. דאס האט אזא פנים, ווי אז איר לערנט בא רבין,
וואס שלאגט זיך צו שטארק, נעמט מען אפ בא אים די קינדער און מע
זוכט אן אנדער מלמד. דערווייל הערט איר אויף צו גיין אין חדר. מיין
ברודער אליהו און אונדזער חבר פיניע האבן אויפגעהערט צו גיין אין
שאפ. אונדזער שטוב האט שוין גאר אן אנדער פנים, זייט זיי זיינען
אין דער היים. אזוי האבן מיר זיי אנגעקוקט איין מאל אין וואך ― זונטיק. ווארעם, ווי איך האב אייך שוין דערציילט, אז מע ארבעט אין
שאפ, מוז מען אויפשטיין כאור, בכדי מע זאל חלילה ניט פארשפעטיקן.
און אז זיי זיינען געקומען אהיים, פלעג איך שוין שלאפן. פארוואס?
דערפאר, וואס זיי האבן געארבעט „אווערטיים״. דאס הייסט, אז אלע
אנדערע ארבעטער זיינען געגאנגען אהיים, זיינען אונדזערע לייט נאך
געזעסן אין שאפ בא דער ארבעט. ניט דערפאר, וואס מע האט זיי גע־נויט פון קהל. זיי האבן געארבעט אווערטיים, בכדי זיי זאלן מער פארדינען. אי, אז ס׳איז געקומען צום צאלן, האט מען בא זיי אפגעריסן
טעג ― וואס זיינען זיי שולדיק? „עלעהיי, גזלנים זיינען אונדז באפאלן״... אזוי האט געזאגט מיין ברודער אליהו.
    
― עלעהיי, דו ביסט א לעקיש! ― זאגט צו אים מיין שוועגערן
ברכה. ווען זי, זאגט זי, זאל ארבעטן אין א שאפ, וואלט זי זיך ניט
געלאזט שפייען אין דער קאשע. זי זאגט, אז אלע פארלייט מיט אלע
באסעס וואלטן בא איר געקייט די ערד. און איר מעגט איר גלייבן.
ברכה קאן!
― ב. ―
    
דערפאר האט זי זיך געקילט דאס הארץ, אז אלע שעפער האבן
דערקלערט א שטרייק. דאס הייסט, אלע שניידערס, וויפל ס׳איז פאראן
אין ניו־יארק, האבן אוועקגעלייגט שער און אייזן און ― גוד באי. וויי־וויי, וואס סע האט זיך אפגעטאן! אין דער היים, און אף דער סטריט,
און אין די האלס! א „האל״ ― איז א זאל, אדער א טעאטער. מע
קלייבט זיך צונויף אהינצוצו אלע שניידערס פון גאנץ ניו־יארק אף
א מיטינג, און מע רעדט און מע רעדט און מע רעדט. איר הערט זיך
דארט אן אזעלכע ווערטער, וואס איר האט זיי קיינמאל ניט געהערט:
„דזשענעראל סטרייק״.... „יוניאן״... „ארגאניזירט״... „אכט און
פערציק שטונדן״... „העכערע וויידזשעס״... „בעסערע באהאנדלונג״...
„סקעבס״... „שטרייקברעכערס״... „פיקעטס״... און נאך כדומה
אזעלכע ווערטער, וואס איר פארשטייט זיי ניט. מיין חבר מענדל זאגט,
אז ער פארשטייט זיי יא. נאר געבן מיר צו פארשטיין קאן ער ניט.
„וועסט עלטער ווערן, זאגט ער מיר, וועסטו אליין פארשטיין״. עס קאן
זיין. דערווייל קוק איך זיך צו, ווי דער עולם היצט זיך, און עס בייסן
זיך מיר די הענט. עס גלוסט זיך מיר זיי אלע אראפכאפן אף פאפיר.
אויסמאלן איטלעכן באזונדער, ווי ער זעט אויס, וואס ער טוט, ווי אזוי
ער שטייט און ווי אזוי ער רעדט.
  
― ג. ―
    
למשל, נעמט מיין ברודער אליהו. ער אליין רעדט ניט קיין ווארט.
ער גייט נאר צו צו איטלעכס רעדל און שטעקט אריין די נאז. אדער ער
לייגט צו אן אויער. בעת מעשה בייסט ער די נעגל און איז שטארק אויפגערעגט. א פארגעניגן צו זען מיין ברודער, ווי ער שאקלט צו מיטן קאפ
יעדן איינציקן, וואס ער רעדט. ער איז מיט אלעמען מרוצה, וואס יענער
זאל ניט זאגן. אט איז צוגעקומען צו אים א שניידער מיט א גולקע אף
איין זייט קאפ ― פון דער לינקער זייט. דער שניידער האט אים אנגענומען בא א לאץ און טרייסלט אים און רעדט אין אים אריין, אז ס׳איז
ארויסגעווארפן דער גאנצער טארעראם. די שניידערס וועלן מיט זייער
שטרייק גארנישט אויספירן. מחמת די „אסאסיאיישאן״ פון די „מאנו־פעקטשורערס״ איז צו שטארק פאר אונדז! שאקלט אים מיין ברודער
צו מיטן קאפ. און איך האב זייער מורא, אז מיין ברודער אליהו ווייס
אזוי, וואס באטייט „אסאסיאיישאן״ און „מאנופעקטשורערס״, ווי איך...
ווארעם אט איז צוגעגאנגען צו אליהון אן אנדער שניידער מיט א פנים
פון א קאטשקע. אז ער רעדט, פאטשט ער מיט די ליפן. דער שניידער
האט אנגענומען מיין ברודער פאר א קנעפל און האט לאנג איבער אים
גערעדט, געפאטשט מיט די ליפן. ער האט אלע מינוט אויסגערופן: „ניין!
מיר מוזן קעמפן, אויסקעמפן ביזן סוף!״... האט אים מיין ברודער אויך
אויסגעהערט און אויך צוגעשאקלט מיטן קאפ. אן עבירה, וואס מיין
שוועגערן איז דא ניטא. זי וואלט אים שוין עפעס אריינגעזאגט...
    
― ד. ―
    
גאנץ אנדערש האט אויסגעזען אונדזער חבר פיניע. ווער עס האט
אים ניט געזען און ווער עס האט אים ניט געהערט ריידן אף א מיטינג,
― דער האט גאר קיין שיינס ניט געזען אף זיין לעבן. אונדזער פיניעס
פיגור דארף אייך זיין באקאנט נאך פון מיינע פריעריקע מעשיות. זיינע
קורצזיכטיקע אויגן מיט זיין לאנגער שפיצעכיקער נאז, וואס קוקט אראפ
אין מויל אריין, געדענקט איר מסתמא. זיינע לאנגע שמאלע הויזן, איין
הויז אראפ, איין הויז ארויף, און זיין שניפס אף דער צעשפילעטער מאנישקע ― האט איר אוודאי אויך ניט פארגעסן. היינט זיין ריידן, זיין
פינען מיט דער נשמה און זיין שיטן פונעם ארבל מיט הויכע שיינע ווערטער און מיט קלינגענדיקע נעמען פון גרויסע לייט? אצינד שטעלט אייך
פאר, אז פיניע צעהיצט זיך און רעדט פאר אן עולם פון טויזנטער מענטשן,
 וואס ווילן אים דווקא ניט הערן. אנגעהויבן האט ער אזש פון קאלומבוסן,
 ווי אזוי ער האט אנטדעקט אמעריקע, און איז באלד ארויף אף די פאר־
 אייניקטע שטאטן, און האט זיך פארמאסטן צו ריידן און צו ריידן. האט
 מען אים ניט געלאזט.
    
― ווער איז דער ספיקער? ― פרעגט איין שניידער באם אנדערן.
    
― א גרינהארן! ― ענטפערט אים יענער.
    
― וואס וויל ער?
    
― וואס בארעדט ער?
    
― וואס האקט ער א טשייניק?
    
― שאראפ! ― שרייט אויס איינער, און א סך אנדערע כאפן אים
אונטער:
    
― שאראפ!...
    
 ― ה. ―
    
„שאראפ״ איז אפילו א מיאוס ווארט. די טייטש פונעם ווארט איז
„אראפ פונעם מארק!״ נאר אונדזער חבר פיניע שרעקט זיך ניט פאר
קיין ווערטער. פיניע, אז ער צערעדט זיך, איז ווי א פאס וואסער, וואס
מע האט אפגעשטעקט און פארווארפן דעם צאפן. איר קאנט צוהאלטן
מיט דער האנט, פארשטאפן מיט א שמאטע ― עס וועט אייך קיין זאך
ניט העלפן. ביז דאס וואסער וועט ניט ארויסגיין ביזן לעצטן טראפן,
איז אן עבירה אייער טרחה. פיניע מוז אפריידן זיינס. סיידן מע זאל אים
אראפשלעפן פון דער בינע. דא הייסט עס ניט בינע, דא הייסט עס
„סטיידזש״. איצטיקס מאל האט מען אים טאקע געמוזט אזוי טאן. צוויי
שניידער־יונגען, פרעסערס, האבן אים גענומען פאר ביידע הענט און מע
האט אים מיט כבוד אראפגעפירט פונעם סטיידזש. דאס האט אים אבער
גארניט געשטערט אויסצופירן דאס, וואס ער האט געוואלט אויספירן.
ער האט דאס איבעריקע דעררעדט, שוין גייענדיק מיט אונדז אהיים. און
אז מיר זיינען געקומען אהיים, האט ער נאך לאנג גערעדט פאר מיין
מאמען און פאר מיין שוועגערן ברכה און פאר זיין ווייב טייבל. איך און
מיין חבר מענדל זיינען אויך געווען צווישן די צוהערער. און מיר דאכט,
אז וועדליק פיניע האט געטענהט, איז ער גערעכט. נאר גייט רעדט מיט
ווייבער. אז פיניע האט זיך גוט אנגערעדט, רופט זיך אן מיין שוועגערן
ברכה מיט א משל, ווי איר שטייגער איז:
    
― וואס איז דעם אינדיק פאר א חילוק, צי מע קוילעט אים פורים
צו דער סעודה, צי פסח צום סדר?...
    
טאמער ווייסט איר, וואס מיינט דערמיט ברכה?...
  
― ו. ―
    
דערווייל גייט אוועק א טאג און א טאג. דער שטרייק איז א שטרייק.
די ארבעטער זיינען שטאל און אייזן. מיטינגען מאכט מען אלע טאג.
און אלע מאל אף א נייעם פלאץ. די מאנופעקטשורערס, הער איך זאגן,
האלטן זיך אויך שטארק. זיי ווילן ניט נאכגעבן. זיי וועלן אבער מוזן
נאכגעבן. אזוי זאגן אלע. ניטא א זאך, וואס די ארבעטער זאלן ניט אויספירן. ס׳איז אמעריקע! עס האלט שוין באם לעצטן מיטל. אז דאס וועט
ניט העלפן, איז עק וועלט! אזוי זאגן אונדזערע לייט. וואס איז דאס
פאר א מיטל? מיר וועלן זיך צונויפזאמלען אלע שטרייקער פון גאנץ
ניו־יארק און מיר וועלן דורכגיין איבער די סטריטן מיט א מארטש. דאס
הייסט, טויזנטער און טויזנטער שניידערס וועלן זיך דורכשפאצירן מיט
די פאנען איבער דער שטאט. מיר און מיין חבר מענדל איז דאס דווקא
געפעלן. מיר וועלן זיין די ערשטע. רעדט זשע אבער מיט אזא יידענע,
ווי מיין שוועגערן ברכה, זאגט זי, אז בא איר זעט דאס אויס, ווי קינדער
שפילן זיך אין סאלדאטלעך... זי זאגט: „אן עבירה אייערע שיך״...
האט איר באדארפט אנקוקן אונדזער פיניען און הערן, וואס ער האט איר
געזאגט דערויף!
  
― ז. ―
    
מיר האבן שוין געהאלטן מיטן שטרייק גאנץ ווייט. איך און מיין
חבר מענדל האבן זיך שוין צוגעגרייט, ווי מע גרייט זיך צו צו דעם
פערטן דזשולאי. דעמאלט איז יום־טוב אין אמעריקע. מע שיסט אף
דער סטריט מיט די פייער־קרעקערס און עס טרעפט זיך, זאגט מען, אז
מע דערהרגעט א מענטשן. א קלייניקייט ― דער פערטער דזשולאי?
דאס איז דאך דער טאג, וואס די פאראייניקטע שטאטן האבן זיך באפרייט פון די שונאים...
    
איך און מענדל זיינען שוין געווען יום־טובדיק. איז אונדז פארשטערט געווארן די שמחה. אף קאנעל סטריט האט מען געהרגעט א
מענטשן. די ידיעה האט אונדז געבראכט פיניע. ער איז געווען אפן ארט
און האט געזען דעם געהרגעטן. ער זאגט, אז דער מענטש האט פארדינט
דעם טויט. ער איז געווען, זאגט ער, א גענגסטער. פרעגט אים די מאמע: „וואס הייסט א גענגסטער? א גנב?״ זאגט פיניע: „ערגער פון
א גנב!״ פרעגט אים די מאמע: „א גזלן?״ זאגט פיניע: „ערגער פון
א גזלן!״ פרעגט די מאמע: „וואס קאן זיין ערגער פון א גזלן?״ זאגט
פיניע: „א גענגסטער איז ערגער פון א גזלן. ווארעם א גזלן איז א גזלן,
און א גענגסטער איז א געדונגענער גזלן. דעם מענטשן האט מען געדונגען, ער זאל שלאגן די שטרייקערס. איז ער באפאלן א מיידל א שטריי־קערן און האט זיך פארמאסטן זי צו שלאגן. האט זי געמאכט א גוואלד,
זיינען זיך צונויפגעלאפן מענטשן און ס׳איז ארויס א געשלעג... מער
האט מען פון פיניען ניט געקאנט ארויסבאקומען גארניט. ער האט ארומגעשפאנט מיט זיינע לאנגע פיס הין און צוריק. ער האט געפינעט מיט
דער נשמה. ער האט געשפריצט מיט פייער. ער האט זיך געריסן בא די
האר און געשאטן מיט ווערטער און מיט נעמען:
    
― אי־אי, קאלומבוס! אי־אי, וואשינגטאן! אי־אי, לינקאלן!
    
דער סוף איז געווען ― פיניע האט זיך אויפגעהויבן און איז אנטלאפן!
  
― ח. ―
    
ביז עפעס וואס, דערווייל האט דאס אונדז געטראפן. מיך און מיין
חבר מענדל. די מאמע האט זיך געשווארן בא איר געזונט און בא איר
לעבן, אז זי וועט אונדז ניט ארויסלאזן אף דער סטריט פאר קיין געלט
אין דער וועלט! ניט מיך, ניט מענדלען, ניט אליהון, ניט ברכהן און
ניט טייבלען. ווארעם וויבאלד אז עס האלט שוין, זאגט זי, אזוי ווייט,
אז מע הרגעט מענטשן אין סטריט ― איז שוין עק וועלט! זי האט אנגעווארפן אף אונדז אלעמען אזא פחד, אז טייבל האט זיך צעוויינט, ווי
א קליין קינד. גאט ווייס, ווו איר פיניע איז אצינד!... האט די מאמע
שוין פארגעסן אן אונדז און האט גענומען אויסריידן דאס הארץ נעבעך
טייבלען: אז מיר האבן א שטארקן גאט, און אז עס וועט איר פיניען
גארניט געשען, און אז ער וועט מיט גאטס הילף קומען בשלום אהיים,
און אז ער וועט זיין א מאן צו זיין ווייב און א טאטע צו זיינע קינדערלעך,
וואס וועלן, אם ירצה שם, אמאל זיין. ווארעם דערווייל האט נאך טייבל
קיין קינד און קיין רינד. זי דאקטערט זיך און האפט, אז זי וועט נאך
אמאל האבן קינדער.
    
― און א סך קינדער! ― זאגט די מאמע.
    
― אמן הלוואי! ― זאג איך און כאפ א פאטש פון מיין ברודער
אליהו, איך זאל ניט זיין קיין שייגעץ און זאל ניט שטופן די צונג אהין,
ווו מען דארף ניט...
    
 ― ט. ―
    
געלויבט איז גאט ― געקומען פיניע. און געקומען איז ער מיט
א שימחה, א גדולה: דער מענטש דער גענגסטער, וואס מע האט אים
געהרגעט, לעבט און וועט לעבן. נאר א קאליקע וועט ער שוין בלייבן אף
אייביק. מע האט אים ניט דערהרגעט אף טויט. מע האט אים נאר אזוי
גוט אנגעהרגעט. מע האט אים אויסגעזעצט אן אויג און איבערגעבראכן
א האנט. „א מיצווה ― לאז ער ניט זיין קיין גענגסטער!״ האט אבער
די מאמע אף אים רחמנות: לאז ער זיך זיין, זאגט זי, וואס ער איז.
פאראן א גאט אין הימל, לאז ער זיך, זאגט זי, מיט אים רעכענען. פארוואס, זאגט זי, קומט אים, מע זאל אים איבערברעכן א האנט און אויסזעצן אן אויג? וואס זיינען שולדיק זיין ווייב און קינדער נעבעך, זיי
זאלן האבן א טאטן א קאליקע?״...
    
 ― י. ―
    
דער שטרייק האט זיך פארצויגן און מיר גייען ארום אן א שטאך
ארבעט. מיין ברודער אליהו איז אויס מענטש. די מאמע רעדט אים אויס
דאס הארץ. זי זאגט, אז דער גאט, וואס האט אונדז געבראכט קיין אמעריקע, וועט אונדז מסתמא ניט פארלאזן. אונדזער מחותן יונה דער בעקער
און אונדזערע גוטע פריינט פעסיע די גראבע און איר מאן משה דער
איינבינדער און די איבעריקע פריינט און גוטע פריינט קומען אלע טאג
און טרייסטן אונדז מיט גוטע ווערטער. זיי זאגן, אז דער הימל איז צו
דער ערד ניט געפאלן. ווו שטייט דאס געשריבן, אז מע מוז לעבן אין
אמעריקע נאר פון שניידעריי? מע קאן מאכן א לעבן אן שניידעריי אויך.
והראיה? אט וועל איך אייך דערציילן, ווי אזוי מיר מאכן א לעבן אין
אמעריקע.
כתרילעווקע אין ניו־יארק
  
― א. ―
    
איידער איך גיי אייך דערציילן, ווי אזוי מיר מאכן א לעבן אין דעם
נייעם לאנד, מוז איך אייך פריער אויסרעכענען בא די נעמען, ווער איז
דא אין אמעריקע פון אונדזערע פריינט און באקאנטע, ווייל נאר זיי צו
דאנקען האבן מיר זיך ביסלעכווייז ארויפגעארבעט און אנגעהויבן צו
מאכן א לעבן. לאזט זיך אויס, אז מיר האבן דא פריינט און באקאנטע
― קיין עין־הרע, קיין בייז אויג! גאנץ כתרילעווקע האט זיך אריבערגעפעקלט אהער, קיין אמעריקע. נאך אונדזער אוועקפארן פון דער היים
איז געווארן, זאגן זיי, דארטן א בהלה, א מהומה, א לויפעניש. עס האט
אויסגעבראכן, זאגן זיי, א מוראדיקער פאגראם, א שחיטה און א שרפה
― גאנץ שטאט איז אוועק מיטן פייער! ווער האט אונדז געבראכט די
נייס ― די מאמע. ווו ערגעץ א צרה, ווערט פריער פון אלע געוווירע
די מאמע. פון וואנען? פון בית־המדרש. פון דער כתרילעווקער שול.
ס׳איז פאראן אזא שול אין ניו־יארק.
  
― ב. ―
    
די ערשטע וואך, אז מיר זיינען געקומען אין שטאט אריין, האט
די מאמע קודם־כל זיך צעפרעגט אף א שול, וווהין צו גיין שבת דאווענען. זיינען אין ניו־יארק, ברוך השם, פאראן שולן כמעט אף יעדער
סטריט. האט אונדז אונדזער שכנה פעסיע אפגעפירט דעם ערשטן שבת
אין שול אריין. די שול איז טאקע אונדזער שול. דאס הייסט, די יידן,
וואס דאווענען דארטן, זיינען אלע פון אונדזער שטעטל. זי הייסט מיטן
נאמען „כ ל י ש ר א ל  א נ ש י  כ ת ר י ל ע וו ק ע״. אדער „ד י
 
 