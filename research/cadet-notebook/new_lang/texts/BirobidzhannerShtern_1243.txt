
 (א חלק פֿון דער פּראָגראַם , צוגעגרייט דורך דער נאַציאָנאַלער אינסטאַנץ פֿאַר ייִדישער קולטור בשותּפֿות מיט דער ראַדיאָ־קאָרפּאָראַציע פֿון מדינת־ישראל.) 
 מיכאל פֿעלזענבאַום 
 די ימים־נוראָים זײַנען פֿאַרבײַ און מיט זיי צוזאַמען איז פֿאַרשוווּנדן געוואָרן די ערנסטע שטימונג פֿון די תּשובֿה־טעג, עס איז געקומען דער יום־טובֿ פֿון פֿרייד און שימחות, דער ערשטער פֿריילעכער יום־טובֿ פֿון יאָר תּש»פּ – יום־טובֿ סוכּות. 
 אָן פֿאַרגאַנגענהייט, ווי באַוווּסט, איז ניטאָ קיין צוקונפֿט, אַזוי טענהן קלוגע מענטשן. און אָט ברענג איך אײַך אַ פּאָעטיש בילד פֿון סוככּת, וועלכעס האָט אויסגעזונגען מיט 120 יאָר צוריק די לויטערע נשמה פֿונעם ייִדישן פּאָעט און קולטור־טוער שמעון פֿרוג: 
 יום־כּיפּור, דאַנקען גאָט, אַוועק, 
 דערלעבט, געטרײַע ברידער, 
 אויס וויינען, זיפֿצן גאַנצע טעג – 
 מע זיצט אין סוכּה ווידער. 
 מע זיצט באַדעקט מיט גרינעם סכך 
 אין רוהע און אין פֿריידן… 
 דער לולבֿ שײַנט, דער אתרוג שמעקט – 
 אַ ריח פֿון גן־עדן!… 
 סוכּות איז דער פֿריילעכסטער און אויך דער לענגסטער פֿון די ייִדישע יום־טובֿים. ער ציט זיך נײַן טעג, און נײַן טעג נאָך אַנאַנד פֿרייען זיך ייִדן. דאָס איז זייער אַן אַלטע פֿרייד, וואָס קלינגט אָפּ דורך די יאָרטויזנטער פֿון דער ייִדישער געשיכטע. יעדער איינער רייניקט אָפּ זײַן נשמה פֿון זינד און חטאָים און מיט ציטער אין האַרצן וואַרט אויף אַ פּיתקא טבא, אויף אַ גוט קוויטל, און מיט אַ גוט קוויטל אין קעשענע דערגרייכט יעדנס נשמה דעם העכסטן פּונקט פֿון פֿרייד און פֿאַראייניקט זיך אין אַן אַלגעמיינער שימחה מיט די אַחינו־בני־ישראל אַרום דער רייניקייט, אַרום אונדזער אייביקער ספֿר־תּורה. איר העכסטן פּונקט, אָבער, דערגרייכט די שימחת־תּורה אין לעצטן טאָג פֿון דעם אָ יום־טובֿ: ייִדן הוליען סײַ בײַ דאַוונען אין שילן און סײַ אויף די גאַסן, מיט פֿרייד און ליבע אין די הערצער און מיט ספֿר־תּורות אין די הענט: 
 לאַנגע יאָרן ווי איר פֿרייט זיך, 
 לאַנגע דורות, ווי איר דרייט זיך 
 מיט אַ רייניקייט אין האַנט. 
 קנאַפּ חיונה, 
 פֿיל אמונה, 
 און איר לעבט אין יעדן לאַנד. 
 (מאָריס ראָזענפֿעלד) 
 https://www.youtube.com/watch?v=GIs־5ytG2pQ 
 Sukkot In The Synagogue. Leopold Pilichowski (1869־1933). Oil On Canvas. 
 אַ יום־טובֿ פֿאָדערט אַ יום־טובֿדיקע שטימונג. און כ׳בין זיכער, אַז ס׳וועט נישט זײַן קיין גוזמא צו זאָגן, אַז טאַקע אַ געוויסע טייל פֿון אונדזערע שטענדיקע צוהערער, איז געוואָרן ווי אַ שטיקל פֿון אונדזער ראַדיאָ־משפּחה, ווײַל עס איז נישטאָ קיין זאַך אויף דער וועלט, עס איז ניטאָ קיין איין יום־טובֿ, קיין איין אוידיציע, אַז זיי זאָלן ניט האָבן צו דעם אַ גאַנצן פּאַק מיינונגען און מעשיות, איבער הויפּט פֿון זייערע קינדער־יאָרן. און עס זײַנען דאָ א פּאָר זייער פֿײַנע און פֿעיִקע דערציילער, וואָס ווען זיי הייבט אָן צו דערציילן, איז בעסער צו זיצן שטילערהייט און זיך צוהערן, ווײַל, אַפֿילו ווען עמעצער ווייסט אַ סך, עס וועט זיך שטענדיק אויסגעפֿינען עמעצער, וואָס ווייסט נאָך מער. און ווען אונדזערע געטרײַע צוהערער הייבן אָן צו שיסן מיט ווערטלעך, איז טאַקע בעסער זיך אָפּשטעלן און צוהערן. און פֿון דער צווייטער זײַט, איז טאַקע אַ לעבן אויף זיי, אויף אונדזערע געטרײַע ראַדיאָ־פֿרײַנד, ווײַל זאָגט מיר, ביטע, וווּ קריגט מען הײַנטיקע טעג אַזעלכע איבערגעגעבענע ליבהאָבער פֿון ייִדיש און ייִדישקײַט, און זייער אָפֿט עס נעמט מיך אַרום אַ געפֿיל פֿון אַ יום־טובֿדיקער פֿרייד פֿאַר אונדזערע מיטשמועסלער פֿון יענער זײַט מיקראָפֿאָן, וואָס האָבן אַזאַ, אויף אַלע ייִדישע קינדער געזאָגט געוואָרן, אײַזערנעם זכּרון און זייערע דערמאָנונגען זענען ממש ווי אַ לעבעדיקער גרוס פֿון ייִדישן לעבן אין משך פֿון די לעצטע 120 יאָר. 
 זײַ אַ מענטש, וועסטו זיצן אין סוכּה. טאַקע מיט דעם אָ ווערטל איז ערבֿ־סוכּות איבערגעלאָדן געוואָרן אונדזער פּאָסטקעסטל. פֿאַר די וועלכע געדענקען נאָך די אַטמאָספֿער און די ריחות פֿון אַן אַמאָליק ייִדיש שטעטל, יענע געדענקען, אַז מיט די אָ ווערטער פֿלעגט אַ ייִדישע מאַמע אַרויפֿפֿירן אויפֿן דרך־היושר אַ קינד, וואָס פֿאָלגט נישט זײַנע עלטערן. 
 מעכעלע, מעכעלע, גיב שוין אַ שמייכעלע, – זאָג איך צו זיך אַליין און הויב אָן מײַן יום־טובֿדיקע דערציילונג, – אַ מאָל איז סוקעס טאַקע געווען סוקעס, ניט אַזוי ווי הײַנטיקע טעג – סוכּות. ס׳איז פּשוט אַ פֿינצטערע בושה… גיט אַליין אַ גוטן טראַכט… בײַ אונדז, אין וואַלאַכיע, אַ «סוקע» איז געווען אַ זי פֿון אַ הונט אַ כּלבֿ… מילא, נײַע צײַטן, נײַע לײַטן, אָבער אַ יום־טובֿ בלײַבט דאָך אַ יום־טובֿ. אַז סוכּות איז דווקאַ אַ ייִדישער יום־טובֿ האָט געקענט פֿאַרשטיין אַפֿילו אַן אָפּגעריסענער נאַר אַ פּויער, ווײַל דאָס אַמפּערניש און ווילדע קריגערײַען וועגן הלכות סוכּה פֿלעגן זיך אָנהייבן אום ראָש־חודש תּישרי און די הייזעריקע ייִדישע געשרייען האָט מען געקענט הערן אַזש אין יהופּעץ. 
 מילא… פֿאַר אונדז, קינדער, אויסצופּוצן די סוכּה אינעווייניק איז טאַקע געווען אַ טאָפּלדיקער יום־טובֿ און דער עיקר, אַ דאַנק דער מעגלעכקייט מקוים צו זײַן אַלע אונדזערע קינסטלערישע פֿאַנטאַזיעס, ווײַל דער הויפּט פּרינציפּ איז געווען – טו וואָס דו ווילסט אַבי עס זאָל זײַן שיין און כּשר, און זײַ וויסן, אַז נאָך הונדערט יאָר פֿאַר דער פֿעמיניסטישער באַוועגונג, דאָס איז געווען אונדזער מיילדשע מלוכה. דער פֿריילעכסטער מאָמענט אין סוכּה־באַפּוצונגען איז פֿאַר אונדז, מיידעלעך, געווען אַ שפּיצל – צו שיקן די גאָר קליינע ייִנגעלעך צו דער באָבען נאָך אַ סוכּה־שער. איר האָט געדאַרפֿט זען די פּנימער פֿון די ייִנגעלעך, ווען זיי פֿלעגן זיך אומקערן פֿון דער באָבען מיט אַ ברוגז־געוויין און אַ דערקלערונג, אַז אַ סוכּה־שער הייסט אַ נאַר אַ טיפּש… מע זאָגט דאָך, – ער איז אַזוי קלוג, אַז מע מעג אים שיקן נאָך אַ סוכּה־שער. 
 זיצן אין סוכּה איז בײַ ייִדן פֿאַררעכנט פֿאַר אַ מין כּבֿוד, אַ גאַנץ יאָר פֿלעגן די מאַמעס זאָגן צו זייערע קינדער, – אויב דו וועסט זײַן אַ מענטש, וועסטו עסן אין סוכּה. די ערשטע טעג סוכּות זײַנען געווען אַן אמתער גן־עדן פֿאַר די קינדער, די ייִנגלעך האָבן זיך געשפּילט אין ניס, די מיידלעך – אין קוויטלעך, אַ מחיה. בענטשן אתרוג איז בײַ אונדז געווען אַ גאַנצער ענין. דער טאַטע מיט די ייִנגלעך פֿלעגן לויפֿן אין דער סוכּה בײַ דער שיל און מע האָט געבענטשט דאָרטן אתרוג, אָבער פֿאַר פֿרויען, מיידלעך און קלענערע קינדער פֿלעגט דער שמש ברענגען אַהיים די זילבערנע פּושקע מיטן קפֿריסין, אַזוי האָט מען בײַ אונדז גערופֿן דעם אתרוג. אין איין האַנט האָט דער שמש געהאַלטן דעם קפֿריסין און אין דער צווייטער דעם לולבֿ… נאָך יום־טובֿ פֿלעגט מען מאַכן פֿון דעם אָ אתרוג אײַנגעמאַכטס און דאָס פֿלעגט זײַן אַ סגולה פֿאַר קראַנקע. הושענא־רבה איז געווען ממש אַ מחיה פֿאַר די קינדער, ווײַל ניט זיי, נאָר די שטענדערס אין שיל האָט מען אויסגעשמיסן מיט אַ בינטל הושענות פֿאַר פֿרעמדע און אייגענע עבֿירות. און ווער רעדט שוין וועגן שימחת־תּורה?… שימחות־תּורה איז שוין איין מאָל אַ יום־טובֿ. ערשטנס – די סעודה אין שיל, די פֿולע קעשענעס ניס און עפּל, און וויפֿל מע גיט ניט, כאַפּט מען אַליין. די קינדער פֿילן, אַז דער יום־טובֿ איז זייערער, מע גיט זיי עליות, מע רופֿט זיי אויף צו די הקפֿות, כּמעט ווי די גרויסע. און די קינדער שטייען אין אַ ריי פֿון ביידע זײַטן פֿון די הקפֿה־טרעגער, קושן די הייליקייט און ווינטשן יעדן איינעם, – דערלעבטס איבער אַ יאָר מיט דער גאַנצער פֿאַמיליע. 
 מיר לעבן אין אַזאַ תּקופֿה ווען צען טויזנט קילאָמעטער, יענע צען טויזנט קילאָמעטער, וועלכע דער קדמונישער מענטש האָט דורכגעמאַכט פֿאַר גוטע צען טויזנט יאָר, הײַנט זשע מע זעצט זיך אַרויף אין אַ פֿלי־מאַשין און דער מהלך ווערט באַדעקט פֿאַר קנאַפּע צען שעה. אָבער, וואָס איז שײַך דער פֿאָלקס־חכמה און וויסן, טאָ אויף דעם געביט פון מענטשלעכקייט אַפֿילו אַ קלייניטשקער בלויז וועט פֿאָדערן צענדליקער און אַפֿילו הונדערטער יאָר פֿון שטודיעס. הײַנטיקע טעג, ווען איך, פּונקט אַזוי ווי מיליאָנען מײַנע שטאַם־ברידער און שוועסטער, קלײַבן איבער אינעם זכּרון אונדזערע פּריוואַטע און קאָלעקטיווע טועכצן, פֿאַרשטיי איך גאַנץ קלאָר ווי פֿיל האָבן פֿאַרלוירן די נאָכמלחהדיקע דורות מיזרח־אייראָפּעיִשע ייִנגלעך און מיידלעך, וועלכע האָט מען מיט גוואַלד אָפּגעריסן פֿון די נאַציאָנאַלע מינדלעכע און שריפֿטלעכע אוצרות. הײַנט זשע, גאָט צו דאַנקען, קענען מיר סוף־כּל־סוף פֿרײַ און מיט פֿאַרגעניגן שעפּן און שעפּן פֿון אונדזערע טויזנטיעריקע קוואַלן פֿון טראַדיציע און לעבנס־חכמה. פֿאַר מיר פּערזענלעך אַזאַ טײַערע מקור זײַנען די ייִדישע לעגענדעס, וועלכע מיר רופֿן אָן מידרשים. זיי זענען אַזוי פֿאָלקסטימלעך און אין יעדן פֿון זיי ליגט אַזוי פֿיל לעבנס־דערפֿאַרונג, אַז ס׳איז טאַקע נישט קיין חידוש, אַז די טויזנטער מעשׂהלעך זענען צוגעפּאַסט צו דער אָדער יענער וואָכן־פּרשה. אויך צו דער וואָכן־פּרשה, האַזינו השמיים, די הימלען זאָלן הערן, איז דערציילט געוואָרן אַ מעשׂהלע, און הייסן הייסט זי – אין צווייען איז זיכערער. 
 מע דערציילט, אַז איין מענטש האָט אַ מאָל געגעבן זײַן פֿאַרמעגן צו זײַנעם אַ פֿרײַנד מיט אַ בקשה, אַז יענער זאָל דאָס באַהאַלטן פֿאַר אים. אין גיכן אָבער דער מענטש, וואָס האָט איבערגעגעבן דאָס פֿאַרמעגן זײַנס צו באַהאַלטן, איז, ניט דאָ און ניט פֿאַר קיינעם געדאַכט, זיך מסתּלק געווען פֿון דער וועלט. האָט זײַן זון, דער יתום, אַרויסגעוויזן גרויס כּבֿוד צו דעם, בײַ וועמען פּקדון איז געווען און ער האָט אויך גרויס כּבֿוד אָפּגעגעבן צו יענעמס פֿרוי. האָט מען אים געפֿרעגט – וואָס פּלוצעם גיבסטו אָפּ כּבֿוד צו ביידן? האָט דער יתום געענטפֿערט – בײַ די אָ צוויי מענטשן ליגט באַהאַלטן מײַן ירושה, אָבער איך ווייס נישט צי בײַ דעם מאַן צי בײַ דער פֿרוי. טראַכט איך מיר, בײַ וועמען דער פּקדון זאָל זיך געפֿינען, זאָל ער דאָס גוט באַהיטן. און דאָס לייגט זיך טאַקע אויפֿן שׂכל ווי אַ קלאָרער מוסר־השׂכּל, ווײַל ווען מע האָט משה רבינו געפֿרעגט פֿאַר וואָס ווענדעט ער זיך צו הימלען און צו דער ערד, האָט ער געענטפֿערט – איך בין באַשטימט צו שטאַרבן, און איך ווייס ניט וווּהין מײַן נשמה וועט גיין, אין הימל אַרײַן אָדער אין דר׳ערד אַרײַן. דעריבער גיב איך אָפּ כּבֿוד צו ביידן, סײַ די הימלען און סײַ דער ערד, כּדי וווּ מײַן נשמה וועט זיך געפֿינען זאָל איר זײַן גוט. אָבער, ווי זאָגט איר, ר׳ ייִד? מענטש טראַכט און גאָט לאַכט, און טאַקע דער אייבערשטער האָט אַנדערש געטאָן. ער האָט גענומען משהס נשמה און באַהאַלטן זי בײַ זיך אונטער דעם כּסא־הכּבֿוד. 
 נאָר גוטע פּשׂורות, אונדזערע טײַערע דאַמען און הערן. 
 אינעם ספֿר זוהר שטייט געשריבן, – בני־ישראל, וועלכע פֿאַרלאָזן זייערע הײַזער לטובֿת סוכּה, ווערן זוכה צו אַ באַזוך פֿון דער שכינה, און אַלע זיבן געטרײַע פֿרײַנד פֿונעם מלך המלכים נידערן אַראָפּ פֿון גן־עדן כּדי צו באַזוכן זיי דאָרטן און געניסן פֿון זייער גאַסטפֿרײַנדלעכקייט. און די זיבן געטרײַע פֿרײַנד פֿונעם מלך המלכים זײַנען אַבֿרהם אָבֿינו, יצחק, יעקבֿ, יוסף, משה רבינו, אַהרן הכּהן און דוד המלך. 
 דאָס יאָר, אַחוץ די אומזעעוודיקע הימלישע געסט האָבן מיר אײַנגעלאַדן אין אונדזער סימבאָלישער סוכּה אויך אַ הימלישן תּושבֿ, אָבער פֿון יענע, וועלכע בײַ זייער לעבן זײַנען געווען באַצייכנט מיט אַ גאָטס פֿונק פֿון אַ ריזיקן טאַלאַנט און אין זייער שעפֿערישער טעטיקייט מצליח געווען אַרײַנצובלאָזן דאָס אייביקע, דאָס הימלישע אין אַ פּשוטן בשר־ודם, אין אַ ייִדן פֿון אַ גאַנץ יאָר. 
 https://www.youtube.com/watch?v=0nh1wmFCcA8 
 איציק מאנגער 
 לאמיר זשע זינגען 
 לאמיר זשע זינגען פשוט און פראסט 
 פון אלץ, וואס איז היימיש, ליב און טייער: 
 פון אלטע בעטלער, וואס שעלטן דעם פראסט, 
 און פון מאמעס, וואס בענטשן דאס פייער. 
 פון ארעמע כלות, וואס שטייען מיט ליכט 
 פאר בלינדע שפיגלען שפעט ביי נאכט, 
 און יעדע זוכט דאס נאענטע געזיכט, 
 וואס האט איר ליבע אויסגעלאכט. 
 פון גורל־ווארפער, וואס רעדן פארשטעלט 
 און נארן די לעצטע גראשנס אויס 
 ביי עגונות וואס שעלטן די וועלט 
 און גייען דורך הינטער־טירן ארויס. 
 פון דינסטן, וואס הארעווען ביטער־שווער 
 און באהאלטן דעם בעסטן ביסן 
 פאר די זעלנער, וואס קומען ביי נאכט 
 די באלעבאטים זאלן נישט וויסן. 
 לאמיר זשע זינגען פשוט און פראסט 
 פון אלץ, וואס איז היימיש, ליב און טייער: 
 פון ארעמע מאמעס, וואס שעלטן דעם פראסט, 
 און פון בעטלערס, וואס בענטשן דאס פייער. 
 פון מיידלעך, וואס ווארפן זומער־צייט 
 ממזרים הינטער פרעמדע טירן 
 און ציטערן פאר מונדירטע לייט 
 וואס קענען דערפאר אין תפיסה פירן. 
 פון קאטערינקעס, וואס סקריפן שווער 
 פרייטיק ביי טאג, אין ארעמע הויפן, 
 פון גנבים, וואס האבן פארפאסט, 
 און מוזן איבער די דעכער אנטלויפן. 
 פון שמאטע־קלויבער, וואס גראבלען אין מיסט, 
 און מיינען: זיי וועלן אן אוצר געפינען, 
 פון דיכטער, וואס האבן געגלויבט אומזיסט 
 די שטערן – און זיינען אראפ פון זינען. 
 לאמיר זשע זינגען פשוט און פראסט 
 פון אלץ, וואס איז היימיש, ליב און טייער: 
 פון אלטע לייט, וואס שעלטן דעם פראסט, 
 און פון קינדער, וואס בענטשן דאס פייער. 
 גאַנצערהייט קענט איר הערן די ראדיא־אוידיציע דא: 
 https://m.facebook.com/groups/181106619326190?view=permalink&amp;id=540544766715705&amp;sfnsn=mo 
 
 &nbsp; 
 מיכאל פעלזענבאום איז געבוירן געווארן אין 1951סטן יאר אין וואסילקאוו, אוקראינע. אויפגעוואקסן אין א יידיש שטעטל פלארעשט, בעסאראביע. געוווינט און געארבעט אין רוסלאנד, רומעניע, דייטשלאנד, פראנקרייך און שווייץ. 
 עולה געווען אין 1991. 
 מיכאל פעלזענמאום איז דער מחבר פון 21 ביכער אויף יידיש, – פאעזיע, פראזע און דראמאטורגיע, וועלכע זיינען איבערגעזעצט געווארן אויף בערך צוואנציק שפראכן. 
 https://alchetron.com/Itshak־Holt sukkot 
 stmegi.net sukkot1 
 &nbsp; Leopold Pilichowski &nbsp;—&nbsp; easyart.com 
 
 