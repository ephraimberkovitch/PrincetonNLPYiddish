 די פוילישע פאטאגראפין, אגניעשקא טראטשעווסקא , באקאנט פאר אירע פארכאפנדיקע פארטרעטן פון חסידים וואס דערמאנען אינעם מאלער רעמבראנדט, האט לעצטנס ארויסגעלאזט איר צווייטן פאטא־אלבאם, A Rekindled World („א ווידער באלויכטענע וועלט״). 
 להיפוך צו איר פריערדיקער זאמלונג, The Returns („די אומקערן״), וואס נעמט מערסטנס אריין פאטאגראפיעס פון חסידים אויף קבר־אבות אין מיזרח־אייראפע, שילדערט דאס נייע בוך סצענעס פונעם טאגטעגלעכן חרדישן לעבן אין אמעריקע, ישראל, קאנאדע, ענגלאנד, בעלגיע און בראזיל. 
 טראטשעווסקא, א קאטאליקין וואס האט זיך באפריינדעט מיט חסידים אין פארשידענע שטעט, בפרט אין ירושלים, האט איבערגעגעבן אין אן אינטערוויו מיט „הארץ״ , אז הגם אלע חסידים זעען אויס די זעלבע ביי די וואס קענען זיי ניט, זענען זייערע קהילות זייער פארשידנארטיק, און אז זי האפט דאס צו ווייזן דורך אירע פאטאגראפיעס. 
 טראטשעווסקאס איצטיקע זאמלונג נעמט אויך אריין פארטרעטן פון פרויען. זי האט זיך א ביסל געזארגט אז חסידים וועלן זיך באקלאגן וואס מע פובליקירט בילדער פון זייערע ווייבער און מאמעס, אבער זי האט דווקא באקומען שיינע אפרופן אויף זיי פון באקאנטע אין מאה־שערים און אנדערע פרומע געגנטן. 
 כדי צו באשטעלן דאס בוך, גיט א קוועטש דא . 
