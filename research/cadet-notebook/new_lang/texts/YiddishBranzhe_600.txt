

אנדענק־טאג אין אמנעזיע־שטעטל 



 by באריס סאנדלער 
October 19, 2017November 14, 2017 Filed under:
ארכיוו
באריס סאנדלער
ליטעראטור
פראזע 

פון באריס סאנדלער
און גאט האט גערופן דאס ליכט טאג, און די פינצטערניש האט ער גערופן נאכט. און עס איז געווען אוונט, און עס איז געווען פרימארגן. איין טאג.
״בראשית״ (א: ד־ה)
אזוי האט זיך באקומען, אז די אומשטענדן אדער דער גורל האט מיך אריינגעבראכן אין דעם אזוי גערופענעם אמנעזיע־שטעטל, ווו כ׳בין שוין פארבליבן אויף שטענדיק. די איינוווינער פון דעם געשלאסענעם שטח, זיינען בדרך־כלל מענטשן, וועלכע האבן ס׳רוב זייערע יארן געלעבט אויסער דעם שטעטל: זיך דארט אויסגעשולט, געהאט משפחות, געמאכט קאריערעס, מיט איין ווארט, זיך געקאכט אין דעם ריזיקן קעסל פון מענטשלעכער האוועניש, וואס טראגט דעם שיינעם נאמען — ציוויליזאציע…
ווי אזוי עס איז געשען, אז איך בין פון דעם קאכיקן ציוויליזאציע־קעסל ארויסגעפאלן, געדענק איך נישט; דער פאקט איז, אז כ׳וווין איצט אין דעם אמנעזיע־שטעטל, לויט דעם שטייגער, איינגעפירט דא, אן שום כוונות זיך אויסטיילן פון אנדערע איינוווינער, אדער, חלילה, זיך קעגנשטעלן… צו וואס? עס פעלט מיר דא גארנישט אויס, און איך דארף מער גארנישט. ווי זאגט מען, געוווינט — נישט געלעבט.
די איינוווינער פון אונדזער שטעטל האבן אלע באקוועמלעכקייטן, אריינגעבראכט פון דער דרויסנדיקער וועלט — קראמען, א פארוויילונגס־צענטער, מיט א קינא און טעאטער, קאפעען; שוין אפגערעדט פון שפיטעלער (צוויי), און א בשותפותדיקן צווינטער פאר אלע איינוווינער — איין הויכע וואנט אקוראט לעבן דעם קרעמאטאריום — ווו די בעכערס מיט אש ווערן איינגעמויערט. יעדעס מאל באווייזט זיך אויף דער וואנט א ניי קוואדראט שילדל פון שווארצן מארמאר, מיט אן אויסגעקריצטן נאמען און איין דאטע — טאג און יאר, ווען דער מענטש איז געשטארבן. יא, נאך איין וויכטיקער פרט: יעדע רעליגיעזע קאנפעסיע האט זיך איר אייגענעם טייל אויף דעם וואנט־צווינטער און באזונדערע ריטואל־באדינערס.
אלע איינוווינער פון אמנעזיע־שטעטל לעבן נאר מיטן היינט. וואס מיינט עס? זייער קלאר: מיר געדענקען נישט אונדזער נעכטן, און ווילן נישט וויסן וועגן אונדזער מארגן. יעדער היינט הייבט זיך אן פונעם אויפוואכן פון שלאף, און יעדער היינט פארענדיקט זיך מיטן לייגן זיך שלאפן. אין דער פרי, ווי נאר מע עפנט אויף די אויגן, הייבט זיך אן א נייער היינט, און אלץ, וואס ס׳האט מיט אונדז פאסירט א טאג פריער, ווערט נעלם, מעקט זיך אין גאנצן אויס פונעם זכרון.
די איינוווינער פון אמנעזיע־שטעטל זיינען אין תוך זייער געהארכיקע גייסטפריינדלעכע לייט. זיי נעמען אויף א גאסט ברייטהארציק, ווייסן נישט, ווו פריער אים צו זעצן, טראגן אים צו דאס שענסטע און דאס בעסטע, לייגן אים שלאפן אויף די ווייכסטע פערענעס. עס קומט אבער דער קאיאר, די באלעבאטים וועקן זיך אויף, און… געפינען ביי זיך אין שטוב א פרעמדן נפש. דעמאלט, לויט די געזעצן פון אונדזער שטעטל, מוז מען באלד ארויסרופן די פאליציי, און די פאליציי פירט שוין „דעם גאסט‟ אוועק מיט זיך. אזוי ווי די פאליציאנטן לעבן אויך נאר מיטן היינט, ווייסן זיי נישט, נעבעך, אויפן צווייטן טאג, ווער דער ארעסטירטער איז. קיין עדות זיינען, פארשטייט זיך, נישטא, גיט מען דעם ענין איבער אין געריכט. די מישפטים אין אמנעזיע־שטעטל ציען זיך צו מאל יארן־לאנג, מחמת די צייט פון היינט ביז מארגן איז ווי א פינצטערער תהום — מע פאלט אין אים אריין — איז פארפאלן.
היינט איז אין אונדזער אמנעזיע־שטעטל א באזונדערע חגא — אן אנדענק־טאג. אין דעם איינציקן טאג אין יאר, קאן יעדער איינוווינער, לויט זיין פארלאנג, באזוכן די זכרון־מיל — א ספעציעל ארט אין סאמע צענטער פונעם שטעטל. די זכרון־מיל זעט אויס, ווי א טראדיציאנעלע ווינטמיל — א גרויסער רונדיקער בנין פון ציגל, מיט א שפיציקן דאך און פיר איבערגעקרייצטע פליגלען. די זכרון־מיל איז נישט סתם א שיינע ארכיטעקטור־קאנסטרוקציע; ס׳איז א פונקציאנירנדיקער צענטער, מע קאן זאגן, אן אונטערנעמונג, וואס איז נאך וויכטיקער פונעם קרעמאטאריום און דער קאלומבאריום־וואנט. אירע מילפליגלען פאכען טאג און נאכט, אן אויפהער. זיי דרייען די ריזיקע מילשטיינער, וועלכע האלטן אין איין צעמאלן די זכרונות פון די ארטיקע איינוווינער, פארוואנדלענדיק זיי אין פארגעסונג־אש .
איך בין געקומען אין זכרון־מיל באלד נאכן פרישטיק, און שוין געטראפן דארט א צענדליק בעלנים זיך צו לאזן אינעם נעכטן, ווי איך. מיינט נישט, אז ס׳איז אזא לייכטע נסיעה, נישט ביי יעדן איינעם גייט עס דורך גלאטיק. צוליב דעם קומט די גאנצע אנדענק־פראצעדור פאר אונטער אן אויפזיכט פון א דאקטער.
א פערטל צו עלף בין איך אריינגעגאנגען אין דער זכרון־מיל. אין דעם געראם־קיילעכדיקן זאל האט מיך אויפגענומען א סימפאטישע יונגע פרוי אין א בלויען כאלאט. זי האט מיך פארבעטן זיך צוזעצן אנטקעגן איר, און צוגעשטעלט צו מיין רעכטן אויג א קליין סקאניר־אפאראטל. ס׳האט גענומען א רגע, זי זאל באלד וויסן וועגן מיר אלץ, וואס איך אליין האב שוין לאנג פארגעסן. זי האט עס געזען אויפן קאמפיוטער־עקראן.
די פרוי האט מיר געשענקט א חנעוודיקן שמייכל און געפרעגט, צי איך האב עפעס א ספעציעלן ווונטש, וואס כ׳וואלט געוואלט זיך דערמאנען פון מיין נעכטן. כ׳האב איר, קודם, געענטפערט מיט מיין שמייכל, געוויס נישט אזא חנעוודיקן, און צוגעגעבן: „ווען איך אליין וואלט, כאטש עפעס, געקאנט זיך דערמאנען פון מיין נעכטן, וואלט איך אהער נישט געקומען…‟
‟„אנטשולדיקט… — האט די פרוי זיך צעמישט, — כ׳האב דא ערשט נישט לאנג אנגעהויבן ארבעטן.
זי האט זיך אויפגעהויבן פון איר ארט און מיר געוויזן, כ׳זאל גיין נאך איר. מיר זיינען אריינגעקומען אין א געראם־רונדיקן הויפטזאל, פול מיט שיין און לופט. זי האט מיך צוגעפירט צו א טיר — פונקט אזעלכע טירן האבן ארומגערינגלט דעם רוים אין זאל — און מיך אריינגעפירט אין א האלבפינצטערן אלקער. נאך דער העלער שיין האבן מיינע אויגן זיך נישט באלד אדאפטירט, אבער פארט דערזען שטיין אין מיטן דעם צימערל א גרויסן פאטעל. לעבן אים איז געשטאנען א נידעריק טישל, ווי מע וואלט ביי אים בכיוון אונטערגעשניטן די דריי פיסלעך. אויפן רונדיקן גלעזערנעם אויבערפלאך פונעם טישל איז געשטאנען א שמאלע הויכע גלאז מיט עפעס א געטראנק.
״זעצט זיך אנידער… — האט זיך אנגערופן מיין באגלייטערין, — אין דעם פאטעל וועט אייך זיין באקוועם.
בשעת־מעשה האט זי ארויסגעשלעפט פון דער קעשענע א שמאל מכשירל און עפעס א קוועטש געטאן אויף אים. כ׳האב באלד דערפילט, ווי מיינע פיס הייבן זיך פאמעלעך אויף, אנשפארנדיק זיך אויף ווייכע קישעלעך; אין דער זעלבער צייט, האט דער אנלען פונעם פאטעל זיך אויך א ריר געטאן און זיך אנגעהויבן אראפלאזן, צוזאמען מיט מיין רוקן. פארחידושט, האב איך א קוק געטאן אויף דער יונגער פרוי. מיין בליק האט, אפנים, געפרעגט: וואס מיינען די קונצן? אבער די קונצן האבן זיך ערשט אנגעהויבן. כ׳האב באמערקט, ווי אירע פינגער האבן נאך א מאל א קוועטש געטאן א קנעפל אויפן ווונדער־מכשירל, און אין דער זעלבער סעקונדע האבן אונטער מיין גאנצן קערפער — פון דעם נאקן ביז די קנעכלעך — גענומען זיך דרייען רעדער און שארנירן, מאסאזשירנדיק מיר דאס לייב…
שוין אין עטלעכע וויילעס ארום, האלב־ליגנדיק אינעם פאטעל, איז מיין אנגעשטרענגטקייט פון די אומדערווארטע קונצן פארשווונדן געווארן; מיינע אנגעצויגענע אדערן און נערוון האבן זיך נאכגעגעבן, באפרייענדיק זיך פון דער מידער ענגשאפט, אין וועלכער עס האט זיך געפונען מיין לייב־און־ביין. כ׳האב גרינג אפגעאטעמט…
״נעמט, טרינקט עס אויס, — האב איך דערהערט ביים אויער איר ווייכע שטימע, — און זי האט מיר דערלאנגט פונעם טישל די גלאז מיטן געטראנק, — ס׳איז אונדזער פירמענער קאקטייל ׳פאטא־מארגאנא׳…״
כ׳האב מיטאמאל דערהערט מוזיקאלישע קלאנגען. זיי זיינען שטיל, נאר פעסט אריינגעדרונגען אין מיין מוח, און פון דארט זיך צערונען איבער די אדערן, אנפילנדיק מיט זיך אלע מיינע אברים מיט א באזונדערער ווארעמקייט. כ׳האב פונקט אזוינס דערפילט, ווען, צום ערשטן מאל אין לעבן, האב איך זיך צוגערירט מיט מיינע ליפן צו מארעס ליפן. ס׳איז אפילו געווען נישט קיין קוש, נאר א מין פרווו צו פארזוכן, וואס איז דער טעם פון א קוש. מיר האבן זיך אריינגעקוקט איינער דעם אנדערן אין די אויגן; כ׳האב געזען, ווי אירע שווארצאפלען צעוואקסן זיך, ווערן ברייטער, ביז כ׳האב דערפילט דעם צוריר פון אונדזערע ליפן. דעמאלט איז עס טאקע געשען — כ׳בין אריינגעפאלן און איינגעזונקען געווארן אין דער טיפקייט פון אירע אויגן. ס׳האט געדויערט א רגע צי א גאנצע אייביקייט? מיר האבן ביידע אויפגעציטערט און ווידער געווארן די, ווער מיר זיינען געווען, שילערס פונעם פינפטן קלאס ״А״.
מיר זיינען ביידע געזעסן אויפן שמאלן דיוואנדל אין צימער פון קאליא נאוויקאוו, אויך א שילער פון אונדזער קלאס. מיט דריי טעג פריער איז געווען זיין געבוירן־טאג, און היינט האט ער כמעט דעם גאנצן קלאס פארבעטן אויף די אימענינעס. קאליא איז נאר מיט א האלב יאר צוריק געקומען אין אונדזער שטאט. זיין טאטע איז אן אפיצער, ״פירן זיי א ציגיינעריש לעבן״ — אזוי האט מיר דערקלערט קאליא אליין. מיר האבן זיך גיך פארחברט. מיר זיינען געווען מיט אים איין וווקס, סיידן ער האט אויסגעזען שטייף־צונויפגעקלאפט, מיט שטארקע הענט און פיס, און געהאט א גלייכן רוקן, ווי אן אנגעצויגענע סטרונע. איך בין געווען אן היפוך פון אים: א דאר נעבעכל, מיט לאנגע הענט, ווי צוגעטשעפעט צו די ביינערדיקע אקסלען. זיין חלום איז געווען צו פליען אין קאסמאס. גראד דעמאלט איז ערשט אריין אין אונדזער שפראך דאס ווארט ״קאסמאנאווט״; פארשטייט זיך, אז קאליא האט זיך שוין געזען צווישן די ברידער קאסמאנאווטן. איך בין אזוי הויך נישט געפלויגן, אפילו אין מיינע חלומות. דעם אמת געזאגט, האב איך ווינציק געטראכט, ווער כ׳וועל ווערן אין צוקונפט? סיידן כ׳האב געמוזט וועגן דעם אנשרייבן אין אן עסיי אויפן לימוד פון רוסישער ליטעראטור. האב איך אנגעשריבן, אז כ׳וויל ווערן א שוך־פוצער, ווי אונדזער שכן לייזער…
פעטער לייזער איז געווען א מלחמה־אינוואליד, אן ביידע פיס. זיין ארבעטס־ארט האט זיך געפונען אקוראט אנטקעגן דעם אריינגאנג פונעם אפיצערן־הויז. ער האט אפילו קיין בענקעלע נישט געדארפט האבן: געזעסן אויף אזא מין קליינער פלאטפארמע, צונויפגעקלאפט פון עטלעכע קורצע ברעטלעך, אויף פיר אייזערנע רעדעלעך. פאר אים איז געשטאנען דאס הילצערנע קעסטעלע, ווו פעטער לייזער האט געהאלטן ״זיינע אינסטרומענטן״: צוויי בערשטלעך, א שמאלער סאמעטענער פאס, צו מאכן א ״גלאנץ״, און עטלעכע בלעכענע פושקעלעך מיטן שווארצן שוך־קרעם גוטאלין, ווייל כמעט אלע זיינע ״קליענטן״ זיינען געווען אפיצערן. אויפן קעסטעלע פלעגן זיי ארויפשטעלן זייערע אפיצערסקע פיס אין שווארצע שטיוול, און דערביי נישט פארגעסן צוגעבן א גראבן וויץ, וואס האט אין זייערע אויגן אויסגעזען ווי אזא ברידערלעכער פאטש אין אקסל: ״ווען דו גייסט פישן, לייזער, צעשטעלסטו די פיס?״ לייזער פלעגט זיך נישט באליידיקן אויף זיינע קליענטן; פארקערט, געלאכט בייגלייך מיט זיי, ווייל ״א סאוועטישער אפיצער איז שטענדיק גערעכט!״ — האט ער מיר איין מאל דערקלערט.
כ׳האב געוווסט די אלע זאכן און רייד צוליב דעם, ווייל לייזערס ווייב פלעגט מיך נישט איין מאל בעטן צו גיין ״אפנעמען לייזערן״. לייזער אליין, איז געפארן לעבן מיר, אנשפארנדיק זיך און אפשטויסנדיק זיך פונעם ברוק מיט צוויי קורצע קאטשלקעס אין ביידע הענט. איך האב געטראגן דאס הילצערנע קעסטעלע און זיך געפילט, אמווייניקסטן, ווי דעם פוצערס אדיוטאנט. זיין ארמייישע גימנאסטיארקע, שוין אן אפגעבליאקעוועטע און מיט פרעמדע קנעפלעך, האט ער פון זיך, דאכט זיך, קיין מאל נישט אויסגעטאן. נישט זעלטן, האט דער וועג אהיים זיך געוואקלט אונטער זיין וועגעלע, מחמת די אפיצערן האבן נישט אויסגעמיטן מחבד זיין דעם מלחמה־וועטעראן מיט א ביטערן טראפן. עטלעכע מאל איז מיר אויסגעקומען אויפהייבן פעטער לייזערן פון דער ערד — צי זיין וועגעלע איז ארויף אויף א שטיינדל, צי דער שוך־פוצער, פארנדיקערהייט, האט איינגעדרעמלט און זיך איבערגעקערט…
ווען אונדזער לערערין פון ליטעראטור, סוועטלאנא אנטאנאוונא, האט געלייענט מיין עסיי פארן גאנצן קלאס, האבן אלע געלאכט. סוועטלאנא אנטאנאוונא אליין האט בפירוש געלויבט מיין עסיי, אז איך האב זייער אמתדיק און רירנדיק באשריבן דעם מלחמה־וועטעראן; כ׳האב אפילו זייער ווייניק געמאכט גראמאטישע גרייזן, האט זי באטאנט. צום סוף, האט סוועטלאנא אנטאנאוונא צוגעגעבן, אז ״ס׳איז זייער גוט, וואס אייער חבר העלפט ארויס א מלחמה־וועטעראן, וואס האט פארגאסן בלוט פאר אונדזער היימלאנד. פון דעסטוועגן, פאסט נישט, אז א סאוועטישער שילער, א פיאנער, זאל טרוימען צו זיין א שוך־פוצער….״
און ווידער האט זיך אין קלאס, דא און דארט, געהערט א שושקעריי און בייזע געלעכטערלעך. כ׳האב זיך שיער נישט צעוויינט. און פלוצעם האט זיך פון דער שולבאנק, ווו ס׳איז געזעסן מארע, א טראג געטאן איר קול:
״אבער עמעצער דארף דאך זיין א שוך־פוצער אויך…״
מיר האבן זיך געלערנט מיט מארען פונעם ערשט קלאס אן, אבער ביז אהער האב איך זי ווי נישט באמערקט: א מיידעלע צווישן אלע אנדערע מיידעלעך פון אונדזער קלאס, אפילו אן צעפלעך — קורץ־אפגעשוירן, אז די שווארצע האר פארדעקן קוים איר דינעם נאקן. זינט אירע ווערטער האבן א קלינג געטאן, ווי גלעקעלעך אויף דער קרוין פון א פעע, און זיך צעטראגן איבער די אייגעשטילטע קעפ פון די שילער, האב איך אנגעהויבן קוקן אויף מארען גאר אנדערש. כ׳האב בכלל מיטאמאל זי דערזען ווי צום ערשטן מאל — אירע שטרענגע ברעמען און פארריסן נעזל מיט שטענדיק רויטלעכע נאזלעכלעך, צוליב אירע אפטע פארקילונגען; אירע ליפן: די אייבערשטע ליפ האט עטוואס ארויסגעשטעקט, ווי פארטשעפעט זיך פארן פאדערשטן צאן, וואס האט עטוואס ארויסגעקוקט פון מויל. ס׳איז גענוג אבער געווען מארען בליץ־גיך א פיר טאן מיט דער שפיץ־צונג איבער די ליפן, ווי צעשניידן זיי אין מיטן, זיי זאלן זיך געווען באלד צונויפשליסן.
כ׳בין געזעסן מיט צוויי שולבענק פאר איר און אין אן אנדער ריי, לעבן דער וואנט; דעריבער האב איך מארען געקאנט גוט זען פון מיין ארט, זיך פשוט אויסדרייען, אנשפארנדיק זיך אין דער וואנט מיט דער פלייצע, און אזוי קוקן אויף איר… איין קלייניקייט, מיין שכנה קלארע. כ׳בין מיט קלארען געזעסן אויף איין שולבאנק, נישט ווייל כ׳האב, חלילה, מיט איר געוואלט זיצן, נאר, ווייל סוועטלאנא אנטאנאוונא, וואס איז אויך געווען די אנפירערין פון אונדזער קלאס, האט מיך מיט קלארען ״צונויפגעפארט״.
״קלארע שטייט אפ אויף מאטעמאטיק, — האט די לערערין מיר דערקלערט, — וועסטו איר קאנען ארויסהעלפן״.
קלארע האט, אוודאי, גלייך באמערקט מיין זיץ־פאזיציע און זיך אנגעהויבן טשעפען צו מיר, כ׳זאל איר נאר זאגן, אויף וועמען איך קוק אזוי שוין דעם דריטן לימוד נאך אנאנד?
״איך קוק נישט, איך… טראכט,״ — האב איך זיך געפרוווט פון איר אפטשעפען.
אבער די דערעסנדיקע פליג קלארע, האט זיך פון מיר נישט אפגעטשעפעט; נאך מער: זי האט ספעציעל הויך, אז אויך דער לערער פון געאגראפיע זאל עס הערן, א זאג געטאן:
״דו שטערסט מיר… שטערסט צו הערן דעם לימוד!״
פארשטייט זיך, אז יעפים באריסאוויטש, אונדזער געאגראפיע־לערער, האט עס באלד דערהערט און רעאגירט אויף זיין אייגענעם אופן, ווי ער טוט עס שטענדיק אין אזעלכע פאלן. ער האט מיך ארויסגערופן צום טאוול, אויף וועלכן ס׳איז געהאנגען די גרויסע פיזישע מאפע פון סאוועטן־פארבאנד און געפרעגט:
״נו, ווו זשע געפינט זיך דער סאמע דרומדיקער פונקט פון אונדזער לאנד, און ווי הייסט ער?״ — און יעפים באריסאוויטש האט מיר דערלאנגט זיין לאנגן הילצערנעם טייטל, וואס דער שפיץ איז ביי אים געווען אפגעבראכן.
כ׳בין צוגעגאנגען צו דער מאפע און אנגעהויבן נישטערן מיט די אויגן אינעם דרומדיקן טייל. מיין בליק האט אומבאהאלפן געזוכט זיך צו פארטשעפען אין דעם פארווארפענעם ווינקל, וואס כ׳האב קיין אנונג נישט געהאט, ווי אזוי ער הייסט, און ווו ער געפינט זיך; איך האב זיך געדראפעט אויף די ברוינע בערג און געפאלן אין די גרינע טאלן…
הינטער מיין פלייצע האט זיך געטראגן אן אויפגערעגטע שעפטשעריי, וואס האט געזאלט מיר ארויסהעלפן אין מיינע בלאנדזשענישן איבער די רחבותן פון סאוועטן־פארבאנד, אונטערגעזאגט דעם נאמען פון דעם שלימזלדיקן עק־וועלט… אן אנדערש מאל, וואלט איך זיכער אויסגעדרייט דעם קאפ, זיך איינקוקנדיק און איינהערנדיק זיך אין די רעטונגס־סיגנאלן… אבער נישט איצט, ווייל כ׳וואלט זיכער זיך אנגעשטויסן אין מארעס שטרענגע ברעמען.
אין אירע אויגן האב איך נישט געקאנט קוקן. דאס הייסט, געזען זיי, נאר נישט געוואגט אפשטעלן אויף זיי מיין בליק. און בלויז דעמאלט, אויפן שמאלן דיוואנדל אין קאליאס קליין צימערל, האב איך אין זיי אריינגעקוקט און אין זיי פארפאלן געווארן. כ׳האב אויפגעהערט צו אטעמען. כ׳האב נאר געהערט, ווי עס קלאפט אין מיר א פויסט, כ׳זאל עפענען די טיר… און כ׳האב זיך דערמאנט, ווי פעטער לייזער האט מיר איין מאל געוויזן זיין פויסט און געזאגט: ״אזוי גרויס ווי מיין פויסט, איז אויך גרויס מיין הארץ. יעדער מענטש האט אזא הארץ, ווי גרויס איז זיין פויסט!״ כ׳האב געקוקט אויף פעטער לייזערס ברייטן שטארקן פויסט, שטענדיק צעקלאפט און פארבלוטיקט אויף די פינגער־ביינדלעך, איבער דעם אפטן פאלן אויפן ברוק, און געזען זיין הארץ. מיט א וויילע שפעטער, בשתיקה, האב איך פארקוועטשט מיינע פינגער, און א קוק געטאן אויף מיין פויסטל — א ווייס, א גלאטס, א שוואכס — אן א ריטשעלע. אט אזא הארץ האב איך געהאט…
די טיר פון מיין הארץ האט זיך אויפגעעפנט, און כ׳האב דערהערט מארעס פארלוירענע שטימע:
״כ׳ווייס נישט, וואס ס׳איז אזוינס אויף מיר אנגעפאלן… פארגעס… איך האב… מיר געפעלט מער קאליא…״
א ריי ביי א קראם פון ברויט. ראטן־פארבאנד, 1960ער יארן
ווי געזאגט, איז קאליא געקומען אין אונדזער קלאס מיט א האלב יאר פריער. גאר אין גיכן האט אונדז צונויפגעפירט איין פאל, נאך וועלכן מיר זיינען געווארן די בעסטע חברים. אין יענער צייט איז פלוצעם פארשווונדן געווארן פון די ברויט־קראמען זייער הויפט־פראדוקט — ברויט. גאנצע נעכט זיינען מענטשן אפגעשטאנען אין א ריי, כדי אין דער פרי, ווען מע ברענגט אין דער קראם אריין ברויט, זאל מען זיין צווישן די ערשטע — אנדערש וועט קיין ברויט נישט קלעקן. אייגנטלעך, איז דאס ברויט געווען נישט קיין ברויט, נאר א מין געמיש פון פאפשוימעל, קלייען, און ״כ׳זאל־אזוי־וויסן־פון־צרות״, ווי ס׳האט געזיפצט מיין מאמע. זי אליין פלעגט אפשטיין די גאנצע נאכט אין דער ריי, און איך בין געבליבן מיט מיין קליין שוועסטערל אין דער היים. אין דער פרי האב איך די מאמען פארביטן, ווייל זי האט געזאלט לויפן צו דער ארבעט. אין יענעם טאג, ווען מ׳האט נאר געבראכט דאס ברויט, האט זיך אנגעהויבן אזא שטופעניש, אז מ׳האט מיך שיער נישט דערשטיקט. נאך מער: כ׳בין ארויסגעשטויסן געווארן פון דער ריי און פון דער קראם.
גראד אין דער צייט, האט זיך לעבן דער קראם געדרייט קאליא. דערזען מיך כליפען — דאס העמד צעכראסטעט, די קורצע הייזלעך איבערגעדרייט — האט ער צו מיר אויסגעשריען: ״גיי נישט אוועק!״ און ווי אריינגעשלונגען געווארן פון דעם שווארצן, טומלענדיקן המון… גאר אין גיכן איז קאליא, פונקט ווי איך פריער, ארויסגעווארפן געווארן פון דער קראם, א פאררייטלטער און פארשוויצטער, אבער מיט א לעבל ברויט אינעם בוזעם. ער האט מיר דאס ברויט ממש אריינגעשטופט אין די הענט, און קורץ א זאג געטאן: ״מע דארף קענען זיך שטופן!״…
און אט האב איך דערהערט פון מארען, אז נישט איך, נאר קאליא געפעלט איר. א היפשע צייט האבן די שטילע ווערטער מארעס געגרילצט מיר אין די אויערן. זיי האבן מיר לעכער געמאכט אין קאפ, אבער פונעם קאפ נישט ארויסגעפלויגן. כ׳האב געטראכט: אוודאי, איין זאך צו זאגן, אז א שוך־פוצער איז אויך א נוצלעכע פאך, און גאר אן אנדער זאך איז, אז א שוך־פוצער זאל דיר געפעלן ווערן. א שוך־פוצער איז נישט קיין קאסמאנאווט.
פעטער לייזער האט באמערקט מיין בייט, אז עפעס קומט מיט מיר פאר, און אויפן וועגן אהיים געפרעגט מיך: ״וואס איז געשען, יינגעלע, הא?״ — כ׳האב נישט געוווסט, וואס אים צו ענטפערן, סיידן, אז דער צוריר פון מארעס ליפן צו מיינע ליפן האט מיך אפגעבריט, און אז אירע ווערטער האבן צעדראפעט מיין קליין נעבעכדיק הערצעלע… אויף א קול האב איך פון זיך ארויסגעקוועטשט: ״גארנישט…״
פעטער לייזער האט זיך אפגעשטעלט. א קוק געטאן אויף מיר פון אונטן ארויף, איין אויג צוגעזשמורעט, האט ער זיך אנגערופן: ״גארנישט וועסטו אין גלאז נישט אריינגיסן! עס דארף עפעס בולקען… און ביי דיר, זע איך, בולקעט, איא…״
פעטער לייזער איז גערעכט געווען. ס׳האט אין מיר געבולקעט דער כעס אויף מיין חבר קאליא, כאטש וואס איז ער געווען שולדיק?! פון דער צווייטער זייט, האב איך געטראכט: ווען קאליא קומט נישט אין אונדזער קלאס, וואלט מארע, געוויס, זיך נישט פארקוקט אויף אים. ווארטן, ביז מע וועט זיין טאטן ווידער ערגעץ שיקן צו דינען, איז דאך נאריש! און אפשר דערציילן אים וועגן אלץ?… ער איז דאך מיין בעסטער חבר… מיין בייזע בולקעניש האט זיך געריסן אין דרויסן ארויס…
די שיינע איינהילנדיקע קלאנגען האבן אנגעהויבן איינשטילן, ווי א כוואליע טרעט צוריק אפ אין ים. די זוניקע שיינפלעקן, וואס ביז אהער האבן זיך שפילעוודיק געגליטשט איבערן וואסער, זיינען איינגעזונקען געווארן אינעם זאמד. געבליבן איז בלויז דער שוים, וואס אויך ער איז גאר גיך זיך צעגאנגען, ווי שניי.
מיינע אויגנלעפלעך האב איך אויפגעשלאסן אן חשק. כ׳האב געוואלט זיך דערמאנען, וואס זשע איז מיט מיר, מיט מארען און קאליאן געשען ווייטער?.. פאר וואס האט זיך די זעונג איבערגעריסן? אפשר איז איין גלאז מיט דעם ״פאטא־מארגאנא״־געטראנק געווען נישט גענוג.. אבער די חנעוודיקע יונגע פרוי איז געווען פעסט ביי זיך:
״ניין… איר טארט מער נישט טרינקען אונדזער קאקטייל. קיין שלונג נישט. ס׳וועט שאטן אייער הארץ.״
כ׳האב א קוק געטאן אויף מיין רעכטער האנט, וואס די פינגער האבן זיך אויף איר צונויפגעדריקט אין א פויסט. יא, מיין הארץ איז טאקע היפשלעך גרעסער געווארן, אבער אויך איצט זעט עס אויס שוואך און שלאבעריק.
די זכרון־מיל האב איך פארלאזט, זיצנדיק אין א רעדערשטול, וואס ס׳האט געשטופט א שווארצער יונגער־מאן מיט א ביבלישן נאמען דזשייקאב. ס׳איז געווען ווייט נאך מיטאג. די זומערדיקע זון האט שוין געהאט דורכגעמאכט דעם גרעסטן טייל פון איר גאנג איבערן אמנעזיע־שטעטל. אויף די ברייטע סטעזשקעס אין פארק, וואס מיר האבן איצט דורכגעשניטן, איז געווען גענוג לעבעדיק. ס׳האט זיך געטראגן אין דער לופטן א בגילופנדיקע חגא־שטימונג. די איינוווינער האבן זיך געאיילט אפצוכאפט די לעצטע שעהען פונעם אנדענק־טאג און זיי פארברענגען מיט פארגעניגן אדער אין קינא, ווו מע ווייזט היינט פאפולערע פילמען פון זייער יוגנט; אדער זיך אריינכאפן אין טעאטער. די אפישן, צעהאנגען איבערן שטעטל, האבן געמאלדן, אז היינט וועט פארקומען די ערשטע און די לעצטע פארשטעלונג פון דער מעלאדראמע ״פארגעס־מיך־ניט״, אויפגעפירט פון דער ארטיקער אמאטארישער טרופע.
דאס הארץ האט מיך טאקע גענאגט. זעט אויס, אז די דערמאנונג־פראצעדור ברענגט מיט נישט בלויז פרייד און בענקשאפט, נאר אויך ווייטיק. אנדענק און ווייטיק — א פארעלע פון גאט, וואס דערמאנט כסדר, אז מ׳איז נאך אויף דער וועלט. מארגן וועט דער היייאריקער אנדענק־טאג אויסגעמעקט ווערן פונעם זכרון, און בלייבן וועט נאר דער ווייטיק, וואס לאזט זיך נישט פארגעסן צו ווערן.
פארבייפארנדיק אין מיין רעדערשטול א באנק, האב איך דערזען דארט זיצן מארען. כ׳האב זיך באמת דערפרייט. זי האט ליב צו פארברענגען דעם אנדענק־טאג ביים לייענען איר באליבטן טשעכאוו.
״ווי גוט, מארע, וואס כ׳האב דיך דא געטראפן…״
״כ׳האב געוווסט, אז דו וועסט זיך אומקערן מיט דעם וועג״, — האט זי פארמאכט דעם בוך און זיך געשטעלט אויף די פיס.
״ווי דו זעסט, האט מען צו מיר צוגעשטעלט א לייבוועכטער, דזשייקאב, הייסט ער…״
כ׳האב געוואלט זיך אויך אויפהייבן פון מיין סידעלע, און אפשיקן דזשייקאבן צוריק אין זכרון־מיל. זיכער, אז ער וועט דארט לאנג ליידיק נישט זיצן. כ׳האב אבער דערפילט זיין שטארקע האנט אויף מיין אקסל און זיך צוריקגעזעצט.
״אנטשולדיקט, מיסטער, אבער מיר איז געהייסן געווארן צו באגלייטן אייך ביז דער היים״.
״זייער גוט, — האט אים אונטערגעהאלטן מארע, צופאסנדיק זיך צו דער רעדערשטול פון דער רעכטער זייט, — אין מיינע אויגן וועסטו סיי־ווי בלייבן א דזשענטלמען, אפילו זיצנדיקערהייט. דערצייל מיר, בעסער, וואס האסטו היינט געזען דארט אין זכרון־מיל?״
״דו וועסט נישט גלייבן: כ׳האב זיך דערמאנט אין מיין ערשטן קוש…״
״אזוי גאר?! — האט זיך פארחידושט מארע, — ווער זשע איז זי געווען, די גליקלעכסטע אינעם קעניגרייך?״
״דו, מארע… — האב איך שיער נישט אויסגעשריען, — ס׳איז געווען אין פינפטן קלאס… אויף די אימענינעס פון קאליא נאוויקאוו, געדענקסט?״
זי האט שטיל א הייב געטאן די אקסלען, און געזאגט:
״אין פינפטן קלאס?… כ׳דערמאן זיך, אז דעמאלט איז עפעס ארומגעגאנגען א קלאנג ארום מיר און קאליאן, אן אויסגעטראכטע מעשה, אז מ׳האט אונדז ביידע געזען זיך קושן ביי אים אין שטוב… ס׳איז אפילו דערגאנגען צום דירעקטאר…״
״אזוי גאר?… — האבן מארעס ווערטער שוין ביי מיר ארויסגערופן א חידוש, — ווער זשע האט ארויסגעלאזט אזא מיאוסע פליאטקע?״
״כ׳געדענק נישט… דו ביסט דאך געווען היינט אין יענער צייט…״
״אמת, כ׳האב זיך אבער צו פרי אומגעקערט צוריק אינעם היינט…״
״דערפאר האב איך טאקע נישט ליב אהין צו גיין. ס׳איז דארט אלץ צוגעטראכט געווארן וויי צו מאכן מענטשן… שוין פיר יאר, אז כ׳בעט דיך, זאלסט נישט באזוכן די זכרון־מיל, בפרט מיט דיין שוואך הארץ…״
איר האנט, וואס איך האב געהאלטן, האט אויפגעציטערט און זיך מיטאמאל ארויסגעגליטשט פון מיין האנט. כ׳האב נישט באוויזן זי צו פארהאלטן…
״בארויק זיך, מארע… מארע…״
דערהערט האב איך די באסאווע שטימע פון מיין באגלייטער דזשייקאב:
״קען איך אייך מיט עפעס העלפן, מיסטער?״
״מיר האבן ערשט באגעגנט מיין פרוי, מארע, הייסט זי… זי איז געגאנגען דא לעבן מיר…״
״ניין, מיסטער, כ׳האב דא קיינעם נישט געזען… מעגלעך, איר האט איינגעדרעמלט, און זי געזען אין חלום…״
כ׳האב געשוויגן… אין א פופצן, צוואנציק מינוט ארום זיינען מיר שוין געווען אינעם האל פון דעם בנין ווו כ׳וווין. ס׳האט געווארט אויף מיר א סורפריז: דער דארמען האט זיך צו מיר אנגעבויגן און שטילערהייט א זאג געטאן: ״אין אייער דירה ווארט אויף אייך א מענטש מיטן נאמען קאליא נאוויקאוו…״
דער דארמען האט זיך אנטשולדיקט, וואס ער האט אים אריינגעלאזט אן מיין דערלויבעניש. קאליא נאוויקאוו… נאך אזוי פיל יארן… ס׳איז היינט טאקע אן עכטער טאג פון טרעפונגען…
איך האב באדאנקט דזשייקאבן און אים געהייסן זיך אומקערן צוריק אין זכרון־מיל. כ׳בין אריין אינעם ליפט און אנגעקוועטשט דאס קנעפל פון מיין גארן. דער ליפט האט זיך קוים געשלעפט, און אין מיין קאפ האבן זיך געפלאנטערט הונדערט פראגעס: ווי אזוי האט ער מיך געפונען? וואס האט אים צו מיר געבראכט? שוין זשע נאר דאס ווילן זיך טרעפן מיט אן אלטן שול־חבר?…
איך האב געטראפן קאליאן שטיין ביים פענצטער. דערזען מיך אריינגיין אין צימער, האט ער א שפאן געטאן מיר אנטקעגן. כ׳האב געזען נישט זיין פנים, נאר זיין מיליטערישן מונדיק, מיט גענעראלסקע עפאלעטן, וואס איז געזעסן אויף אים, ווי אויסגעגאסן. מיר האבן זיך ארומגעכאפט — מיט איין באק האב איך דערפילט די שטעכיקייט פון די צוויי גרויסע שטערנדלעך, און מיט דער צווייטער — ווי עס ברענט אים דער אויער.
״חבר גענעראל־לייטענאנט!..״ — האב איך ארויסגעבראכט מיט א פארכאפטן אטעם, ווי כ׳וואלט זיך אויפגעהויבן איצט אויף מיין זעקסטן גארן נישט אינעם ליפט, נאר מיט די טרעפ.
״גענעראל־לייטענאנט אין רעזערוו, — האט ער מיך פארראכטן, — ס׳קומט די צייט, רוקט מען דיך אריין אין רעזערוו, וואס מיינט: זאל ער נאך לעבן, אבי נישט שטערן.״
״ווי דו זעסט, בין איך אויך א רעזערוויסט… אבער דו האסט דיין טרוים רעאליזירט…״
״נישט אין גאנצן… געטרוימט האב איך וועגן בלויע הימלען, נאר מיין גאנץ לעבן געפויזעט איבער דער ערד.״
״ביסטו געווען א טאנקיסט… — און ס׳האט זיך ביי מיר ארויסגעריסן דאס באקאנטע לידעלע פון אונדזערע קינדער־יארן: — דריי טאנקיסטן, פריילעכע דריי יאטן…״
כ׳האב אים פארבעטן זיך זעצן צום טיש, און אליין זיך געווארפן צום עלעקטרישן טשייניק צו מאכן טיי.
״אנטשולדיק, קאליא, קיין שטארקערע געטראנקען זיינען דא פארווערט…״
״כ׳פארשטיי, און מע דארף אין גאנצן גארנישט… כ׳בין אויף איין פוס, ווי מע זאגט… אלע מיינע ׳הונדערט גראם׳ האב איך שוין אויך אויסגעטרונקען… — ער האט א טייט געטאן מיטן פינגער זיך אין הארץ און צוגעגעבן: — דער מאטאר ארבעט שוין אומרעגולער…״
״אנו, ווייז מיר נאר דיין פויסט, — האב איך אים געזאגט מיט א קאמאנדנע שטים.
״צו וואס?…״ — האט קאליא אויף מיר א קוק געטאן מיט חשד.
״איינער א מלחמה־וועטעראן האט מיך אמאל געלערנט, אז דאס הארץ פון א מענטשן האט איין גרייס מיט זיין פויסט.״
שוין מיט א שמייכל, האט קאליא געפאלגט מיין קאמאנדע און אויסגעשטרעקט צו מיר זיין פויסט — א פעסטער, שטארקער קוליק. די אנגעבלאזענע אדערן האבן זיך בולט אנגעזען אונטער דער הויט, באדעקט מיט טיפע שראמען פון א בראנדווונד.
״אויך אייזערנע טאנקען ברענען…״ — האט קאליא זיך ווי פארענטפערט, און צוגעגעבן: ״מיינע טאנקיסטן פלעגן זינגען: פון קושקא ביז אפגאן איז איין אין גאנצן שפאן…״
״קושקא! — האב איך אויסגעשאסן, — דער סאמע דרומדיקער פונקט פון סאוועטן־פארבאנד, אויף דער גרענעץ מיט אפגאניסטאן…״
שוין אנגעכאפט זיך אין דער דערמאנונג, האב איך זי אנטוויקלט ווייטער:
״אז מיר זיינען שוין ווידער אין פינפטן קלאס ״A״, וויל איך דיך טאקע פרעגן…״
״פרעג, כל־זמן כ׳בין דא…״
״אפשר געדענקסטו: ווער האט פארשפרייט דעם מיאוסן קלאנג, אז דו און מארע…״
קאליא האט מיך איבערגעשלאגן:
״דו ווילסט עס טאקע וויסן?…״
״אוודאי!״
ער האט מיר אריינגעקוקט אין די אויגן, און איך האב ווידער דערזען יענעם קאליא נאוויקאוו, וואס האט זיך ערשט ארויסגעריסן פונעם צעווילדעוועטן המון און דערלאנגט מיר א לעבל ברויט, ווי זיין גרעסטן טראפיי.
״איך… איך געדענק שוין נישט, נאר כ׳האב געמוזט צוליב דעם פארלאזן אונדזער שול. דער דירעקטאר האט אזוי געעצהט מיין טאטן, ס׳זאל זיך נישט אויפהייבן קיין זשום…״
״אזוי גאר… אין גאנצן אפגעווישט געווארן פון מיין זכרון… זינט מארע איז אוועק…״
״יא, כ׳האב געהערט… מיט פיר יאר צוריק… — ער האט זיך א וויילע געקווענקלט און שטיל זיך אנגערופן: — כ׳מוז עס דיר זאגן איצט…״
״וואס?״
״כ׳האב דעמאלט, אויף מיינע אימענינעס אין פינפטן קלאס, צופעליק אונטערגעקוקט, ווי דו און מארע קושן זיך… דאס בילד שטייט מיר ממש פאר די אויגן… ביסט א גליקלעכער מענטש: נישט יעדן איז געגעבן געווארן צו געדענקען און טראגן אין הארצן איבערן גאנצן לעבן דעם טעם פונעם ערשטן קוש…״
אין צימער איז אריינגעקומען דזשייקאב. וואס טוט ער דא? כ׳האב אים דאך געבעטן, ער זאל זיך אומקערן צוריק צו זיין ארבעט…
״דזשייקאב, דו זעסט דען נישט, אז כ׳האב א גאסט?!״ — האב איך קוים איינגעהאלטן מיין כעס.
״איך זע ביי אייך קיינעם נישט, — האט ער רויק געענטפערט און אויסגעשטרעקט צו מיר זיין האנט מיט א גלאז, — איר דארפט עס אויסטרינקען און זיך לייגן שלאפן. איר האט היינט געהאט א שווערן טאג.״
שוין ליגנדיק אין מיין געלעגער, האב איך א טראכט געטאן: מארע איז ווי תמיד גערעכט… דערמאנונגען פייניקן דאס הארץ… נאך איין אנדענק־טאג גייט אונטער, און עס קומט א נייער היינט. איין טאג — אן א נעכטן…
ברוקלין, ניו־יארק, פעברואר־מערץ, 2017

Share this:TwitterFacebookPrintLike this:Like Loading...

Related
 


Tagged: storyYiddish 
Post navigation


Previous Post
א יידישער שייגעץ 

Next Post
נאטיצן פונעם רעדאקטאר 



