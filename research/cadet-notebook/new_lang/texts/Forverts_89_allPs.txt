 שבת־צו־נאכטס, דעם 30סטן אקטאבער, בין איך אנגעקומען צו דעם וועלט־בארימטן ווונדער, ניאגארא פאלס, וואס איז באגאסן געווען מיט א ים פון עלעקרטישע ליכט. איך בין ארויס פון דעם קליינעם וואקזאלעכל און געגאנגען זוכן מיין קוזין, מאיר סאליט, וואס איז שוין דא געווען א תושב פון ארום דריי צענדליק יאר און איז געווען א גרויסער סוחר פון ברוך־אייזן. 
 ווי נאר איך האב אנגעהויבן גיין איבערן גאס, זיינען מיר באלד אנטקעגן געקומען א גרויסע מחנה מאסקירטע מענער, פרויען און קינדער, אלע פארשלייערט אין עפעס אזעלכע קאסטיומען; די מאנצבילן אין ברייטע, ווייבערשע ספאדניצעס, די פרויען אין מענערשע פלודערן. אויף די פנימער האבן זיי געטראגן עפעס אזעלכע גראטעסקע מאסקעס פון פארשיידענע קאלירן: רויטע, שווארצע, געלע, גרינע, ברוינע. אייניקע מאסקעס זיינען געווען מיט הערנער, מיט ברייטע צעקרימטע מיילער, מיט גרויסע, גראבע, פארריסענע נעז און מיט לאנגע, ארויסגעשטעקטע רויטע צינגער. 
 און יעדער איינער האט זיך געפלייסט אריבערצושטייגן דעם צווייטן אין מאכן דעם ליארעם וואס גרעסער מיט געשרייען, קוויטשערייען, קלאפן אין פייקלעך, פייפן און רעווען אין עפעס אזעלכע גרילצנדיקע טרובקעס — אזש טויב צו ווערן. עס האט אויסגעזען ווי די גאנצע וועלט פארזעענישן, רוחות, שדים, לצים און וואלקולאקן וואלט איצט אראפגעקומען אהער, כדי אפצושפילן פאר מיר אזא קאקאפאנישן קבלת־פנים… 
 איך בין געבליבן שטיין א צעטומלטער און ניט געוווסט וואס צו טאן. איך האב מורא געהאט, אז אט־אט וועט מיך די מחנה „ניט־גוטע‟, רחמנא לצלן, א פאק טאן און מיך פארשלעפן גאט ווייס וווהין. איך האב שוין בדעה געהאט צו נעמען מיין טשעמאדאן מיטן זאק און לאזן זיך צוריק אין וואקזאל אריין, אבער ווי דערשלאגט מען זיך צוריק צו דער סטאנציע, אז די גאנצע גאס איז פארפלייצט מיטן ווילדן מענטשלעכן שטראם, וואס עס נעמט צו אים גאר קיין סוף ניט. מען גייט מיט טאנצנדיקע טריט איבער טראטוארן און איבער גאסן. אויטאמאבילן פייפן, טרובעןף טראמווייען קלינגען, סיגנאליזירן — אבער דער צעכראסטעטער עולם הערט זיי ווי המן דעם גראגער. 
 ווי איך בין אזוי געשטאנען א פארווירטער און א דערשראקענער, צוגעטוליעט צו א וואנט, האב איך מיט א מאל דערזען שטיין לעבן מיר א מענטשן, כמעט דער איינציקער וואס איז דא, לעבן מיר, געווען אן א מאסקע. איך האב באלד דערקענט אן אים, אז ער איז איינער מאחינו בני ישראל. פון פרייד האט מיר אזש גענומען זעצן אין הארצן. איך האב זיך צוגעשארט צו אים און שטיל א פרעג געטאן: 
 דער פרעמדער האט באלד אפגעקערט זיין פנים פון דער צעווילדעוועטער און צעהוליעטער מחנה, מיך אפגעמאסטן מיט די אויגן פון קאפ ביז די פיס און א זאג געטאן מיט א שמייכל: „יא, און איר זייט אן אימיגראנט?‟ 
 איך האב זיך שטארק דערפרייט, פונקט ווי איך וואלט איצט פלוצלינג באגעגנט אליהו הנביאן. מיר האבן זיך ווי עס איז דורכגעשטופט צווישן דעם פארמאסקירטן און צעיאכמערטן עולם און זיך ארויפגעכאפט אויף דעם ערשטן אנקומענדיקן טראמוויי. 
 מיין איבערראשיונג איז געווען נאך גרעסער, ווען עס האט זיך באלד ארויסגעוויזן אז מיין וועגווייזער איז גאר אויך מיינער א לאנדסמאן. עס איז נאך קיין יאר ניט ווי ער איז געקומען אהער פונעם שטעטעלע מאלאריטע, לעבן בריסק־ליטאווסק און איז אויך א קרוב צו מיין קוזין, וואס האט אויך אים אראפגעבראכט אהער. ער איז — האט ער מיר דערציילט — א „פעינטער‟, א פארבער, הייסט עס. א גאנצן זומער האט ער דא געארבעט ביי פארבן הייזער. 
 ער האט מיר אויך באלד אויפגעקלערט דעם טיפן ענין פון אט דעם היינטיקן קארניוואל אין שטעטל: „דאס האבן זיי איצט געפראוועט אזא מין יום־טוב, וואס טראגט דעם נאמען „האלאווין‟. דער זעלבער ספעקטאקל ווערט אפגעשפילט אין יעדער שטאט און שטעטל אין אמעריקע. דאס איז דא אזא מין נאציאנאלער יום־טוב. דאס הייפעלע יידן, וואס וווינען דא, האט ער מיר פארזיכערט, דארפן צוליב דעם חלילה ניט פארהאקן זייערע טירן און לאדנס… דא איז ניט פוילן … דא איז דאס אלץ ניט מער ווי א גוט־מוטיקער שפאס. 
