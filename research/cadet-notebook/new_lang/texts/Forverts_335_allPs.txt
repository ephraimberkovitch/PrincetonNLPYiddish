 שיין בייקער, דער דירעקטאר פונעם יידישן קולטור־קאנגרעס, איז צום בעסטן באקאנט דעם עולם ווי אן אקטיאר און קולטור־טוער. ער איז אבער אויך א גרויסער קענער פון דער יידישער ליטעראטור. אין אפריל און מיי האט ער אנגעפירט מיט אן אנליין־קלאס אויף יידיש און ענגליש וועגן סוצקעווערס פראזע־ווערק , אריינגערעכנט א ציקל דערציילונגען וואס בייקער האט פריער געהאט פארוואנדלט אין א טעאטראלישער פארשטעלונג. 
 אין גיכן וועט בייקער לערנען נאך א קורס געווידמעט א פאעמע, וואס ער האט אפט רעציטירט און פארגעשעטלט אויף דער בינע: י. ל. פרצעס „מאניש״ . די פאעמע, צוזאמען מיט עטלעכע דערציילונגען פרצעס, האבן מיט יארן שפעטער שטארק באווירקט באשעוויסן ביים שרייבן זיינע אייגענע ווערק 
 דער קורס, וואס וועט באשטיין פון 6 סעסיעס — 75 מינוט לאנג, וועט פארקומען יעדן זונטיק, 6:00 ניו־יארקער צייט, פון זונטיק, דעם 6טן יוני ביז זונטיק, דעם 11טן יולי. דער שכר־לימוד איז $125. 
 אינעם קורס וועט בייקער ווייזן ווי אזוי צוויי פון באשעוויסעס דערציילונגען, „דער שפיגל״ און „מעשה טישעוויץ״ , רופן זיך אפ אויף פרצעס צוויי ווערק, „מאניש״ און „די תאווה צו קליידער״ . בייקער גיט איבער, אז אין באשעוויסעס צוויי שדים־מאנאלאגן, ״געפינט מען ניט נאר ענלעכע שטריכן, נאר אויך אז זיי זענען געבויט אויף די זעלביקע יסודות און אז באשעוויס שפילט א קאנקורענץ מיט פרצן״. 
 בייקער וועט פארלייענען די דערציילונגען אויף יידיש און די סטודענטן וועלן קענען מיטלייענען אדער אויף יידיש, אדער אויף ענגליש און מע וועט ארומרעדן די טעקסטן אויף ביידע שפראכן. 
 כדי זיך צו פארשרייבן, שרייבט שיין בייקערן אויפן אדרעס kongres@earthlink\. net. 
