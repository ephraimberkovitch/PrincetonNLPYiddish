
 דער ווארשעווער פארלאג ״ווידאווניצטווא נאוקאווע PWN״ האט ארויסגעלאזט אין איבערזעצונג פון יידיש מעמוארן פון דער בארימטער יידישער אקטריסע אסתר־רחל קאמינסקא ״דערנער און בלומען. דער וועג פון מיין לעבן״. אויף פויליש זיינען זיי באגלייט מיטן אונטערקעפל ״מעמוארן פון דער מוטער פונעם יידישן טעאטער״. 
 עס שטעלט זיך פאר, אז דאס איז א בארעכטיקט ערנטיטל, ווייל אסתר־רחל קאמינסקא (1868, פארוזעווע, גראדנער גובערניע — 1925, ווארשע) האט אפגעשפילט ניט בלויז א סך בולטע ראלעס אויף דער יידישער בינע און אינעם יידישן קינעמאטאגראף, נאר אויך א וויכטיקע ראלע אינעם פראצעס פון דער ארגאניזאציאנעלער אויספורעמונג פון דער מאדערנער יידישער טעאטער־קונסט. ניט צופעליק טראגט דער ווארשעווער יידישער טעאטער זינט 1955 עד־היום דעם נאמען פון אסתר־רחל קאמינסקא און פון איר טאכטער, דער גרויסער יידישער שוישפילערן אידע קאמינסקא (1899, אדעס — 1980, ניו־יארק). 
 אסתר־רחל קאמינסקאס מעמוארן האט איבערגעזעצט אין פויליש דאקטאר מיראסלאווע בולאט פונעם יאגעלאנער אוניווערסיטעט אין קראקע, וועלכע ספעציאליזירט זיך אויף דער געשיכטע פונעם פוילישן טעאטער און פונעם יידישן טעאטער אין פוילן.&nbsp; זי האט באגלייט די אויפלאגע מיט אן אויספירלעכער הקדמה און קאמענטארן. דאס בוך איז דערשינען אין דער סעריע ״מעמואריסטיק פון פוילישע יידן״. 


 

 וו. אראנאוו 