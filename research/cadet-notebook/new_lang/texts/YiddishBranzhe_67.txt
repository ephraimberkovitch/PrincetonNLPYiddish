

לאפסוס־קאקטוס — 42 



 by באריס סאנדלער 
February 28, 2021February 28, 2021 Filed under:
שפראך 

מיר וועלן אוודאי ממשיך זיין צו באקענען זיך מיט די נעאלאגיזמען, וואס זיינען אויפגעקומען אין דער צייט פון שטורמישער סאציאליסטישער בויונג, אבער פריער וואלט איך געוואלט ענטפערן אויף עטלעכע פראגעס פון אונדזער א לייענערין. זי האלט ביים לייענען יחיאל שרייבמאנס דערציילונג „שבת‟, און זיך אנגעשטויסן אויף עטלעכע ווערטער, וואס זייער באטייט איז איר נישט אין גאנצן קלאר. איז לאמיר פרווון זיך אין דעם פאראנדערקלייבן
שרייבמאן שרייבט:
מיין טאטע איז נאך אלץ געזעסן ביים אויוון, א פארקוילטער און פארפארעכטער, און „געפראזשעט‟ קערלעך.
די ווערטער „פאררקוילטער‟ און „פארפארעכטער‟ דארף מען ספעציעל נישט דערקלערן. עס איז קלאר, אז זיי זיינען דעריווירט געווארן אין אדיעקטיוון פון די סוביעקטיוון „קוילן‟ און „פארעך‟ [שטויב]. אגב, „קוילן‟ ווערט באנוצט נאר אין מערצאל. וואס זשע מיינט דער ווערב „פראזשען‟?
אין תוך האט אונדזער לייענערין ריכטיק פארשטאנען, אז „פראזשען‟ מיינט, פרעגלען, אדער בראטן (אויף ענגליש — fry). דאס ווארט „פראזשען‟, וואס קומט פון אוקראיניש, מיינט פינקטלעך צו פרעגלען טרוקענערהייט — אויף א בלעך, א טאווע, א סקאוורעדע, א טשוהון־קעסעלע — אן בוימל אדער אן אנדער שמירעכץ. דעריבער איז דער טאטע טאקע געזעסן ביים אויוון, ווייל ער האט געמוזט כסדר מישן די קערלעך, זיי זאלן נישט פארברענט ווערן.
מיר לייענען ווייטער ביי שרייבמאנען:
מענטשן ערלעכע און ארנטלעכע „אזש ביז ברעכן‟, ווי ס׳וואלטן א זאג געטאן אויסטויגערס.
איצט קומט די פראגע: „דאס הייסט, צעבראכן ווערן אויף שטיקלעך אדער מייקענען?״
אין דעם קאנטעקסט, מיינט עס אוודאי „מייקענען‟. שרייבמאן באטאנט זיין איראנישע גוזמה „אזש ביז ברעכן‟, פארגלייכנדיק עס מיטן היפוך צו זיינע קרובים —די „אויסטויגערס‟, דאס הייסט, פראקטישע, אן איבעריקע סאנטימענטן לייט.
שרייבמאן שרייבט:
נייען פלעגט מען ביי זיי [שניידער־משפחה] גראבע סוקמאנענע הויזן, ברייטע לייב־צודעקן…
די פראגע איז:
וואס מיינט, סוקמאנענע הויזן און א לייבצודעק?
„סוקמאן‟ איז א מין גראב צייג, געמאכט פון פויערטעס אויף א וועבשטול. בדרך־כלל נייט מען פון סוקמאן ווארעמע אייבערשטע קליידער סיי פאר מענער און סיי פאר ווייבער: מאנטלען, ווי אויך „לייב־צודעקן‟ — א גראבע שאל, א מין פעלערינע. באזונדערס פארשפרייט איז געווען אזא בגד ביי די פעלקער פון באלקאן.
*און איצט לאמיר באטראכטן נאך עטלעכע ווערטער פונעם נייגעבוירענעם סאוועטישן וואקאבולאר, די אזוי גערופענע „סאוועטיזמען‟. מע קאן זיי געפינען אינעם צוגאב פון חיים ביידערס „לעקסיקאן פון יידישע שרייבער אין ראטן־פארבאנד‟ (ארויסגעגעבן פון אלוועלטלעכן יידישן קולטור־קאנגרעס, ניו־יארק — 2011), צונויפגעשטעלט פון גענאדי עסטרייך .
צו דערמעגלעכן די סאוועטישע יידן זיך לערנען אויף זייער נאציאנאלער שפראך יידיש פון די ערשטע שול־קלאסן און ווייטער אויף אלע שטאפלען פון פראפעסיאנעלער דערציונג און הויך־שול, האט געפאדערט לערן־ביכער פון אלע לימודים, וואס א שילער און סטודענט מוזן האבן. שוין אפגערעדט פון ארבעט אויף די פעלדער און פאבריקן. אזוי, למשל, איז געשאפן געווארן דאס ווארט „אגראנאם‟ — א יידישער ספעציאליסט אין געביט פון לאנדווירטשאפט, וואס האט געארבעט אין א יידישן קאלווירט. דאס ווארט אליין „קאלווירט‟ איז געשאפן געווארן פונעם סאוועטישן אקראנים, איבערגעזעצט פון רוסיש, „קאל/עקטיווע ווירט/שאפט‟. און פון קאלווירט — „קאלווירטניק‟, א מיטגליד פון דער קאלעקטיווער ווירטשאפט.
דאס ווארט „אינדיווידואל‟ מיינט אויך אין אמעריקע א יחיד, א מענטש פאר זיך. אין א סאוועטישן קאלווירט אבער, איז אן אינדיווידואל גלייך אפגעשאצט געווארן ווי א נעגאטיווער עלעמענט; ער טראכט און ארבעט, קודם־כל, פאר זיך לטובת נישט דער געזעלשאפט, נאר זיין אייגענעם האב־און־גוטס.
אזא אינדיווידואל קאן זיך גיך פארוואנדלען אין א „בעלעגוף‟ — א פויער, וואס האלט זיין באלעבאטישקייט אינעם אייגענעם פויסט און וויל זיך מיט קיינעם נישט טיילן; כמעט א סאוועטישער פריץ, חלילה וחס! אויב אזוי, מוז א בעלעגוף אויסגעווארצלט ווערן פונעם דארף, צוזאמען מיט זיין משפחה. אזוי איז א לינגוויסטישער באגריף, פארוואנדל געווארן אין א קין־צייכן, וואס מוז ליקווידירט ווערן, פארשיקט אין סיביר און פארניכטעט!
לאמיר זיך דא אפשטעלן און זיך אומקערן מירטשעם צו דער טעמע אין קומעדיקן נומער.
א פריילעכן פורים!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 41 

Next Post
פון אונדזער עזבון: שמואל־ניסן גאדינער (1892־1942) 



