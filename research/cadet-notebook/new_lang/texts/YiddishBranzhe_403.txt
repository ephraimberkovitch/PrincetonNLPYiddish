

לאפסוס־קאקטוס — 11 



 by באריס סאנדלער 
July 30, 2018July 29, 2018 Filed under:
שפראך 

לאמיר היינט רעדן וועגן דעם סטיליסטישן חסרון, וואס הייסט, קלישע. ווי אזוי געשעט עס, אז אן אויסדרוק, וואס ביים אנהייב האט ער געקלונגען פריש און בילדעריש, האט זיך מיט דער צייט פארוואנדלט אין א קלישע? טאקע צוליב דעם, וואס אלע האבן זיך אין דעם אויסדרוק „אנגעכאפט‟; אנגעהויבן ניצן אויף שריט און טריט ביז ער איז „דערעסן‟ געווארן און זיך פארוואנדלט אין „א פארשלעפטער קרענק‟.
אויך די יידישע קלישעען זיינען אזוי פארשפרייט געווארן, אז מע באמערקט זיי אפילו נישט. נאך מער: מע בראקט זיי אריין אינעם טעקסט ביי יעדער געלעגנהייט אפילו זיך נישט פארטראכט, צי זיי זיינען צום ארט, צי גיבן זיי עפעס צו צום טעקסט, צי מע קאן זיך באגיין אן זיי.
למשל: דעם ווארט „וועלט‟ איז שוין באשערט שטענדיק זיך פארן מיט די „גאנצע וועלט‟.
ער איז אויסגעפארן די גאנצע וועלט.
געוויס איז עס א גוזמא, אבער קינסטלעריש בארעכטיקט. אן אנדער זאך, ווען דאס ווארט „וועלט‟ ווערט אויטאמאטיש כמעט כסדר געניצט מיטן ווארט „גאנץ‟. א ביישפיל:
ער איז געווען דער באליבסטער זינגער ביי די יידישע פאלקס־מאסן אין דער גאנצער וועלט.
און ווען מע וואלט געזאגט פשוט, „אין דער וועלט‟, וואלט די ליבע פון די יידישע פאלקס־מאסן געווארן קלענער?
דעם זאץ האב איך גענומען פון א נעקראלאג אינעם אלטן „פארווערטס‟. בכלל יעדער נעקראלאג, נישט דא געדאכט, איז ממש אנגעשטאפט מיט קלישעען. אויב ס׳איז געשטארבן א פרוי, איז זי אומבאדינגט געווען „א געטרייע לעבנס־באגלייטערין‟; אויב א מאן — אן „ערלעכער ייד‟ און אן „איבערגעגעבענער פאטער‟ (אדער זיידע). און אין אלע נעקראלאגן דריקט מען אויס דעם „טיפסטן טרויער‟.
אין די היינטיקע יידישע אויסגאבעס איז דער זשאנער פון נעקראלאגן כמעט פארשווונדן געווארן. נישט ווייל מע שטארבט מער ניט; די אלטע יידיש־לייענער זיינע טאקע שוין אויסגעשטארבן, אבער זייערע קינדער און אייניקלעך האלטן, אז מער בכבודיק איז צו שטעלן א נעקראלאג אין אן ענגלישער אויסגאבע.
טוט מען דערמיט א טובה די יידישע אויסגאבעס, וואס בלייבן אן נעקראלאג־קלישעען.
אן אנדער מקור פאר קלישעען איז א ווונטש־קארטל. איר וועט נישט געפינען קיין איין ווונטש־קארטל אדער א באגריסונג־אנאנס ער זאל זיך נישט אנהייבן מיט די ווערטער, „א הארציקער מזל־טוב!‟ דערפון באקומט זיך, אז ס׳איז פאראן עפעס נאך א מין „מזל־טוב‟ פון אן אנדער אבר.
פארשטייט זיך, אז דער/די פערזענלעכקייט, וואס מע גיט אים/איר אפ כבוד איז די „באליבטע פערזענלעכקייט אויף דער יידישער גאס!‟, „א גייענדיקע ענציקלאפעדיע‟, און בלייבט שטענדיק געטריי זיינע/אירע „עיקרדיקע פריציפן‟. און אוודאי, מוז אויף אזא אונטערנעמונג זיין א „פייערלעכע פראגראם‟.
ווי זאגט מען, אז ס׳איז נישטא קיין מזל, העלפט צו דער שלימזל. מיר האבן נישט קיין יידישע טעלעוויזע און אויף די געציילטע יידישע ראדיא־פראגראמען גיט מען נישט איבער קיין וועטער־פראגנאז. אנדערש וואלט די היץ אדער קעלט געווען אן „אנאמאלע‟; דער רעגן — „א מבול־רעגן‟; א שניי — „מ׳האט נאך אזא נישט געזען‟…
צווישן די פארשפרייטע קלישעען געפינען מיר: „א קיצור‟, „אזוי צי אזוי‟, „מיט איין ווארט‟, „הכלל‟. בדרך־כלל ניצט מען זיי, ווען מע האט שוין נישט מער וואס צוצוגעבן צום געזאגטן, אדער ווי א בריקל צו פארבינדן דעם פאריקן זאץ מיטן ווייטערדיקן. אין אזעלכע פאלן איז בעסער מער גארנישט צוגעבן.
אין קלישעען קאנען פארוואנדלט ווערן אויך פארשפרייטע אידעאמאטישע אויסדרוקן.
למשל: אויף שריט און טריט; ווייס ווי די וואנט; רויט ווי א בוריק; רעדט צו דער וואנט; שטייט מיר פאר די אויגן; טראגן א שטיין אויפן הארצן; קריכן אויף אלע פיר וכדומה…
צי זיינען די קלישעען טאקע אזוי שרעקלעך? ניין! צו מאל איז דאס ניצן א קלישע זייער נוצלעך. למשל, ביים אויספילן א סטאנדארטן דאקומענט, אנשרייבן א מעלדונג; עס זיינען פאראן קלישעען אין טעכנישע אינסטרוקציעס און אפילו אין וויסנשאפטלעכע טראקטאטן. אבער…
אבער אין דער קינסטלערישער ליטעראטור, אין זשורנאליסטיק מוז מען זיך באמיען אויסצומיידן די אויסדרוקן און געפארטע ווערטער, וואס ליגן אויף דער שפיץ־צונג (אגב, שוין אויך געווארן א קלישע!). ווי אזוי קאן מען עס טאן? די מומחים האלטן, אז דער בעסטער אופן איז זיין ביים שרייבן מער קאנקרעט. נישט צעשמירן דעם טעקסט אויף זיבן טעלערס. בעסער איז אויסצולייגן די געדאנקען אויף איין, נאר פולן „טעלער‟.
* * *
און צום סוף, א פאר ביישפילן פון סטיליסטישע לאפסוסן:
זיי האבן געזוכט א ווארעמע באציונג פון דער יידיש־רעדנדיקער סביבה און אויך הילף צו קענען ארויסגעבן אן אייגענעם ארגאן.
מע קען זיך, אוודאי, אנשטויסן, וואסער ארגאן דער מחבר מיינט דא, פון דעסטוועגן, וואלט בעסער געווען זיך נישט פארלאזן אויפן לייענער און זאגן: דרוק־ארגאן.
אן אנדער לאפסוס:
בירשטיין איז אבער דער מיינונג, אז מע קען נישט אנטלויפן פונעם עבר, פונקט אזוי ווי מע קען זיך ניט איבעררייסן פון גאט און פון זיך אליין.
ערשטנס, וואלט סטיליסטיש ריכטיקער געווען, ווען „בירשטיין איז ביי דער מיינונג…‟;
צווייטנס, איז דא דער ווערב „זיך איבעררייסן‟ גאר נישט צום ארט. עס וואלט געדארפט זיין „זיך אפרייסן‟. איי, ווידער האבן „אונטערגעפירט‟ די פרעפיקסן. אזוי אז דער זאץ וואלט געדארפט קלינגען:
„בירשטיין איז אבער ביי דער מיינונג, אז מע קען נישט אנטלויפן פונעם עבר, פונקט אזוי ווי מע קען זיך ניט אפרייסן פון גאט און פון זיך אליין.
מיט הצלחה,
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 10 

Next Post
פון אונדזער עזבון: יוסף בורג (1912־2009) 



