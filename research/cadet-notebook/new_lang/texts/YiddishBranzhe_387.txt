

דער ירושלימער מורה־דרך 



 by באריס סאנדלער 
September 1, 2018September 1, 2018 Filed under:
באריס סאנדלער
ליטעראטור
פראזע 

באריס סאנדלער
פון דער סעריע: „דעטעקטיוו ר׳ מאיר אקון‟
אז א מענטש וויל פארשטיין, ווער ער איז אויף דער וועלט און וואס איז זיין שליחות, זאל ער זיך אומקוקן אויף צוריק און זיך אנהייבן צו דערמאנען. דורך זיינען אויסגעלעבטע יארן, ענלעך צו גרונט־שיכטן, וועט ער, ווי א פליסיק ריטשקעלע וואסער נאך א רעגן, זיך דורכלייגן א וועג צו זיינע נעכטנס. דאס קוועלכל זכרונות וועט זיין ציכטיק און פריש. פאל, מיין קינד, צו צו אט דעם קוועלכל מיט דיינע דארשטיקע ליפן און טרינק פאוואליע. קוויק זיך מיט יעדן שלונג — מע טאר נישט צואיילן דאס קומען פונעם מארגן…
די ווערטער האב איך געהערט פון מיין ערשטן רבי, לאזאר אראנאוויטש, עליו־השלום. ער איז אויך געווארן א טייל פון מיינע זכרונות; מגולגל געווארן אין א טראפן לויטערער קוואלוואסער, וואס היילט מיין אויסגעבענקטע נשמה, ווען איך נייטיק זיך אין דעם. אקעגן וואס האב איך זיי איצט דערמאנט, זיינע ווערטער? מחמת מע פרעגט מיך יעדעס מאל, פון וואנען האט זיך ביי מיר גענומען אזא מאדנער פאמיליע־נאמען — „אקון‟? כ׳דערמאן זיך, אז א קינד האב איך די זעלבע פראגע געשטעלט מיין טאטן, זאל זיך מיען. מעגלעך, ס׳וואלט מיר אליין נישט איינגעפאלן עס צו פרעגן, ווען נישט די יינגלעך פון אונדזער הויף אין מארינא ראשטשא, ווו כ׳בין געבוירן געווארן און זיך אויסגעכאוועט. זיי האבן מיך שטענדיק גערייצט: „רויבפיש! רויבפיש!..‟ — אקון, געהערט דאך צו די רויבפיש, וואס שפייזן זיך מיט אנדערע, קלענערע פישלעך. עס פלעגט מיך דאס רייצן פארדריסן ביז טרערן: סטייטש, מיין מאמע רופט מיך „שטילע טויב‟, און זיי… איך כ׳האב בכלל נישט קיין טבע אנצופאלן אויף עמעצן מיט פויסטן. פארקערט, נישט איין מאל פלעג איך אריינגעכאפט פעטש פון די עלטערע יינגלעך אין הויף. פאר וואס זשע קומט מיר אזא צונאמעניש?!
בין איך אין אן אוונט צוגעשטאנען צו מיין טאטן מיט דער טענה, הלמאי האבן מיר נישט קיין מענטשלעכן פאמיליע־נאמען, מע זאל מיך אזוי מיאוס נישט רייצן! מיין טאטע האט זיך צעלאכט, און ווי זיין שטייגער איז ביי א גוטער שטימונג, מיך א שויבער געטאן איבערן קאפ.
— נישט איך האב זיך אויסגעקליבן אזא פיש־נאמען… — האט דער טאטע מיר אנגעהויבן דערקלערן, — און בכלל גייט דא נישט די רייד וועגן א פיש. „אקוני‟ —אזוי האט געהייסן אזא קליין שטעטל אין ווייסרוסלאנד, ווו ס׳האט, א פנים, געוווינט מיין עלטער־עלטער־זיידע… אין יענער ווייטער צייט, ווען מ׳האט פארשריבן ווי ווער עס הייסט, האט מען אפט געגעבן די נעמען לויט דעם ארט, פון וואנען מ׳האט געשטאמט. האט ער געקראגן דעם פאמיליע־נאמען „אקון‟. כ׳בין כמעט זיכער, אז דעם זעלבן נאמען האבן באקומען אלע איינוווינער פון דעם שטעטל. אזוי האבן זיך די אקונס צעשווומען איבער דער גארער וועלט…
מיין טאטע האט מיר אין יענעם אוונט אויך דערקלערט, אז זיין פאמיליע־נאמען האט אים נישט געשטערט זיך אויסצולערנען אויף א דאקטער, דורכמאכן די מלחמה, און שטיין איצט אין שפיץ פון דעם שפיטאל אין מארינא ראשטשא… איך האב אים שטיל אויסגעהערט, נאר ביי זיך געטראכט, אז ווי עס זאל נישט זיין, וואלט פארט בעסער געווען, כ׳זאל טראגן אן אנדער פאמיליע־נאמען, א מער מענטשלעכן, ווי מיינע חברים, למשל, סידאראוו אדער וואסיליעוו.
מיין שווימען איבערן לעבן האט מיך טאקע נישט אפט, נאר פארט צונויפגעפירט מיט אנדערע אנקונס, נישט קרובים, נאר שכנים פון אונדזערע ווייטע אבות אינעם שטעטל אקוני. ס׳איז מיר אבער באשערט געווען זיך אנטרעפן אויף איינעם אן אקון, וואס האט מיר אויפגעעפנט א ווינקעלע פון א ניסתרותדיקער וועלט…
ירושלים, מאלער נתן ברוטסקי
אין די סוף־1970ער, נאך א ישיבה־בחור, בין איך און נאך עטלעכע חברה פון אונדזער פלאטבושער ישיבה אין ניו־יארק געשיקט געווארן קיין ירושלים, זיך אנצונעמען מיט א ביסל קדושה אין דער הייליקער שטאט, ווי אויך פראקטיקירן אונדזער עברית. מיין מאמע האט שוין דעמאלט געהאט עטלעכע יאר געוווינט אין ישראל, געדונגען א דירה אין גילה, דעמאלט נאך א נייע שכונה אין דרום־מערב פון ירושלים. מיר האבן זיך נישט געזען איבער דריי יאר, אבער אין דער היים האב איך נישט געקאנט איינזיצן. דאס ציען מיך צו דער אלטער שטאט, איז א פנים געווען שטארקער. האב איך כמעט יעדן אינדערפרי זיך געלאזט מיטן אויטאבוס אין שטאט אריין. קיין קרובים און פריינד האב איך דארט נישט געהאט, פון דעסטוועגן, זיינען מיר די פנימער אויף די גאסן געווען קענטלעך, כ׳וואלט אפילו געזאגט, היימיש. כ׳האב אין זיי געזען נישט סתם מענטשן, צופעליקע דורכגייער פון היינט, נאר געשטאלטן פון מעשיות און אגדות, ארויסגעטראגן פון מיין קינדשאפט. ס׳האט מיר וועגן זיי דערציילט ר׳ לאזאר, בשעת דער שאטן פון דער שטאלטנער בערעזע אין אונדזער הויף האט פארדעקט די באנק, אויף וועלכער מיר זיינען געזעסן. ווי נאר דער שאטן־שירעם פלעגט זיך איבעררוקן אין א זייט, אפטרעטנדיק דעם שטח די הייסע זון־שטראלן, אזוי אויך פלעגט מיין רבי מיט א שווערן „אוף־אוף־אוף‟, זיך שטעלן אויף די פיס און זיך לאזן אהיים.
— אנטשולדיק, מיראנטשיק, כ׳מוז גיין זיך צולייגן ביז מינחה…
כ׳האב דעמאלט באדויערט מיט מיין קינדערשן שכל, וואס כ׳האב נישט דעם כוח פון יהושע בן נון, אנדערש וואלט איך אפגעהאלטן די זון זי זאל נישט איבעררוקן דעם קילן שאטן פון אונדזער באנק.
אויף די שמאלע געסעלעך פון ירושלים, וווהין עס פלעגן מיך פארטראגן מיינע פיס, האבן די מעשיות, דערהערט אונטער דעם ווייסן בערעזע־בוים, אויפגעלעבט. מיין רבי אליין איז ווי אויפגעשטאנען תחית־המתים און איז געווארן מיין מורה־דרך. כ׳האב געדענקט, אז ער האט געחלומט עולה צו זיין קיין ירושלים, פאר וואס זשע זאל זיין חלום נישט מקוים ווערן דורך מיר, זיין געטרייען חסיד? „קוק אהער, — האט ער מיר אריינגעשעפטשעט אינעם לינקן אויער, — דו זעסט אט־דעם ייד אין די קורצע הייזלעך מיט א דיקן שטינקענדיקן ציגאר אין מויל. זעט אויס, אן אמעריקאנער טוריסט. אין דער אמתן איז ער א גילגול פון יענעם קמצן, וואס איז געקומען מיט א צעבראכענעם שטייסל צום שניידער, יענער זאל עס אים פארריכטן. געדענקסט, מיראנטשיק, וואס דער ירושלימער שניידער האט געטאן? ער האט אויפגעהויבן פון דער ערד א זשמעניע זאמד און עס דערלאנג דעם חכם, טענהנדיק צו אים: ׳מיטן גרעסטן פארגעניגן, אבער פריער, זייט זיך מטריח און דרייט אויס פון דעם ביסל זאמד א פאדעם…׳‟
כ׳האב געזאלט זיך צעלאכן, נאר כ׳האב שוין געהערט מיין רבינס הייסן אטעם אינעם רעכטן אויער: „לאמיר צוגיין אט צו יענעם טויער. דווקא דארט האט רבי פרידאס זיידע געפונען דעם מענטשלעכן שארבן, אויף וועלכן ס׳איז געווען אנגעשריבן בזה־הלשון: ׳דאס און נאך עטוואס׳…‟ — און כ׳האב זיך באלד דערמאנט אין דער אור־אלטער מעשה, אויך געהערט אונטער דער בערעזע… כ׳האב אין יענער נאכט נישט געקאנט איינשלאפן; דער שארבן פונעם געקעפטן מלך יהויקים איז מיר נאכגעגאנגען. אבער דא, אין ירושלים, בשעתן שטיין ביי א האלב־צעבראכענעם טויער, האב איך שוין געהערט נישט דעם שעפטש פון מיין רבי, נאר די בייזע נביאות פון ירמיהו: „ווי אן אייזל וועט ער באגראבן ווערן. פארשלעפט און פארווארפן אויף יענער זייט טויער פון ירושלים!‟
זיך אומקערן קיין גילה פלעג איך שוין נאך דער בין־השמושות־צייט, נאכן אפדאוונען מעריב, ווו עס האט זיך געלאזט. קיין ערטער עס צו טאן, האבן אין ירושלים נישט אויסגעפעלט. פון דעסטוועגן, האט דווקא דער באשיידענער בית־מדרש, פאררוקט אינעם פארדרייטן ליקל, וואס האט געטראגן דעם נאמען פון איינעם א רבי קלמן בן מרדכי, האב איך באגעגנט אן אנדער אקון מיטן נאמען רפאל.
פונקט ווי אלע יידישע וואנדער־וועגן ברענגען, סוף־כל־סוף, צו פירן קיין ירושלים, ברענגען זיי דארט אויך צונויף יידן. ווען כ׳האב וועגן דער טרעפונג דערציילט דער מאמען, האט זי אוודאי באלד פארענטפערט עס מיטן יידישן: „אזוי איז באשערט!‟ רפאל אדער רפי אקון איז געווען א זיבעצן־יאריקער בחור, א ירושלמי ביזן זיבעטן דור. ער האט עס מיר גלייך געזאגט אן גאווה, נאר סתם כ׳זאל וויסן, אז נישט בלויז שטיינער אין ירושלים האבן זייער אוראלטע געשיכטע, נאר אויך לעבעדיקע מענטשן. מיין טאטנס דערקלערונג, פון וואנען עס נעמט זיך אונדזער פאמיליע־נאמען, האט אויף אים קיין גרויסן רושם נישט געמאכט.
— פאר רוסישע יידן קלינגט עס איבערצייגעוודיק, אבער פאר מיר — גלותדיק. — און שוין אויסגעלייגט זיין טייטש: — אקון — איז ראשי־תעבות פון אדם קפדן וניכבר, דאס הייסט, א ייד א שטרענגער און חשובער!
אפשר צום ערשטן מאל זינט כ׳האב פארלאזט אונדזער הויף אין מארינא ראשטשא האט מיר באנג געטאן, אז מיינע געוועזענע שכנים הערן עס נישט. כ׳האב ממש אנגעהויבן וואקסן אין מיינע אייגענע אויגן און פילן א פארבינדונג מיט דער דורותדיקער ירושלימער משפחה אקון.
— זיינען, הייסט עס, דיינע אבות געקומען אהער נאך מיט איבער צוויי הונדערט יאר צוריק? — האב איך געפרעגט מיט קינאה, ווי עס קאן נאר פרעגן א ייד, וואס ווייסט קוים, ווער ס׳זיינען געווען זיינע באבע־זיידעס, נישט מער.
— ריכטיק, פון טערקיי… דעמאלט האבן דא באלעבאטעוועט די מאגאמעטאנער…
— ביסטו א טערקישער ייד?..
רפי האט זיך צעלאכט. זיין דין קולכל האט זיך פארפלאנטערט אינעם געל־יינגלשן בערדל זיינס.
— דו קאנסט זיך נישט פארשטעלן, וויפל יידישע עדות האבן זיך אין מיין ייחוס איבערגעמישט — פון מיזרח־ און מערב־אייראפע ביז צפון־אפריקע און מיטעלן מיזרח. — ער האט זיך צעשמייכלט און צוגעגעבן: — ווען כ׳וואלט געווען א קאלדרע, וואלט איך אויסגעזען ווי פון פארשיידנקאליריקע שטיקלעך צונויפגעשטוקעוועט.
ס׳איז אים, א פנים, אליין געפעלן געווארן דער פארגלייך און ער האט א צופרידענער צוגעגעבן: „ירושלמי!‟ — און אין דעם זאג זיינען האבן זיך שוין געהערט די הויך־ציכטיקע קלאנגען פון דוד המלכס הארף.
אזוי איז רפי אקון געווארן מיין וועגווייזער איבער ירושלים. ס׳האט פון אים געשפרודלט סיי די ליבע צו די ערטער, וועגן וועלכע ער האט פארכאפנדיק דערציילט, סיי פון זיין אייגענעם התפעלות. צו מאל האט ער אין זיין עברית אריינגעבראקט אראבישע ווערטער, בפרט, ווען מיר פלעגן פארבייגיין די שורות קלייטלעך פון די אראבישע סוחרים. ווען כ׳האב אים געפרעגט, צי ער פארשטייט אראביש, האב איך פריער דערהערט זיין „ירושלמי?‟ — אבער שוין ווי א פארחידושטן פרעג, און דערנאך זיין ענטפער:
— נישט בלויז אראביש, נאר אויך ענגליש, מיין עלטער־באבעס יידיש, א ביסל פויליש פון מיין פעטער, און לעצטנס האב איך אויסגעלערנט עטלעכע ווערטער אויף רוסיש: „פריוויעט… קאק דיעלא…‟
בדרך־כלל האט רפי קיין פראגעס נישט געשטעלט, ווי נישט פארגונען מיר, כ׳זאל אים אויך עפעס דערציילן, און דערמיט, חלילה, אפנעמען די בכורה פון א מורה־דרך. מעגלעך דערפאר האט זיין פלוצעמדיקע פראגע צו מיר א קלינג געטאן אין מיינע אויערן אומגעריכט:
— וואס זוכסטו אין דיין לעבן?..
מיין צעמישטקייט האט זיך מיר, זעט אויס, אנגעצייכנט אויפן פנים. דערצו האב איך אומגעלומפערט א הייב געטאן אן אקסל, צורירנדיק זיך צו מיין אויער, ווי עס טוען קינדער, ווען זיי ווייסן נישט וואס צו זאגן.
— איינער זוכט מזל, — האט בשעת־מעשה פארטייטשט רפי, — א צווייטער — צו ווערן רייך, א דריטער זוכט, אז די גאנצע וועלט זאל וועגן אים רעדן… א קיצור, דאס לעבן איז א זוכעניש פון אן אופן, ווי אזוי צו לעבן… אט ביסטו, למשל, געווארן א בעל־תשובה אין א לאנד, ווו די יידישע אמונה, ווי כ׳האב געהערט, איז גערודפט געווארן… און דווקא דארט ווערסטו פרום. דו האסט געפונען דיין אופן, ווי אזוי צו לעבן, אמת?
— מסתמא, איז עס טאקע אזוי… — האב איך געשטאמלט.
נישט געקוקט דערויף, וואס רפי האט ערשט אזוי דייטלעך און פשוט אויסגעלייגט פאר מיר דעם זין פון מיין לעבן, האב איך פארט געפילט, אז א טראפן ספקות איז ביי מיר געבליבן. אומדערווארט פאר זיך אליין, האב איך געפרעגט:
— רפי, און וואס זוכסטו אין דיין לעבן?
כ׳האב אים אריינגעקוקט אין די אויגן און באלד פארשטאנען, אז נישט איצט וועל איך באקומען דעם ענטפער. ער האט אפגעפירט זיין בליק און זיך אנגערופן:
— ס׳איז שוין שפעט… פרייטיק הערן די אויטאבוסן פרי אויף צו פארן… ביז ד׳וועסט נאך אנקומען אין גילה… ס׳איז דאך ירושלים…
כ׳האב געשוויגן, און מיין שווייגן האט אים געגעבן צו פארשטיין, אז זיין זארג, כ׳זאל, חלילה, נישט בלייבן שטעקן ערגעץ אין מיטן וועג, איז איבערגעטריבן. ער האט זיך צוגעאיילט צו פארענטפערן זיך:
— פארברענג מארגן דעם שבת מיט דיין מאמען, און יום־ראשון, אם־ירצה־השם, וועלן מיר ממשיך זיין אונדזער פילפול…
נישט ער און נישט איך האבן ניט געקאנט וויסן, אז גראד אין יענעם שבת וועט געשען א זאך, וואס וועט קאנען פארענטפערט ווערן בלויז מיט איין ווארט —„באשערטקייט!‟. נישט סתם „באשערטקייט‟, נאר א ירושלימער באשערטקייט. ווי ס׳האט זיך ארויסגעוויזן, האבן אלע מיינע ביז־אהעריקע בלאנדזשענישן און זוכענישן איבער די פארדרייטע געסעלעך פון ירושלים של־מטה און דאס ווערן פארכאפט און איינגעטונקען אינעם יידישן ווייטן עבר פון ירושלים של־מעלה, געבראכט מיך סוף־כל־סוף צו פירן צום איינציקן „טויער‟, ווו ס׳האט געוווינט א מיידל מיטן נאמען מרים. מרים מיט אירע עלטערן איז דעמאלט נישט לאנג צוריק עולה געווען פון אוקראיע און געוווינט האבן זיי אינעם זעלבן הויז, ווו מיין מאמע. אין א קנאפ יאר ארום האב איך איר אונטער דער חופה געזאגט די אלטע ווערטער, וואס פארבונדן צוויי הערצער אין איין הייליקן קנופ: „הרי את מקודשת לי…‟.
זונטיק אין דער פרי, ארום ניין א זייגער, האט מיין אויטאבוס פון גילה זיך אפגעשטעלט נישט ווייט פון שער־יפו. רפי האט מיך שוין געווארט ביי דעם אפשטעל. כ׳האב אים א מאך געטאן מיט דער האנט, און ער, מיט גיכע קורצע טריט, איז צו מיר צוגעגאנגען. כ׳האב געמיינט, מיר וועלן זיך לאזן דורכן טויער אין דער אלטער שטאט אריין, אבער ער האט אנגעוויזן גאר אן אנדער ריכטונג און צוגעגעבן:
— כ׳ווייס דא זייער א שיין ווינקעלע, לאמיר צוגיין אהין.
נאך א צוואנציק מינוט גיין לענגויס דער הויכער קאלכשטיינערנער פעסטונג־וואנט זיינען מיר צוגעקומען צו אן אלטן אליוועבוים. אויב ס׳איז אמת, אז אליוועס לעבן ביז טויזנט יאר, איז די דאזיקע אליווע, מיט א ברייטן איבערגעפלאכטענעם שטאם, ווי פארשטיינערטע מוסקלען פון אן אלט־גריכישן אטלעט, געווען אן עדות פון א סך היסטארישע געשעענישן. מגדל דוד, דער דורותדיקער שומר פון דער אלטער שטאט, באקרוינט מיט זיין שטיינערנעם מאגאמעטאנישן העלם, האט זיך צוגעהערט צום זשום און רעש פון היינטיקן טאג סיי פון איין זייט מויער און סיי פון דער אנדערער זייט.
אויפן וועג צום „ווינקעלע‟ האבן מיר כמעט נישט גערעדט. ס׳האט אויסגעזען מאדנע, אז רפי זאל נישט געווען עפעס דערציילן, און בכלל האט ער אויסגעזען באזארגט, זיך געצופט שטילערהייט זיין געל בערדל.
— עפעס איז געשען? — האב איך פארזיכטיק געפרעגט.
— בסדר, בסדר… — האט רפי זיך געכאפט, — ווי אזוי האסטו פארבראכט דעם שבת? געוויס, האט די מאמע דיך מחבד געווען מיט א געשמאקן נאש…
כ׳בין אויך אפגעקומען מיט א „בסדר‟. פארשטייט זיך, אז וועגן מרים — כ׳האב עס באשלאסן נאך פריער — נישט דערמאנט קיין ווארט ניט. דעם אמת געזאגט, האב איך זיך פשוט געשעמט עס צו זאגט. קיין שמועס האט זיך נישט געקלעפט, און ס׳איז מיר דערווייל נישט קלאר געווען די סיבה. אזוי זיינען מיר א וויילע געזעסן אונטער דער צעצווייגטער אליווע, וואס אירע צווייגן, געדיכט באזעצט מיט טונקלגרינע שמאלשפיציקע בלעטעלעך האבן אויסגעוועבט א קילע דעק פון שאטן.
— האסט פרייטיק געפרעגט, וואס איז מיין זוכעניש אין לעבן? — האט שטיל זיך אנגערופן רפי, — עס איז פארבונדן מיט א זאך, וואס ווי אונדזערע חכמים פלעגן זאגן: אותיות מחכימות, אותיות מאכן קלוג…
רפי האט געקוקט אויף מיר מיט אויגן, וואס זייער טיפקייט קומט ארויס פונעם זיבעטן דור ירושלמים. און כ׳האב זיך געלאזט אין זיי איינזינקען, ווי אין א ברונעם פון צייט.
— מיט א האלב יאר צוריק האב איך איבערגעקוקט די ספרים, געבליבן נאך מיין עלטער־זיידן, נפתלי בן יוסף, שטראלן זאל זיין נאמען אין גן־עדן. א תלמיד פון דער ישיבה פון מקובלים אין צפת, וואס ס׳האט נאך געגרינדעט רבי יצחק לוריא, איז מיין עלטער־זיידע געווען א פארברענטער זאמלער פון זעלטענע ספרים. איז אט, צווישן די דאזיקע ספרים האט מיין אויג צוגעצויגן א קליין ספרל, א מדרש „ספר זרובבל‟, אנגעשריבן אין איטאליע אין די יארן פון פרייקער מיטלעלטער. די מעשה האט מיך פארכאפט אזוי שטארק, אז כ׳קען זי אויף אויסנווייניק…
מיט א מאל האב איך דערפילט, אז עס כאפט מיך ארום דער זעלבער נייגער, וואס פלעגט מיך באהערשן אין יענע גליקלעכע שעהען פונעם זיצן מיט מיין רבי אונטער אונדזער בערעזע און זשעדנע שלינגען יעדעס ווארט זיינס.
— דער דאזיקער זרובבל, ווי עס ווערט דערציילט אינעם מדרש, איז אליין געווען א שפראצלינג פון מלחות בית־דוד. ס׳איז אים אבער געלעגן אין לעבן זיך צו דערוויסן, וואס ס׳וועט זיין באחרית־הימים, ווען ס׳וועט קומען דער משיח. אין א טאג, ס׳איז גראד געווען א מסוכנער חמסין, האט אים דער ווינט אויפגעהויבן און געטראגן צווישן הימל און ערד, ביז ער האט געבראכט זרובבלען אין „שטאט פון בלוט‟ — אזוי האט מען דעמאלט גערופן רוים. נישט גלייך אין שטאט אריין, נאר אינעם מארק פון שאנד, א מקום אין רוים, ווו מע האנדלט מיט זנות און גנבות. די תושבים פון סדום, אין פארגלייך מיט די פארשוינען פון אט דעם רוימישן מארק, זיינען געווען גאטס מלאכים. טאקע דארט אין א פינצטערן שטינקענדיקן ווינקל האט זרובבל באגעגנט א מענטש, וואס האט אויסגעזען שרעקלעך און העקלהאפטיק. און שטעל זיך פאר, דאס פארזעעניש, האט אנגעהויבן צו טענהן, אז דווקא ער איז דער משיח פון מלחות בית־דוד; אז אויף אים קוקט ארויס דאס צעזייטע איבער דער וועלט פאלק ישראל. א שרעק און שוידער זיינען באפאלן זרובבלען, הערנדיק דעם שענדלעכן מענטשן. און פלוצעם איז דער נימאסער פארשוין פארוואנדלט געווארן אין א שיינעם בחור, מיט א ליכטיק ווייס פנים און גרינע אויגן… און זרובבל האט אים דערקענט — ס׳איז פאר אים געשטאנען דער שטראלנדיקער גואל…
בלי־ספק האט מיין יונגער פריינד געטראגן אין זיך א גאב פון א מגיד. זיין קול, נאך מאנצבילש נישט אויסגערייפט, האט וויברירט אין דער לופטן — אט ארויף צו די דין־דורכדרינגלעכע טענער, אט אראפ צו דער נידעריקער כמעט הייזעריקער שעפטשעריי. ער האט מיך נישט אומזיסט געבראכט דווקא אהער, צו דעם טויזנט־יאריקן אליוועבוים אויפן הינטערגרונט פון די ריזיקע פעסטונג־מויערן און דעם אומפארבייטלעכן שטאט־שומר, מגדל־דוד. רפי האט זיך דא געפילט ווי אויף א אור־אלטער בימה.
— ווי ס׳האט זיך אנטפלעקט פאר זרבבלען, איז נאך אין די טעג פון נבוכדנאצר, גלייך נאכן חורבן פונעם ערשטן בית־המיגדש, געבוירן געווארן דער משיח. כדי אים צו ראטעווען, האט גאט אנגעשיקט א שטורעמדיקן ווינט, וואס האט דאס ערשט־געבוירענע קינד אוועקגעטראגן און באהאלטן עס אין דער וועלטשטאט רוים. נישט סתם באהאלטן, נאר עס פארקאוועט אין קייטן און געשמאכט מיט שרעקלעכע יסורים, ביז די באשטימטע צייט וועט קומען און דער אייבערשטער וועט זיך אין זיין פארוואגלט פאלק דערמאנען. ערשט דעמאלט וועלן אראפפאלן די קייטן פון דעם ליכטיקן גואל, און דערשיינען וועט ער אין זיין גאנצער פראכט און שיינקייט…
אומדערווארט האט רפי אויפגעציטערט, אז זיין געשטריקט קיפעלע איז אים אראפגעפארן שיער נישט אויפן נאקן; אין זיינע אויגן האבן זיך אנגעצונדן הונדערטער התפעלותדיקע פייערלעך. ער האט צעפירט זיינע לאנגע דארע הענט ווי צוויי פליגלען, און ארויסגעבראכט אויף די ליפן:
— און פלוצעם, אין דעם דערשטיקנדיקן פינצטערניש פון מקום־לפורעניות איז דערשינען דער זעקספליגלדיקער מלאך מטטרון. און ער האט אנגעהויבן אויפצווויקלען פאר זרבבלען די געטלעכע מגילה פון טיפע קומענדיקע סודות, וואס ליגן פארשפארט אין שויס פון אחרית־הימים: „דער נאמען פון דעם גואל, וואס דו זעסט איצט פאר זיך, איז מנחם בן עמיאל. נאר איידער ס׳וועט קומען די צייט, ווען משיח וועט דארפן נתגלה ווערן, וועט זיך באווייזן זיין פארגייער, משיח בן יוסף, וואס זיין נאמען וועט זיין נחמיה בן חושיאל. ער וועט צונויפזאמלען דעם קיבוץ גלויות קיין ירושלים און דארט וועט דאס גאנצע פאלק מקריב זיין קרבנות דריי חדשים נאך אנאנד…‟ — מטטרון האט אנגעוויזן זרובבלען אויף א ווייסער מארמארנער פרויען־סטאטוע און האט אים געזאגט: „זיי וויסן, אז דורך דעם באהעפטן זיך פון דעם שטן סיטרא־מסאבותא מיט דער דאזיקער שטיינערנער פרוי, וועט געבוירן ווערן די שרעקלעכסטע בריאה ארמילוס. צוועלף איילן וועט האלטן זיין וווקס און ביז צו די קנעכלעך וועלן דערגרייכן זיינע הענט. ער וועט זיין אין גאנצן באוואקסן מיט רויטע האר. גיפט און שרעק וועט פארשפרייטן זיין בליק. ארמילוס וועט אייננעמען די גאנצע וועלט. ער וועט הרגענען דעם משיח בן יוסף און ווידער צעשפרייטן דאס יידישע פאלק איבער דער וועלט…‟
רפי איז אנטשוויגן געווארן. ער איז געזעסן א דערשלאגענער, דעם בליק אנגעשטעלט אינעם שטיינערדיקן באדן, אויף וועלכן עס זיינען געפאלן און באלד אויסגעלאשן געווארן זיינע ווונדערלעכע פייערלעך פון די אויגן. די אויטאס, וואס האבן מיט רעש דורכגעשניטן די געדיכט־פארקאכטע הייסע לופט, האבן זיך געיאגט איבערן ברייטן שאסיי, צעטרייבנדיק די טעגלעכע האוועניש.
— און שוין?.. — האב איך דערהערט מיין ציטערדיקע שטים, — דאס מיינט טאקע „אחרית־הימים‟?.. ווען זשע וועט קומען משיח?..
— משיח? — האט איבערגעפרעגט רפי, אומקערנדיק זיך פון זיין בלאנדזשעניש אין די ווייטע טעג פון עבר, — פריער וועט קומען חפצי־בה, האט געזאגט מטטרון, די מוטער פון משיח בן דוד. איר האט דער אייבערשטער נאכן אומקום פון משיח בן יוספן, איבערגעגעבן דעם מטה…
— וואסער מטה? — האב איך געפרעגט.
— נו, משה רבנוס שטעקן, פראסט גערעדט. דער ווונדער־שטעקן, וואס איז פריער געווען אין די הענט ביי משה און זיין ברודער אהרן, בעת זיי זיינען געגאנגען צו פרעהן, און מיט וועלכן משה פלעגט דורכפירן זיינע ניסים. דערנאך איז דער שטעקן אריבער צו דוד המלך… שפעטער האט אליהו בן אליעזר באהאלטן דעם שטעקן אין א הייל, לעבן דער שטאט טבריה, און טאקע פון דארטן האט אים ארויסבאקומען משיח בן יוסף. ווייטער האט דער מלאך מטטרון דערציילט זרובבלען, וועט דער מטה אריין אין די הענט פון חפצי־בה. דעמאלט וועלן אלע שטערן און מזלות מלחמה האלטן פאר איר, און זי וועט בייקומען צוויי שטארקע מלכים, די גרעסטע שונאים פון ציון; און ווען ס׳וועלן דערפילט ווערן ניין הונדערט און ניינציק יאר זינט ירושלים איז חרוב געווארן, וועט די מוטיקע פרוי חפצי־בה איבערגעבן דעם מטה אין די הענט פון איר זון מנחם, און ס׳וועט זיך אין דעם טאל ארבל באווייזן דער ליכטיקער גואל מיט די גרינע אויגן…
אנגעשטעקט מיטן גלויבן אין דעם, וואס מיין מורה־דרך דערציילט, האב איך א צעמישטער געפרעגט:
— אבער די ניין הונדערט און ניינציק יאר זיינען שוין לאנג פארביי, נאר דער משיח איז נאך ביז היינט נישט געקומען… באקומט זיך, אז דער מלאך מטטרון האט זיך טועה געווען?
רפי האט צוגעשאקלט מיטן קאפ, ווי געוואלט דערמיט ארויסווייזן, אז פאר אים איז עס נישט קיין נייעס, נאר א באדויערנדיקער פאקט.
— יא, אויך ביי די מלאכים, א פנים, טרעפט, אז נישט אלץ קלאפט. עפעס איז דא אוועק אויף א קרומען וועג…
די היילן פון בארג ארבל. פאטא פון יואל מאגרי
כ׳האב דערפילט זיין האנט אויף מיין אקסל און זיך באגעגנט מיט זיין בליק. אין דעם מאמענט האב איך פארשאנען, אז רפי האט מיר איבערדערציילט דעם גאנצן מדרש צוליב דעם, ער זאל ערשט איצט קענען אנטפלעקן די אמתע סיבה פון אונדזער טרעפונג. זיין קול איז געווארן שטילער און געהיימער, און כ׳האב דערהערט:
— צווישן די זייטלעך פון „ספר זרבבול‟ האב איך געפונען א פארגעלט בייגעלע פאפיר — א צעטעלע, קאן מען זאגן, אנגעשריבן מיט דער האנט פון מיין עלטער־זיידע, נפתלי בן יוסף, שטראלן זאל זיין נאמען אין גן־עדן. זיין פארדרייט־פערלדיקן כתב איז שווער געווען נישט צו דערקענען. ווי גרויס איז אבער געווען מיין חידוש, ווען כ׳האב זיין צעטעלע איבערגעלייענט. געשריבן האט מיין זיידע, אז בשעתן לייענען דעם מדרש, איז אים געקומען צו חלומען דער בארג ארבל אין גליל. נאך א ישיבה־בחור איז ער דארט איין מאל געווען און פארכאפט געווארן פון דער שיינקייט. און פלוצעם האט ער אין חלום דערהערט, ווי פון א הייל טראגט זיך א קול פון א שופר. דאס קול האט זיך פארשפרייט איבערן גאנצן טאל, גערופן אים צו זיך, אבער ער האט זיך נישט געקאנט רירן, ווי פארשטיינערט געווארן און זיך פארוואנדלט אין א טייל פונעם בארג ארבל. זיך אויפגעכאפט פונעם שלאף, איז אים נאך א וויילע נאכגעגאנגען דעם שופרס שאלן. גראד דעמאלט איז דעם עלטער־זיידע מתגלה געווארן, אז דער קלאנג פונעם שופר איז געווען א סימן, אז דער מטה פון משה ואהרן, וואס די חפצי־בה האט געזאלט איבערגעבן איר זון, ליגט באהאלטן אין איינעם פון די היילן אינעם בארג ארבל…
— איז וואס זשע וועט זיין ווייטער? — האב איך געפרעגט א פארלוירענער, און אין דער זעלבער רגע האט מיך אפגעבריט א געדאנק: — דו ווילסט זאגן, אז…
— בדיוק, ר׳ מאיר אקון! — האט שטאלץ געענטפערט רפי, — טאקע דאס האלט איך פאר מיין שליחות אין לעבן: זוכן און געפינען די הייל אינעם בארג ארבל, ווו עס ליגט באהאלטן דער ווונדערלעכער מטה פון אבות־אבותינו…
מיט צוויי טעג שפעטער בין איך אוועקגעפלויגן קיין ניו־יארק. די צייט, דער בעסטער בוכהאלטער אין דער וועלט, האט אפגעציילט פיר און דרייסיק יאר, אפגעקנאקט זיי ווי אויף רעכנביינדלעך. זינט דעמאלט האב איך זיך מער מיטן ירושלימער אקון נישט געטראפן. איך ווייס נישט, צי ר׳ רפאל אקון האט זיך טאקע געלאזט אין זיינע זוכענישן צו געפינען דעם ווונדער־שטעקן, צי זיין יונגטלעכער אימפעט איז ביי אים אין גיכן אויסגעלאשן געווארן אדער זיך געביטן אויף א אנדער שליחות, ווי עס טרעפט נישט זעלטן ביי די גרעסטע בעלי־חלומות… ווי עס זאל נישט זיין, ווייזט דאס לעבן, אז משיחס צייטן זיינען נאך נישט געקומען. און דאך, טראכט איך צו מאל: מעגלעך, אז טאקע א דאנק אט דעם באגייסטערט בחורל, מיט א טונקעלע פנים און טיפע ברענענדיקע אויגן, פון וועלכע ס׳האבן ארויסגעשטראלט זיבן דורות ירושלמים, האב איך צום ערשט מאל דערפילט דעם טעם פון מיין אייגענעם שליחות — צו זוכן און אנטפלעקן פארברעכנס, כדי אויפצושטעלן דעם אמת.
יוני, 2018, ברוקלין, ניו־יארק
.


Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
דאס ברענענדיקע הארץ פון דעם יידישיסט יאנקו 

Next Post
„יאקובס געשיכטע‟ — אין לעבן און אויף דער בינע 



