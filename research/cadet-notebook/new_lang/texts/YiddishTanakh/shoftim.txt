תורה נביאים וכתובים
תרגום יידיש פון יהואש
 שופטים 

/1:1 און עס איז געווען נאך דעם טויט פון יהושוען, האבן די קינדער פון ישראל געפרעגט ביי {dn גאט}, אזוי צו זאגן: ווער זאל אונדז צוערשט ארויפגיין אקעגן דעם כנעני, מלחמה צו האלטן אויף אים? /1:2 האט {dn גאט} געזאגט: יהודה זאל ארויפגיין; זע, איך האב געגעבן דאס לאנד אין זיין האנט.
/1:3 האט יהודה געזאגט צו זיין ברודער שמעון: גיי ארויף מיט מיר אין מיין גורל, און מיר וועלן מלחמה האלטן אויפן כנעני, און איך וועל אויך גיין מיט דיר אין דיין גורל. איז שמעון געגאנגען מיט אים. 
/1:4 און יהודה איז ארויפגעגאנגען, און {dn גאט} האט געגעבן דעם כנעני און דעם פרזי אין זייער האנט, און זיי האבן געשלאגן פון זיי אין בזק צען טויזנט מאן. /1:5 און זיי האבן געפונען אדוני־בזקן אין בזק, און האבן מלחמה געהאלטן אויף אים, און האבן געשלאגן דעם כנעני און דעם פרזי. /1:6 איז אדוני־בזק אנטלויפן, און זיי האבן אים נאכגעיאגט, און האבן אים געכאפט, און האבן אפגעהאקט די דוימען פון זיינע הענט און זיינע פיס. /1:7 האט אדוני־בזק געזאגט: זיבעציק מלכים מיט די דוימען פון זייערע הענט און זייערע פיס אפגעהאקט האבן געקליבן אונטער מיין טיש; אזוי ווי איך האב געטאן; אזוי האט מיר {dn גאט} באצאלט, און זיי האבן אים געבראכט קיין ירושלים, און ער איז דארטן געשטארבן. 
/1:8 און די קינדער פון יהודה האבן מלחמה געהאלטן אויף ירושלים, און האבן זי באצווונגען, און זי געשלאגן מיטן שארף פון שווערד, און די שטאט האבן זיי אוועקגעלאזט אין פייער. /1:9 און דערנאך האבן די קינדער פון יהודה אראפגענידערט מלחמה צו האלטן אויף דעם כנעני, דעם באוווינער פון דעם געבערג און דעם דרום און דער נידערונג. /1:10 און יהודה איז געגאנגען אויף דעם כנעני וואס איז געזעסן אין חברון– און דער נאמען פון חברון איז פריער געווען קרית־ארבע– און זיי האבן דערשלאגן ששין, און אחימנען, און תלמין. /1:11 און פון דארטן איז ער געגאנגען אויף די באוווינער פון דביר; און דער נאמען פון דביר איז פריער געווען קרית־ספר. 
/1:12 און כלב האט געזאגט: ווער עס וועט שלאגן קרית־ספר, און וועט זי באצווינגען, וועל איך אים געבן מיין טאכטער עכסהן פאר א ווייב. /1:13 האט זי באצווונגען עתניאל דער זון פון קנזן, כלבס יינגערער ברודער, און ער האט אים געגעבן זיין טאכטער עכסהן פאר א ווייב. /1:14 און עס איז געווען, אז זי איז אנגעקומען, האט זי אים אנגערעדט צו בעטן פון איר פאטער א פעלד. און ווי זי האט זיך אראפגעלאזט פון אייזל, אזוי האט כלב צו איר געזאגט: וואס איז דיר? /1:15 האט זי צו אים געזאגט: שענק מיר א מתנה; ווארום אין א טרוקענעם לאנד האסטו מיך אויסגעגעבן; דרום זאלסטו מיר געבן קוואלן וואסער. האט איר כלב געגעבן די אויבערשטע קוואלן און די אונטערשטע קוואלן. 
/1:16 און די קינדער פון דעם קיני, משהס שווער, זיינען ארויפגעגאנגען פון דער שטאט פון טייטלביימער מיט די קינדער פון יהודה צו דעם מדבר פון יהודה וואס אין דרום פון ערד; און זיי זיינען געגאנגען און האבן זיך באזעצט מיט דעם פאלק. 
/1:17 און יהודה איז געגאנגען מיט זיין ברודער שמעון, און זיי האבן געשלאגן דעם כנעני, דעם באוווינער פון צפת און האבן זי געמאכט חרם, און מע האט גערופן דעם נאמען פון דער שטאט חרמה. /1:18 און יהודה האט באצווונגען עזה מיט איר געמארק, און אשקלון מיט איר געמארק, און עקרון מיט איר געמארק. /1:19 און {dn גאט} איז געווען מיט יהודה, און ער האט איינגענומען דאס געבערג; ווארום די באוווינער פון טאל איז ניט געווען צו פארטרייבן, ווייל זיי האבן געהאט אייזערנע רייטוועגן. /1:20 און זיי האבן געגעבן חברון צו כלבן, אזוי ווי משה האט אנגעזאגט; און ער האט פארטריבן פון דארטן די דריי זין פון ענק. 
/1:21 און דעם יבוסי, דעם באוווינער פון ירושלים, האבן די קינדער פון בנימין ניט פארטריבן; און דער יבוסי איז געבליבן זיצן מיט די קינדער פון בנימין אין ירושלים ביז אויף היינטיקן טאג. 
/1:22 און דאס הויז פון יוסף, זיי אויך זיינען ארויפגעגאנגען אויף בית־אל, און {dn גאט} איז געווען מיט זיי. /1:23 און דאס הויז פון יוסף האט געלאזט אויסקוקן בית־אל– און דער נאמען פון דער שטאט איז פריער געווען לוז– /1:24 און די וועכטערס האבן געזען א מאן ארויסגיין פון שטאט, און האבן צו אים געזאגט: ווייז אונדז אקארשט דעם איינגאנג פון שטאט, און מיר וועלן טאן מיט דיר חסד. /1:25 האט ער זיי געוויזן דעם איינגאנג פון שטאט, און זיי האבן געשלאגן די שטאט מיטן שארף פון שווערד; און דעם מאן און זיין גאנצע משפחה האבן זיי אוועקגעלאזט. /1:26 און דער מאן איז געגאנגען אין לאנד פון די חתים, און האט געבויט א שטאט, און גערופן איר נאמען לוז; דאס איז איר נאמען ביז אויף היינטיקן טאג. 
/1:27 און מנשה האט ניט פארטריבן בית־שאן און אירע טעכטערשטעט, און תענך און אירע טעכטערשטעט, און די באוווינער פון דור און אירע טעכטערשטעט, און די באוווינער פון יבלעם און אירע טעכטערשטעט, און די באוווינער פון מגדו און אירע טעכטערשטעט; און דער כנעני איז באשטאנען צו בלייבן זיצן אין דעם דאזיקן לאנד. /1:28 און עס איז געווען, אז ישראל איז שטארק געווארן, האט ער געמאכט דעם כנעני צו צינדז, אבער פארטרייבן האט ער אים ניט פארטריבן. 
/1:29 און אפרים האט ניט פארטריבן דעם כנעני וואס איז געזעסן אין גזר, און דער כנעני איז געבליבן זיצן צווישן אים אין גזר. 
/1:30 זבולון האט ניט פארטריבן די באוווינער פון קטרון, און די באוווינער פון נהלול; און דער כנעני איז געבליבן זיצן צווישן אים, און איז געווארן צו צינדז. 
/1:31 אשר האט ניט פארטריבן די באוווינער פון עכו, און די באוווינער פון צידון, און אחלב, און אכזיב, און חלבה, און אפיק, און רחוב. /1:32 און דער אשרי איז געזעסן צווישן דעם כנעני, די באוווינער פון לאנד, ווארום ער האט אים ניט פארטריבן. 
/1:33 נפתלי האט ניט פארטריבן די באוווינער פון בית־שמש, און די באוווינער פון בית־ענת. און ער איז געזעסן צווישן דעם כנעני, די באוווינער פון לאנד; אבער די באוווינער פון בית־שמש און בית־ענת זיינען געווארן ביי זיי צו צינדז.
/1:34 און דער אמורי האט ארויפגעשטופט די קינדער פון דן צום געבערג, ווארום ער האט זיי ניט געלאזט אראפנידערן אין טאל. /1:35 און דער אמורי איז באשטאנען צו בלייבן זיצן אין הר־חרס, אין אילון, און אין שעלבים; אבער די האנט פון דעם הויז פון יוסף איז געווען שווער [אויף זיי], און זיי זיינען געווארן צו צינדז. /1:36 און דער געמארק פון אמורי איז געווען פון דעם אויפגאנג פון עקרבים פון סלע און ארויף צו.

/2:1 און א מלאך פון {dn גאט} איז ארויפגעגאנגען פון גלגל קיין בוכים, און ער האט געזאגט: איך האב אייך ארויפגעבראכט פון מצרים, און האב אייך געבראכט אין דעם לאנד וואס איך האב צוגעשווארן אייערע עלטערן; און איך האב געזאגט: איך וועל ניט פארשטערן מיין בונד מיט אייך אויף אייביק; /2:2 נאר איר זאלט ניט שליסן א בונד די באוווינער פון דעם דאזיקן לאנד; זייערע מזבחות זאלט איר צעברעכן. אבער איר האט ניט צוגעהערט צו מיין קול. וואס האט איר דא געטאן? /2:3 דרום, אויך זאג איך: איך וועל זיי ניט פארטרייבן פון פאר אייך, און זיי וועלן אייך זיין פאר נעצן, און זייערע געטער וועלן אייך זיין פאר א שטרויכלונג.
/2:4 און עס איז געווען, ווי דער מלאך פון {dn גאט} האט גערעדט די דאזיקע ווערטער צו אלע קינדער פון ישראל, אזוי האט דאס פאלק אויפגעהויבן זייער קול, און זיי האבן געוויינט; /2:5 דרום האט מען גערופן דעם נאמען פון יענעם ארט בוכים. און זיי האבן דארטן געשלאכט צו {dn גאט}.
/2:6 און אז יהושוע האט פאנאנדערגעשיקט דאס פאלק, און די קינדער פון ישראל זיינען געגאנגען איטלעכער צו זיין נחלה, צו ארבן דאס לאנד, /2:7 האט דאס פאלק געדינט {dn גאט} אלע טעג פון יהושוען, און אלע זקנים, וואס האבן מאריך־ימים געווען נאך יהושוען, וואס האבן געזען אלדי גרויסע טוונג פון {dn גאט} וואס ער האט געטאן פאר ישראל. /2:8 און יהושוע דער זון פון נון, דער קנעכט פון {dn גאט}, איז געשטארבן צו הונדערט מיט צען יאר. /2:9 און מע האט אים באגראבן אין דעם געמארק פון זיין נחלה, אין תמנת־חרס, אין דעם געבערג פון אפרים אין צפון פון בארג געש. /2:10 און אויך יענער גאנצער דור איז איינגעזאמלט געווארן צו זיינע עלטערן, און אן אנדער דור איז אויפגעשטאנען נאך זיי, וואס האבן ניט געקענט {dn גאט}, און ניט די טואונג וואס ער האט געטאן פאר ישראל.  /2:11 און די קינדער פון ישראל האבן געטאן וואס איז שלעכט אין די אויגן פון {dn גאט}, און זיי האבן געדינט די בעל־געטער. /2:12 און זיי האבן פארלאזן {dn יהוה} דעם {dn גאט} פון זייערע עלטערן, וואס האט זיי ארויסגעצויגען פון לאנד מצרים, און זיי זיינען געגאנגען נאך פרעמדע געטער, פון די געטער פון די פעלקער וואס רונד ארום זיי, און זיי האבן זיך צו זיי געבוקט, און האבן דערצערנט {dn גאט}. /2:13 און זיי האבן פארלאזן {dn יהוה}, און געדינט צו בעל און צו די עשתרות.  /2:14 האט דער צארן פון {dn גאט} געגרימט אויף ישראל, און ער האט זיי געגעבן אין דער האנט פון רויבער וואס האבן זיי בארויבט, און ער האט זיי איבערגעענטפערט אין דער האנט פון זייערע פיינט פון רונד ארום, און זיי האבן מער ניט געקענט באשטיין פאר זייערע פיינט. 15 אומעטום אווו זיי זיינען ארויסגעגאנגען, איז די האנט פון {dn גאט} געווען אקעגן זיי צום בייזן, אזוי ווי {dn גאט} האט גערעדט, און אזוי ווי {dn גאט} זיי האט געשווארן; און זי האט זייער צוגעדריקט. 16 האט {dn גאט} אויפגעשטעלט שופטים, און זיי געהאלפן פון זייערע רויבער. /2:17 אבער אויך צו זייערע שופטים האבן זיי ניט צוגעהערט, ווארום זיי זיינען געווען פארפירט נאך פרעמדע געטער, און האבן זיך צו זיי געבוקט; זיי האבן זיך גיך אפגעקערט פון דעם וועג וואס זייערע עלטערן זיינען געגאנגען, צוצוהערן די געבאט פון {dn גאט}; זיי האבן אזוי ניט געטאן. /2:18 און אז {dn גאט} האט זיי אויפגעשטעלט שופטים, אזוי פלעגט {dn גאט} זיין מיט דעם שופט, און פלעגט זיי העלפן פון דער האנט פון זייערע פיינט אלע טעג פון דעם שופט, ווייל {dn גאט} פלעגט חרטה האבן איבער זייער געשריי פון וועגן זייערע צווינגער און זייערע דריקער. /2:19 אבער עס איז געווען, ווי דער שופט איז געשטארבן, אזוי פלעגן זיי ווידער פארדארבן ווערן, נאך מער פון זייערע עלטערן, צו גיין נאך פרעמדע געטער, זיי צו דינען און זיך צו בוקען צו זיי. זיי האבן ניט אפגעלאזט פון זייערע מעשים און פון זייער איינגעשפארטן וועג. /2:20 און דער צארן פון {dn גאט} האט געגרימט אויף ישראל, און ער האט געזאגט: ווייל דאס דאזיקע פאלק האט איבערגעטרעטן מיין בונד וואס איך האב באפוילן זייערע עלטערן, און זיי האבן ניט צוגעהערט צו מיין קול, 21  וועל איך אויך ניט מער פארטרייבן פון פאר זיי קיינעם פון די פעלקער וואס יהושוע האט איבערגעלאזט, ווען ער איז געשטארבן. 22  כדי צו פרווון מיט זיי ישראל, אויב זיי וועלן היטן די וועגן פון {dn גאט} צו גיין אין זיי, אזוי ווי זייערע עלטערן האבן געהיט, אדער ניט. 23  און {dn גאט} האט געלאזט די דאזיקע פעלקער, זיי ניט צו פארטרייבן אויף גיך; און ער האט זיי ניט געגעבן אין דער האנט פון יהושוען.

/3:1 און דאס זיינען די פעלקער וואס {dn גאט} האט געלאזט, כדי צו פרווון מיט זיי ישראל, די אלע וואס האבן ניט געוווסט פון אלע מלחמות פון כנען; /3:2 בלויז כדי די דורות פון די קינדער פון ישראל זאלן וויסן, זיי צו לערנען מלחמה–די וואס האבן נאך פריער דערפון ניט געוווסט; /3:3 די פינף פירשטן פון די פלשתים, און דער גאנצער כנעני, און דער צידוני, און דער חוי, דער באוווינער פון בארג לבנון, פון בארג בעל־חרמון ביז מע קומט קיין חמת. /3:4 און זיי זיינען געבליבן כדי צו פרווון מיט זיי ישראל, צו וויסן אויב זיי וועלן צוהערן די געבאט פון {dn גאט} וואס ער האט געבאטן זייערע עלטערן דורך משהן. /3:5 און די קינדער פון ישראל זיינען געזעסן צווישן דעם כנעני, דעם חתי, און דעם אמורי, און דעם פרזי, און דעם חוי, און דעם יבוסי. 6  און זיי האבן זיך גענומען זייערע טעכטער פאר ווייבער, און זייערע טעכטער האבן זיי געגעבן צו די זין פון יענע, און זיי האבן געדינט זייערע געטער.
/3:7 און די קינדער פון ישראל האבן געטאן וואס איז שלעכט אין די אויגן פון {dn גאט}, און זיי האבן פארגעסן אן {dn יהוה} זייער {dn גאט}, און האבן געדינט די בעל־געטער און די אשרות. /3:8 און דער צארן פון {dn גאט} האט געגרימט אויף ישראל, און ער האט זיי איבערגעענטפערט אין דער האנט פון כושן־רשעתים דעם מלך פון ארם־נהרים, און די קינדער פון ישראל האבן געדינט כושן־רשעתימען אכט יאר. /3:9 האבן די קינדער פון ישראל געשריען צו {dn גאט}, און {dn גאט} האט אויפגעשטעלט די קינדער פון ישראל א העלפער וואס האט זיי געהאלפן, עתניאל דעם זון פון קנזן, כלבס יינגערן ברודער. /3:10 און דער גייסט פון {dn גאט} איז געווען אויף אים, און ער האט געמשפט ישראל; און ער איז ארויסגעגאנגען  אויף מלחמה, און {dn גאט} האט געגעבן אין זיין האנט כושן־רשעתים דעם מלך פון ארם, און זיין האנט איז געווען שטארק אויף כושן־רשעתימען. /3:11 און דאס לאנד איז געווען רויק  פערציק יאר. און עתניאל דער זון פון קנזן איז געשטארבן. /3:12 און די קינדער פון ישראל האבן ווידער געטאן וואס איז שלעכט אין די אויגן פון {dn גאט}, און {dn גאט} האט געשטארקט עגלון, דעם מלך פון מואב איבער ישראל, ווייל זיי האבן געטאן וואס איז שלעכט אין די אויגן פון {dn גאט}. /3:13 און ער האט איינגעזאמלט צו זיך די קינדער פון עמון און עמלק, און איז געגאנגען און האט געשלאגן ישראל; און זיי האבן איינגענומען די שטאט פון טייטלביימער. /3:14 און די קינדער פון ישראל האבן געדינט עגלון דעם מלך פון מואב אכצן יאר. /3:15 האבן די קינדער פון ישראל געשריען צו {dn גאט}, און {dn גאט} האט זיי אויפגעשטעלט א העלפער אהוד דעם זון פון גראן, א בנימינער, א מאן א געלינקטן. און די קינדער פון ישראל האבן געשיקט דורך זיין האנט א מתנה צו עגלון דעם מלך פון מואב. /3:16 האט אהוד זיך געמאכט א שווערד וואס האט געהאט צוויי שארפן, אן אייל די לענג; און ער האט זי אנגעגורט אונטער זיינע קליידער אויף זיין רעכטן דיך. /3:17 און ער האט גענענט די מתנה צו עגלון דעם מלך פון מואב– און עגלון איז געווען זייער א פעטער מענטש. /3:18 און עס איז געווען, ווי ער האט געענדיקט גענענען די מתנה, אזוי האט ער ארויסבאלייט די מענטשן וואס האבן געטראגן די מתנה. /3:19 און ער אליין האט זיך אומגעקערט פון די שטיינהאקערייען וואס לעבן גלגל, און האט געזאגט: א פארבארגענע זאך האב איך צו דיר, מלך. האט ער געזאגט: זאל זיין שטיל! און אלע וואס זיינען געשטאנען ארום אים, זיינען ארויסגעגאנגען פון אים. /3:20 און אהוד איז צוגעקומען צו אים ווי ער זיצט אליין אין דער קילער אויבערשטוב וואס ביי אים, און אהוד האט געזאגט: א ווארט פון {dn גאט} האב איך צו דיר. איז ער אויפגעשטאנען פון זיין שטול. 21  און אהוד האט אויסגעשטרעקט זיין לינקע האנט, און האט גענומען זיין שווערד פון זיין רעכטער דיך, און האט זי אריינגעשטאכן אין זיין בויך. 22 און אויך דער שטיל איז אריין נאכן קלינג; און דאס פעטס האט איינגעשלאסן דעם קלינג, ווארום ער האט די שווערד ניט ארויסגעצויגן פון זיין בויך; און זי איז ארויס פון הינטערלייב. 23 און אהוד איז ארויסגעגאנגען  אין פירהויז, און האט צוגעמאכט די טירן פון דער אויבערשטוב הינטער זיך, און צוגעשלאסן. 24  און ווי ער איז ארויסגעגאנגען, אזוי זיינען אנגעקומען זיינע קנעכט, און האבן דערזען, ערשט די טירן פון דער אויבערשטוב זיינען פארשלאסן, און זיי האבן געזאגט: מסתמא איז ער אויף זיין באדערפעניש אין דער קילקאמער. /3:25 אבער אז זיי האבן זיך צו שאנד געווארט, ערשט ער עפענט ניט די טירן פון דער אויבערשטוב, האבן זיי גענומען דעם שליסל, און האבן געעפנט; ערשט זייער האר ליגט טויט אויף דער ערד. /3:26 און אהוד איז אנטרונען געווארן בעת זיי האבן געזאמט, און ער איז אריבער די שטיינהאקערייען, און איז אנטרונען קיין שעירה. /3:27 און עס איז געווען, ווי ער איז אנגעקומען, אזוי האט ער געבלאזן אין שופר אין דעם געבערג פון אפרים, און די קינדער פון ישראל האבן אראפגענידערט מיט אים פון דעם געבערג, און ער זיי פארויס. /3:28 און ער האט צו זיי געזאגט: יאגט נאך הינטער מיר, ווארום {dn גאט} האט געגעבן אייערע פיינט, מואב, אין אייערע האנט. און זיי האבן אראפגענידערט נאך אים, און האבן פארכאפט די איבערפארן פון ירדן פאר מואב, און קיינעם ניט געלאזט אריבערגיין. /3:29 און זיי האבן געשלאגן פון מואב אין יענער צייט ארום צען טויזנט מאן, ווו נאר א לייביקער, און ווו נאר א העלדישער מאן; און קיינער איז ניט אנטרונען געווארן. /3:30 און מואב איז געווארן אונטערטעניק אין יענעם טאג אונטער דער האנט פון ישראל; און דאס לאנד איז געווען רויק אכציק יאר.
/3:31 און נאך אים איז געווען שמגר דער זון פון ענתן, וואס האט געשלאגן פון די פלשתים זעקס הונדערט מאן מיט אן אקסנשטעקן. און ער אויך האט געהאלפן ישראל.

/4:1 און די קינדער פון ישראל האבן ווידער געטאן וואס איז שלעכט אין די אויגן פון {dn גאט}, ווען אהוד איז געשטארבן. /4:2 און {dn גאט} האט זיי איבערגעענטפערט אין דער האנט פון יבין דעם מלך פון כנען, וואס האט געקיניגט אין חצור; און דער פירער פון זיין חיל איז געווען סיסרא, וואס איז געזעסן אין חרושת־גוים. /4:3 און די קינדער פון ישראל האבן געשריען צו {dn גאט}; ווארום ניין הונדערט אייזערנע רייטוועגן האט ער געהאט, און ער האט שטארק געדריקט די קינדער פון ישראל צוואנציק יאר.
/4:4 און דבורה א פרוי א נביאה, די ווייב פון לפידותן, זי האט געמשפט ישראל אין יענער צייט. /4:5 און זי איז געזעסן אונטער דבורהס טייטלבוים צווישן רמה און צווישן בית־אל אין דעם געבערג פון אפרים, און די קינדער פון ישראל זיינען ארויפגעגאנגען צו איר צו משפט. /4:6 האט זי געשיקט און האט גערופן ברק דעם זון פון אבינועם פון קדש־נפתלי, און האט צו אים געזאגט: פאר וואר, {dn יהוה} דער {dn גאט} פון ישראל האט באפוילן: גיי און זאלסט ציען צום בארג תבור, און נעמען מיט דיר צען טויזנט מאן פון די קינדער פון נפתלי און פון די קינדער פון זבולון. /4:7 און איך וועל אריבערציען צו דיר, צום טייך קישון, סיסרא דעם פירער פון יבינס חיל, מיט זיינע רייטוועגן און זיין מחנה, און איך וועל אים געבן אין דיין האנט. /4:8 האט ברק צו איר געזאגט: אויב דו וועסט גיין מיט מיר, וועל איך גיין, אויב אבער דו וועסט ניט גיין מיט מיר, וועל איך ניט גיין. /4:9 האט זי געזאגט: גיין וועל איך גיין מיט דיר, אבער ניט דיינער וועט זיין דער כבוד אויף דעם וועג וואס דו גייסט, ווארום אין דער האנט פון א פרוי וועט {dn גאט} איבערענטפערן סיסראן. 
און דבורה איז אויפגעשטאנען און איז געגאנגען מיט ברקן קיין קדש. /4:10 און ברק האט צונויפגערופן זבולון און נפתלי קיין קדש, און צען טויזנט מאן זיינען ארויפגעגאנגען הינטער אים, און דבורה איז ארויפגעגאנגען מיט אים.
/4:11 און חבר דער קיני האט זיך געהאט אפגעשיידט פון קין, פון די קינדער פון חובב, משהס שווער, און האט אויפגעשטעלט זיין געצעלט ביז  אלון־בצעננים וואס לעבן קדש.
/4:12 האט מען אנגעזאגט סיסראן אז ברק דער זון פון אבינועמען איז ארויפגעגאנגען צום בארג תבור, /4:13 און סיסרא האט איינגעזאמלט אלע זיינע רייטוועגן – ניין הונדערט אייזערנע רייטוועגן, און דאס גאנצע פאלק וואס מיט אים, פון חרושת־גוים צום טייך קישון.
/4:14 און דבורה האט געזאגט צו ברקן: שטיי אויף! ווארום דאס איז דער טאג וואס {dn גאט} האט געגעבן סיסראן אין דיין האנט; פאר וואר, {dn גאט} איז ארויסגעגאנגען דיר פארויס. 
האט ברק אראפגענידערט פון בארג תבור, און צען טויזנט מאן נאך אים. /4:15 און {dn גאט} האט פארטומלט סיסראן און אלע רייטוועגן און דעם גאנצן חיל מיטן שארף פון שווערד פאר ברקן; און סיסרא האט אראפגענידערט פון זיין רייטוואגן, און איז אנטלאפן צו פוס. /4:16 און ברק האט נאכגעיאגט די רייטוועגן און דעם חיל ביז  חרושת־גוים, און דער גאנצער חיל פון סיסראן איז געפאלן דורכן שארף פון שווערד; ניט געבליבן צו מאל איינער.
/4:17 און סיסרא איז געלאפן צו פוס צום געצעלט פון יעל דער ווייב פון חבר דעם קיני; ווארום שלום איז געווען צווישן יבין דעם מלך פון חצור און צווישן דעם הויז פון חבר דעם קיני. /4:18 און יעל איז ארויסגעקומען סיסראן אנטקעגן, און האט צו אים געזאגט: קער איין, מיין האר, קער איין צו מיר; זאלסט ניט מורא האבן. האט ער איינגעקערט צו איר אין געצעלט, און זי האט אים צוגעדעקט מיט א דעקע. /4:19 האט ער צו איר געזאגט: גיב מיר, איך בעט דיך, טרינקען א ביסל וואסער, ווארום איך בין דארשטיק. האט זי געעפנט דעם לאגל מילך, און האט אים געגעבן טרינקען, און האט אים צוגעדעקט. /4:20 האט ער געזאגט: שטעל זיך אין איינגאנג פון געצעלט, און עס וועט זיין, אז עמיצער וועט קומען, און וועט דיך פרעגן און זאגן: איז דא פאראן א מאן? זאלסטו זאגן: ניין.
/4:21 האט יעל די ווייב פון חברן גענומען א געצעלטפלעקל, און אריינגעטאן דעם האמער אין איר האנט, און זי איז שטילערהייט צוגעגאנגען צו אים, און האט אריינגעהאקט דאס פלעקל אין זיין שלייף, ביז עס איז אריין אין דער ערד, און ווי ער איז געשלאפן, אזוי האט ער געחלשט און איז געשטארבן.
/4:22 ערשט ברק יאגט נאך סיסראן; איז אים יעל ארויסגעגאנגען  אנטקעגן, און האט צו אים געזאגט: קום און איך וועל דיר ווייזן דעם מאן וואס דו זוכסט. איז ער אריינגעגאנגען צו איר, ערשט סיסרא ליגט טויט מיטן פלעקל אין זיין שלייף.
/4:23 און {dn גאט} האט געמאכט אונטערטעניק אין יענעם טאג יבין דעם  מלך פון כנען פאר די קינדער פון ישראל. /4:24 און די האנט פון די קינדער פון ישראל איז געווארן אלץ שווערער אויף יבין דעם מלך פון כנען, ביז וואנען זיי האבן פארשניטן יבין דעם מלך פון כנען.

/5:1 האט געזונגען דבורה און ברק דער זון פון אבינועמען אין יענעם טאג, אזוי צו זאגן: 
/5:2 אז מע לאזט די האר ווילד אין ישראל, אז דאס פאלק באט פרייוויליק אן, טוט לויבען {dn גאט}! /5:3 הערט איר מלכים, פארנעמט איר פירשטן, איך, צו {dn יהוה} וועל איך זינגען, איך וועל שפילן צו {dn יהוה} דעם {dn גאט} פון ישראל. 
/5:4 {dn גאט}, אז דו ביסט פון שעיר ארויס, אז דו האסט פון אדומס פעלד געשפרייזט, האט די ערד געציטערט, אויך די הימלען האבן געטריפט, יא, וואלקנס האבן וואסער געטריפט. /5:5 בערג זיינען צערונען פאר {dn יהוה}, דער דאזיקער סיני – פאר {dn יהוה} דעם {dn גאט} פון ישראל. 
/5:6 אין די טעג פון שמגר דעם זון פון ענת, אין די טעג פון יעל, האבן שליאכן אויפגעהערט, און וועגגייער פלעגן אויף קרומע שטעגן גיין. /5:7 אויפגעהערט האבן פירער אין ישראל, אויפגעהערט, ביז דו, דבורה, ביסט אויפגעשטאנען, אויפגעשטאנען א מוטער אין ישראל. 
/5:8 נייע געטער האט מען אויסדערוויילט, דרום איז מלחמה געווען אין די טויערן; אויב א שילד און א שפיז איז אנצוזען געווען אין פערציק טויזנט אין ישראל! 
/5:9 מיין הארץ צו די הערשער פון ישראל, די פרייוויליקע צווישן דעם פאלק; טוט לויבן {dn גאט}! 
/5:10 איר וואס רייט אויף אייזעלינס ווייסע, איר וואס זיצט אויף דעקעס, און איר וואס גייט אויפן וועג, רעדט דערפון! /5:11 מער ווי ליארעם פון פיילשיסערס איז צווישן די שעפקאריטעס; דארטן דערציילט מען די גערעכטיקייט פון {dn גאט}, די גערעכטיקייט פון זיין פירערשאפט אין ישראל. דענצמאל האט גענידערט גאטס פאלק צו די טויערן. 
/5:12 דערוועק דיך, דערוועק דיך, דבורה, דערוועק דיך, דערוועק דיך, רעד געזאנג! שטיי אויף, ברק, און פאנג דיין געפאנג, זון פון אבינועם! /5:13 דענצמאל האט ער אן איבערבלייב געמאכט געוועלטיקן איבער א מאכטיקן פאלק; {dn גאט} האט מיך געמאכט געוועלטיקן איבער די גבורים. 
/5:14 פון אפרים זיינען געקומען די וואס ווארצלען אין עמלק, נאך דיר, בנימין, מיט דיינע מחנות; פון מכיר האבן הערשער גענידערט, און פון זבולון די וואס טראגן א שרייבערשטאק. /5:15 און די הארן אין יששכר מיט דבורהן; און יששכר ווי ברק האט געלאזט זיך אין טאל, הינטער אים. ביי די טיילן פון ראובן איז דער איבערלייג געווען גרויס. 
/5:16 וואס ביסטו געזעסן צווישן די שאפגעהעפטן, צו הערן דאס מעקן פון סטאדעס? ביי די טיילן פון ראובן איז דער איבערקלער געווען גרויס. 
/5:17 גלעד האט אויף יענער זייט ירדן גערוט; און דן פאר וואס וויילט ביי די שיפן? אשר איז געזעסן ביים בארטן פון ים, און ביי זיינע אויסגוסן געטאן רוען. 
/5:18 זבולון איז א פאלק וואס האט איינגעשטעלט זיין זעל צום טויט, און נפתלי – אויף די הייכן פון פעלד. /5:19 מלכים זיינען געקומען, מלחמה געהאלטן, דענצמאל האבן מלחמה געהאלטן די מלכים פון כנען אין תענך ביי די וואסערן פון מגדו; קיין רויב פון זילבער האבן זיי ניט געקריגן. /5:20 פון הימל האט מען מלחמה געהאלטן, די שטערן פון זייערע שטעגן האבן מלחמה געהאלטן מיט סיסראן. /5:21 טייך קישון האט זיי אוועקגעפלייצט, טייך אלטער, טייך קישון. טרעט אויף מיט מאכט, מיין זעל! /5:22 דענצמאל האבן געקלאפט די טריט פון פערד, פון די שפרונגען, די שפרונגען פון זיינע אגערס. 
/5:23 שילט מרוז, האט געזאגט דער מלאך פון {dn גאט}, שילטן שילט אירע באוווינער, ווייל זיי זיינען ניט געקומען צו דער הילף פון {dn גאט}, צו דער הילף פון {dn גאט}, צווישן די גבורים. 
/5:24 געבענטשטער פון אלע ווייבער זאל זיין יעל, די ווייב פון חבר דעם קיני פון אלע ווייבער אין געצעלט זיין געבענטשטער. 
/5:25 וואסער האט ער געבעטן, מילך האט זי געגעבן, אין א קרוג פון פירשטן, האט זי שמאנט דערלאנגט. /5:26 איר האנט האט זי אויסגעשטרעקט צום פלעקל, און איר רעכטע צום ארבעטערהאמער, און געהאמערט סיסראן, צעקלאפט זיין קאפ, און געלעכערט און דורכגעהאקט זיין שלייף. /5:27 צו אירע פיס האט ער זיך אראפגעלאזט, געפאלן, געלעגן; צו אירע פיס זיך אראפגעלאזט, געפאלן; ווו זיך אראפגעלאזט, דארט דערהרגעט געפאלן. 
/5:28 דורכן פענצטער האט געקוקט און געיאמערט, דורך דער פארטקע, די מוטער פון סיסראן: וואס זאמט זיך זיין רייטוואגן צו קומען? וואס שפעטיקן זיך די טריט פון זיינע געשפאנען? /5:29 די קלוגע פון אירע שררותטעס ענטפערן, יא, זי אליין גיט אן ענטפער צו זיך: /5:30 פאר וואר, זיי געפינען, זיי טיילן דעם רויב, א מיידל, צוויי מיידלעך פאר איטלעכן מאן; רויב פון פארבן פאר סיסראן, רויב פון פארבן געשטיקטע, פארבשטיקערייען פארן רויבנעמערס האלדז. 
/5:31 אזוי זאלן אונטערגיין אלע פיינט דיינע, {dn גאט}! און זיינע ליבהאבער זאלן זיין ווי דער אויפגאנג פון דער זון אין איר שטארקייט. 
און דאס לאנד איז געווען רויק פערציק יאר.

/6:1 און די קינדער פון ישראל האבן געטאן וואס איז שלעכט אין די אויגן פון {dn גאט}, און {dn גאט} האט זיי געגעבן אין דער האנט פון מדין זיבן יאר. /6:2 און די האנט פון מדין איז געווען שטארק אויף ישראל. פון וועגן מדין האבן די קינדער פון ישראל זיך געמאכט די גריבער וואס אין די בערג, און די היילן, און די פעסטונגען. /6:3 און עס איז געווען, אז ישראל האט געזייט, אזוי פלעגט ארויפגיין מדין, און עמלק, און די קינדער פון מזרח; און זיי פלעגן ארויפקומען אויף זיי, /6:4 און האבן געלעגערט אויף זיי, און פארוויסט די תבואה פון לאנד ביז דו קומסט קיין עזה, און זיי פלעגן ניט איבערלאזן קיין דערנערונג אין ישראל, צו מאל א שעפס, אדער אן אקס, אדער אן אייזל. /6:5 ווארום זיי און זייערע פי פלעגן ארויפגיין, מיט זייערע געצעלטן, און פלעגן קומען אזוי ווי דער היישעריק אין פילקייט, און צו זיי און צו זייערע קעמלען איז ניט געווען קיין צאל, און זיי זיינען געקומען אין לאנד כדי עס צו פארוויסטן. /6:6 און ישראל איז זייער פארארימט געווארן פון וועגן מדין; און די קינדער פון ישראל האבן געשריען צו {dn גאט}.
/6:7 און עס איז געווען, אז די קינדער פון ישראל האבן געשריען צו {dn גאט} פון וועגן מדין, /6:8 האט {dn גאט} געשיקט א מאן א נביא צו די קינדער פון ישראל, און ער האט זיי געזאגט: אזוי האט געזאגט {dn יהוה} דער {dn גאט} פון ישראל: איך האב אייך אויפגעבראכט פון מצרים, און האב אייך ארויסגעצויגן פון דעם הויז פון קנעכטשאפט; /6:9 און איך האב אייך מציל געווען פון דער האנט פון מצרים, און פון דער האנט פון אלע אייערע דריקער, און איך האב זיי פארטריבן פון פאר אייך, און האב אייך געגעבן זייער לאנד. /6:10 און איך האב צו אייך געזאגט: איך בין {dn יהוה} אייער {dn גאט}; איר זאלט ניט פארכטן די געטער פון די אמורים וואס איר זיצט אין זייער לאנד; אבער איר האט ניט צוגעהערט צו מיין קול.
/6:11 און א מלאך פון {dn גאט} איז געקומען, און האט זיך געזעצט אונטער דעם אייכנבוים וואס אין עפרה, וואס האט געהערט צו יואש דעם אביעזרער; און זיין זון גדעון האט געקלאפט ווייץ אין קעלטער, כדי אויסצובאהאלטן פון מדין. /6:12 האט דער מלאך פון {dn גאט} זיך באוויזן צו אים, און האט צו אים געזאגט: {dn גאט} מיט דיר, העלדישער גיבור! /6:13 האט גדעון צו אים געזאגט: איך בעט דיך, מיין האר, אויב {dn גאט} איז מיט אונדז, טא פאר וואס האט דאס אלץ אונדז געטראפן? און ווו זיינען אלע זיינע ווונדער, וואס אונדזערע עלטערן האבן אונדז דערציילט, אזוי צו זאגן: פאר וואר, {dn גאט} האט אונדז אויפגעבראכט פון מצרים? און אצונד האט אונדז {dn גאט} פארלאזן, און האט אונדז געגעבן אין דער האנט פון מדין.
/6:14 האט {dn גאט} זיך געקערט צו אים, און האט געזאגט: גיי מיט דיין דאזיקן כוח, און זאלסט העלפן ישראל פון דער האנט פון מדין; פאר וואר, איך האב דיך געשיקט. 
15 האט ער צו אים געזאגט: איך בעט דיך, {dn גאט}! מיט וואס זאל איך העלפן ישראל? זע, מיין משפחה איז די ארימסטע אין מנשה, און איך בין דער מינדסטער אין מיין פאטערס הויז.
/6:16 האט {dn גאט} צו אים געזאגט: אבער איך וועל זיין מיט דיר, און וועסט שלאגן מדין אזוי ווי איין מאן. 
/6:17 האט ער צו אים געזאגט: אויב, איך בעט דיך, איך האב געפונען לייטזעליקייט אין דיינע אויגן, זאלסטו מיר מאכן א צייכן אז דו רעדסט דאס מיט מיר. /6:18 זאלסט זיך ניט אפטאן פון דאנען, איך בעט דיך, ביז איך קום צוריק צו דיר, און וועל ארויסטראגן מיין געשאנק, און אוועקלייגן פאר דיר. האט ער געזאגט: איך וועל בלייבן ביז דו קערסט זיך אום. 
/6:19 איז גדעון אריינגעגאנגען, און האט געמאכט א ציגנבעקל, און אומגעזייערטע קוכנס פון אן איפה מעל; דאס פלייש האט ער אריינגעטאן אין א קארב, און די זופ האט ער אריינגעטאן אין א טאפ, און ארויסגעבראכט צו אים אונטער דעם אייכנבוים, און דערלאנגט.
/6:20 האט דער מלאך פון {dn גאט} צו אים געזאגט: נעם דאס פלייש און די אומגעזייערטע קוכנס, און לייג אוועק אויף יענעם פעלז, און די זופ גיס אויס.
האט ער אזוי געטאן. /6:21 און דער מלאך פון {dn גאט} האט אויסגעשטרעקט דעם שפיץ פון דעם שטעקן וואס אין זיין האנט, און האט אנגערירט דאס פלייש און די אומגעזייערטע קוכענס; און א פייער איז אויפגעגאנגען פון דעם פעלז, און האט פארצערט דאס פלייש און די אומגעזייערטע קוכנס; און דער מלאך פון {dn גאט} איז אוועק פון זיינע אויגן. /6:22 האט גדעון געזען אז דאס איז געווען א מלאך פון {dn גאט}, און גדעון האט געזאגט: וויי, {dn גאט דו האר}! ווארום איך האב געזען א מלאך פון {dn גאט} פנים אל פנים.
/6:23 האט {dn גאט} צו אים געזאגט: פריד צו דיר; זאלסט ניט מורא האבן, וועסט ניט שטארבן.
/6:24 און גדעון האט דארטן געבויט א מזבח צו {dn גאט}, און האט אים גערופן {dn יהוה}-שלום; ביז אויף היינטיקן טאג איז ער נאך אין עפרה פון די אביעזרער. 
/6:25 און עס איז געווען אין יענער נאכט, האט {dn גאט} צו אים געזאגט: נעם דיין פאטערס יונגן אקס, און דעם צווייטן אקס פון זיבן יאר, און זאלסט צעשטערן דיין פאטערס מזבח פון בעל, און דעם געצנבוים וואס לעבן אים זאלסטו אפהאקן. /6:26 און זאלסט בויען א מזבח צו {dn יהוה} דיין {dn גאט} אויפן שפיץ פון דער דאזיקער בארגפעסטונג, אויף דעם צוגעריכטן ארט, און זאלסט נעמען דעם צווייטן אקס, און אויפברענגען פאר א בראנדאפפער מיטן האלץ פון דעם געצנבוים וואס דו וועסט אפהאקן.
27  האט גדעון גענומען צען מאן פון זיינע קנעכט, און האט געטאן אזוי ווי {dn גאט} האט צו אים גערעדט; און עס איז געווען, אזוי ווי ער האט מורא געהאט פאר זיין פאטערס הויזגעזינט און פאר די מענטשן פון שטאט, דאס צו טאן ביי טאג, האט ער דאס געטאן ביי נאכט.
28 און די מענטשן פון שטאט האבן זיך געפעדערט אין דער פרי, ערשט דער מזבח פון בעל איז צעבראכן, און דער געצנבוים וואס לעבן אים איז אפגעהאקט, און דער צווייטער אקס איז אויפגעבראכט געווארן אויף דעם אויפגעבויטן מזבח. /6:29 האבן זיי געזאגט איינער צום אנדערן: ווער האט געטאן די דאזיקע זאך? און אז זיי האבן געפארשט און געזוכט, האט מען געזאגט: גדעון דער זון פון יואשן האט געטאן די דאזיקע זאך. /6:30 האבן די מענטשן פון שטאט געזאגט צו יואשן: ברענג ארויס דיין זון, און ער זאל שטארבן, ווייל ער האט צעבראכן דעם מזבח פון בעל, און ווייל ער האט אפגעהאקט דעם געצנבוים וואס לעבן אים.
/6:31 האט יואש געזאגט צו אלע וואס זיינען געשטאנען ארום אים: ווילט איר זיך קריגן פאר בעל? אדער ווילט איר אים העלפן? ווער עס וועט זיך קריגן פאר אים, וועט געטייט ווערן ביז אין דער פרי. אויב ער איז א {dn גאט}, זאל ער אליין זיך קריגן פאר זיך, וואס מע האט צעבראכן זיין מזבח. /6:32 און מע האט אים גערופן אין יענעם טאג ירובעל, אזוי צו זאגן: זאל בעל זיך קריגן מיט אים, וואס ער האט צעבראכן זיין מזבח.
/6:33 און גאנץ מדין און עמלק און די קינדער פון מזרח האבן זיך איינגעזאמלט אין איינעם, און זיינען אריבערגעקומען און האבן געלאגערט אין טאל יזרעאל. /6:34 האט א גייסט פון {dn גאט} אנגעקליידט גדעונען, און ער האט געבלאזן אין שופר, און אביעזר האט זיך אויפגעקליבן הינטער אים. /6:35 און ער האט געשיקט שלוחים דורך גאנץ מנשה, און ער אויך האט זיך אויפגעקליבן הינטער אים; און ער האט געשיקט שלוחים דורך אשר, און דורך זבולון, און דורך נפתלי, און זיי זיינען ארויפגעקומען זיי אנטקעגן.
36  און גדעון האט געזאגט צו {dn גאט}: אויב דו ווילסט העלפן דורך מיין האנט ישראל, אזוי ווי דו האסט גערעדט, /6:37 אט לייג איך אוועק אן אפשער וואל אין שייער; אויב עס וועט זיין טוי אויפן אפשער אליין, און אויף דער גאנצער ערד וועט זיין טרוקן, וועל איך וויסן אז דו וועסט העלפן ישראל דורך מיין האנט, אזוי ווי דו האסט גערעדט. 
38  איז אזוי געווען; און ווי ער האט זיך געפעדערט אויף מארגן, און האט אויסגעדרייט דעם אפשער, האט ער אויסגעקוועטשט טוי פון דעם אפשער, א פולן קרוג וואסער. /6:39 האט גדעון געזאגט צו {dn גאט}: זאל ניט גרימען דיין צארן אויף מיר, און איך וועל רעדן נאר דאס מאל :לאמיך, איך בעט דיך, נאר דאס מאל פרווון מיט דעם אפשער; זאל, איך בעט דיך, זיין טרוקן אויפן אפשער אליין, און אויף דער גאנצער ערד זאל זיין טוי.
/6:40 האט {dn גאט} געטאן אזוי אין יענער נאכט; און עס איז געווען טרוקן אויפן אפשער אליין, און אויף דער גאנצער ערד איז געווען טוי.

/7:1 האט זיך געפעדערט ירובעל –דאס איז גדעון– ער און דאס גאנצע פאלק וואס מיט אים, און זיי האבן געלאגערט ביי עין־חרוד; און דער לאגער פון מדין איז אים געווען פון צפון, פון גבעת־המורה אין טאל. /7:2 האט {dn גאט} געזאגט צו גדעונען: דאס פאלק וואס מיט דיר איז צו פיל, אז איך זאל געבן מדין אין זייער האנט; ישראל וועט זיך נאך בארימען אקעגן מיר, אזוי צו זאגן: מיין האנט האט מיך געהאלפן. /7:3 דרום רוף אקארשט אויס אצונד אין די אויערן פון פאלק, אזוי צו זאגן: ווער עס האט מורא און ציטערט, זאל זיך אומקערן און אוועקגיין אין דער פרי פון בארג גלעד.
האבן זיך אומגעקערט פון פאלק צוויי און צוואנציק טויזנט, און צען טויזנט זיינען געבליבן.
/7:4 האט {dn גאט} געזאגט צו גדעונען: דאס פאלק איז נאך אלץ צו פיל, מאך זיי נידערן צום וואסער, און איך וועל זיי דארטן אויסקלייבן פאר דיר. און עס וועט זיין, דער וואס איך וועל דיר זאגן: דער דאזיקער זאל גיין מיט דיר, ער זאל גיין מיט דיר; און איטלעכער וואס איך וועל דיר זאגן: דער דאזיקער זאל ניט גיין מיט דיר, ער זאל ניט גיין.
/7:5 האט ער געמאכט נידערן דאס פאלק צום וואסער; און {dn גאט} האט געזאגט צו גדעונען: איטלעכער וואס וועט לעקן פונעם וואסער מיט זיין צונג, אזוי ווי עס לעקט א הונט, אים זאלסטו שטעלן באזונדער, דעסט גלייכן איטלעכן וואס וועט זיך אראפלאזן אויף זיינע קני צו טרינקען.
/7:6 איז געווען די צאל פון די וואס האבן געלעקט פון זייער האנט אין זייער מויל דריי הונדערט מאן, און דאס גאנצע איבעריקע פאלק האט זיך אראפגעלאזט אויף זייערע קני צו טרינקען וואסער. /7:7 און {dn גאט} האט געזאגט צו גדעונען: מיט די דריי הונדערט מאן וואס האבן געלעקט, וועל איך אייך העלפן, און וועל געבן מדין אין דיין האנט; און דאס גאנצע פאלק זאל גיין איטלעכער אין זיין היים.
/7:8 האבן זיי איבערגענומען די צערונג פון פאלק אין זייער האנט, און זייערע שופרות; און אלע מענער פון ישראל האט ער אוועקגעשיקט איטלעכן צו זיינע געצעלטן, נאר די דריי הונדערט מאן האט ער אנגעהאלטן. און דער לאגער פון מדין איז געווען אונטער אים אין טאל. /7:9 און עס איז געווען אין יענער נאכט, האט {dn גאט} צו אים געזאגט: שטיי אויף, נידער אראפ אין לאגער, ווארום איך האב אים געגעבן אין דיין האנט. /7:10 און אויב דו האסט מורא אראפצונידערן, נידער אראפ דו מיט דיין יונג פורה צום לאגער. /7:11 און וועסט הערן וואס זיי רעדן; וועלן דערנאך שטארק ווערן דיינע הענט, און וועסט אראפגענידערן אין לאגער.
האט ער אראפגענידערט, ער און זיין יונג פורה, צום עק פון די באוואפנטע וואס אין לאגער. /7:12 און מדין און עמלק און אלע קינדער פון מזרח זיינען געלעגן אין טאל, אזוי ווי דער היישעריק אין פילקייט, און צו זייערע קעמלען איז ניט געווען קיין צאל, אזוי ווי דער זאמד וואס אויפן ברעג פון ים אין פילקייט. /7:13 און ווי גדעון איז אנגעקומען, ערשט א מאן דערציילט זיין חבר א חלום, און זאגט: זע, מיר האט זיך געחלומט א חלום: ערשט א קוכן פון גערשטענעם ברויט קייקלט זיך אין לאגער פון מדין, און ער איז געקומען ביזן געצעלט, און האט עס א קלאפ געטאן, און עס איז אומגעפאלן, און ער האט עס אומגעקערט קאפויר, ביז דאס געצעלט איז געבליבן ליגן. /7:14 האט זיך אפגערופן זיין חבר און האט געזאגט: דאס איז ניט אנדערש ווי די שווערד פון גדעון דעם זון פון יואשן, א מאן פון ישראל. {dn גאט} האט געגעבן אין זיין האנט מדין מיטן גאנצן חיל.
/7:15 און עס איז געווען, ווי גדעון האט געהערט די דערציילונג פון דעם חלום און זיין באשייד, אזוי האט ער זיך געבוקט; און ער האט זיך אומגעקערט אין לאגער פון ישראל און האט געזאגט: שטייט אויף, ווארום {dn גאט} האט געגעבן אין אייער האנט דעם חיל פון מדין. /7:16 און ער האט צעטיילט די דריי הונדערט מאן אין דריי מחנות, און האט זיי אלעמען געגעבן שופרות אין דער האנט, און ליידיקע קריג, און בראנדהעלצער אין די קריג. /7:17 און ער האט צו זיי געזאגט: איר זאלט קוקן אויף מיר, און טאן דעסט גלייכן; און אט קוק איך אין עק לאגער, איז, ווי איך וועל טאן, אזוי זאלט איר טאן. /7:18 און אז איך וועל בלאזן אין שופר, איך און אלע וואס מיט מיר, זאלט איר אויך בלאזן אין די שופרות רונד ארום דעם גאנצן לאגער, און איר זאלט זאגן: פאר {dn גאט} און פאר גדעונען!
/7:19 און גדעון און די הונדערט מאן וואס מיט אים זיינען געקומען אין עק לאגער ביים אנהייב פון דער מיטלסטער נאכטוואך; מע האט נאר וואס געהאט אויפגעשטעלט די וועכטער; און זיי האבן געבלאזן אין די שופרות, און האבן צעהאקט די קריג וואס אין זייער האנט. /7:20 און די דריי מחנות האבן געבלאזן אין די שופרות, און האבן צעבראכן די קריג; און זיי האבן געהאלטן אין זייער לינקער האנט די בראנדהעלצער, און אין זייער רעכטער האנט די שופרות צום בלאזן; און זיי האבן אויסגערופן:א שווערד פאר {dn גאט} און פאר גדעונען! /7:21 און זיי זיינען געשטאנען איטלעכער אויף זיין ארט רונד ארום לאגער; און דער גאנצער לאגער האט גענומען לויפען; און זיי האבן ארויסגעלאזט א געשריי און זיינען אנטרונען. /7:22 און זיי האבן געבלאזן די דריי הונדערט שופרות, און {dn גאט} האט געמאכט די שווערד פון איינעם קעגן אנדערן, אזוי אין גאנצן חיל, און דער חיל איז אנטרונען ביז בית־שטה, צו צררה צו, ביז דעם ברעג פון אבל־מחולה ביי טבת. /7:23 און די מענער פון ישראל האבן זיך איינגעזאמלט פון נפתלי, און פון אשר, און פון גאנץ מנשה, און זיי האבן נאכגעיאגט מדין. /7:24 און גדעון האט צעשיקט שלוחים אין גאנצן געבערג פון אפרים, אזוי צו זאגן: נידערט אראפ אקעגן מדין, און פארכאפט זיי דאס וואסער ביז בית־ברה, און דעם ירדן. האבן זיך איינגעזאמלט אלע מענער פון אפרים, און זיי האבן באצווונגען דאס וואסער ביז בית־ברה, און דעם ירדן. /7:25 און זיי האבן געכאפט די צוויי הארן פון מדין, עורבן און זאבן, און האבן געהרגעט עורבן ביי צור־עורב און זאבן האבן זיי געהרגעט אין יעקב־זאב; און זיי האבן נאכגעיאגט מדין; און די קעפ פון עורבן און זאבן האבן זיי געבראכט צו גדעונען פון יענער זייט ירדן.

/8:1 האבן צו אים געזאגט די מענער פון אפרים: וואס פאר א זאך האסטו אונדז דא געטאן, אונדז ניט צו רופן ווען דו ביסט געגאנגען מלחמה האלטן אקעגן מדין? און זיי האבן זיך שטארק געקריגט מיט אים. /8:2 האט ער צו זיי געזאגט: וואס האב איך אצונד אויפגעטאן אין פארגלייך מיט אייך? איז ניט דער נאכקלייב פון אפרים בעסער ווי די לעז פון אביעזר? /8:3 אין אייער האנט האט {dn גאט} געגעבן די הארן פון מדין, עורבן און זאבן, און וואס האב איך געקענט אויפטאן אין פארגלייך מיט אייך? האט דענצמאל אפגעלאזט זייער כעס פון אים, ווען ער האט גערעדט די דאזיקע רייד.
/8:4 און גדעון איז געקומען צום ירדן, און איז אריבערגעגאנגען, ער און די דריי הונדערט מאן וואס מיט אים, פארשמאכטע און פאריאגטע. /8:5 און ער האט געזאגט צו די מענטשן פון סוכות: גיט, איך בעט אייך, לאבנס ברויט פאר דעם פאלק וואס הינטער מיר, ווארום זיי זיינען פארשמאכט, און איך יאג נאך זבח און צלמונע די מלכים פון מדין.
/8:6 האבן די הארן פון סוכות געזאגט: איז די האנט פון זבחן און צלמונען אצונד אין דיין פויסט, אז מיר זאלן געבן דיין חיל ברויט?
/8:7 האט גדעון געזאגט: דערפאר אז {dn גאט} וועט געבן זבחן און צלמונען אין מיין האנט, וועל איך דרעשן אייער לייב מיט דערנער פון מדבר און מיט שטעכיקע ריטער.
/8:8 און ער איז ארויפגעגאנגען פון דארטן קיין פנואל, און האט צו זיי גערעדט דעסט גלייכן; האבן אים די מענטשן פון פנואל געענטפערט אזוי ווי די מענטשן פון סוכות האבן געענטפערט.
/8:9 האט ער געזאגט אויך צו די מענטשן פון פנואל, אזוי צו זאגן: אז איך וועל זיך אומקערן  בשלום, וועל איך צעברעכן דעם דאזיקן טורעם.
/8:10 און זבח און צלמונע זיינען געווען אין קרקור, און זייער חיל מיט זיי, ארום פופצן טויזנט, אלע וואס זיינען געבליבן פון דעם גאנצן חיל פון די קינדער פון מזרח; און די געפאלענע זיינען געווען הונדערט און צוואנציק טויזנט מאן וואס האבן געצויגן א שווערד. /8:11 און גדעון איז ארויפגעגאנגען דורך די וווינער אין געצעלטן, אין מזרח פון נובח און יגבהה, און האט געשלאגן דעם חיל, בעת דער חיל האט זיך געשפירט זיכער. /8:12 אבער זבח און צלמונע זיינען אנטלאפן, און ער האט זיי נאכגעיאגט; און ער האט געכאפט די צוויי מלכים פון מדין, זבחן און צלמונען, און דעם גאנצן חיל האט ער צעשראקן.
/8:13 און גדעון דער זון פון יואשן האט זיך אומגעקערט פון דער מלחמה, פון דעם ארויפגאנג פון חרס. /8:14 און ער האט אנגעכאפט א יונגן מאן פון די מענטשן פון סוכות, און האט אים אויספגעפרעגט; און ער האט אים אויפגעשריבן די הארן פון סוכות, און אירע עלטסטע, זיבן און זיבעציק מאן. /8:15 און ער איז געקומען צו די מענטשן פון סוכות, און האט געזאגט: אט זיינען זבח און צלמונע, וואס איר האט געשפעט פון מיר, אזוי צו זאגן: איז די האנט פון זבחן און צלמונען אצונד אין דיין פויסט, אז מיר זאלן געבן דיינע פארשמאכטע מענטשן ברויט?
/8:16 און ער האט גענומען די עלטסטע פון שטאט, און דערנער פון מדבר און שטעכיקע ריטער, און האט אנגעלערנט מיט זיי די מענטשן פון סוכות. /8:17 און דעם טורעם פון פנואל האט ער צעבראכן, און האט געהרגעט די מענטשן פון שטאט.
/8:18 און ער האט געזאגט צו זבחן און צלמונען: ווי אזוי זיינען געווען די מענטשן וואס איר האט געהרגעט אין תבור? האבן זיי געזאגט: אזוי ווי דו, אזוי זיי; איין [אנבליק]; אזוי ווי די געשטאלט פון בני־מלכים. /8:19 האט ער געזאגט: מיינע ברידער, די זין פון מיין מוטער, זיינען דאס געווען. אזוי ווי {dn גאט} לעבט, ווען איר וואלט זיי געלאזט לעבן, וואלט איך אייך ניט געהרגעט! /8:20 און ער האט געזאגט צו יתר זיין בכור: שטיי אויף, הרגע זיי. אבער דער יונג האט ניט ארויסגעצויגן זיין שווערד, ווארום ער האט מורא געהאט, ווייל ער איז נאך געווען יונג. /8:21 האט געזאגט זבח און צלמונע: שטיי דו אויף און דערשלאג אונדז, ווארום ווי דער מאן, אזוי זיין גבורה. איז גדעון אויפגעשטאנען, און האט געהרגעט זבחן און צלמונען. און ער האט אראפגענומען די לבנהלעך וואס אויף די העלדזער פון זייערע קעמלען.
/8:22 און די מענער פון ישראל האבן געזאגט צו גדעונען: געוועלטיק איבער אונדז, אי דו, אי דיין זון, אי דיין זונס זון, ווארום דו האסט אונדז געהאלפן פון דער האנט פון מדין. /8:23 האט גדעון צו זיי געזאגט: ניט איך וועל געוועלטיקן איבער אייך, און ניט מיין זון וועט געוועלטיקן איבער אייך; {dn גאט} וועט געוועלטיקן איבער אייך. /8:24 און גדעון האט צו זיי געזאגט: איך וועל בעטן פון אייך א בקשה: גיט מיר איטלעכער א נאזרינג פון זיין רויב. ווארום זיי האבן געהאט גילדערנע נאזרינגען, ווייל זיי זיינען געווען ישמעאלים. /8:25 האבן זיי געזאגט: אוודאי וועלן מיר געבן. און זיי האבן אויסגעשפרייט א טוך, און האבן אריינגעווארפן אהין איטלעכער א נאזרינג פון זיין רויב. /8:26 און די וואג פון די גילדערנע נאזרינגען וואס ער האט געבעטן, איז געווען טויזנט און זיבן הונדערט [שקל] גאלד, אחוץ די לבנהלעך, און די אוירינגען, און די פורפלקליידער וואס אויף די מלכים פון מדין, און אחוץ די קייטלעך וואס אויף די העלדזער פון זייערע קעמלען. /8:27 און גדעון האט דערפון געמאכט אן אפוד, און האט אים אוועקגעשטעלט אין זיין שטאט, אין עפרה. און גאנץ ישראל זיינען פארפירט געווען נאך אים דארטן, און ער איז געווען גדעונען און זיין הויז פאר א שטרויכלונג. 
28 און מדין איז אונטערטעניק געווארן פאר די קינדער פון ישראל, און זיי האבן מער ניט אויפגעהויבן זייער קאפ; און דאס לאנד איז געווען רויק פערציק יאר אין די טעג פון גדעונען.
/8:29 און ירובעל דער זון פון יואשן איז אוועקגעגאנגען; און ער איז געזעסן אין זיין הויז. /8:30 און גדעון האט געהאט זיבעציק זין וואס זיינען ארויס פון זיין דיך, ווארום ער האט געהאט א סך ווייבער. /8:31 און זיין קעפסווייב וואס אין שכם, זי אויך האט אים געבארן א זון, און ער האט גערופן זיין נאמען אבימלך. /8:32 און גדעון דער זון פון יואשן איז געשטארבן אין א גוטער עלטער, און איז באגראבן געווארן אין דעם קבר פון זיין פאטער יואשן אין עפרה פון די אביעזרער.
/8:33 און עס איז געווען, ווי גדעון איז געשטארבן, אזוי זיינען די קינדער פון ישראל ווידער פארפירט געווארן נאך די בעל־געטער, און זיי האבן זיך געמאכט בעל־ברית פאר א {dn גאט}. /8:34 און די קינדער פון ישראל האבן ניט געדאכט אן {dn יהוה} זייער {dn גאט} וואס האט זיי מציל געווען פון דער האנט פון אלע זייערע פיינט פון רונד ארום. /8:35 און זיי האבן ניט געטאן חסד מיט דעם הויז פון ירובעל־גדעונען, לויט אלעם גוטן וואס ער האט געטאן מיט ישראל.

/9:1 און אבימלך דער זון פון ירובעלן איז געגאנגען קיין שכם צו זיין מוטערס ברידער, און ער האט גערעדט צו זיי, און צו דער גאנצער משפחה פון דעם הויז פון זיין מוטערס פאטער, אזוי צו זאגן: /9:2 רעד, איך בעט אייך, אין די אויערן פון אלע מענער פון שכם: וואס איז אייך בעסער, צי איבער אייך זאלן געוועלטיקן זיבעציק מאן, אלע זין פון ירובעלן, אדער איבער אייך זאל געוועלטיקן איין מאן? אויך דארפט איר געדענקען, אז אייער ביין און אייער פלייש בין איך.
/9:3 האבן זיין מוטערס ברידער גערעדט פון זיינעטוועגן אין די אויערן פון אלע מענער פון שכם אלע די דאזיקע ווערטער, און זייער הארץ האט זיך גענייגט נאך אבימלכן, ווארום זיי האבן געזאגט: אונדזערער א ברודער איז ער. /9:4 און זיי האבן אים געגעבן זיבעציק זילבערשטיק פון דעם הויז פון בעל־ברית, און אבימלך האט דערמיט אנגעדונגען נישטיקע און לויזע לייט, און זיי זיינען געגאנגען נאך אים. /9:5 און ער איז געקומען אין זיין פאטערס הויז אין עפרה, און האט געהרגעט זיינע ברידער, די זין פון ירובעלן, זיבעציק מאן, אויף איין שטיין; נאר יותם, דער יינגסטער זון פון ירובעלן איז געבליבן, ווייל ער האט זיך באהאלטן.
/9:6 און אלע מענער פון שכם און גאנץ בית־מלוא האבן זיך איינגעזאמלט, און זיי זיינען געגאנגען, און האבן געמאכט אבימלכן פאר א מלך ביים אייכנבוים פון דעם זיילשטיין וואס אין שכם.
/9:7 האט מען אנגעזאגט יותמען, און ער איז געגאנגען, און האט זיך געשטעלט אויפן שפיץ בארג גרזים, און ער האט אויפגעהויבן זיין קול און גערופן, און האט זיי געזאגט:  הערט מיר צו, מענער פון שכם, און {dn גאט} וועט אייך צוהערן: /9:8 געגאנגען זיינען געגאנגען די ביימער צו זאלבן א מלך איבער זיך, און זיי האבן געזאגט צום איילבערטבוים: קיניג איבער אונדז. /9:9 האט דער איילבערטבוים צו זיי געזאגט: זאל איך אויפגעבן מיין  פעטקייט, וואס מיט איר טוט מען כבוד {dn גאט} און לייט, און גיין זיך וויגן איבער די ביימער?  /9:10 האבן די ביימער געזאגט צום פייגנבוים: קום דו, קיניג איבער אונדז. /9:11 האט דער פייגנבוים  צו זיי געזאגט:  זאל איך אויפגעבן 
מיין זיסקייט און מיין גוטע פרוכט,  און גיין זיך וויגן איבער די ביימער? /9:12 האבן די ביימער געזאגט צום וויינשטאק:  קום דו, קיניג איבער אונדז. /9:13 האט דער וויינשטאק צו זיי געזאגט: זאל איך אויפגעבן מיין וויין וואס דערפרייט {dn גאט} און לייט,  און גיין זיך וויגן איבער די ביימער? /9:14 האבן אלע ביימער געזאגט צום דארן: קום דו, קיניג איבער אונדז. /9:15 האט דער דארן געזאגט צו די ביימער:  אויב איר ווילט מיך אין דער אמת זאלבן פאר א מלך איבער אייך, קומט און שיצט אייך אין מיין שאטן;  און אויב ניט, זאל ארויסגיין א פייער פון דעם דארן,  און פארצערן די צעדערן פון לבנון.
/9:16 און אצונד, אויב איר האט זיך מיט אמת און מיט ערלעכקייט באגאנגען, וואס איר האט געמאכט אבימלכן פאר א מלך, און אויב איר האט געטאן גוטס מיט ירובעלן און מיט זיין הויז, און אויב איר האט אים געטאן לויט דעם פארדינסט פון זיינע הענט – /9:17 ווארום מיין פאטער האט מלחמה געהאלטן פאר אייך, און האט אוועקגעווארפן זיין לעבן, און אייך מציל געווען פון דער האנט פון מדין; /9:18 און איר זייט היינט אויפגעשטאנען אויף מיין פאטערס הויז, און האט געהרגעט זיינע זין, זיבעציק מאן, אויף איין שטיין, און געמאכט אבימלך דעם זון פון זיין דינסט פאר א מלך איבער די מענער פון שכם, ווייל ער איז אייערער א ברודער – /9:19 איז, אויב איר האט זיך מיט אמת און מיט ערלעכקייט באגאנגען מיט ירובעלן און מיט זיין הויז היינטיקן טאג, פרייט זיך מיט אבימלכן, און זאל ער זיך פרייען מיט אייך. /9:20 אויב אבער ניט, זאל ארויסגיין א פייער פון אבימלכן, און פארצערן די מענער פון שכם און בית־מלוא; און זאל ארויסגיין א פייער פון די מענער פון שכם און בית־מלוא, און פארצערן אבימלכן.
/9:21 און יותם איז אנטרונען געווארן; און ער איז אנטלאפן  און איז אוועק קיין באר, און איז דארטן געזעסן פון וועגן זיין ברודער אבימלכן. 
22 און אבימלך האט געהערשט איבער ישראל דריי יאר. /9:23 אבער {dn גאט} האט אנגעשיקט א בייז געמיט צווישן אבימלכן און צווישן די מענער פון שכם, און די מענער פון שכם האבן געפעלשט אן אבימלכן. – /9:24 כדי דאס אומרעכט אקעגן די זיבעציק זין פון ירובעלן זאל אויסגיין, און זייער בלוט ארויפצוטאן, אויף זייער ברודער אבימלכן וואס האט זיי געהרגעט, און אויף די מענער פון שכם וואס האבן געשטארקט זיינע הענט צו הרגען זיינע ברידער. – /9:25 און די מענער פון שכם האבן געשטעלט לויערער אויף אים, אויף די שפיצן בערג, און זיי האבן בארויבט איטלעכן וואס איז פארבייגעגאנגען אויפן וועג; און עס איז דערציילט געווארן אבימלכן.
/9:26 און געל דער זון פון עבדן איז געקומען מיט זיינע ברידער, און זיי זיינען אריבער אין שכם. און די מענער פון שכם האבן זיך איינגעגלויבט אין אים. /9:27 און זיי זיינען ארויסגעגאנגען אין פעלד, און האבן געהארבסט זייערע וויינגערטנער און געקעלטערט, און געמאכט א יום־טוב, און זיי זיינען געגאנגען אין הויז פון זייער {dn גאט}, און האבן געגעסן און געטרונקען, און געשאלטן אבימלכן. /9:28 און געל דער זון פון עבדן האט געזאגט: ווער איז אבימלך, און ווער איז שכם, אז מיר זאלן אים דינען? איז ער ניט דער זון פון ירובעלן, און זבול זיין אויפזעער? דינט מענטשן פון חמור דעם פאטער פון שכם; אבער פאר וואס זאלן מיר אים דינען? /9:29 און הלוואי גיט ווער דאס דאזיקע פאלק אין מיין האנט, איך וואלט שוין אפגעשאפט אבימלכן. און ער האט געלאזט זאגן אבימלכן: מער דיין חיל, און קום ארויס.
/9:30 און זבול דער האר פון שטאט האט געהערט די ווערטער פון געל דעם זון פון עבדן, און זיין צארן האט געגרימט. /9:31 און ער האט געשיקט שלוחים צו אבימלכן קיין תרמה, אזוי צו זאגן: זע, געל דער זון פון עבדן און זיינע ברידער זיינען געקומען קיין שכם, און אט העצן זיי די שטאט אויף דיר. /9:32 און אצונד, שטיי אויף ביי נאכט, דו און דאס פאלק וואס מיט דיר, און לויער אין פעלד. /9:33 און עס וועט זיין אין דער פרי, ווי די זון גייט אויף, אזוי זאלסטו דיך פעדערן, און זיך א לאז טאן אויף דער שטאט; און אט ווי ער און דאס פאלק וואס מיט אים גייען ארויס צו דיר, אזוי זאלסטו טאן צו אים ווי דיין האנט וועט קענען.
/9:34 איז אויפגעשטאנען אבימלך און דאס גאנצע פאלק וואס מיט אים ביי נאכט, און זיי האבן געלויערט אויף שכם אין פיר מחנות. /9:35 און ווי געל דער זון פון עבדן איז ארויסגעגאנגען, און האט זיך געשטעלט אין איינגאנג פון שטאטטויער, אזוי איז אויפגעשטאנען אבימלך און דאס פאלק וואס מיט אים, פון דער לויער. /9:36 האט געל דערזען דאס פאלק, און ער האט געזאגט צו זבולן: זע, פאלק נידערט אראפ פון די שפיצן בערג. האט זבול צו אים געזאגט: דעם שאטן פון די בערג זעסטו אזוי ווי מענטשן. /9:37 האט געל ווידער גערעדט און האט געזאגט: זע, פאלק נידערט אראפ פון דעם נאפל פון לאנד, און איין מחנה קומט פון דעם וועג פון אלון־מעוננים. /9:38 האט זבול צו אים געזאגט: היינט אווו איז דיין מויל ווען דו האסט געזאגט: ווער איז אבימלך, אז מיר זאלן אים דינען? איז דאס ניט דאס פאלק וואס דו האסט עס פאראכט? גיי אדרבה ארויס אצונד, און האלט מלחמה אקעגן אים. 
/9:39 איז געל ארויסגעגאנגען  פארויס פאר די מענער פון שכם, און ער האט מלחמה געהאלטן אקעגן אבימלכן. /9:40 און אבימלך האט אים נאכגעיאגט, און ער איז פון אים אנטלאפן; און עס זיינען געפאלן פיל דערשלאגענע ביז צום איינגאנג פון טויער.
/9:41 און אבימלך איז געבליבן אין ארומה; און זבול האט פארטריבן געלן און זיינע ברידער פון זיצן אין שכם.
/9:42 און עס איז געווען אויף מארגן, איז דאס פאלק ארויסגעגאנגען אין פעלד, און מע האט אנגעזאגט אבימלכן. /9:43 האט ער גענומען דאס פאלק, און האט זיי צעטיילט אין דריי מחנות; און ער האט געלויערט אין פעלד. האט ער דערזען, ערשט דאס פאלק גייט ארויס פון שטאט, און ער איז אויפגעשטאנען אויף זיי, און האט זיי געשלאגן. /9:44 און אבימלך און די מחנות וואס מיט אים האבן זיך א לאז געטאן, און האבן זיך געשטעלט ביים איינגאנג פון שטאטטויער; און די צוויי מחנות האבן זיך א לאז געטאן אויף אלע וואס אין פעלד, און האבן זיי געשלאגן. /9:45 און אבימלך האט מלחמה געהאלטן אויף דער שטאט יענעם גאנצן טאג, און האט באצווונגען די שטאט, און דאס פאלק וואס איז אין איר האט ער געהרגעט; און ער האט איינגעווארפן די שטאט, און האט זי פארזייט מיט זאלץ.
/9:46 האבן דערהערט אלע מענער פון מגדל־שכם, און זיי זיינען אריינגעגאנגען אין טורעם פון דעם הויז פון אל־ברית. /9:47 איז אנגעזאגט געווארן אבימלכן, אז אלע מענער פון מגדל־שכם האבן זיך צונויפגעקליבן. /9:48 און אבימלך איז ארויפגעגאנגען אויפן בארג צלמון, ער און דאס גאנצע פאלק וואס מיט אים, און אבימלך האט גענומען א האק אין זיין האנט, און האט אפגעהאקט א צווייג פון די ביימער, און האט אים גענומען און ארויפגעטאן אויף זיין אקסל; און ער האט געזאגט צו דעם פאלק וואס מיט אים: וואס איר האט געזען מיך טאן, איילט, טוט אזוי ווי איך. /9:49 האט אויך דאס גאנצע פאלק אפגעהאקט איטלעכער זיין צווייג; און זיי זיינען געגאנגען נאך אבימלכן, און האבן עס אנגעלייגט ארום דעם טורעם, און אנגעצונדן אויף זיי דעם טורעם אין פייער; און אויך אלע מענטשן פון מגדל־שכם זיינען אומגעקומען, ארום טויזנט מענער און פרויען.
/9:50 און אבימלך איז געגאנגען קיין תבץ, און ער האט געלעגערט אויף תבץ, און האט זי באצווונגען. /9:51 אבער א שטארקער טורעם איז געווען אין מיטן שטאט, זיינען אהין אנטלאפן  אלע מענער און פרויען, אלע מענטשן פון שטאט, און זיי האבן זיך איינגעשלאסן, און זיינען ארויפגעגאנגען אויפן דאך פון טורעם. /9:52 איז אבימלך צוגעקומען ביזן טורעם, און האט מלחמה געהאלטן אויף אים, און ער האט גענענט ביזן איינגאנג פון טורעם, כדי אים צו פארברענען אין פייער. /9:53 האט א פרוי אראפגעווארפן אן אויבערשטן מילשטיין אויף אבימלכס קאפ, און האט אים צעבראכן דעם שארבן. /9:54 האט ער אויף גיך צוגערופן דעם יונג, זיין וואפנטרעגער, און האט צו אים געזאגט: צי ארויס דיין שווערד, און טייט מיך, כדי מע זאל ניט זאגן אויף מיר: א פרוי האט אים געהרגעט. האט אים זיין יונג דערשטאכן, און ער איז געשטארבן.
/9:55 האבן געזען די מענער פון ישראל אז אבימלך איז טויט, און זיי זיינען אוועקגעגאנגען איטלעכער אין זיין היים.
/9:56 אזוי האט {dn גאט} אומגעקערט דאס בייז פון אבימלכן וואס ער האט געטאן אקעגן זיין פאטער, צו הרגען זיינע זיבעציק ברידער. /9:57 און דאס גאנצע בייז פון די מענטשן פון שכם האט {dn גאט} אומגעקערט אויף זייער קאפ, און זיי איז אנגעקומען די קללה פון יותם דעם זון פון ירובעלן.

/10:1 און נאך אבימלכן איז אויפגעשטאנען צו העלפן ישראל תולע דער זון פון פואה דעם זון פון דודון, א מאן פון יששכר; און ער איז געזעסן אין שמיר אין דעם געבערג פון אפרים. /10:2 און ער האט געמשפט ישראל דריי און צוואנציק יאר. און ער איז געשטארבן, און איז באגראבן געווארן אין שמיר.
/10:3 און נאך אים איז אויפגעשטאנען יאיר דער גלעדער; און ער האט געמשפט ישראל צוויי און צוואנציק יאר. /10:4 און ער האט געהאט דרייסיק זין וואס זיינען געריטן אויף דרייסיק יונגע אייזלען, און זיי האבן געהאט דרייסיק שטעט; מע רופט זיי חוות־יאיר ביז אויף היינטיקן טאג; די וואס אין לאנד גלעד. /10:5 און יאיר איז געשטארבן, און איז באגראבן געווארן אין קמון.
/10:6 און די קינדער פון ישראל האבן ווידער געטאן וואס איז שלעכט אין די אויגן פון {dn גאט}, און זיי האבן געדינט די בעל־געטער, און די עשתרות, און די געטער פון ארם, און די געטער פון צידון, און די געטער פון מואב, און די געטער פון די קינדער פון עמון, און די געטער פון די פלשתים, און זיי האבן פארלאזן {dn יהוה}, און האבן אים ניט געדינט. /10:7 און דער צארן פון {dn גאט} האט געגרימט אויף ישראל, און ער האט זיי איבערגעענטפערט אין דער האנט פון די פלשתים, און אין דער האנט פון די קינדער פון עמון. /10:8 און זיי האבן געפלאגט און געדריקט די קינדער פון ישראל אין יענעם יאר; אכצן יאר [אזוי], אלע קינדער פון ישראל וואס אויף יענער זייט ירדן, אין לאנד פון אמורי וואס אין גלעד. /10:9 און די קינדער פון עמון זיינען אריבערגעגאנגען דעם ירדן מלחמה צו האלטן אויך אויף יהודה, און אויף בנימין, און אויפן הויז פון אפרים, און ישראלן האט זייער צוגעדריקט. /10:10 און די קינדער פון ישראל האבן געשריען צו {dn גאט}, אזוי צו זאגן: מיר האבן געזינדיקט צו דיר, וואס מיר האבן פארלאזן אונדזער {dn גאט} און געדינט די בעל־געטער. /10:11 האט {dn גאט} געזאגט צו די קינדער פון ישראל: האב איך אייך ניט [געהאלפן] פון מצרים, און פון אמורי, און פון די קינדער פון עמון, און פון די פלשתים? /10:12 אויך די צידונים, און עמלק, און מעון, האבן אייך געדריקט, און איר האט געשריען צו מיר, און איך האב אייך געהאלפן פון זייער האנט. /10:13 אבער איר האט מיך פארלאזן, און איר האט געדינט פרעמדע געטער. דרום וועל איך אייך מער ניט העלפן. /10:14 גייט און שרייט צו די געטער וואס איר האט זיי אויסדערוויילט; זאלן זיי אייך העלפן אין דער צייט פון אייער נויט.
/10:15 האבן די קינדער פון ישראל געזאגט צו {dn גאט}: מיר האבן געזינדיקט; טו דו צו אונדז אזוי ווי אלץ וואס איז גוט אין דיינע אויגן, נאר זיי אונדז פארט מציל היינטיקן טאג.
/10:16 און זיי האבן אפגעטאן די פרעמדע געטער פון צווישן זיך, און האבן געדינט {dn יהוה}; און זיין זעל איז באקלעמט געווען פון וועגן דער מאטערניש פון ישראל.
/10:17 און די קינדער פון עמון האבן זיך איינגעזאמלט, און האבן געלאגערט אין גלעד; און די קינדער פון ישראל האבן זיך אויפגעקליבן און האבן געלאגערט אין מצפה. /10:18 האט געזאגט דאס פאלק, די הארן פון גלעד, איינער צום אנדערן: ווער איז דער מאן וואס וויל אנהייבן מלחמה האלטן אקעגן די קינדער פון עמון? ער זאל ווערן פאר א הויפט איבער אלע באוווינער פון גלעד.

/11:1 און יפתח דער גלעדער איז געווען א העלדישער גיבור, און ער איז געווען דער זון פון א פרוי א זונה; און גלעד האט געבארן יפתחן. /11:2 און גלעדס ווייב האט אים געבארן זין, און די זין פון דער ווייב זיינען גרויס געווארן, און זיי האבן ארויסגעטריבן יפתחן, און האבן צו אים געזאגט: וועסט ניט ירשען אין אונדזער פאטערס הויז, ווארום דו ביסט דער זון פון אן אנדער פרוי. /11:3 איז יפתח אנטלאפן פון זיינע ברידער, און האט זיך באזעצט אין לאנד טוב, און עס האבן זיך אויפגעקליבן ארום יפתחן נישטיקע לייט, און זיי זיינען ארויסגעגאנגען  מיט אים.
/11:4 און עס איז געווען אין טעג ארום, האבן די קינדער פון עמון מלחמה געהאלטן מיט ישראל. /11:5 איז, ווען די קינדער פון עמון האבן מלחמה געהאלטן מיט ישראל, אזוי זיינען געגאנגען די עלטסטע פון גלעד צו ברענגען יפתחן פון לאנד טוב. /11:6 און זיי האבן געזאגט צו יפתחן: קום און וועסט אונדז זיין פאר א פירער, און מיר וועלן מלחמה האלטן אקעגן די קינדער פון עמון. /11:7 האט יפתח געזאגט צו די עלטסטע פון גלעד: איר האט דאך מיך פיינט געהאט, און מיך פארטריבן פון מיין פאטערס הויז, היינט פאר וואס זייט איר געקומען צו מיר אצונד ווען אייך האט צוגעדריקט? /11:8 האבן די עלטסטע פון גלעד געזאגט צו יפתחן: דרום האבן מיר זיך אומגעקערט צו דיר אצונד, אז דו זאלסט גיין מיט אונדז, און מלחמה האלטן מיט די קינדער פון עמון, און ווערן ביי אונדז פאר א הויפט איבער אלע באוווינער פון גלעד. /11:9 האט יפתח געזאגט צו די עלטסטע פון גלעד: אויב איר קערט מיך אום, מלחמה צו האלטן מיט די קינדער פון עמון, און {dn גאט} וועט זיי איבערגעבן צו מיר, זאל איך בלייבן ביי אייך פאר א הויפט. /11:10 האבן די עלטסטע פון גלעד געזאגט צו יפתחן: {dn גאט} זאל זיין א צוהערער צווישן אונדז, אויב מיר וועלן ניט טאן אזוי ווי דיין ווארט! /11:11 איז יפתח געגאנגען מיט די עלטסטע פון גלעד, און דאס פאלק האט אים געמאכט פאר א הויפט און פאר א פירער איבער זיי. און יפתח האט גערעדט אלע זיינע רייד פאר {dn גאט} אין מצפה.
/11:12 און יפתח האט געשיקט שלוחים צו דעם מלך פון די קינדער פון עמון, אזוי צו זאגן: וואס האסטו צו מיר, וואס דו ביסט געקומען צו מיר מלחמה צו האלטן אויף מיין לאנד? /11:13 האט דער מלך פון די קינדער פון עמון געזאגט צו יפתחס שלוחים: ווייל ישראל האט צוגענומען מיין לאנד, ווען ער איז ארויפגעגאנגען פון מצרים, פון ארנון און ביזן יבק און ביזן ירדן. און אצונד קער זיי אום אין פריד.
/11:14 האט יפתח ווידער געשיקט שלוחים צו דעם מלך פון די קינדער פון עמון, /11:15 און האט צו אים געזאגט: אזוי האט געזאגט יפתח: ישראל האט ניט צוגענומען דאס לאנד פון מואב, אדער דאס לאנד פון די קינדער פון עמון. /11:16 נייערט אז זיי זיינען ארויפגעגאנגען פון מצרים, און ישראל איז געגאנגען דורכן מדבר ביזן ים־סוף, און איז אנגעקומען קיין קדש, /11:17 האט ישראל געשיקט שלוחים צו דעם מלך פון אדום, אזוי צו זאגן: לאמיך, איך בעט דיך, דורכגיין דורך דיין לאנד. אבער דער מלך פון אדום האט ניט צוגעהערט. און אויך צו דעם מלך פון מואב האט ער געשיקט, אבער ער האט ניט איינגעוויליקט; און ישראל איז געבליבן אין קדש. /11:18 און ער איז געגאנגען דורכן מדבר, און האט געצויגן ארום לאנד אדום, און ארום לאנד מואב, און ער איז געקומען פון מזרח־זייט פון לאנד מואב. און זיי האבן גערוט אויף יענער זייט ארנון, און זיינען ניט געקומען אין דעם געמארק פון מואב, ווארום ארנון איז דער געמארק פון מואב. /11:19 און ישראל האט געשיקט שלוחים צו סיחון דעם מלך פון אמורי, דעם מלך פון חשבון, און ישראל האט צו אים געזאגט: לאז אונדז, איך בעט דיך, דורכגיין דורך דיין לאנד צו מיין ארט. /11:20 אבער סיחון האט ניט געטרויט ישראל דורכצוגיין דורך זיין געמארק, און סיחון האט איינגעזאמלט זיין גאנץ פאלק, און זיי האבן געלאגערט אין יהצה, און ער האט מלחמה געהאלטן מיט ישראל. /11:21 און {dn יהוה} דער {dn גאט} פון ישראל האט געגעבן סיחונען און זיין גאנץ פאלק אין דער האנט פון ישראל, און זיי האבן זיי געשלאגן, און ישראל האט איינגענומען דאס גאנצע לאנד פון אמורי, דעם באוווינער פון יענעם לאנד. /11:22 און זיי האבן איינגענומען דעם גאנצן געמארק פון אמורי, פון ארנון און ביזן יבוק, און פון מדבר און ביזן ירדן. /11:23 און אצונד, {dn יהוה} דער {dn גאט} פון ישראל האט פארטריבן דעם אמורי פון פאר זיין פאלק ישראל, און דו ווילסט אים ירשען? /11:24 ירשעסטו ניט דאס וואס כמוש דיין {dn גאט} גיט דיר צו ירשען? און אלע וואס {dn יהוה} אונדזער {dn גאט} האט פארטריבן פון פאר אונדז, זיי וועלן מיר ירשען. /11:25 און אצונד, ביסט דו דען עפעס בעסער פון בלק דעם זון פון צפורן, דעם מלך פון מואב? האט ער דען שטרייטן געשטריטן מיט ישראל? צי האט ער מלחמה אויף זיי מלחמה געהאלטן? /11:26 אז ישראל איז געזעסן אין חשבון און אין אירע טעכטערשטעט, און אין ערעור און אין אירע טעכטערשטעט, און אין אלע שטעט וואס ביי די זייטן פון ארנון, דריי הונדערט יאר, טא פאר וואס האט איר זיי ניט אפגענומען אין יענער צייט? /11:27 האב איך דאך אקעגן דיר ניט געזינדיקט, און דו טוסט מיט מיר בייז, מלחמה צו האלטן אויף מיר. זאל {dn גאט} דער משפטער משפטן היינט צווישן די קינדער פון ישראל און צווישן די קינדער פון עמון.
/11:28 אבער דער מלך פון די קינדער פון עמון האט ניט צוגעהערט צו די ווערטער פון יפתחן, וואס ער האט צו אים געשיקט. /11:29 און א גייסט פון {dn גאט} איז געווען אויף יפתחן, און ער איז דורכגעגאנגען גלעד און מנשה, און דורכגעגאנגען מצפה־גלעד, און פון מצפה־גלעד איז ער אריבער צו די קינדער פון עמון.
/11:30 און יפתח האט א נדר געטאן צו {dn גאט}, און האט געזאגט: אויב געבן וועסטו געבן די קינדער פון עמון אין מיין האנט, /11:31 איז, דער ארויסגייער וואס וועט ארויסגיין פון די טירן פון מיין הויז מיר אנטקעגן, ווען איך קער זיך אום בשלום פון די קינדער פון עמון, זאל געהערן צו {dn גאט}, און איך וועל אים אויפברענגען פאר א בראנדאפפער. 
/11:32 און יפתח איז אריבער צו די קינדער פון עמון, מלחמה צו האלטן מיט זיי, און {dn גאט} האט זיי געגעבן אין זיין האנט. /11:33 און ער האט זיי געשלאגן פון ערוער און ביז דו קומסט קיין מנית, צוואנציק שטעט, און ביז אבל־כרמים, זייער א גרויסן שלאק. און די קינדער פון עמון זיינען אונטערטעניק געווארן פאר די קינדער פון ישראל.
/11:34 און ווי יפתח איז אנגעקומען קיין מצפה צו זיין הויז, ערשט זיין טאכטער גייט ארויס אים אנטקעגן מיט פויקן און מיט טענץ; און זי איז געווען בלויז אן אייניינציקע, ער האט אחוץ איר ניט געהאט קיין זון און קיין טאכטער. /11:35 און עס איז געווען, ווי ער האט זי דערזען, אזוי האט ער צעריסן זיינע קליידער, און האט געזאגט: וויי, מיין טאכטער, בייגן אנידערגעבויגן האסטו מיך, און דו ביסט פון מיינע פאראומגליקער געווארן; ווארום איך האב געעפטנט מיין מויל צו {dn גאט}, און קען ניט צוריקציען. /11:36 האט זי צו אים געזאגט: פאטער מיינער, האסט געעפנט דיין מויל צו {dn גאט}; טו צו מיר, אזוי ווי עס איז ארויס פון דיין מויל, נאך דעם אז {dn גאט} האט דיר געגעבן א נקמה אן דיינע פיינט, אן די קינדער פון עמון. /11:37 און זי האט געזאגט צו איר פאטער: זאל מיר געטאן ווערן די דאזיקע זאך: לאז מיך אפ אויף צוויי חדשים: און איך וועל גיין און וועל נידערן אויף די בערג, און וועל וויינען אויף מיין יונגפרוישאפט, איך און מיינע חברטעס. /11:38 האט ער געזאגט: גיי. און ער האט זי אוועקגעשיקט אויף צוויי חדשים, און זי איז געגאנגען, זי און אירע חברטעס, און האט געוויינט אויף איר יונגפרוישאפט, אויף די בערג. /11:39 און עס איז געווען צום סוף פון צוויי חדשים, האט זי זיך אומגעקערט צו איר פאטער, און ער האט געטאן צו איר זיין נדר וואס ער האט א נדר געטאן. און זי האט פון קיין מאן ניט געוווסט.
און עס איז געווארן א מנהג אין ישראל: /11:40 פון יאר צו יאר גייען די טעכטער פון ישראל קלאגן אויף דער טאכטער פון יפתח דעם גלעדער פיר טעג אין יאר.

/12:1 און די מענער פון אפרים האבן זיך איינגעזאמלט, און זיי זיינען אריבער קיין צפון, און האבן געזאגט צו יפתחן: פאר וואס ביסטו אריבערגעגאנגען מלחמה צו האלטן מיט די קינדער פון עמון, און אונדז האסטו ניט גערופן צו גיין מיט דיר? דיין הויז וועלן מיר פארברענען איבער דיר אין פייער. /12:2 האט יפתח צו זיי געזאגט: אין גרויס שטרייט בין איך געווען, איך און מיין פאלק, מיט די קינדער פון עמון, און איך האב אייך גערופן, און איר האט מיך ניט געהאלפן פון זייער האנט. /12:3 האב איך געזען אז איר העלפט ניט, און איך האב גענומען מיין לעבן אין מיין האנט, און בין אריבער צו די קינדער פון עמון, און {dn גאט} האט זיי געגעבן אין מיין האנט; און פאר וואס זייט איר ארויפגעקומען צו מיר היינטיקן טאג מלחמה צו האלטן מיט מיר?

/12:4 און יפתח האט איינגעזאמלט אלע מענער פון גלעד, און האט מלחמה געהאלטן מיט אפרים, און די מענער פון גלעד האבן געשלאגן אפרים, ווייל זיי האבן געזאגט: אויסווורפן פון אפרים זייט איר, גלעד, צווישן אפרים, צווישן מנשה. /12:5 און גלעד האט פארכאפט די איבערפארן פון ירדן פאר אפרים, און עס איז געווען, אז אן אנטרונענער פון אפרים האט געזאגט: איך וויל אריבערגיין, אזוי האבן די מענער פון גלעד צו אים געזאגט: ביסטו אן אפרימער? און אז ער האט געזאגט: ניין,  /12:6 האבן זיי צו אים געזאגט: זאג אקארשט שבולת, און אז ער האט געזאגט סבולת, ווייל ער האט ניט געקענט ארויסרעדן ריכטיק, אזוי האבן זיי אים אנגענומען און אים געשחטען ביי די איבערפארן פון ירדן. און עס זיינען געפאלן אין יענער צייט פון אפרים צוויי און פערציק טויזנט.
/12:7 און יפתח האט געמשפט ישראל זעקס יאר, און יפתח דער גלעדער איז געשטארבן, און איז באגראבן געווארן אין [איינער פון] די שטעט פון גלעד.
/12:8 און נאך אים האט געמשפט ישראל אבצן פון בית־לחם. /12:9 און ער האט געהאט דרייסיק זין, און דרייסיק טעכטער האט ער אויסגעגעבן, און דרייסיק טעכטער האט ער אריינגענומען פאר זיינע זין פון דערויסן. און ער האט געמשפט ישראל זיבן יאר. /12:10 און אבצן איז געשטארבן, און איז באגראבן געווארן אין בית־לחם.
/12:11 און נאך אים האט געמשפט ישראל אילון דער זבולונער. און ער האט געמשפט ישראל צען יאר. /12:12 און אילון דער זבולונער איז געשטארבן, און איז באגראבן געווארן אין אילון אין לאנד זבולון.
/12:13 און נאך אים האט געמשפט ישראל עבדון דער זון פון הללן פון פרעתון. /12:14 און ער האט געהאט פערציק זין און דרייסיק אייניקלעך, וואס זיינען געריטן אויף זיבעציק יונגע אייזלען. און ער האט געמשפט ישראל אכט יאר. /12:15 און עבדון דער זון פון הללן פון פרעתון איז געשטארבן, און איז באגראבן געווארן אין פרעתון אין לאנד אפרים, אויפן  בארג פון עמלק.

/13:1 און די קינדער פון ישראל האבן ווידער געטאן וואס איז שלעכט אין די אויגן פון {dn גאט}, און {dn גאט} האט זיי געגעבן אין דער האנט פון די פלשתים פערציק יאר.
/13:2 און עס איז געווען א מאן פון צרעה, פון דער משפחה פון דן, וואס זיין נאמען איז געווען מנוח; און זיין ווייב איז געווען אן עקרה, און האט ניט געבארן. /13:3 האט א מלאך פון {dn גאט} זיך באוויזן צו דער פרוי, און האט צו איר געזאגט: זע נאר, דו ביסט אן עקרה, און האסט ניט געבארן; אבער וועסט טראגעדיק ווערן, און וועסט געבערן א זון. /13:4 און אצונד, היט זיך אקארשט, און זאלסט ניט טרינקען וויין אדער שטארק געטראנק, און ניט עסן קיין אומריינס. /13:5 ווארום זע, דו ווערסט טראגעדיק, און  געבערסט א זון; און א שערמעסער זאל ניט ארויפגיין אויף זיין קאפ, ווארום א נזיר פון {dn גאט} זאל דער יינגל זיין פון מוטערלייב אן; און ער וועט אנהייבן העלפן ישראל פון דער האנט פון די פלשתים.
/13:6 און די פרוי איז געקומען, און האט געזאגט צו איר מאן, אזוי צו זאגן: א געטלעכער מאן איז געקומען צו מיר, און זיין אויסזען איז געווען אזוי ווי דאס אויסזען פון א מלאך פון {dn גאט}, מוראדיק זייער; און ניט איך האב אים געפרעגט פון וואנען ער איז, און ניט ער האט מיר געזאגט זיין נאמען. /13:7 אבער ער האט צו מיר געזאגט: זע, דו ווערסט טראגעדיק, און געבערסט א זון; און אצונד, זאלסטו ניט טרינקען וויין אדער שטארק געטראנק, און ניט עסן קיין אומריינקייט, ווארום א נזיר פון {dn גאט} זאל דער יינגל זיין פון מוטערלייב אן ביז דעם טאג פון זיין טויט.
/13:8 האט מנוח מתפלל געווען צו {dn גאט}, און האט געזאגט: איך בעט דיך, {dn גאט}, זאל דער געטלעכער מאן, וואס דו האסט געשיקט, ווידער קומען צו אונדז, אונדז לערנען וואס מיר זאלן טאן צו דעם יינגל וואס וועט געבארן ווערן.
/13:9 און {dn גאט} האט צוגעהערט צו דעם קול פון מנוחן, און דער מלאך פון {dn גאט} איז ווידער געקומען צו דער פרוי, ווי זי איז געזעסן אין פעלד; און מנוח איר מאן איז ניט געווען לעבן איר. /13:10 האט די פרוי געאיילט און איז געלאפן, און האט דערציילט איר מאן, און האט צו אים געזאגט: אן האט זיך באוויזן צו מיר דער מאן וואס איז געקומען צו מיר אין יענעם טאג. /13:11 איז מנוח אויפגעשטאנען, און איז געגאנגען נאך זיין ווייב, און ער איז געקומען צו דעם מאן, און האט צו אים געזאגט: ביסט דו דער מאן וואס האט גערעדט צו דער פרוי? האט ער געזאגט: איך. /13:12 האט מנוח געזאגט: אצונד אז דיין ווארט וועט אנקומען, וואס זאל זיין דער שטייגער מיטן יינגל, און וואס טאן צו אים? /13:13 האט דער מלאך פון {dn גאט} געזאגט צו מנוחן: פון אלץ וואס איך האב אנגעזאגט דער פרוי, זאל זי זיך היטן. /13:14 פון אלץ וואס קומט ארויס פון וויינשטאק, זאל זי ניט עסן, און וויין און שטארק געטראנק זאל זי ניט טרינקען, און קיין אומריינקייט זאל זי ניט עסן; אלץ וואס איך האב איר באפוילן זאל זי אפהיטן.
/13:15 האט מנוח געזאגט צו דעם מלאך פון {dn גאט}: לאמיר, איך בעט דיך, דיך פארהאלטן, און מיר וועלן מאכן פאר דיר א ציגנבעקל. /13:16 האט דער מלאך פון {dn גאט} געזאגט צו מנוחן: אפילו דו וועסט מיך פארהאלטן, וועל איך ניט עסן פון דיין שפייז; אויב אבער דו ווילסט מאכן א בראנדאפפער, זאלסטו עס אויפברענגען צו {dn גאט}. ווארום מנוח האט ניט געוווסט אז דאס איז א מלאך פון {dn גאט}. /13:17 און מנוח האט געזאגט צו דעם מלאך פון {dn גאט}: וואס איז דיין נאמען, כדי אז דיין ווארט וועט אנקומען, זאלן מיר דיר אנטאן כבוד. /13:18 האט דער מלאך פון {dn גאט} צו אים געזאגט: נאך וואס דען פרעגסטו אויף מיין נאמען, אז ער איז פארהוילן? /13:19 האט מנוח גענומען דאס ציגנבעקל און דאס שפייזאפפער, און האט אויפגעבראכט אויף דעם פעלז פאר {dn גאט}; און דער [מלאך] האט געטאן ווונדערלעך, און מנוח און זיין ווייב האבן צוגעזען. /13:20 ווארום עס איז געווען, ווי די פלאם איז אויפגעגאנגען פון מזבח צום הימל, אזוי איז דער מלאך פון {dn גאט} אויפגעגאנגען מיט דער פלאם פון מזבח. און מנוח און זיין ווייב האבן דאס געזען, און זיי זיינען געפאלן אויף זייער פנים צו דער ערד.
/13:21 און דער מלאך פון {dn גאט} האט זיך מער ניט באוויזן צו מנוחן און צו זיין ווייב. דענצמאל האט מנוח געוווסט, אז דאס איז געווען א מלאך פון {dn גאט}.
 /13:22 און מנוח האט געזאגט צו זיין ווייב: שטארבן וועלן מיר שטארבן, ווארום {dn גאט} האבן מיר געזען. /13:23 האט זיין ווייב צו אים געזאגט: אז {dn גאט} וואלט אונדז געוואלט טייטן, וואלט ער ניט אנגענומען פון אונדזער האנט א בראנדאפפער און א שפייזאפפער, און וואלט אונדז ניט באוויזן דאס אלץ, און וואלט אונדז אצונד ניט אנגעזאגט אזוי־וואס. /13:24 און די פרוי האט געבארן א זון, און זי האט גערופן זיין נאמען שמשון. און דער יינגל איז געוואקסן, און {dn גאט} האט אים געבענטשט. /13:25 און דער גייסט פון {dn גאט} האט אנגעהויבן צו שלאגן אין אים, אין מחנה־דן, צווישן צרעה און צווישן אשתאול.

/14:1 און שמשון האט גענידערט קיין תמנה, און האט געזען א ווייבספארשוין אין תמנה פון די טעכטער פון די פלשתים. /14:2 און ער איז ארויפגעקומען, און האט דערציילט זיין פאטער און זיין מוטער, און האט געזאגט: איך האב געזען א ווייבספארשוין אין תמנה פון די טעכטער פון די פלשתים, און אצונד נעמט זי מיר פאר א ווייב. /14:3 האט צו אים געזאגט זיין פאטער און זיין מוטער: איז ניטא צווישן די טעכטער פון דיינע ברידער און צווישן מיין גאנצן פאלק א ווייבספארשוין, אז דו גייסט נעמען א ווייב פון די אומבאשניטענע פלשתים? האט שמשון געזאגט צו זיין פאטער: נעם זי מיר ווארום זי איז וווילגעפעלן אין מיינע אויגן. /14:4 און זיין פאטער און זיין מוטער האבן ניט געוווסט אז דאס איז פון {dn גאט}, אז דאס זוכט ער אן אויסרעד אויף די פלשתים. און אין יענער צייט האבן די פלשתים געוועלטיקט איבער ישראל.
/14:5 האט שמשון אראפגענידערט מיט זיין פאטער און זיין מוטער קיין תמנה. און זיי זיינען געקומען ביז די וויינגערטנער פון תמנה, ערשט א יונגער לייב ברילט אקעגן אים. /14:6 איז געקומען אויף אים א גייסט פון {dn גאט}, און ער האט אים צעריסן, אזוי ווי מע צערייסט א ציקעלע; און קיין זאך איז ניט געווען אין זיין האנט. און ער האט ניט דערציילט זיין פאטער און זיין מוטער וואס ער האט געטאן. /14:7 און ער האט אראפגענידערט, און האט גערעדט צו דער ווייבספארשוין, און זי איז וווילגעפעלן אין שמשונס אויגן.
/14:8 און אין טעג ארום איז ער צוריקגעקומען זי צו נעמען, און ער האט פארקערט צו זען די נבלה פון דעם לייב, ערשט אין דעם לייב פון לייב איז א ראי בינען און האניק. /14:9 האט ער עס ארויסגעשארט אין זיינע האנטפלעכן, און איז געגאנגען און גייענדיק געגעסן. און ער איז געקומען צו זיין פאטער און צו זיין מוטער, און האט זיי געגעבן, און זיי האבן געגעסן. און ער האט זיי ניט דערציילט אז פון דעם לייבס לייב האט ער ארויסגעשארט דעם האניק.
/14:10 און זיין פאטער האט אראפגענידערט צו דער ווייבספארשוין. און שמשון האט דארטן געמאכט א מאלצייט; ווארום אזוי פלעגן טאן די בחורים. /14:11 און עס איז געווען, ווי זיי האבן אים געזען, אזוי האבן זיי געבראכט דרייסיק חברים, און זיי זיינען געווען מיט אים. /14:12 האט שמשון צו זיי געזאגט: לאמיך אקארשט אייך ראטן א רעטעניש; אויב זאגן וועט איר עס מיר זאגן אין די זיבן טעג פון דעם מאלצייט, און וועט טרעפן, וועל איך אייך געבן דרייסיק ליינענע טיכער און דרייסיק גאנג קליידער. /14:13 אויב אבער איר וועט  מיר ניט קענען זאגן, זאלט איר מיר געבן דרייסיק ליינענע טיכער און דרייסיק גאנג קליידער. האבן זיי צו אים געזאגט: ראט דיין רעטעניש, און לאמיר זי הערן. /14:14 האט ער צו זיי געזאגט:
פון עסער איז ארויס אן עסן, און פון שטארקן איז ארויס א זיסער. 
האבן זיי דריי טעג ניט געקענט זאגן די רעטעניש. /14:15 און עס איז געווען אויפן זיבעטען טאג, האבן זיי געזאגט צו שמשונס ווייב: רעד איבער דיין מאן ער זאל אונדז אויסזאגן די רעטעניש, אניט וועלן מיר פארברענען דיך און דיין פאטערס הויז מיט פייער. האט איר אונדז גערופן כדי אונדז צו ירשען? צי ניין? /14:16 האט שמשונס ווייב געוויינט פאר אים, און האט געזאגט: סיידן האסט מיך פיינט און ניט ליב. האסט די רעטעניש געראטן צו די קינדער פון מיין פאלק, און מיר האסטו ניט אויסגעזאגט. האט ער צו איר געזאגט: זע, מיין טאטן און מיין מאמען האב איך ניט אויסגעזאגט, און דיר זאל איך אויסזאגן? /14:17 האט זי געוויינט פאר אים די זיבן טעג וואס ביי זיי איז געווען דער מאלצייט. און עס איז געווען אויפן זיבעטן טאג, האט ער איר אויסגעזאגט, ווייל זי האט אים צוגעדריקט; און זי האט אויסגעזאגט די רעטעניש צו די קינדער פון איר פאלק. /14:18 און די מענטשן פון שטאט האבן געזאגט צו אים אויפן זיבעטן טאג, איידער די זון איז אונטערגעגאנגען:
וואס איז זיסער פון האניק?און וואס איז שטארקער פון א לייב?
האט ער צו זיי געזאגט:
ווען איר וואלט מיט מיין קאלב ניט געאקערט,  וואלט איר מיין רעטעניש ניט געטראפן.
/14:19 און א גייסט פון {dn גאט} איז געקומען אויף אים, און ער האט אראפגענידערט קיין אשקלון, און האט געשלאגן פון זיי דרייסיק מאן, און צוגענומען זייער אויסטו; און ער האט אפגעגעבן די גאנגן קליידער צו די וואס האבן געזאגט די רעטעניש; און זיין צארן האט געגרימט, און ער איז ארויפגעגאגען צו זיין פאטערס הויז. /14:20 און שמשונס ווייב איז געווארן זיינעם א חברס, וועמען ער האט צוגעחברט צו זיך.

/15:1 און עס איז געווען אין טעג ארום, אין די טעג פון ווייצשניט, האט שמשון באזוכט זיין ווייב מיט א ציגנבעקל, און ער האט געזאגט: לאמיך אריינגיין צו מיין ווייב אין קאמער. אבער איר פאטער האט אים ניט געלאזט אריינגיין. /15:2 און איר פאטער האט געזאגט: קלערן האב איך געקלערט, אז דו האסט זי זיכער פיינט געקראגן, און איך האב זי אוועקגעגעבן צו דיין חבר. איז ניט איר יינגערע שוועסטער שענער פון איר? זאל זי דיר, איך בעט דיך, זיין אנשטאט יענער. /15:3 האט שמשון צו זיי געזאגט: דאס מאל בין איך ריין קעגן די פלשתים, אויב איך טו מיט זיי בייז.
/15:4 און שמשון איז געגאנגען, און האט געכאפט דריי הונדערט פיקס, און ער האט גענומען בראנדהעלצער, און האט צוגעקערט אן עק צו אן עק, און אריינגעטאן א בראנדהאלץ צווישן צוויי עקן, אין מיטן. /15:5 און ער האט אנגעצונדן א פייער אין די בראנדהעלצער, און האט זיי אוועקגעלאזט אין די שטייעדיקע תבואות פון די פלשתים; און ער האט פארברענט פון א סטויג ביז שטייעדיקער תבואה, און ביז אן איילבערטגארטן.
/15:6 האבן די פלשתים געזאגט: ווער האט דאס געטאן? האט מען געזאגט: שמשון, דער איידעם  פון דעם תמנהער, ווייל ער האט גענומען זיין ווייב, און זי אוועקגעגעבן צו זיין חבר. זיינען ארויפגעגאנגען די פלשתים, און האבן פארברענט זי און איר פאטער אין פייער.
/15:7 האט שמשון צו זיי געזאגט: אויב איר טוט אזוי־וואס, מוז איך ניט אנדערש זיך נוקם זיין אן אייך, און דערנאך וועל איך אויפהערן. /15:8 און ער האט זיי געשלאגן רוק און לענד, א גרויסן שלאק. און ער האט אראפגענידערט, און איז געזעסן אין דעם שפאלט פון פעלז עיטם.
/15:9 זיינען ארויפגעגאנגען די פלשתים, און האבן געלאגערט אין יהודה, און זיי האבן זיך צעשפרייט אין לחי. /15:10 האבן די מענער פון יהודה געזאגט: פאר וואס זייט איר ארויפגעקומען אויף אונדז? האבן זיי געזאגט: צו בינדן שמשונען זיינען מיר ארויפגעקומען; צו טאן צו אים, אזוי ווי ער האט געטאן צו אונדז.
/15:11 האבן אראפגענידערט דריי טויזנט מאן פון יהודה צו דעם שפאלט פון  פעלז עיטם, און זיי האבן געזאגט צו שמשונען: ווייסטו דען ניט אז די פלשתים געוועלטיקן איבער אונדז? היינט וואס האסטו אונדז דא אפגעטאן? האט ער צו זיי געזאגט: ווי זיי האבן געטאן צו מיר, אזוי האב איך געטאן צו זיי. /15:12 האבן זיי צו אים געזאגט: מיר האבן אראפגענידערט דיך צו בינדן, כדי דיך איבערצוגעבן אין דער האנט פון די פלשתים. האט שמשון צו זיי געזאגט: שווערט מיר, אז איר אליין וועט ניט אנפאלן אויף מיר. /15:13 האבן זיי צו אים געזאגט, אזוי צו זאגן: ניין, בלויז בינדן וועלן מיר דיך בינדן און דיך איבערגעבן אין זייער האנט, אבער טייטן וועלן מיר דיך ניט טייטן, און זיי האבן אים געבונדן מיט צוויי נייע שטריק, און האבן אים ארויפגעבראכט פון דעם פעלז.
/15:14 ווי ער איז געקומען ביז לחי, אזוי האבן די פלשתים געשאלט אים אנטקעגן; און א גייסט פון {dn גאט} איז געקומען אויף אים, און די שטריק אויף זיינע ארעמס זיינען געווארן אזוי ווי פלאקס וואס איז אנגעברענט געווארן פון פייער, און זיינע בינדשטריק זיינען צעקראכן פון זיינע הענט. /15:15 און ער האט געפונען א פרישע קינבאק פון אן אייזל, און האט אויסגעשטרעקט זיין האנט, און זי גענומען, און געשלאגן מיט איר טויזנט מאן. 
/15:16 און שמשון האט געזאגט: 
מיט דער קינבאק פון אן אייזל הויפנס אויף הויפנס מיט דער קינבאק פון אן אייזל האב איך געשלאגן טויזנט מאן. 
/15:17 און עס איז געווען, ווי ער האט געענדיקט רעדן, אזוי האט ער אוועקגעווארפן די קינבאק פון זיין האנט; און מע האט גערופן יענעם ארט רמת־לחי.
/15:18 און ער איז געווארן זייער דארשטיק, און ער האט גערופן צו {dn גאט}, און האט געזאגט: דו האסט געגעבן דורך דער האנט פון דיין קנעכט די דאזיקע גרויסע ישועה, און אצונד וועל איך שטארבן פון דארשט, און וועל אריינפאלן אין דער האנט פון די אומבאשניטענע. /15:19 האט {dn גאט} אויפגעשפאלטן דעם אויסגעהוילטן ארט וואס אין לחי, און עס איז ארויס פון אים וואסער; און ער האט געטרונקען, און האט אפגעכאפט דעם אטעם, און אפגעלעבט. דרום האט מען גערופן זיין נאמען עין־הקורא, וואס איז אין לחי ביז אויף היינטיקן טאג.
/15:20 און ער האט געמשפט ישראל אין די טעג פון די פלשתים צוואנציק יאר.

/16:1 און שמשון איז געגאנגען קיין עזה, און האט דארטן געזען א פרוי א זונה, און איז צו איר געקומען. /16:2 [האט מען אנגעזאגט] די עזהער, אזוי צו זאגן: שמשון איז געקומען אהער. האבן זיי ארומגערינגלט, און געלויערט אויף אים א גאנצע נאכט ביים טויער פון שטאט, און זיי האבן זיך פארטייעט א גאנצע נאכט, אזוי צו זאגן: ביזן ליכט פון פרימארגן וועלן מיר אים הרגען. /16:3 און שמשון איז געשלאפן ביז האלבע נאכט, און אין האלבע נאכט איז ער אויפגעשטאנען, און האט אנגענומען די טירן פון דעם שטאטטויער, און די ביידע ביישטידלעך, און האט זיי ארויסגעריסן מיטן ריגל, און ארויפגעטאן אויף זיינע אקסלען, און האט זיי ארויפגעטראגן אויפן שפיץ פון דעם בארג וואס פאר חברון.
/16:4 און עס איז געווען נאך דעם, האט ער ליב געקראגן א פרוי אין טאל שורק, וואס איר נאמען איז געווען דלילה. /16:5 זיינען ארויפגעגאנגען צו איר די פירשטן פון די פלשתים, און האבן צו איר געזאגט: רעד אים איבער, און זע מיט וואס זיין כוח איז גרויס, און מיט וואס מיר קענען אים בייקומען, און אים בינדן כדי אים צו פייניקן; און מיר וועלן דיר איטלעכער געבן טויזנט מיט הונדערט זילבערשטיק.
/16:6 האט דלילה געזאגט צו שמשונען: זאג מיר, איך בעט דיך, מיט וואס דיין כוח איז גרויס, און מיט וואס דו קענסט געבונדן ווערן דיך צו פייניקן. /16:7 האט שמשון צו איר געזאגט: אז מע זאל מיך בינדן מיט זיבן פרישע בויגנשטריק וואס זיינען נאך ניט איינגעטריקנט געווארן, וועל איך  אפגעשלאפט ווערן, און וועל זיין ווי א געוווינטלעכער מענטש.
/16:8 האבן די פירשטן פון די פלשתים איר ארויפגעבראכט זיבן פרישע בויגנשטריק וואס זיינען נאך ניט איינגעטריקנט געווארן, און זי האט אים געבונדן מיט זיי. /16:9 און לויערער זיינען געזעסן ביי איר אין קאמער. האט זי א זאג געטאן צו אים: פלשתים זיינען אויף דיר, שמשון! האט ער צעריסן די בויגנשטריק אזוי ווי עס צערייסט זיך א צווערן פון פלאקסשטרוי, אז ער דערשמעקט פייער. און זיין כוח איז ניט דערוווסט געווארן.
/16:10 האט דלילה געזאגט צו שמשונען: זע, דו האסט געשפעט פון מיר, און האסט מיר געזאגט ליגנס. אצונד, זאג מיר, איך בעט דיך, מיט וואס דו קענסט געבונדן ווערן? /16:11 האט ער צו איר געזאגט: אויב בינדן זאל מען מיך בינדן מיט נייע שטריק וואס מיט זיי איז ניט געטאן געווארן קיין ארבעט, וועל איך אפגעשלאפט ווערן, און וועל זיין ווי א געוווינטלעכער מענטש.
/16:12 האט דלילה גענומען נייע שטריק, און האט אים געבונדן מיט זיי, און זי האט א זאג געטאן צו אים: פלשתים זיינען אויף דיר, שמשון! און לויערער זיינען געזעסן אין קאמער. האט ער זיי צעריסן פון זיינע ארעמס אזוי ווי א פאדים.
/16:13 האט דלילה געזאגט צו שמשונען: ביז אהער האסטו געשפעט פון מיר און האסט מיר געזאגט ליגנס; זאג מיר מיט וואס דו קענסט געבונדן ווערן. האט ער צו איר געזאגט: אז דו וועסט איינוועבן די זיבן פלעכטן פון מיין קאפ מיט דעם געוועב.
/16:14 האט זי זיי באפעסטיקט מיטן פלעקל, און האט א זאג געטאן צו אים: פלשתים זיינען אויף דיר, שמשון! האט ער זיך אויפגעכאפט פון זיין שלאף, און האט ארויסגעריסן דאס וועבפלעקל און דאס געוועב.
/16:15 האט זי צו אים געזאגט: ווי קענסטו זאגן: איך האב דיך ליב, אז דיין הארץ איז ניט מיט מיר? שוין דריי מאל האסטו געשפעט פון מיר, און האסט מיר ניט געזאגט מיט וואס דיין כוח איז גרויס. /16:16 און עס איז געווען, אז זי האט אים צוגעדריקט מיט אירע רייד אלע טעג, און איז צוגעשטאנען צו אים ביז זיין זעל איז געווארן באקלעמט צו שטארבן. /16:17 האט ער איר דערציילט זיין גאנץ הארץ, און האט צו איר געזאגט: א שערמעסער איז ניט אויפגעקומען אויף מיין קאפ, ווארום א נזיר פון {dn גאט} בין איך פון מיין מוטערס לייב אן. אז איך זאל אפגעשארן ווערן, וועט זיך אפטאן פון מיר מיין כוח, און איך וועל אפגעשלאפט ווערן, און וועל זיין אזוי ווי אלע מענטשן.
/16:18 האט דלילה געזען, אז ער האט איר דערציילט זיין גאנץ הארץ, און זי האט געשיקט און גערופן די פירשטן פון די פלשתים, אזוי צו זאגן: קומט ארויף דאס מאל, ווארום ער האט מיר דערציילט זיין גאנץ הארץ. זיינען ארויפגעקומען צו איר די פירשטן פון די פלשתים, און זיי האבן ארויפגעבראכט דאס געלט אין זייער האנט. /16:19 און זי האט אים פארשלעפערט אויף אירע קני; און זי האט צוגערופן א מאן, און געלאזט אפשערן די זיבן פלעכטן פון זיין קאפ; און זי האט אים אנגעהויבן פייניקן, און זיין כוח האט זיך אפגעטאן פון אים. /16:20 האט זי א זאג געטאן: פלשתים זיינען אויף דיר, שמשון! און ער האט זיך אויפגעכאפט פון זיין שלאף, און האט געזאגט: איך וועל ארויסגיין ווי אלע מאל, און וועל מיך פאנאנדערטרייסלען. און ער האט ניט געוווסט אז {dn גאט} האט זיך אפגעטאן פון אים.
/16:21 און די פלשתים האבן אים גענומען, און האבן אויסגעשטאכן זיינע אויגן; און זיי האבן אים אראפגעבראכט קיין עזה, און האבן אים געשמידט אין קופערנע קייטן; און ער האט געמאלן אין דער געפענקעניש. /16:22 און די האר פון זיין קאפ האט ווידער אנגעהויבן וואקסן נאך דעם ווי ער איז אפגעשארן געווארן.
/16:23 און די פירשטן פון די פלשתים האבן זיך איינגעזאמלט צו שלאכטן א גרויסע שלאכטונג צו זייער {dn גאט} דגון, און זיך צו פרייען, ווארום זיי האבן געזאגט: אונדזער {dn גאט} האט געגעבן אין אונדזער האנט אונדזער פיינט שמשונען. /16:24 און דאס פאלק האט אים געזען, און זיי האבן געלויבט זייער {dn גאט}, ווארום זיי האבן געזאגט: אונדזער {dn גאט} האט געגעבן אין אונדזער האנט אונדזער פיינט, און דעם פארוויסטער פון אונדזער לאנד, און דעם וואס האט געמערט אונדזערע דערשלאגענע. /16:25 און עס איז געווען, אז זייער הארץ איז געווען פריילעך, האבן זיי געזאגט: רופט שמשונען, און ער זאל זיך לוסטיק מאכן פאר אונדז. האט מען גערופן שמשונען פון געפענקעניש, און ער האט זיך לוסטיק געמאכט פאר זיי; און מע האט אים אוועקגעשטעלט צווישן די זיילן.
/16:26 האט שמשון געזאגט צו דעם יינגל וואס האט אים געהאלטן פאר דער האנט: לאז מיך איך זאל אנטאפן די זיילן וואס דאס הויז איז באפעסטיקט אויף זיי, און איך וועל מיך אנלענען אויף זיי. /16:27 און דאס הויז איז געווען פול מיט מענער און ווייבער, און דארטן זיינען געווען אלע פירשטן פון די פלשתים; און אויפן דאך זיינען געווען ארום דריי טויזנט מענער און ווייבער וואס האבן צוגעקוקט ווי שמשון מאכט זיך לוסטיק. /16:28 האט שמשון גערופן צו {dn גאט}, און האט געזאגט: {dn גאט דו האר}, דערמאן זיך אן מיר, איך בעט דיך, און שטארק מיך, איך בעט דיך, נאר דאס מאל, {dn גאט}, און לאמיך זיך נוקם זיין איין מאל א נקמה פאר מיינע ביידע אויגן אן די פלשתים. /16:29 און שמשון האט ארומגענומען די ביידע מיטלסטע זיילן וואס דאס הויז איז געווען באפעסטיקט אויף זיי, און האט זיך אנגעשפארט אויף זיי; איינעם מיט זיין רעכטער האנט, און איינעם מיט זיין לינקער. /16:30 און שמשון האט געזאגט: לאמיך שטארבן אין איינעם מיט די פלשתים! און ער האט זיך א בויג געטאן מיט כוח, און דאס הויז איז איינגעפאלן אויף די פירשטן, און אויפן גאנצן פאלק וואס דרינען. און די טויטע וואס ער האט געטייט ביי זיין טויט, זיינען געווען מער ווי די וואס ער האט געטייט ביי זיין לעבן.
/16:31 און זיינע ברידער און דאס גאנצע הויז פון זיין פאטער האבן אראפגענידערט, און האבן אים גענומען, און אים ארויפגעבראכט, און אים באגראבן צווישן צרעה און צווישען אשתאול אין דעם קבר פון זיין פאטער מנוחן.
און ער האט געמשפט ישראל צוואנציק יאר.

/17:1 און עס איז געווען א מאן פון דעם געבערג פון אפרים, וואס זיין נאמען איז געווען מיכה. /17:2 האט ער געזאגט צו זיין מוטער: די טויזנט מיט הונדערט זילבערשטיק וואס זיינען צוגענומען געווארן ביי דיר, און וואס דו האסט וועגן זיי געשאלטן, און האסט עס אויך געזאגט אין מיינע אויערן– אט איז דאס זילבער ביי מיר; איך האב עס גענומען. האט זיין מוטער געזאגט: געבענטשט זאל זיין מיין זון פון {dn גאט}! /17:3 און ער האט אומגעקערט די טויזנט מיט הונדערט זילבערשטיק צו זיין מוטער, און זיין מוטער האט געזאגט: הייליקן האב איך געהייליקט דאס זילבער צו {dn גאט} פון מיין האנט פאר מיין זון, אויף צו מאכן א געשניצט און א געגאסן בילד; און אצונד וועל איך עס דיר צוריקגעבן. /17:4 און אז ער האט אומגעקערט דאס זילבער צו זיין מוטער, האט זיין מוטער גענומען צוויי הונדערט זילבערשטיק, און האט עס געגעבן צום שמעלצער, און ער האט דערפון געמאכט א געשניצט און א געגאסן בילד, און עס איז געווען אין מיכהס הויז. /17:5 און דער מאן מיכה האט געהאט א הויז פון {dn גאט}, און ער האט געמאכט אן אפוד און א תרפים, און האט דערפילט די האנט פון איינעם פון זיינע זין, און ער איז אים געווען פאר א כהן.
/17:6 אין יענע טעג איז קיין מלך ניט געווען אין ישראל; איטלעכער האט געטאן וואס איז רעכט אין זיינע אויגן.
/17:7 און עס איז געווען א יונגערמאן פון בית־לחם-יהודה, פון דער משפחה פון יהודה; און ער איז געווען א לוי, און האט זיך דארטן אויפגעהאלטן. /17:8 און דער מאן איז אוועק פון דער שטאט, פון בית־לחם-יהודה, זיך אויפצוהאלטן ווו אים וועט זיך טרעפן; און ער איז געקומען צו געבערג פון אפרים ביז מיכהס הויז, צו מאכן זיין וועג ווייטער. /17:9 האט מיכה צו אים געזאגט: פון וואנען קומסטו? האט ער געזאגט: א לוי בין איך פון בית־לחם-יהודה, און איך גיי זיך אויפהאלטן ווו מיר וועט זיך טרעפן. /17:10 האט מיכה צו אים געזאגט: בלייב ביי מיר, און זיי מיר פאר א פאטער און פאר א כהן, און איך וועל דיר געבן צען זילבערשטיק א יאר, און אן אויסשטאנד קליידער, און דיינע קעסט. איז דער לוי אריינגעגאנגען. /17:11 און דער לוי האט איינגעוויליקט צו בלייבן מיטן מאן. און דער יונגערמאן איז ביי אים געווען אזוי ווי איינער פון זיינע זין. /17:12 און מיכה האט דערפילט די האנט פון דעם לוי, און דער יונגערמאן איז אים געווען פאר א כהן, און ער איז געווען אין מיכהס הויז. /17:13 און מיכה האט געזאגט: אצונד ווייס איך אז {dn גאט} וועט מיך באגיטיקן, אז דער לוי איז מיר געווארן פאר א כהן. 

/18:1 אין יענע טעג איז קיין מלך ניט געווען אין ישראל. און אין יענע טעג האט דער שבט דן זיך געזוכט א נחלה אויף זיך צו באזעצן, ווארום ביז יענעם טאג איז אים גארנישט צוגעפאלן פאר א נחלה צווישן די שבטים פון ישראל. /18:2 האבן די קינדער פון דן געשיקט פון זייער משפחה פינף מענער פון צווישן זיך, העלדישע יונגען פון צרעה און פון אשתאול, אויסצוקוקן דאס לאנד, און עס אויסצופארשן. און זיי האבן צו זיי געזאגט: גייט פארשט אויס דאס לאנד. זיינען זיי געקומען צום געבערג פון אפרים ביז מיכהס הויז, און האבן דארטן גענעכטיקט. /18:3 ווי זיי זיינען לעבן מיכהס הויז, אזוי האבן זיי דערקענט דעם קול פון דעם יונגנמאן, דעם לוי, און זיי האבן אהין פארקערט, און האבן צו אים געזאגט: ווער האט דיך אהער געבראכט? און וואס טוסטו דא? און וואס האסטו דא? /18:4 האט ער צו זיי געזאגט: אזוי און אזוי האט מיכה געטאן צו מיר; און ער האט מיך געדונגען, און איך בין אים געווארן פאר א כהן. /18:5 האבן זיי צו אים געזאגט: פרעג אקארשט ביי {dn גאט}, כדי מיר זאלן וויסן אויב אונדזער וועג וואס מיר גייען אויף אים וועט באגליקן. /18:6 האט דער כהן צו זיי געזאגט: גייט לשלום! פאר {dn גאט} איז אייער וועג וואס איר גייט אויף אים.
/18:7 זיינען די פינף מענער געגאנגען, און זיי זיינען געקומען קיין ליש, און האבן געזען דאס פאלק וואס אין איר – ווי זי זיצט אין זיכערקייט, אזוי ווי דער שטייגער פון די צידונים, רויק און זיכער, און ניטא אין לאנד א מאכטהאבער וואס זאל אין עפעס קריוודען, און זיי זיינען ווייט פון די צידונים, און האבן ניט קיין פארקער מיט א מענטשן.
/18:8 זיינען זיי געקומען צו זייערע ברידער אין צרעה און אשתאול; און זייערע ברידער האבן צו זיי געזאגט: וואס [זאגט] איר? /18:9 האבן זיי געזאגט: שטייט אויף, און לאמיר ארויפגיין אויף זיי, ווארום מיר האבן געזען דאס לאנד, ערשט עס איז זייער גוט. און איר שווייגט? איר זאלט אייך ניט פוילן צו גיין, כדי צו קומען ארבן דאס לאנד. /18:10 אז איר קומט, וועט איר קומען צו א רויקן פאלק, און דאס לאנד איז געראם אין ארט. פאר וואר, {dn גאט} האט עס געגעבן אין אייער האנט; אן ארט וואס דארטן פעלט ניט קיין זאך וואס אויף דער ערד.
/18:11 האבן אוועקגעצויגן פון דארטן, פון דער משפחה פון דן, פון צרעה און פון אשתאול, זעקס הונדערט מאן אנגעגורט מיט כלי־מלחמה. /18:12 און זיי זיינען ארויפגעגאנגען און האבן געלאגערט אין קרית־יערים, אין יהודה; דרום רופט מען יענעם ארט מחנה־דן ביז אויף היינטיקן טאג; ער איז הינטער קרית־יערים. /18:13 און זיי זיינען אריבער פון דארטן צום געבערג פון אפרים, און זיינען געקומען ביז מיכהס הויז.
/18:14 האבן זיך אפגערופן די פינף מענער וואס זיינען געגאנגען אויסקוקן דאס לאנד ליש, און האבן געזאגט צו זייערע ברידער: ווייסט איר אז אין די דאזיקע הייזער איז דא אן אפוד און א תרפים, און א געשניצט און א געגאסן בילד? און אצונד, ווייסט וואס איר האט צו טאן.
/18:15 האבן זיי פארקערט אהין, און זיינען געקומען צום הויז פון דעם יונגנמאן דעם לוי, צו מיכהס הויז, און האבן אים געפרעגט אויף פריד. /18:16 און די זעקס הונדערט מאן אנגעגורט מיט זייערע כלי־מלחמה, וואס פון די קינדער פון דן, זיינען געשטאנען ביים איינגאנג פון טויער. /18:17 און די פינף מענער וואס זיינען געגאנגען אויסקוקן דאס לאנד, זיינען ארויפגעגאנגען, אריין אהין, און צוגענומען דאס געשניצטע בילד, און דעם אפוד, און דעם תרפים, און דאס געגאסענע בילד; און דער כהן איז געשטאנען ביים איינגאנג פון טויער מיט די זעקס הונדערט מאן אנגעגורט מיט כלי־מלחמה. /18:18 און ווי יענע זיינען אריינגעגאנגען אין מיכהס הויז, און האבן צוגענומען דאס געשניצטע בילד מיט דעם אפוד, און דעם תרפים, און דאס געגאסענע בילד, אזוי האט דער כהן צו זיי געזאגט: וואס טוט איר? /18:19 האבן זיי צו אים געזאגט: שווייג! טו ארויף דיין האנט אויף דיין מויל, און גיי מיט אונדז, און זיי אונדז פאר א פאטער און פאר א כהן. איז דיר בעסער צו זיין א כהן ביי איין מענטשנס הויז, אדער זיין א כהן ביי א שבט און ביי א משפחה אין ישראל? /18:20 האט זיך דעם כהנס הארץ דערפרייט, און ער האט גענומען דעם אפוד, און דעם תרפים, און דאס געשניצטע בילד, און איז אריין צווישן דעם פאלק. /18:21 און זיי האבן זיך ארומגעדרייט און זיינען אוועקגעגאנגען. און זיי האבן געשטעלט די קליינע קינדער און דאס פי און דאס גוטס זיך פארויס.
/18:22 ווי זיי האבן זיך דערווייטערט פון מיכהס הויז, אזוי זיינען די מענטשן וואס אין די הייזער וואס לעבן מיכהס הויז זיך צונויפגעלאפן, און זיי האבן אנגעיאגט די קינדער פון דן. /18:23 און זיי האבן גערופן צו די קינדער פון דן. האבן יענע אומגעקערט זייער פנים, און האבן געזאגט צו מיכהן: וואס איז דיר, וואס דו ביסט זיך צונויפגעלאפן? /18:24 האט ער געזאגט: איר האט צוגענומען מיין {dn גאט} וואס איך האב געמאכט, און דעם כהן, און איר זייט אוועקגעגאנגען, און וואס נאך האב איך? היינט וואס זאגט איר צו מיר:וואס איז דיר? /18:25 האבן די קינדער פון דן צו אים געזאגט: לאז ניט הערן דיין קול ביי אונדז, ווארום מענטשן מיט א ביטער געמיט וועלן נאך אנפאלן אויף אייך, און וועסט אומברענגען דיין נפש און די נפשות פון דיין הויזגעזינט.
/18:26 און די קינדער פון דן זיינען געגאנגען אויף זייער וועג. און מיכה האט געזען אז זיי זיינען שטארקער פון אים, און ער האט זיך אומגעדרייט און זיך צוריקגעקערט אין זיין הויז.
/18:27 און זיי האבן גענומען דאס וואס מיכה האט געמאכט, און דעם כהן וואס ער האט געהאט, און זיי זיינען געקומען אויף ליש, אויף א רויקן און זיכערן פאלק, און האבן זיי געשלאגן מיטן שארף פון שווערד, און די שטאט האבן זיי פארברענט אין פייער. /18:28 און ווער עס זאל מציל זיין איז ניט געווען, ווארום זי איז געווען ווייט פון צידון, און קיין פארקער מיט א מענטשן האבן זיי ניט געהאט; און זי איז געווען אין טאל וואס ביי בית־רחוב. און זיי האבן אפגעבויט די שטאט, און האבן זיך אין איר באזעצט. /18:29 און זיי האבן גערופן דעם נאמען פון דער שטאט דן, נאך דעם נאמען פון זייער פאטער דן וואס איז געבארן געווען ביי ישראלן; אבער ליש איז געווען דער נאמען פון דער שטאט צוערשט.
/18:30 און די קינדער פון דן האבן זיך אויפגעשטעלט דאס געשניצטע בילד, און יהונתן דער זון פון גרשום דעם זון פון מנשהן, ער און זיינע זין, זיינען געווען כהנים ביים שבט דן, ביזן טאג פון דעם גלות פון לאנד. /18:31 און זיי האבן געהאלטן אויפגעשטעלט ביי זיך דאס געשניצטע בילד וואס מיכה האט געמאכט, אלע טעג וואס דאס הויז פון {dn גאט} איז געווען אין שילו.
/19:1 און עס איז געווען אין יענע טעג, ווען קיין מלך איז ניט געווען אין ישראל, האט א מאן א לוי געוווינט אין עק געבערג פון אפרים, און ער האט זיך גענומען א קעפסווייב פון בית־לחם-יהודה. /19:2 און זיין קעפסווייב איז אים געווארן אומטריי, און איז אוועקגעגאנגען פון אים צו איר פאטערס הויז קיין בית־לחם-יהודה, און איז דארטן אפגעווען פיר חדשים צייט. /19:3 איז אויפגעשטאנען איר מאן, און איז געגאנגען נאך איר, צו רעדן צו איר הארצן, כדי זי אומצוקערן; און מיט אים איז געווען זיין יונג און א פאר אייזלען. און זי האט אים אריינגעבראכט אין איר פאטערס הויז; און ווי דער פאטער פון דער יונגער פרוי האט אים דערזען, אזוי האט ער זיך געפרייט אנטקעגן אים. /19:4 און זיין שווער, דער פאטער פון דער יונגער פרוי, האט אים פארהאלטן, און ער איז ביי אים געזעסן דריי טעג; און זיי האבן געגעסן און געטרונקען, און האבן דארטן גענעכטיקט.
/19:5 און עס איז געווען אויפן פירטן טאג, האבן זיי זיך געפעדערט אין דער פרי, און ער איז אויפגעשטאנען צו גיין. האט דער פאטער פון דער יונגער פרוי געזאגט צו זיין איידעם:  לען אונטער דיין הארץ מיט א שטיקל ברויט, און דערנאך וועט איר גיין. /19:6 האבן זיי זיך געזעצט, און האבן ביידע אין איינעם געגעסן און געטרונקען, און דער פאטער פון דער יונגער פרוי האט געזאגט צו דעם מאן: באוויליק, איך בעט דיך, און נעכטיק איבער, און לאז וווילגיין דיין הארץ. /19:7 און דער מאן איז אויפגעשטאנען צו גיין, אבער זיין שווער איז צוגעשטאנען צו אים, און ער האט ווידער דארטן גענעכטיקט. /19:8 און ווי ער האט זיך געפעדערט אין דער פרי אויפן פינפטן טאג צו גיין, אזוי האט דער פאטער פון דער יונגער פרוי געזאגט: לען אונטער, איך בעט דיך, דיין הארץ, און פארוויילט ביז דער טאג נייגט זיך; און זיי האבן ביידע געגעסן.
/19:9 און דער מאן איז אויפגעשטאנען צו גיין, ער און זיין קעפסווייב און זיין יונג; אבער זיין שווער, דער פאטער פון דער יונגער פרוי, האט צו אים געזאגט: זע נאר, דער טאג פארגייט צום אוונט; נעכטיקט איבער, איך בעט דיך; אט זעצט זיך דער טאג, נעכטיק דא, און לאז וווילגיין דיין הארץ, און מארגן וועט איר זיך פעדערן אויף אייער וועג, און וועסט גיין צו דיין געצעלט. /19:10 אבער דער מאן האט ניט געוואלט נעכטיקן, און ער איז אויפגעשטאנען און איז אוועק, און ער איז געקומען ביז אקעגן יבוס –דאס איז ירושלים– און מיט אים א פאר געזאטלטע אייזלען, און זיין קעפסווייב מיט אים.
/19:11 אז זיי זיינען געווען ביי יבוס, איז דער טאג שוין געווען זייער גענידערט, און דער יונג האט געזאגט צו זיין האר: קום, איך בעט דיך, און לאמיר איינקערן אין דער דאזיקער שטאט פון דעם יבוסי, און נעכטיקן אין איר.  /19:12 האט זיין האר צו אים געזאגט: מיר וועלן ניט איינקערן אין א שטאט פון פרעמדע, וואס איז ניט פון די קינדער פון ישראל; לאמיר אריבערגיין ביז גבעה. /19:13 און ער האט געזאגט צו זיין יונג: קום, און לאמיר גענענען צו איינעם פון די ערטער, און מיר וועלן נעכטיקן אין גבעה אדער אין רמה.
/19:14 זיינען זיי ווייטער געגאנגען און זיינען אוועק; און די זון איז זיי אונטערגעגאנגען ביי גבעה וואס געהערט צו בנימין. /19:15 און זיי האבן פארקערט אהין, כדי אריינצוגיין נעכטיקן אין גבעה. און ער איז אריינגעגאנגען, און האט זיך געזעצט אין מארק פון שטאט, אבער קיין מענטש האט זיי ניט אריינגענומען אין הויז נעכטיקן. /19:16 ערשט אן אלטער מאן קומט אן פון זיין ארבעט אין פעלד, אין אוונט; און דער מאן איז געווען פון דעם געבערג פון אפרים, נאר ער האט זיך אויפגעהאלטן אין גבעה; און די מענטשן פון דעם ארט זיינען געווען בנימינער. /19:17 און ווי ער האט אויפגעהויבן זיינע אויגן, און האט דערזען דעם מאן דעם דורכגייער אויפן מארק פון שטאט, אזוי האט דער אלטער מאן געזאגט: וווהין גייסטו? און פון וואנען קומסטו? /19:18 האט ער צו אים געזאגט: מיר גייען אריבער פון בית־לחם-יהודה צום עק געבערג פון אפרים. איך בין פון דארטן, און איך בין געגאנגען קיין בית־לחם-יהודה, און צו גאטס הויז גיי איך, און קיין מענטש נעמט מיך ניט אריין אין הויז. /19:19 און פאראן אי שטרוי אי פוטער פאר אונדזערע אייזלען, און פאראן אויך ברויט און וויין פאר מיר, און פאר דיין דינסט, און פאר דעם יונג וואס מיט דיינע קנעכט; עס פעלט ניט קיין זאך. /19:20 האט דער אלטער מאן געזאגט: פריד צו דיר! אלע דיינע באדערפענישן זאלן נאר זיין אויף מיר; נאר אויפן מארק זאלסטו ניט נעכטיקן.
/19:21 און ער האט אים געבראכט אין זיין הויז, און האט פארמישט פוטער פאר די אייזלען; און זיי האבן געוואשן זייערע פיס, און האבן געגעסן און געטרונקען.
/19:22 זיי טוען אזוי ווויל זייער הארץ, ערשט די מענטשן פון שטאט, מענטשן נידערטרעכטיקע יונגען, האבן ארומגערינגלט דאס הויז, קלאפנדיק אויף דער טיר, און זיי האבן געזאגט צו דעם אלטן מאן דעם בעל־הבית, אזוי צו זאגן: ברענג ארויס דעם מאן וואס איז געקומען אין דיין הויז, כדי מיר זאלן אים דערקענען. /19:23 איז ארויסגעגאנגען צו זיי דער מאן דער בעל־הבית, און האט צו זיי געזאגט: ניט, ברידער! איר זאלט ניט טאן קיין בייז, איך בעט אייך, נאך דעם אז דער דאזיקער מאן איז געקומען אין מיין הויז; איר זאלט ניט טאן די דאזיקע נבלה. /19:24 אט איז מיין טאכטער די יונגפרוי, און זיין קעפסווייב; לאמיך, איך בעט אייך, זיי ארויסברענגען, און פייניקט זיי, און טוט צו זיי וואס איז גוט אין אייערע אויגן, נאר דעם דאזיקן מאן זאלט איר ניט טאן די דאזיקע שענדלעכע זאך.
/19:25 אבער די מענטשן האבן ניט געוואלט צוהערן צו אים. האט דער מאן אנגענומען זיין קעפסווייב, און ארויסגעבראכט צו זיי דערויסן; און זיי האבן זי דערקענט, און האבן זי געמאטערט א גאנצע נאכט ביז באגינען, און זי אוועקגעלאזט ווען דער פרימארגן איז אויפגעגאנגען. /19:26 און די פרוי איז געקומען אין אנהייב באגינען, און איז אנידערגעפאלן און געלעגן אין איינגאנג פון דעם מאנס הויז וואס איר האר איז דארטן געווען, ביז עס איז געווארן ליכטיק.
/19:27 און איר האר איז אויפגעשטאנען אין דער פרי, און האט געעפענט די טירן פון הויז, און איז ארויס צו גיין אויף זיין וועג, ערשט די פרוי, זיין קעפסווייב, ליגט אנידערגעפאלן אין איינגאנג פון הויז מיט אירע הענט אויפן שוועל. /19:28 האט ער צו איר געזאגט: שטיי אויף, און לאמיר גיין; אבער קיינער ענטפערט ניט. האט ער זי ארויפגענומען אויפן אייזל; און דער מאן איז אויפגעשטאנען, און איז אוועק צו זיין היים.
/19:29 און ער איז געקומען אין זיין הויז, און האט גענומען דעם שלאכטמעסער, און האט אנגענומען זיין קעפסווייב, און האט זי צעשניטן אויף אירע גלידער, אין צוועלף שטיקער, און האט זי פאנאנדערגעשיקט אין גאנצן געמארק פון ישראל. /19:30 און עס איז געווען, איטלעכער וואס האט עס געזען, האט געזאגט: אזוי־וואס איז ניט געשען און ניט געזען געווארן פון דעם טאג וואס די קינדער פון ישראל זיינען ארויפגעגאנגען פון לאנד מצרים ביז אויף היינטיקן טאג. באטראכט אייך וועגן דעם, האלט אן עצה, און רעדט!

/20:1 זיינען ארויסגעגאנגען אלע קינדער פון ישראל, און די גאנצע עדה ווי איין מאן, פון דן און ביז באר־שבע און לאנד גלעד, האט זיך איינגעזאמלט צו {dn גאט} קיין מצפה. /20:2 און די פארשטייער פון גאנצן פאלק, פון אלע שבטים פון ישראל, האבן זיך געשטעלט אין דער איינזאמלונג פון גאטס פאלק, פיר הונדערט טויזנדט פוסגייער וואס ציען א שווערד. – /20:3 און די קינדער פון בנימין האבן געהערט אז די קינדער פון ישראל זיינען ארויפגעגאנגען קיין מצפה. – און די קינדער פון ישראל האבן געזאגט: דערציילט, ווי אזוי איז געשען דאס דאזיקע בייז.
/20:4 האט זיך אפגערופן דער מאן דער לוי, דער מאן פון דער דערהרגעטער פרוי, און האט געזאגט: קיין גבעה וואס געהערט צו בנימין, בין איך געקומען, איך און מיין קעפסווייב, צו נעכטיקן. /20:5 זיינען אויפגעשטאנען אויף מיר די מענער פון גבעה, און האבן ארומגערינגלט דאס הויז ארום מיר ביי נאכט; מיך האבן זיי געטראכט צו הרגען, און מיין קעפסווייב האבן זיי געפייניקט ביז זי איז געשטארבן. /20:6 האב איך אנגענומען מיין קעפסווייב, און האב זי צעשניטן, און האב זי פאנאנדערגשיקט אין גאנצן פעלד פון דער נחלה פון ישראל, ווארום זיי האבן געטאן א שענדלעכקייט און א נבלה אין ישראל. /20:7 אט זייט איר אלע, קינדער פון ישראל, גיט אהער אייער באשייד און עצה.
/20:8 האט זיך אויפגעהויבן דאס גאנצע פאלק ווי איין מאן, אזוי צו זאגן: מיר וועלן ניט גיין קיינער צו זיין געצעלט, און מיר וועלן ניט איינקערן קיינער אין זיין הויז! /20:9 און אצונד איז דאס די זאך וואס מיר וועלן טאן צו גבעה: גיין אויף איר לויט גורל. /20:10 און מיר וועלן נעמען צען מאן פון הונדערט, פון אלע שבטים פון ישראל, און הונדערט פון טויזנט, און טויזנט פון צען טויזנט, אויף צו ברענגען שפייז פארן פאלק, כדי זיי זאלן טאן, אז זיי קומען צו גבע־בנימין, לויט דער גאנצער נבלה וואס זי האט געטאן אין ישראל. 
/20:11 און אלע מענער פון ישראל האבן זיך איינגעזאמלט אויף דער שטאט, באהעפט ווי איין מאן. /20:12 און די שבטים פון ישראל האבן געשיקט מענטשן דורכן גאנצן שבט בנימין, אזוי צו זאגן: וואס פאר א בייז איז דא געשען צווישן אייך? /20:13 און אצונד גיט ארויס די מענטשן, די נידערטרעכטיקע יונגען, וואס אין גבעה, און מיר וועלן זיי טייטן, און אויסראמען דאס בייז פון ישראל.
אבער די קינדער פון בנימין האבן ניט געוואלט צוהערן צו דעם קול פון זייערע ברידער, די קינדער פון ישראל. /20:14 און די קינדער פון בנימין האבן זיך איינגעזאמלט פון די שטעט קיין גבעה, כדי ארויסצוגיין אויף מלחמה מיט די קינדער פון ישראל. /20:15 און די קינדער פון בנימין האבן אין יענעם טאג זיך געציילט פון די שטעט זעקס און צוואנציק טויזנט מאן וואס ציען א שווערד, אחוץ די באוווינער פון גבעה וואס האבן זיך געציילט זיבן הונדערט געקליבענע מענער. /20:16 דאס דאזיקע גאנצע פאלק, זיבן הונדערט געקליבענע מענער, זיינען געווען געלינקטע. איטלעכער פון די האט געווארפן א שטיין אין א האר, און ניט פארפעלט.
/20:17 און די קינדער פון ישראל האבן זיך געציילט אחוץ בנימין פיר הונדערט טויזנט מאן וואס ציען א שווערד; אלע די דאזיקע, מלחמה־לייט. /20:18 און זיי זיינען אויפגעשטאנען, און זיינען ארויפגעגאנגען קיין בית־אל, און האבן געפרעגט ביי {dn גאט}. און די קינדער פון ישראל האבן געזאגט: ווער זאל אונדז ארויפגיין צוערשט אויף מלחמה מיט די קינדער פון בנימין? האט {dn גאט} געזאגט: יהודה צוערשט.
/20:19 זיינען ארויפגעגאנגען די קינדער פון ישראל אין דער פרי, און זיי האבן געלעגערט אויף גבעה, /20:20 און די מענער פון ישראל זיינען ארויסגעגאנגען אויף מלחמה מיט בנימין; און די מענער פון ישראל האבן אנגעריכט א מלחמה מיט זיי ביי גבעה. /20:21 זיינען די קינדער פון בנימין ארויסגעגאנגען פון גבעה, און זיי האבן אומגעבראכט פון ישראל אין יענעם טאג צוויי און צוואנציק טויזנט מאן צו דער ערד. /20:22 אבער דאס פאלק, די מענער פון ישראל, האבן זיך געשטארקט, און זיי האבן ווידער אנגעריכט א מלחמה אין דעם ארט וואס זיי האבן דארטן אנגעריכט אין ערשטן טאג.
/20:23 און די קינדער פון ישראל זיינען ארויפגעגאנגען, און האבן געוויינט פאר {dn גאט} ביזן אוונט, און זיי האבן געפרעגט ביי {dn גאט}, אזוי צו זאגן: זאל איך ווידער גענענען אויף מלחמה מיט די קינדער פון מיין ברודער בנימין? האט {dn גאט} געזאגט: גייט ארויף אקעגן אים.
/20:24 און די קינדער פון ישראל האבן גענענט צו די קינדער פון בנימין אויפן צווייטן טאג. /20:25 און בנימין איז ארויסגעגאנגען אקעגן זיי פון גבעה אויפן צווייטן טאג, און זיי האבן אומגעבראכט פון די קינדער פון ישראל נאך אכצן טויזנט מאן צו דער ערד; אלע די דאזיקע האבן געצויגן א שווערד. /20:26 זיינען אלע קינדער פון ישראל, דאס גאנצע פאלק, ארויפגעגאנגען, און זיי זיינען געקומען קיין בית־אל, און האבן געוויינט, און זיי זיינען געזעסן דארטן פאר {dn גאט}, און האבן געפאסט אין יענעם טאג ביזן אוונט, און אויפגעבראכט בראנדאפפער און פרידאפפער פאר {dn גאט}. /20:27 און די קינדער פון ישראל האבן געפרעגט ביי {dn גאט}– ווארום דער ארון פון גאטס בונד איז דארט געווען אין יענע טעג; /20:28 און פינחס דער זון פון אלעזר דעם זון פון אהרנען איז געשטאנען פאר אים אין יענע טעג– אזוי צו זאגן: זאל איך ווידער ארויסגיין אויף מלחמה מיט די קינדער פון מיין ברודער בנימין, אדער איך זאל אויפהערן? האט {dn גאט} געזאגט: גייט ארויף, ווארום מארגן וועל איך אים געבן אין דיין האנט.
/20:29 האט ישראל געשטעלט לויערער אויף גבעה רונד ארום. /20:30 און די קינדער פון ישראל זיינען ארויפגעגאנגען אקעגן די קינדער פון בנימין אויפן דריטן טאג, און זיי האבן זיך אויסגעשטעלט אקעגן גבעה, אזוי ווי די פריערדיקע מאל. /20:31 און די קינדער פון בנימין זיינען ארויסגעגאנגען אקעגן דעם פאלק – זיי זיינען אפגעצויגן געווארן פון שטאט; און זיי האבן אנגעהויבן אוועקלייגן פון דעם פאלק דערשלאגענע אזוי ווי די פריעדיקע מאל, אויפן פעלד, אויף די וועגן וואס איינער גייט ארויף קיין בית־אל, און איינער קיין גבעה, ארום דרייסיק מאן פון ישראל. /20:32 און די קינדער פון בנימין האבן געזאגט: זיי זיינען געשלאגן פאר אונדז אזוי ווי צוערשט; אבער די קינדער פון ישראל האבן געזאגט: לאמיר אנטלאפן  און זיי אפציען פון שטאט צו די וועגן. /20:33 און אלע מענער פון ישראל זיינען אויפגעשטאנען פון זייער ארט, און האבן זיך אויסגעשטעלט אין בעל־תמר. און די לויערער פון ישראל זיינען ארויסגעשפרונגען פון זייער ארט, פון מערה־גבע. /20:34 און זיי זיינען געקומען פון אקעגן גבעה, צען טויזנט געקליבענע מענער פון גאנץ ישראל, און עס איז געווען א שווערע מלחמה; און יענע האבן ניט געוווסט, אז זיי טרעפט אן אומגליק. /20:35 און {dn גאט} האט געשלאגן בנימין פאר ישראל, און די קינדער פון ישראל האבן אומגעבראכט פון בנימין אין יענעם טאג פינף און צוואנציק טויזנט און הונדערט מאן; אלע די דאזיקע האבן געצויגן א שווערד.
/20:36 און די קינדער פון בנימין האבן געזען, אז זיי זיינען געשלאגן. און די מענער פון ישראל האבן געלאזט ארט פאר די קינדער פון בנימין, ווארום זיי האבן זיך פארזיכערט אויף די לויערער וואס זיי האבן געשטעלט אויף גבעה. /20:37 און די לויערער האבן געאיילט און זיך א לאז געטאן אויף גבעה, און די לויערער האבן אריינגעצויגן און האבן געשלאגן די גאנצע שטאט מיטן שארף פון שווערד.
/20:38 און אן אפרעד איז געווען ביי די מענער פון ישראל מיט די לויערער, זיי זאלן מאכן אויפגיין א גרויס וואלקן רויך פון שטאט. /20:39 און ווי די מענער פון ישראל האבן זיך אומגעקערט אין דער מלחמה, און בנימין האט אנגעהויבן אוועקלייגן דערשלאגענע פון די מענער פון ישראל, ארום דרייסיק מאן, ווייל זיי האבן געזאגט: פאר וואר, געשלאגן איז ער געשלאגן פאר אונדז, אזוי ווי אין דער ערשטער מלחמה – /20:40 אזוי האט דער וואלקן אנגעהויבן אויפגיין פון שטאט, א זייל רויך, און בנימין האט זיך אומגעקערט הינטער זיך, ערשט די גאנצע שטאט איז אויפגעגאנגען אין רויך צום הימל. /20:41 און די מענער פון ישראל האבן זיך אומגעקערט, און די מענער פון בנימין זיינען צעטומלט געווארן, ווארום זיי האבן געזען אז אן אומגליק האט זיי געטראפן. /20:42 און זיי האבן זיך אוועקגעקערט פאר די מענער פון ישראל צום וועג פון מדבר, אבער די מלחמה האט זיי אנגעיאגט; און די וואס פון די שטעט האבן אים  אומגעבראכט אין זיין מיט. /20:43 זיי האבן ארומגערינגלט בנימין, אים נאכגעיאגט, צו מנוחה אים געטריבן, ביז קעגן גבעה צו זונאויפגאנג. /20:44 און עס זיינען געפאלן פון בנימין אכצן טויזנט מאן; אלע די דאזיקע, העלדישע לייט.
/20:45 און זיי האבן זיך פארקערט, און זיינען אנטלאפן צום מדבר, צום פעלז רמון, אבער יענע האבן נאכגעקליבן פון זיי אויף די וועגן פינף טויזנט מאן, און זיי האבן זיי נאכגעיאגט ביז גדעום, און געשלאגן פון זיי צוויי טויזנט מאן. /20:46 און אלע וואס זיינענן געפאלן פון בנימין אין יענעם טאג, זיינען געווען פינף און צוואנציק טויזנט מאן וואס האבן געצויגן א שווערד, אלע די דאזיקע, העלדישע לייט. /20:47 אבער זעקס הונדערט מאן האבן זיך פארקערט, און זיינען אנטלאפן  צום מדבר, צום פעלז רמון, און זיי זיינען געזעסן אין פעלז רמון פיר חדשים.
/20:48 און די מענער פון ישראל האבן זיך אומגעקערט צו די קינדער פון בנימין, און האבן זיי געשלאגן מיטן שארף פון שווערד, פון דער גאנצער שטאט ביז א בהמה, ביז אלץ וואס האט זיך דארטן געפונען; אויך האבן זיי אלע שטעט וואס האבן זיך דארטן געפונען, אוועקגעלאזט אין פייער.

/21:1 און די מענער פון ישראל האבן געהאט געשווארן אין מצפה, אזוי צו זאגן: קיינער פון אונדז זאל ניט געבן זיין טאכטער צו בנימין פאר א ווייב! /21:2 און דאס פאלק איז געקומען קיין בית־אל, און זיי זיינען דארטן געזעסן ביזן אוונט פאר {dn גאט}, און זיי האבן אויפגעהויבן זייער קול און געוויינט א גרויס געוויין. /21:3 און זיי האבן געזאגט: פאר וואס, {dn יהוה} דו {dn גאט} פון ישראל, איז דאס געשען אין ישראל, עס זאל היינט געמינערט ווערן פון ישראל איין שבט?
/21:4 און עס איז געווען אויף מארגן, האט זיך דאס פאלק געפעדערט, און זיי האבן דארטן געבויט א מזבח, און אויפגעבראכט בראנדאפפער און פרידאפפער. /21:5 און די קינדער פון ישראל האבן געזאגט: ווער איז פון אלע שבטים פון ישראל, וואס איז ניט ארויפגעגאנגען אין דער איינזאמלונג צו {dn גאט}? ווארום א גרויסע שבועה איז געווען אקעגן דעם וואס איז ניט ארויפגעגאנגען צו {dn גאט} קיין מצפה, אזוי צו זאגן: טייטן זאל ער געטייט ווערן!
/21:6 און די קינדער פון ישראל האט באנג געטאן אויף זייער ברודער בנימין, און זיי האבן געזאגט: אפגעשניטן געווארן איז היינט איין שבט פון ישראל! /21:7 וואס זאלן מיר טאן וועגן ווייבער פאר די געבליבענע, אז מיר האבן געשווארן ביי {dn גאט} זיי ניט צו געבן פון אונדזערע טעכטער פאר ווייבער? /21:8 האבן זיי געזאגט: איז ווער איינער דא פון די שבטים פון ישראל, וואס איז ניט ארויפגעגאנגען צו {dn גאט} קיין מצפה? ערשט קיינער איז ניט געקומען אין לאגער פון יביש־גלעד צו דער איינזאמלונג. 
/21:9 ווארום דאס פאלק איז איבערגעציילט געווארן, ערשט קיינער איז דארטן ניט געווען פון די באוווינער פון יביש־גלעד.
/21:10 האט די עדה געשיקט אהין צוועלף טויזנט מאן פון די העלדישע יונגען, און זיי האבן זיי באפוילן, אזוי צו זאגן: גייט און איר זאלט שלאגן די באוווינער פון יביש־גלעד מיטן שארף פון שווערד, מיט די ווייבער און די קליינע קינדער. /21:11 און דאס איז די זאך וואס איר זאלט טאן: איטלעכן מאנספארשוין, און איטלעכע ווייבספארשוין וואס ווייס פון ליגן מיט א מאנספארשוין, זאלט איר פארטיליקן.
/21:12 האבן זיי געפונען פון די באוווינער פון יביש־גלעד פיר הונדעט מיידלעך יונגפרויען וואס האבן ניט געוווסט פון א מאן דורך ליגן מיט א מאנספארשוין; און זיי האבן זיי געבראכט אין לאגער קיין שילו וואס אין לאנד כנען.
/21:13 און די גאנצע עדה האט געשיקט און גערעדט צו די קינדער פון בנימין וואס אין פעלז רמון, און זיי האבן זיי צוגערופן שלום. /21:14 און בנימין האט זיך אומגעקערט אין יענער צייט, און זיי האבן זיי געגעבן די ווייבספארשוינען וואס זיי האבן געלאזט לעבן פון די ווייבספארשוינען פון יביש־גלעד, אבער אפילו אזוי זיינען ניט געווען גענוג פאר זיי.
/21:15 און דעם פאלק האט באנג געטאן אויף בנימין, וואס {dn גאט} האט געמאכט א בראך צווישן די שבטים פון ישראל. /21:16 און די עלטסטע פון דער עדה האבן געזאגט: וואס זאלן מיר טאן וועגן ווייבער פאר די איבעריקע, אז ווייבער זיינען פארטיליקט געווארן פון בנימין? /21:17 און זיי האבן געזאגט: אן אנטרונענע ירושה מוז בלייבן בנימינען, כדי עס זאל ניט אויסגעמעקט ווערן א שבט פון ישראל. /21:18 מיר אבער קענען זיי ניט געבן ווייבער פון אונדזערע טעכטער, ווארום די קינדער פון ישראל האבן געשווארן, אזוי צו זאגן: פארשאלטן דער וואס גיט א ווייב צו בנימין! /21:19 און זיי האבן געזאגט: אט איז א יום־טוב צו {dn גאט} פון יאר צו יאר אין שילו וואס אין צפון פון בית־אל, צו מזרח פון דעם וועג וואס גייט אויף פון בית־אל קיין שכם, און אין דרום פון לבונה.
/21:20 און זיי האבן געהייסן די קינדער פון בנימין, אזוי צו זאגן: גייט און איר זאלט לויערן אין די וויינגערטנער. /21:21 און איר וועט צוזען; און אט ווי די טעכטער פון שילו וועלן ארויסגיין צו טאנצן אין די טענץ, אזוי זאלט איר ארויסגיין פון די וויינגערטנער, און אייך כאפען איטלעכער א ווייב פאר זיך פון די טעכטער פון שילו, און אוועקגיין אין לאנד בנימין. /21:22 און עס וועט זיין, ווי זייערע פאטערס אדער זייערע ברידער וועלן קומען זיך קריגן מיט אונדז, אזוי וועלן מיר זאגן צו זיי: לייטזעליקט זיי אונדז, ווארום ניט פאר איטלעכן האבן מיר געקריגן א ווייב אין דער מלחמה; איבריקנס האט איר זיי זיי ניט געגעבן, אז איר זאלט אצונד שולדיק זיין.
/21:23 האבן די קינדער פון בנימין אזוי געטאן, און זיי האבן גענומען ווייבער, לויט זייער צאל, פון די טענצערינס וואס זיי האבן אוועקגערויבט; און זיי זיינען געגאנגען און האבן זיך אומגעקערט צו זייער נחלה, און האבן אפגעבויט די שטעט, און זיך באזעצט אין זיי.
/21:24 און די קינדער פון ישראל זיינען זיך פאנאנדערגעגאנגען פון דארטן אין יענער צייט איטלעכער צו זיין שבט און צו זיין משפחה; און זיי זיינען אוועק פון דארטן איטלעכער צו זיין נחלה.
/21:25 אין יענע טעג איז קיין מלך ניט געווען אין ישראל; איטלעכער האט געטאן וואס איז רעכט אין זיינע אויגן. 


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

