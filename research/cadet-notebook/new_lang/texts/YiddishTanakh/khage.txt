תורה נביאים וכתובים
תרגום יידיש פון יהואש
חגי

/1:1 אין צווייטן יאר פון מלך דריוש, אין זעקסטן חודש, אין ערשטן טאג פון חודש, איז געווען דאס ווארט פון {dn גאט} דורך חגי דעם נביא צו זרובבל דעם זון פון שאלתיאלן, דעם פירשט פון יהודה, און צו יהושוע דעם זון פון יהוצדקן, דעם כהן־גדול, אזוי צו זאגן: 
/1:2 אזוי האט געזאגט {dn גאט} פון צבאות, אזוי צו זאגן: דאס דאזיקע פאלק זאגט: די צייט איז נאך ניט געקומען, די צייט אז דאס הויז פון {dn גאט} זאל געבויט ווערן – /1:3 איז דאס ווארט פון {dn גאט} געווען דורך חגי דעם נביא, אזוי צו זאגן: /1:4 איז דאס אייך א צייט, איר זאלט זיצן אין אייערע צוגעדעקטע הייזער, בעת דאס דאזיקע הויז איז חרב? /1:5 און אצונד האט {dn גאט} פון צבאות אזוי געזאגט: 
נעמט אייך צום הארצן אייערע וועגן: 
/1:6 איר זייט פיל, און ברענגט אריין ווינציק, איר עסט, אבער ניט צו זאט, איר טרינקט, אבער ניט גענוג זיך אנצוטרינקען, איר קליידט זיך, און קיינעם איז ניט ווארעם, און דער וואס פארדינט, פארדינט אין א לעכערדיקן בייטל. /1:7 אזוי האט געזאגט {dn גאט} פון צבאות: נעמט אייך צום הארצן אייערע וועגן. /1:8 גייט ארויף אין דעם געבערג, און איר זאלט ברענגען האלץ, און בויט דאס הויז, און איך וועל עס באוויליקן, און איך וועל געערלעכט ווערן, זאגט {dn גאט}. /1:9 איר ריכט זיך אויף פיל, ערשט עס ווערט ווינציק, און אז איר ברענגט עס אהיים, בלאז איך עס אוועק. איבער וואס? זאגט {dn גאט} פון צבאות; איבער מיין הויז וואס איז חרב, בעת איר לויפט איטלעכער אין זיין הויז. /1:10 דרום האבן די הימלען איבער אייך פארמיטן דעם טוי, און די ערד האט פארמיטן איר געוועקס. /1:11 און איך האב אויסגערופן א טריקעניש אויפן לאנד, און אויף די בערג, און אויף דער תבואה, און אויפן וויין, און אויפן אייל, און אויף וואס נאר די ערד ברענגט ארויס, און אויפן מענטשן, און אויף דער בהמה, און אויף יעטוועדער מי פון די הענט. 
/1:12 האט זרובבל דער זון פון שאלתיאלן, און יהושוע דער זון פון יהוצדקן, דער כהן־גדול, און דער גאנצער איבערבלייב פון דעם פאלק, צוגעהערט צו דעם קול פון {dn יהוה} זייער {dn גאט}, און צו די ווערטער פון חגי דעם נביא, אזוי ווי {dn יהוה} זייער {dn גאט} האט אים געשיקט; און דאס פאלק האט מורא געהאט פאר {dn יהוה}. /1:13 און חגי דער שליח פון {dn גאט} האט געזאגט אין דער שליחות פון {dn גאט} צום פאלק, אזוי צו זאגן: איך בין מיט אייך, זאגט {dn גאט}. 
/1:14 און {dn גאט} האט דערוועקט דעם גייסט פון זרובבל דעם זון פון שאלתיאלן, דעם פירשט פון יהודה, און דעם גייסט פון יהושוע דעם זון פון יהוצדקן, דעם כהן־גדול, און דעם גייסט פון גאנצן איבערבלייב פון דעם פאלק, און זיי זיינען געקומען, און האבן געטאן ארבעט אויף דעם הויז פון {dn יהוה} פון צבאות זייער {dn גאט}, /1:15 אין פיר און צוואנציקסטן טאג פון חודש, אין זעקסטן חודש, אין צווייטן יאר פון מלך דריוש. 

/2:1 אין זיבעטן חודש, אין איין און צוואנציקסטן טאג פון חודש, איז דאס ווארט פון {dn גאט} געווען דורך חגי דעם נביא, אזוי צו זאגן: /2:2 זאג נאר צו זרובבל דעם זון פון שאלתיאלן, דעם פירשט פון יהודה, און צו יהושוע דעם זון פון יהוצדקן, דעם כהן־גדול, און צום איבערבלייב פון פאלק, אזוי צו זאגן: 
/2:3 ווער צווישן אייך איז געבליבן, וואס האט געזען דאס דאזיקע הויז אין זיין ערשטן פראכט? און ווי קוקט איר עס אן אצונד? איז עס ניט ווי גארנישט אין אייערע אויגן? /2:4 אבער זיי שטארק אצונד, זרובבל, זאגט {dn גאט}, און זיי שטארק, יהושוע זון פון יהוצדקן, דו כהן־גדול, און זייט שטארק, דאס גאנצע פאלק פון לאנד, זאגט {dn גאט}, און טוט, ווארום איך בין מיט אייך, זאגט {dn גאט} פון צבאות, /2:5 לויט דעם ווארט וואס איך האב געשלאסן מיט אייך ביי אייער ארויסגיין פון מצרים; און מיין גייסט, שטייט צווישן אייך; איר זאלט ניט מורא האבן. /2:6 ווארום אזוי האט געזאגט {dn גאט} פון צבאות: נאך איין קליין וויילע, און איך שטורעם־אויף די הימלען און די ערד, און דעם ים און די יבשה. /2:7 און איך וועל אויפשטורעמען אלע פעלקער, און אנקומען אהער וועלן די גלוסטיקסטע זאכן פון אלע פעלקער, און איך וועל אנפילן דאס דאזיקע הויז מיט פראכט, זאגט {dn גאט} פון צבאות. /2:8 מיין איז דאס זילבער, און מיין איז דאס גאלד, זאגט {dn גאט} פון צבאות. /2:9 גרעסער וועט זיין די פראכט פון דעם דאזיקן לעצטן הויז ווי פון דעם ערשטן, זאגט {dn גאט} פון צבאות; און אין דעם דאזיקן ארט וועל איך געבן שלום, זאגט {dn גאט} פון צבאות. 
/2:10 אין פיר און צוואנציקסטן טאג אין ניינטן חודש, אין צווייטן יאר פון דריושן, איז דאס ווארט פון {dn גאט} געווען דורך חגי דעם נביא, אזוי צו זאגן: /2:11 אזוי האט געזאגט {dn גאט} פון צבאות: פרעג אקארשט די כהנים א דין, אזוי צו זאגן: /2:12 אז א מאן וועט טראגן הייליק פלייש אין ברעג פון זיין קלייד, און וועט זיך אנרירן מיט זיין ברעג אן ברויט, אדער אן געקעכטס, אדער אן וויין, אדער אן אייל, אדער אן וואסער עס איז עסנווארג, וועט עס הייליק ווערן? האבן געענטפערט די כהנים און האבן געזאגט: ניין! /2:13 האט חגי געזאגט: אויב איינער וואס איז אומריין פון א טויטן, וועט זיך אנרירן אן אל דעם דאזיקן, וועט עס ווערן אומריין? האבן געענטפערט די כהנים און האבן געזאגט: עס וועט ווערן אומריין. /2:14 האט חגי זיך אפגערופן און האט געזאגט: 
אזוי איז דער דאזיקער עולם, און אזוי איז דאס דאזיקע פאלק פאר מיר, זאגט {dn גאט}, און אזוי איז יעטוועדער טוונג פון זייערע הענט; און וואס זיי זיינען דארטן מקריב, איז אומריין. /2:15 און אצונד לייגט צו, איך בעט אייך, אייער הארץ פון היינטיקן טאג אן און ווייטער. איידער מע האט געלייגט א שטיין אויף א שטיין אין דעם טעמפל פון {dn גאט}, /2:16 אז מע פלעגט קומען צו א הויפן פון צוואנציק מאס, פלעגט זיין צען; מע איז געקומען צום קעלטער אנשעפן פופציק פורה, און עס פלעגט זיין צוואנציק. /2:17 איך האב אייך געשלאגן מיט קארנבראנד און מיט וועלקעניש און מיט האגל אין אלדער ארבעט פון אייערע הענט, אבער איר האט זיך ניט געקערט צו מיר, זאגט {dn גאט}. /2:18 לייגט צו, איך בעט אייך, אייער הארץ פון היינטיקן טאג אן און ווייטער; פון פיר און צוואנציקסטן טאג אין ניינטן חודש, פון דעם טאג אן וואס דער טעמפל פון {dn גאט} איז געגרונטפעסט געווארן, לייגט צו אייער הארץ. /2:19 איז דען נאך דא זאמען אין שפייכלער? און צו מאל דער וויינשטאק, און דער פייגנבוים, און דער מילגרוימבוים, און דער איילבערטבוים, האט ניט געטראגן; פון היינטיקן טאג אן וועל איך בענטשן. 
/2:20 און דאס ווארט פון {dn גאט} איז געווען א צווייט מאל צו חגין, אין פיר און צוואנציקסטן טאג פון חודש, אזוי צו זאגן: זאג צו זרובבל דעם פירשט פון יהודה, אזוי צו זאגן: 
איך שטורעם־אויף די הימלען און די ערד. און איך וועל איבערקערן דעם טראן פון מלוכות, און וועל פארטיליקן די שטארקייט פון די מלוכות פון די פעלקער, /2:22 און וועל איבערקערן דעם רייטוואגן מיט זיינע רייטער, און נידערן וועלן פערד מיט זייערע רייטער, איינער דורכן אנדערנס שווערד. /2:23 אין יענעם טאג, זאגט {dn גאט} פון צבאות, וועל איך דיך נעמען, זרובבל זון פון שאלתיאלן, מיין קנעכט, זאגט {dn גאט}, און איך וועל דיך מאכן ווי א זיגלרינג, ווארום דיך האב איך אויסדערוויילט, זאגט {dn גאט} פון צבאות.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

