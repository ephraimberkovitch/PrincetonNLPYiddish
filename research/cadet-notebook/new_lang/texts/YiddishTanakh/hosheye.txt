תורה נביאים וכתובים
תרגום יידיש פון יהואש
הושע

/1:1 דאס ווארט פון {dn גאט} וואס איז געווען צו הושע דעם זון פון בארין, אין די טעג פון עוזיה, יותם, אחז, יחזקיה, די מלכים פון יהודה, און אין די טעג פון ירבעם דעם זון פון יואשן, דעם מלך פון ישראל. 
/1:2 דאס ערשטע וואס {dn גאט} האט גערעדט צו הושען, האט {dn גאט} געזאגט צו הושען: 
גיי נעם דיר א ווייב א זונה, און קינדער פון א זונה, ווארום מזנה טוט מזנה זיין דאס לאנד, אוועק פון הינטער {dn גאט}. 
/1:3 איז ער געגאנגען און האט גענומען גומר די טאכטער פון דבלימען, און זי איז טראגעדיק געווארן, און האט אים געבארן א זון. /1:4 און {dn גאט} האט צו אים געזאגט: 
רוף זיין נאמען יזרעאל, ווארום נאך א קליין וויילע, און איך וועל זיך רעכענען פאר דעם בלוט פון יזרעאל מיט דעם הויז פון יהוא, און איך וועל פארשטערן די מלוכה פון דעם הויז פון ישראל. /1:5 און עס וועט זיין אין יענעם טאג, וועל איך צעברעכן דעם בויגן פון ישראל אין טאל יזרעאל. 
/1:6 און זי איז ווידער טראגעדיק געווארן, און האט געבארן א טאכטער. און ער האט צו אים געזאגט: 
רוף איר נאמען לא־רוחמה, ווארום איך וועל מער ווידער ניט רחמנות האבן 

/2:1 און די צאל פון די קינדער פון ישראל וועט זיין אזוי ווי די זאמד פון ים, וואס קען ניט געמאסטן און ניט געציילט ווערן; און עס וועט זיין, אנשטאט וואס צו זיי פלעגט געזאגט ווערן: איר זייט ניט מיין פאלק, וועט צו זיי געזאגט ווערן: קינדער פון דעם לעבעדיקן {dn גאט}. /2:2 און די קינדער פון יהודה און די קינדער פון ישראל וועלן זיך איינזאמלען אין איינעם, און זיי וועלן זיך מאכן איין הויפטמאן, און זיי וועלן ארויפגיין פון דעם לאנד, ווארום גרויס וועט זיין דער טאג פון יזרעאל. /2:3 זאגט צו אייערע ברידער: עמי, און צו אייער שוועסטער: רוחמה. 
/2:4 קריגט אייך מיט אייער מוטער, קריגט אייך, ווארום זי איז ניט מיין ווייב, און איך בין ניט איר מאן; און זאל זי אפטאן איר זנות פון איר פנים, און איר ניאוף פון צווישן אירע בריסט. /2:5 אניט וועל איך זי אויסטאן א נאקעטע, און זי לאזן שטיין ווי אין טאג פון איר געבארנשאפט; און איך וועל זי מאכן ווי א מדבר, און זי לאזן ווערן ווי א טרוקן לאנד, און זי טייטן מיט דארשט. /2:6 און אירע קינדער וועל איך ניט דערבארימען, ווארום קינדער פון זנות זיינען זיי. /2:7 ווארום מזנה געווען האט זייער מוטער, פארמיאוסט האט זיך זייער געווינערין. ווארום זי האט געזאגט: איך וועל גיין נאך מיינע ליבהאבער, די וואס גיבן מיין ברויט און מיין וואסער, מיין וואל און מיין פלאקס, מיין אייל און מיין טראנק. /2:8 דרום זע, איך פארשטעל דיין וועג מיט דערנער, און וועל פארצאמען א צאם ארום איר, אז זי זאל אירע שטעגן ניט געפינען. /2:9 און זי וועט נאכיאגן אירע ליבהאבער און זיי ניט דער־גרייכן, און זי וועט זיי זוכן און ניט געפינען; און זי וועט זאגן: איך וועל גיין און זיך אומקערן צו מיין ערשטן מאן, ווארום דענצמאל איז מיר בעסער געווען ווי אצונד. /2:10 און זי ווייס ניט, אז דאס האב איך איר געגעבן די תבואה, דעם וויין, און דאס אייל; און דאס זילבער און גאלד וואס איך האב איר געמערט, האבן זיי פארטאן אויף בעל. /2:11 דרום וועל איך צוריקנעמען מיין תבואה אין איר צייט, און מיין וויין אין זיין געשטעלטער צייט, און איך וועל אוועקרייסן מיין וואל און מיין פלאקס, וואס איז געווען איר נאקעטקייט צו פארדעקן. /2:12 און אצונד וועל איך אנטפלעקן איר שאנד פאר די אויגן פון אירע ליבהאבער, און קיינער וועט זי ניט מציל זיין פון מיין האנט. /2:13 און איך וועל מאכן אויפהערן איר גאנצע פרייד; איר יום־טוב, איר ראש־חודש, און איר שבת, און אלע אירע פייערטעג. /2:14 און איך וועל פארוויסטן איר וויינשטאק און איר פייגנבוים, וואס זי האט געזאגט: א מתנה זיינען זיי מיר, וואס מיינע ליבהאבער האבן מיר געגעבן; /2:15 און איך וועל זיי מאכן פאר א וואלד, און די חיה פון פעלד וועט זיי אויפעסן. און איך וועל זיך רעכענען מיט איר פאר די טעג פון די בעל־געטער, וואס זי האט גערייכערט צו זיי, און אנגעטאן אירע אוירינגען און איר צירונג, און געגאנגען נאך אירע ליבהאבער, און אן מיר האט זי פארגעסן, זאגט {dn גאט}. /2:16 אבער זע, איך רעד זי איבער, און וועל זי אוועקפירן אין מדבר, און וועל רעדן צו איר הארצן. /2:17 און איך וועל איר אפגעבן אירע וויינגערטנער דענצמאל, און דעם טאל פון קומער פאר א טיר פון האפענונג; און זי וועט דארטן זינגען ווי אין די טעג פון איר יוגנט און ווי אין טאג פון איר ארויפגיין פון לאנד מצרים. /2:18 און עס וועט זיין אין יענעם טאג, זאגט {dn גאט}, וועסטו רופן: מיין מאן, און וועסט מיך מער ניט רופן: מיין אויבערהאר. /2:19 און איך וועל אפטאן די נעמען פון די בעל־געטער פון איר מויל, און זיי וועלן מער ניט געדאכט ווערן מיט זייער נאמען. /2:20 און איך וועל זיי שליסן א בונד אין יענעם טאג, מיט דער חיה פון פעלד, און מיט דעם פויגל פון הימל, און מיט דעם שרץ פון דער ערד. און א בויגן און שווערד און מלחמה וועל איך צעברעכן פון לאנד, און איך וועל זיי מאכן ליגן אין זיכערקייט. /2:21 און איך וועל דיך פארקנסן צו מיר אויף אייביק, און דיך פארקנסן צו מיר מיט רעכט און מיט גערעכטיקייט, און מיט גענאד און מיט בארימהארציקייט. /2:22 און איך וועל דיך פארקנסן צו מיר מיט טריישאפט, און וועסט דערקענען {dn גאט}. /2:23 און עס וועט זיין אין יענעם טאג, וועל איך ענטפערן, זאגט {dn גאט}, וועל איך ענטפערן די הימלען, און זיי וועלן ענטפערן דער ערד, /2:24 און די ערד וועט ענטפערן דער תבואה, און דעם וויין, און דעם אייל, און זיי וועלן ענטפערן יזרעאל. /2:25 און איך וועל זי מיר איינזייען אין לאנד, און איך וועל דערבארימען די ניט דערבארימטע, און וועל זאגן צו ניט־מיין-פאלק: מיין פאלק ביסטו, און ער וועט זאגן: מיין {dn גאט}. 

/3:1 און {dn גאט} האט צו מיר געזאגט: גיי ווידער האב ליב א פרוי, געליבט פון א ליבהאבער, אבער א נואפטע; אזוי ווי {dn יהוה} האט ליב די קינדער פון ישראל, און זיי קערן זיך צו פרעמדער געטער, און האבן ליב טרויבנקוכנס. 
/3:2 האב איך זי מיר געקויפט פאר פופצן זילבערשטיק, און א חומר גערשטן, און א לתך גערשטן. /3:3 און איך האב צו איר געזאגט: 
פיל טעג זאלסטו מיר זיצן אליין, זאלסט ניט מזנה זיין, 
און ניט געהערן צו קיין מאן, 
און דעסגלייכן איך קעגן דיר.
/3:4 ווארום פיל טעג וועלן די קינדער פון ישראל
זיצן אן א מלך, און אן א האר,
און אן א שלאכטאפפער, און אן א זיילשטיין,
און אן אן אפוד און תרפים.
/3:5 דערנאך וועלן די קינדער פון ישראל זיך אומקערן,
און זיי וועלן זוכן {dn יהוה} זייער {dn גאט}, 
און דוד זייער מלך,
און זיי וועלן אנגסטן צו {dn יהוה} און צו זיין גוטס, 
אין סוף פון די טעג.

/4:1 הערט דאס ווארט פון {dn גאט}, איר קינדער פון ישראל,
ווארום {dn גאט} האט א קריג מיט די באוווינער פון לאנד,
ווייל קיין אמת און קיין גענאד,
און קיין דערקענונג פון {dn גאט} איז ניטא אין לאנד.
/4:2 שווערן און לייקענען און טייטן
און גנבען און מזנה זיין, זיינען פארשפרייט,
און בלוט אן בלוט רירט זיך אן. /4:3 דרום ווער טרויערן דאס לאנד,
און פארוועלקט ווערן וועט איטלעכער וווינער דערין, מיט דער חיה פון פעלד, און מיטן פויגל פון הימל; און אפילו די פישן פון ים וועלן איינגעטאן ווערן. /4:4 אבער קיינער טאר זיך ניט קריגן, און ניט שטראפן טאר קיינער, ווארום דיין פאלק זיינען אזעלכע וואס קריגן זיך מיטן כהן. /4:5 דרום וועסטו שטרויכלען ביי טאג, און אויך דער נביא וועט געשטרויכלט ווערן מיט דיר ביי נאכט, און איך וועל פארשניידן דיין מוטער. /4:6 פארשניטן ווערט מיין פאלק פון ניט פארשטאנדיקייט; ווייל דו האסט פאראכט וויסן, דרום האב איך דיך פאראכט פון צו זיין מיר א כהן; אז דו האסט פארגעסן די תורה פון דיין {dn גאט}, וועל איך אויך פארגעסן אן דיינע קינדער. /4:7 ווי זיי האבן זיך געמערט, אזוי האבן זיי געזינדיקט צו מיר; וועל איך זייער כבוד אויף שאנד אומבייטן. /4:8 זיי נערן זיך אויף די זינד פון מיין פאלק, און אויף זייער פארברעך קוקן זיי אויס. /4:9 דרום וועט זיין, אזוי דאס פאלק אזוי דער כהן, און איך וועל זיך רעכענען מיט אים פאר זיינע וועגן, און זיינע מעשים וועל איך אים אומקערן. /4:10 און זיי וועלן עסן און ניט זאט ווערן, זיי זיינען מזנה, אבער זיי וועלן זיך ניט מערן; ווייל זיי האבן אויפגעהערט אויף {dn גאט} צו אכטן. /4:11 זנות און וויין און טרויבנזאפט באנעמט דאס הארץ. /4:12 מיין פאלק פרעגט ביי זיי האלץ, און זיין שטעקן באשיידט אים; ווארום א גייסט פון זנות האט פארפירט, און זיי האבן זיך אפגעקערט פון אונטער זייער {dn גאט}. /4:13 אויף די שפיצן בערג שלאכטן זיי, און אויף די הייכן רייכערן זיי, אונטער אייכנבוים און טאפאל און טערעבינט, ווייל זיין שאטן איז גוט. דרום זיינען אייערע טעכטער מזנה, און אייערע שניר זיינען אומטריי /4:14 איך פארדענק ניט אייערע טעכטער וואס זיי זיינען מזנה, און אייערע שניר וואס זיי זיינען אומטריי, אז זיי אליין גייען מיט זונות אוועק, און מיט שאנדווייבער ברענגען זיי שלאכטאפפער; און דאס פאלק וואס פארשטייט ניט, ווערט געשטרויכלט. /4:15 אויב דו ישראל ביסט מזנה, זאל זיך יהודה ניט פארשולדיקן; און קומט ניט קיין גלגל, און גייט ניט ארויף קיין בית־און, און שווערט ניט: אזוי ווי {dn יהוה} לעבט! /4:16 ווארום אזוי ווי א ווידערשפעניקע קו האט ווידערשפעניקט ישראל; זאל {dn גאט} זיי אצונד פיטערן ווי א שעפס אין דערברייטערניש? /4:17 באהעפט צו געצנבילדער איז אפרים, לאז אים צו רו. /4:18 גייט אפ זייער שכרות, זיינען זיי אין זנות פארזונקען; איינגעליבט אין שאנד זיינען אירע באשיצער. /4:19 דער ווינט האט זיי איינגעבונדן אין זיינע פליגלען; און זיי וועלן זיך שעמען מיט זייערע שלאכטאפפער.

/5:1 הערט דאס צו, איר כהנים, און פארנעמט, איר הויז פון ישראל, און איר הויז פון מלך, לייגט צו דאס אויער, ווארום אויף אייך איז א משפט פאראן, ווייל א פאסטקע זייט איר געווען פאר מצפה, און אן אויסגעשפרייטע נעץ אויף תבור. /5:2 און די אפקערער זיינען אין שעכטן פארטיפט, און איך בין אפגעטאן ביי זיי אלעמען. /5:3 איך קען אפרים, און ישראל איז ניט פארהוילן פון מיר; ווארום אצונד האסטו מזנה געווען, אפרים, פאראומרייניקט געווארן איז ישראל. /5:4 זייערע מעשים לאזן זיי ניט זיך אמצוקערן צו זייער {dn גאט}, ווארום א גייסט פון זנות איז אין זיי, און {dn יהוה} קענען זיי ניט. /5:5 און דער שטאלץ פון ישראל וועט געבייגט ווערן פאר זיין פנים, און ישראל און אפרים וועלן געשטרויכלט ווערן דורך זייער זינד, אויך יהודה טוט שטרויכלען מיט זיי. /5:6 מיט זייערע שאף און מיט זייערע רינדער וועלן זיי גיין זוכן {dn גאט}, אבער זיי וועלן ניט געפינען – ער האט זיך אפגעטאן פון זיי. /5:7 זיי האבן אן {dn גאט} געפעלשט, ווארום פרעמדע קינדער האבן זיי געבארן; אצונד וועט זיי א חודש פארצערן מיט זייערע פעלדער. /5:8 בלאזט א שופר אין גבעה, א טרומייטער אין רמה; שאלט אין בית־און: קוק זיך אום, בנימין! /5:9 אפרים וועט צו וויסט ווערן אין טאג פון שטראף; אין די שבטים פון ישראל טו איך עס צו וויסן אויף זיכער. /5:10 די הארן פון יהודה זיינען ווי גרענעצפארכאפער, אויף זיי וועל איך אויסגיסן ווי וואסער מיין צארן. /5:11 געדריקט ווערט אפרים, צעבראכן פון משפט, ווייל ער איז ווילנדיק געגאנגען נאך קויט. /5:12 און איך בין ווי א מאיל צו אפרים, און ווי א פוילונג צו דעם הויז פון יהודה. /5:13 און אפרים האט געזען זיין קראנקשאפט, און יהודה זיין ווונד; איז אפרים געגאנגען צו אשור, און האט געשיקט צום מלך ״שטרייטער״; אבער ער קען אייך ניט היילן, און ער וועט ניט אפטאן פון אייך די ווונד. /5:14 ווארום איך וועל זיין ווי א לייב צו אפרים, און ווי א יונגלייב צום הויז פון יהודה; איך, איך וועל פארצוקן און אוועקגיין, אוועקטראגן, און קיינער וועט ניט מציל זיין. /5:15 איך וועל גיין, איך וועל זיך אומקערן צו מיין ארט, ביז זיי וועלן זיך שפירן שולדיקן; און זוכן מיין פנים; אין זייער נויט וועלן זיי מיך פארשן: 

/6:1 קומט און לאמיר זיך אומקערן צו {dn גאט}, ווארום ער האט פארצוקט, און ער וועט אונדז היילן, 
ער שלאגט און ער וועט אונדז פארבינדן, 
/6:2 נאך צוויי טעג וועט ער אנדז אויפלעבן,
אויפן דריטן טאג וועט ער אונדז אויפריכטען,
און מיר וועלן לעבן פאר אים.
/6:3 און לאמיר דערקענען, לאמיר זיך יאגן צו דערקענען {dn גאט};
זיכער ווי דער באגינען איז זיין ארויסגאנג;
און ער וועט קומען צו אונדז ווי דער רעגן,
און ווי שפעטרעגן וואס באוועסערט די ערד.
/6:4 וואס זאל איך טאן צי דיר, אפרים?
וואס זאל איך טאן צו דיר, יהודה?
אז אייער גוצקייט איז ווי א פרימארגנוואלקן,
און ווי דער טוי וואס פארגייט אין דער פרי.
/6:5 דרום האב איך [זיי] געהאקט דורך די נביאים,
זיי געהרגעט מיט די ווערטער פון מיין מויל;
 כדי דיין משפט זאל ווי דאס ליכט ארויס.
/6:6 ווארום גוצקייט האב איך באגערט און ניט שלאכטאפפער,
און דערקענונג פון {dn גאט} איידער בראנדאפפער. 
/6:7 אבער זיי ווי מענטשן האבן איבערגעטרעטן דעם בונד; אן האבן זיי געפעלשט אן מיר. /6:8 גלעד איז א שטאט פון אומרעכטטוער, אויסגעטרעטן מיט בלוט. /6:9 און ווי באנדעס וואס לויערן אויף מענטשן, איז די חברה פון די כהנים; זיי טייטן אויפן וועג קיין שכם, יא, שענדלעכקייט באגייען זיי. /6:10 אין הויז פון ישראל האב איך שוידערהאפטיקס געזען, אן איז זנות ביי אפרים, פאראומרייניקט איז ישראל. /6:11 אויך אויף דיר, יהודה, האט מען א שניט באשערט. 
אז איך וויל אומקערן די געפאנגענשאפט פון מיין פאלק. 

/7:1 ווי איך וויל היילן ישראל, אזוי ווערט אנטפלעקט די זינד פון אפרים, און די בייזן פון שומרון; ווארום זיי באגייען פאלשקייט, און א גנב ברעכט איין, א באנדע באפאלט אויף דער גאס. /7:2 און זאלן זיי זיך ניט איינרעדן אין זייער הארצן, אל דאס בייז זייערס געדענק איך; אצונד האבן זייערע מעשים זיי ארומגערינגלט, אקעגן מיין פנים זיינען זיי. /7:3 מיט זייער בייז דערפרייען זיי דעם מלך, און מיט זייערע ליגנס די הארן. /7:4 אלע זיינען זיי נואפים, ווי אן אויוון אנגעהייצט פון בעקער, וואס מע הערט בלויז אויף שארן פון פארקנעטן דעם טייג ביז זיין זויער ווערן. /7:5 אין דעם טאג פון אונדזער מלך, זיינען די הארן קראנק פון וויינדערהיצונג; ער אליין שטרעקט אויס זיין האנט מיט די שפעטער. /7:6 ווארום זיי האבן צוגעברייט זייער הארץ ווי אן אויוון אין זייער לויער; א גאנצע נאכט שלאפט זייער בעקער, פרימארגנס ברענט ער אזוי ווי פלאמפייער. /7:7 זיי אלע גליען ווי אן אויוון, און זיי פארצערן זייערע ריכטער; אלע זייערע מלכים זיינען געפאלן, קיינער צווישן זיי רופט ניט צו מיר. 
/7:8 אפרים, ער מישט זיך מיט די פעלקער, אפרים איז געווארן א ניט איבערגעקערטער קוכן. /7:9 פרעמדע האבן אויפגעגעסן זיין כוח, און ער מערקט ניט; שוין גראע האר דורכגעשפריצט ביי אים, און ער מערקט ניט. /7:10 און דער שטאלץ פון ישראל איז געבויגן פאר זיין פנים, אבער זיי קערן זיך ניט אום צו {dn יהוה} זייער {dn גאט}, און זיי זוכן אים ניט ביי אלעם דעם. /7:11 און אפרים איז געווארן ווי א נארישע טויב, אן שכל, מצרים האבן זיי גערופן, קיין אשור זיינען זיי געגאנגען. /7:12 ווי זיי וועלן גיין, וועל איך אויסשפרייטן אויף זיי מיין נעץ, ווי פויגלען פון הימל וועל איך זיי אראפנידערן; איך וועל זיי שטראפן ווי איך האב געלאזט הערן זייער עדה. /7:13 וויי צו זיי, וואס זיי זיינען אוועק פון מיר! פארוויסטונג אויף זיי, וואס זיי האבן געבראכן אן מיר! און איך זאל זיי אויסלייזן, ווען זיי האבן גערעדט ליגנס אויף מיר? /7:14 און זיי שרייען ניט צו מיר מיט זייער הארצן, אז זיי יאמערן אויף זייערע געלעגערס; וועגן תבואה און וויין רודלען זיי זיך, אן מיר ווידערשפעניקן זיי. /7:15 און איך האב געלערנט, געשטארקט זייערע ארעמס, אבער זיי טראכטן שלעכטס אויף מיר. /7:16 זיי קערן זיך, אבער ניט צו דער הייך, ווי א פאלשער בויגן זיינען זיי געווארן. וועלן פאלן דורכן שווערד זייערע הארן פאר דעם צארן פון זייער צונג; דאס וועט זיין א שפאט פון זיי אין לאנד מצרים. 
/8:1 צו דיין גומען א שופר! ווי אן אדלער קומט אויף גאטס הויז; ווייל זיי האבן איבערגעטרעטן מיין בונד, און קעגן מיין תורה פארבראכן. /8:2 קען ישראל דען שרייען צו מיר: מיין {dn גאט}, מיר קענען דיך? /8:3 ישראל האט פארלאזט דאס גוטס, זאל אים דער פיינט נאכיאגן. /8:4 זיי האבן געמאכט מלכים, אבער אן מיר, געמאכט הארן, און איך האב ניט געוווסט; פון זייער זילבער און זייער גאלד האבן זיי זיך געצנבילדער געמאכט; דרום וועט ער פארשניטן ווערן. /8:5 פארלאזן ווערט דיין קאלב, שומרון; מיין צארן טוט גרימען אויף זיי; ביז וואנען נאך וועלן זיי ניט קענען זיך רייניקן? /8:6 ווארום עס קומט פון ישראל, און דאס האט א מיינסטער געמאכט, און קיין {dn גאט} איז דאס ניט; פאר וואר, שפענדלעך וועט ווערן דאס קאלב פון שומרון. /8:7 ווארום ווינט זייען זיי, און שטורעם וועלן זיי שניידן; קיין זאנג האט עס ניט – א שפראצונג וואס ברענגט ניט קיין מעל; טאמער וועט עס ברענגען, וועלן עס פרעמדע איינשלינגען. 
/8:8 איינגעשלונגען געווארן איז ישראל, אצונד זיינען זיי געווארן צווישן די פעלקער, ווי א נישטווערטיקע כלי. /8:9 ווארום זיי זיינען ארויפגעגאנגען צו אשור, א ווילדאייזל באזונדער פאר זיך; אפרים האט ליבשאפט געדונגען. /8:10 אבער הגם זיי דינגען צווישן די פעלקער, וועל איך אצונדערט זיי איינזאמלען; און זיי וועלן אנהייבן מינער ווערן פון דער משא פון מלך און הארן. /8:11 ווארום אפרים האט געמערט מזבחות צום זינדיקן, ביי אים זיינען מזבחות צום זינדיקן געווען. /8:12 ווי פיל פון מיין תורא איך זאל אים שרייבן, איז דאס ביי אים ווי פרעמד פאררעכנט. /8:13 מיינע בראנדאפפער זאלן זיי שלאכטן פאר פלייש און עסן, {dn גאט} טוט זיי ניט באפיליקן. אצונד וועט ער געדענקען זייער פארברעך, און וועט דערמאנען זייערע זינד; קיין מצרים וועלן זיי זיך אומקערן. /8:14 ווארום ישראל האט פארגעסן אן זיין באשעפער, און האט פאלייען געבויט, און יהודה האט געמערט באפעסטיקטע שטעט: דרום וועל איך שיקן א פייער אין זיינע שטעט, און עס וועט פארצערן אירע פאלאצן. 

/9:1 ניט פרייען זאלסטו זיך, ישראל, מיט שמחה אזוי ווי די פעלקער, ווארום האסט זיך אפגעקערט פון דיין {dn גאט}, האסט ליב געהאט זונה־לוין אויף אלע תבואה־שייערן. /9:2 דער שייער און דער קעלטער וועט זיי ניט שפייזן, און דער פרישוויין וועט פעלשן אן זיי. /9:3 זיי וועלן ניט זיצן אין לאנד פון {dn גאט}, און אפרים וועט זיך קיין מצרים אומקערן, און אין אשור וועלן זיי אומריינס עסן. /9:4 זיי וועלן ניט גיסן צו {dn גאט} וויין, און ניט אנגעלייגט וועלן אים זיין זייערע שלאכטאפפער, אזוי ווי ברויט פון אבלות וועט עס זיי זיין, אלע וואס עסן עס וועלן זיך פאראומרייניקן; ווארום זייער ברויט וועט זיין פאר זייער לייב, עס וועט ניט קומען אין הויז פון {dn גאט}. /9:5 וואס וועט איר טאן אין א יום־טוב, און אין א פייערטאג פון {dn גאט}? /9:6 ווארום זע, זיי זיינען אוועק פון דעם בראך, וועט מצרים זיי איינזאמלען, מוף וועט זיי באגראבן; די שאצן פון זייער זילבער, זיי וועט שטעכגעוועקס ירשען, דערנער וועלן זיין אין זייערע געצעלטן. /9:7 געקומען זיינען די טעג פון רעכנשאפט, געקומען די טעג פון באצאלונג; געוואר ווערן וועט ישראל. 
״א נאר איז דער נביא, משוגע איז דער מאן פון גייסט!״ פון וועגן דיין גרויס זינד, און ווייל גרויס איז די פיינטשאפט. /9:8 א לויערער איז אפרים אקעגן מיין {dn גאט}, דעם נביא שטעלט ער א פאסטקע אויף אלע זיינע וועגן, פיינטשאפט אין הויז פון זיין {dn גאט}. /9:9 טיף פארדארבן זיינען זיי, אזוי ווי אין די טעג פון גבעה; ער וועט געדענקען זייער פארברעך, ער וועט דערמאנען זייערע זינד. 
/9:10 ווי וויינטרויבן אין מדבר האב איך געפונען ישראל, ווי אן ערשטפרוכט פון פייגנבוים אין זיין אנהייב האב איך געזען אייערע עלטערן; זיינען זיי געקומען קיין בעל־פעור, און זיך אפגעשיידט צום שאנדגעץ, און געווארן אומווערדיק ווי דאס וואס זיי האבן ליב געקראגן. /9:11 אפרים – ווי א פויגל וועט זייער כבוד אוועקפליען, אויס געבורט, און אויס מוטערלייב, און אויס טראגשאפט! /9:12 אפילו אז זיי וועלן אויפברענגען זייערע קינדער, וועל איך זיי בארויבן פון זיי, אז קיין מענטש זאל ניט בלייבן; יא, וויי אויך צו זיי ווען איך טו זיך אפ פון זיי! /9:13 אפרים, ווי איך האב צור געזען, איז געפלאנצט אין א שיינעם ארט, אבער אפרים וועט ארויספירן זיינע קינדער צום טייטער /9:14 גיב זיי, {dn גאט}, וואס דו דארפסט זיי געבן! גיב זיי א טראכט וואס פארווארפט, און בריסט פארדארטע! /9:15 אל דאס בייז זייערס איז אין גלגל, יא, דארט האב איך זיי פיינט געקראגן; פאר די בייזע מעשים זייערע וועל איך זיי פון מיין הויז ארויסטרייבן; איך וועל זיי מער ניט ליב האבן; אלע זייערע הארן זיינען אפקערער. /9:16 געשלאגן געווארן איז אפרים, זייער ווארצל איז פארטריקנט, קיין פרוכט וועלן זיי ניט ברענגען; אפילו אז זיי וועלן געבערן, וועל איך טייטן די גלוסטיקע פון זייער לייב. /9:17 פאראכטן וועט זי מיין {dn גאט}, ווייל זיי האבן ניט צוגעהערט צו אים, און זיי וועלן אומוואגלען צווישן די פעלקער. 

/10:1 א געראטענער וויינשטאק איז ישראל געווען, זיין פרוכט פלעגט א ווערדע האבן; איז, וואס מערער זיין פרוכט, האט ער מזבחות געמערט, וואס שענער זיין לאנד, האבן זיי שענערע זיילשטיינער געמאכט. /10:2 זייער הארץ איז צעטיילט; אצונד וועלן זיי זייער שולד ליידן; ער וועט צעברעכן זייערע מזבחות, ער וועט פארוויסטן זייערע זיילשטיינער. /10:3 פאר וואר, אצונד וועלן זיי זאגן: ניטא קיין מלך ביי אונדז, ווייל מיר האבן ניט מורא געהאט פאר {dn גאט}; און דער מלך, וואס קען טאן פאר אונדז? /10:4 זיי רעדן געריידן, שווערן פאלש, שליסן א בונד, אבער דער משפט וועט שפראצן ווי ביטערקרויט אויף די בייטן פון פעלד. /10:5 אום די קעלבער פון בית־און וועלן אנגסטן די וווינער פון שומרון; ווארום זיין פאלק טוט אויף אים טרויערן, און זיינע פריסטער וועלן ציטערן וועגן אים, וועגן זיין כבוד וואס איז אוועק פון אים. /10:6 אים אויך וועט מען קיין אשור אוועקפירן, א מתנה צום מלך ״שטרייטער״; שאנד וועט קריגן אפרים, און ישראל וועט זיך שעמען מיט זיין באראט. /10:7 פארשניטן ווערט דער מלך פון שומרון, אזוי ווי שוים אויפן וואסער. /10:8 און פארטיליקט ווערן וועלן די במות פון און, די זינד פון ישראל; דערנער און ווילדגעוועקס וועלן אויפגיין אויף זייערע מזבחות און זיי וועלן זאגן צו די בערג: דעקט אונדז צו! און צו די הייכן: פאלט אויף אונדז ארויף! /10:9 מער ווי אין די טעג פון גבעה האסטו געזינדיקט, ישראל; דארט האט מען זיך אקעגנגעשטעלט; פאר זיי אבער וועט ניט קלעקן א מלחמה ווי אין גבעה אקעגן די פארברעכער. /10:10 ווען איך טו באגערן, וועל איך זיי שטראפן, און פעלקער וועלן זיך איינזאמלן קעגן זיי, ווען מע שפאנט זיי אין זייערע צוויי יאכרינגען. /10:11 און אפרים איז א קאלב א געניטס, צו דרעשן האט עס ליב; אבער איך בין אריבערגעגאנגען איבער איר פעטן האלדז: איך וועל איינשפאנען אפרים, אקערן זאל יהודה, בראנעווען זאל יעקב. 
/10:12 זייט אייך פאר גערעכטיקייט, וועט איר שניידן לויט גענאד; אקערט אייך אן אקער, ווארום עס איז צייט צו זוכן {dn גאט}, ביז ער וועט קומען און רעגענען אויף אייך גערעכטיקייט. /10:13 איר האט געאקערט שלעכטס, האט איר אומרעכט געשניטן, האט איר געגעסן די פרוכט פון ליגן; ווארום האסט זיך פארזיכערט אויף דיין וועג, אויף די פיל גיבורים דיינע. /10:14 דרום וועט אויפשטיין א חורבן אויף דיינע מחנות, און אלע דיינע פעסטונגען וועלן פארוויסט ווערן, ווי שלמן האט פארוויסט בית־ארבאל, אין טאג פון מלחמה – מוטערס מיט קינדער זיינען צעהאקט געווארן. /10:15 אזוי האט געטאן צו אייך בית־אל, פון וועגן אייער בייזער שלעכטיקייט; אין א פרימארגן פארשניטן ווערט פארשניטן דער מלך פון ישראל. 

/11:1 אז ישראל איז יונג געווען האב איך אים ליב געהאט, און פון מצרים האב איך גערופן מיין זון. /11:2 ווי זיי האבן גערופן צו זיי, אזוי זיינען זיי אוועק פון זיי; צו די בעל־געטער האבן זיי געשלאכט, און צו די געצן האבן זיי גערייכערט. /11:3 און איך האב געלערנט גיין אפרים, זיי פאר זייערע ארעמס גענומען, און זיי האבן ניט געמערקט אז איך האב זיי פארהיט. /11:4 מיט מענטשלעכע שטריק האב איך זיי צוגעצויגן, מיט שנורן פון ליבשאפט, און איך בין זיי געווען ווי די אראפנעמער פון דעם יאך אויף זייערע קינבאקן: און עסן פלעג איך אים דערלאנגען. /11:5 ער וועט זיך ניט אומקערן קיין לאנד מצרים, אבער אשור, ער וועט זיין מלך זיין, ווייל זיי האבן ניט געוואלט צוריקקערן. /11:6 און א שווערד וועט פאלן אין זיינע שטעט, און וועט פארלענדן זיינע ריגלען און פארצערן, פון וועגן זייערע באראטונגען. 
/11:7 און מיין פאלק קווענקלט זיך אומצוקערן צו מיר, און מע רופט אים צו דער הייך, אבער ער טוט זיך ניט דערהייבן. /11:8 ווי קען איך דיך איבערגעבן, אפרים? דיך איבערענטפערן, ישראל? ווי קען איך דיך מאכן ווי אדמה? דיך לאזן ווערן ווי צבאים? מיין הארץ קערט זיך אום אין מיר, מיין גאנצע רחמנות צינדט זיך אן. /11:9 איך וועל ניט אויספירן מיין גרימצארן, איך וועל מער ניט אומברענגען אפרים; ווארום {dn גאט} בין איך און ניט א מענטש – דער הייליקער צווישן דיר – און איך וועל ניט קומען מיט צארן. /11:10 נאך {dn יהוה} וועלן זיי גיין – אזו ווי א לייב וועט ער ברילן; יא, ער וועט ברילן, און די קינדער וועלן איילן פון מערב. /11:11 זיי וועלן איילן ווי א פויגל, פון מצרים, און ווי א טויב, פון לאנד אשור, און איך וועל זיי באזעצן אין זייערע הייזער, זאגט {dn גאט}. 

/12:1 ארומגערינגלט מיט ליגן האט מיך אפרים, און מיט באטרוג דאס הויז פון ישראל; און יהודה איז נאך אלץ פרייגעלאזט מיט {dn גאט}, און מיט דעם הייליקן געטרייען. /12:2 אפרים לויפט נאך ווינט, און יאגט זיך נאך מזרח־ווינט, א גאנצן טאג מערט ער ליגן און רויב; און א בונד מיט אשור שליסן זיי, און אייל ווערט קיין מצרים געפירט. /12:3 אבער {dn גאט} האט א קריג מיט יהודה, און וועט זיך רעכענען מיט יעקב לויט זיינע וועגן, לויט זיינע מעשים וועט ער אים אומקערן. /12:4 אין מוטערלייב האט ער ביים טריט געכאפט זיין ברודער, און מיט זיין כוח האט ער געשטריטן מיט א {dn גאט}; /12:5 יא, ער האט געשטריטן קעגן א מלאך און איז בייגעקומען; ער האט געוויינט און זיך געבעטן ביי אים: אין בית־אל וועט ער אים טרעפן, און דארטן וועט ער רעדן מיט אים. /12:6 און {dn יהוה} איז דער {dn גאט} פון צבאות, {dn יהוה} איז זיין געדעכעניש. /12:7 דרום זאלסט דו צו דיין {dn גאט} זיך אומקערן; פרומקייט און גערעכטיקייט היט אפ, און האף צו דיין {dn גאט} תמיד. 
/12:8 כנען האט פאלשע וואגשאלן אין זיין האנט, צו בארויבן האט ער ליב. /12:9 און אפרים זאגט: פאר וואר, איך בין רייך, איך האב מיר דערגרייכט א פארמעג; אין אל מיין מי וועט מען ביי מיר ניט געפינען אן אומרעכט וואס איז א זינד. /12:10 אבער איך בין {dn יהוה} דיין {dn גאט} פון לאנד מצרים אן, איך וועל דיך ווידער מאכן וווינען אין געצעלטן, ווי אין די טעג פון יענער צייט. /12:11 און איך האב גערעדט צו די נביאים, און איך האב זעאונגנען געמערט, און דורך די נביאים פלעג איך משלים געבן. /12:12 אז גלעד איז נישטיקייט, לויטער פאלשקייט זיינען זיי געווארן! אין גלגל האבן זיי אקסן געשלאכט; יא, זייערע מזבחות זיינען ווי הויפנס אויף די בייטן פון פעלד. /12:13 און יעקב איז אנטלאפן אין פעלד פון ארם, און ישראל האט געדינט אום א ווייב, און אום א ווייב האט ער שאף געהיט. /12:14 און דורך א נביא האט {dn גאט} אויפגעבראכט ישראל פון מצרים, און דורך א נביא איז ער אפגעהיט געווארן. /12:15 ביטער דערצערנט האט אפרים, דרום וועט ער אויסלאזן זיין בלוט אויף אים, און זיין לעסטערונג וועט אים אומקערן זיין האר. 

/13:1 אז אפרים האט גערעדט איז געווען א ציטערניש, דער הויב איז ער געווען אין ישראל; האט ער זיך פארשולדיקט מיט בעל, און איז געשטארבן. /13:2 און אצונד זינדיקן זיי אלץ מער, אונהאבן זיך געמאכט א געגאסן בילד פון זייער זילבער, געצן לויט זייער שכל, דאס ווערק פון מיינסטערס אלע. אויף זיי קען מען זאגן: מענטשן שעכטן זיי, קעלבער קושן זיי. /13:3 דרום וועלן זיי זיין ווי א פרימארגנוואלקן, און ווי דער טוי וואס פארגייט אין דער פרי, ווי שפריי וואס ווערט אוועקגעבלאזן פון שייער, און ווי רויך דורכן פענצטער. 
/13:4 און איך בין {dn יהוה} דיין {dn גאט} פון לאנד מצרים אן, און קיין {dn גאט} אחוץ מיר קענסטו ניט,
און ניטא קיין העלפער אויסער מיר. /13:5 איך האב דיך דערקענט אין דער מדבר, אין א לאנד פון טריקעניש. /13:6 ווי זיי האבן זיך געפיטערט, אזוי זיינען זיי זאט געווארן; זיי זיינען זאט געווארן, און זייער הארץ האט זיך דערהויבן, דערפאר האבן זיי פארגעסן אן מיר. /13:7 דרום בין איך צו זיי ווי א לייב געווארן, ווי א לעמפערט אויפן וועג וועל איך לויערן; /13:8 איך וועל זיי באגעגענען ווי א בערינטע פון קינדער בארויבט, און איך וועל אויפרייסן דעם שייד פון זייער הארצן, און וועל זיי אויפעסן דארטן ווי א לייבינטע; די חיה פון פעלד וועט זיי צערייסן. 
/13:9 דיך האט אומגעבראכט ישראל, וואס דו ביסט קעגן מיר, קעגן דיין הילף. /13:10 ווו דען איז דיין מלך, ער זאל דיך העלפן אין אלע דיינע שטעט? און דיינע ריכטער, וואס דו האסט געזאגט: גיב מיר א מלך און הארן? /13:11 איך גיב דיר א מלך אין מיין כעס, און נעם אוועק אין מיין גרימצארן. 
/13:12 איינגעבונדן איז די זינד פון אפרים, באהאלטן איז זיין חטא. /13:13 ווייען פון א געווינערין וועלן קומען אויף אים; א ניט קלוג קינד איז ער, ווארום עס איז צייט, ער זאל ניט שטיין בלייבן אין דעם געבערארט פון קינדער. /13:14 זאל איך פון דער האנט פון אונטערערד זיי אויסלייזן? זאל איך פון טויט זיי אויסקויפן? ווו זיינען דיינע מגפות, טויט? ווו דיין פעסט, אונטערערד? דערבארימונג זאל פארבארגן זיין פון מיינע אויגן. /13:15 ווארום ער מעג וואקסן צווישן טייכגראזן, וועט קומען א מזרח־ווינט, א שטורעם פון {dn גאט} פון מדבר גייט אויף און טרוקן ווערן וועט זיין ברונעם, און אויסטריקענען וועט זיין קוואל; ער וועט צערויבן דעם שאץ פון אלע גלוסטיקע זאכן. 
/14:1 פארשולדיקט איז שומרון, ווארום זי האט ווידערשפעניקט אן איר {dn גאט}; דורכן שווערד וועלן זיי פאלן, זייערע קליינע קינדער וועלן צעהאקט ווערן, און זיינע טראגעדיקע וועלן אויפגעשפאלטן ווערן. 
/14:2 קער זיך אום, ישראל, צו {dn יהוה} דיין {dn גאט}, ווארום האסט געשטרויכלט דורך דיינע זינד. /14:3 נעמט מיט אייך ווערטער, און קערט אייך אום צו {dn גאט}; זאגט צו אים: פארגיב אלע זינד, און נעם אן דאס גוטע; און לאמיר צאלן אנשטאט אקסן מיט אונדזערע ליפן. /14:4 אשור וועט אונדז ניט העלפן, אויף פערד וועלן מיר ניט רייטן, און מיר וועלן מער ניט זאגן ״אונדזער {dn גאט}״ צום ווערק פון אונדזערע הענט; ווארום דורך דיר ווערט דערבארימט דער עלנדער. 
/14:5 איך וועל היילן זייער אפקערונג, איך וועל זיי ליב האבן הארציק, ווארום מיין צארן האט זיך אפגעקערט פון אים. /14:5 איך וועל זיין ווי דער טוי צו ישראל; ער וועט בליען ווי א ליליע, און שלאגן זיינע ווארצלען ווי דער לבנון. /14:7 זיינע צווייגן וועלן זיך שפרייטן, און זיין גלאנץ וועט זיין ווי פון איילבערטבוים, און א ריח וועט ער האבן ווי דער לבנון. /14:8 די וואס זיצן אין זיין שאטן וועלן ווידער אויפברענגען תבואה, און זיי וועלן בליען ווי א וויינשטאק; זיין דופט ווי דער וויין פון לבנון. /14:9 אפרים וועט זאגן: וואס קער איך זיך אן מער מיט געצנבילדער. איך ענטפער, און וועל אים אנקוקן; איך בין ווי א צווייגהאפטיקער ציפרעס; פון מיר ווערט געקראגן דיין פרוכט. 
/14:10 ווער קלוג איז זאל דאס פארשטיין, ווער פארשטאנדיק זאל עס מערקן, ווארום רעכטפארטיק זיינען די וועגן פון {dn גאט}, און די גערעכטע גייען אין זיי, און די פארברעכער ווערן געשטרויכלט אין זיי. 


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

