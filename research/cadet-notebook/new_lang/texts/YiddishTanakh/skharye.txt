תורה נביאים וכתובים
תרגום יידיש פון יהואש
זכריה

/1:1 אין אכטן חודש, אין צווייטן יאר פון דריושן, איז דאס ווארט פון {dn גאט} געווען צו זכריה, דעם זון פון ברכיה, דעם זון פון עדון, דעם נביא, אזוי צו זאגן: /1:2 {dn גאט} האט געצערנט אויף אייערע עלטערן א צערענונג. 
/1:3 דרום זאלסטו זאגן צו זיי: אזוי האט געזאגט {dn גאט} פון צבאות: קערט אייך אום צו מיר, זאגט {dn גאט} פון צבאות, און איך וועל זיך אומקערן צו אייך, זאגט {dn גאט} פון צבאות. /1:4 איר זאלט ניט זיין אזוי ווי אייערע עלטערן, וואס די פריערדיקע נביאים האבן צו זיי גערופן, אזוי צו זאגן: אזוי האט געזאגט {dn גאט} פון צבאות: קערט אייך אום פון אייערע שלעכטע וועגן און אייערע שלעכטע מעשים. און זיי האבן ניט געהערט און ניט צוגעהארכט צו מיר, זאגט {dn גאט}. /1:5 אייערע עלטערן, ווו זיינען זיי? און די נביאים, לעבן זיי דען אייביק! /1:6 אבער מיינע ווערטער און מיינע משפטים וואס איך האב אנגעזאגט מיינע קנעכט די נביאים, פאר וואר, זיי זיינען אנגעקומען אייערע עלטערן, און זיי האבן תשובה געטאן, און האבן געזאגט: אזוי ווי {dn גאט} פון צבאות האט געטראכט צו טאן צו אונדז, לויט אונדזערע וועגן און לויט אונדזערע מעשים, אזוי האט ער מיט אונדז געטאן. 
/1:7 אין פיר און צוואנציקסטן טאג פון עלפטן חודש, דאס איז חודש שבט, אין צווייטן יאר פון דריושן, איז דאס ווארט פון {dn גאט} געווען צו זכריה, דעם זון פון ברכיהו, דעם זון פון עדואן, דעם נביא, אזוי צו זאגן: 
/1:8 איך האב געזען די נאכט, ערשט א מאן רייט אויף א רויטן פערד, און ער שטייט צווישן די מירטן וואס אין דער טיפעניש, און הינטער אים זיינען געווען רויטע, געלרויטע, און ווייסע פערד. /1:9 האב איך געזאגט: וואס זיינען די דאזיקע, מיין האר? האט צו מיר געזאגט דער מלאך וואס האט מיט מיר גערעדט: איך וועל דיר ווייזן וואס די דאזיקע זיינען. /1:10 און דער מאן וואס איז געשטאנען צווישן די מירטן, האט זיך אפגערופן און האט געזאגט: דאס זיינען די וואס {dn גאט} האט געשיקט ארומצוגיין אויף דער ערד. /1:11 און זיי האבן זיך אפגערופן צו דעם מלאך פון {dn גאט} וואס איז געשטאנען צווישן די מירטן, און האבן געזאגט: מיר זיינען ארומגעגאנגען אויף דער ערד, ערשט די גאנצע ערד זיצט רואיק. /1:12 האט זיך אפגערופן דער מלאך פון {dn גאט} און האט געזאגט: {dn גאט} פון צבאות, ביז וואנען וועסטו זיך ניט דערבארימען אויף ירושלים, און אויף די שטעט פון יהודה, וואס דו האסט פארשאלטן שוין זיבעציק יאר? /1:13 און {dn גאט} האט געענטפערט דעם מלאך וואס האט מיט מיר גערעדט, גוטע ווערטער, טרייסטווערטער. /1:14 און דער מלאך וואס האט מיט מיר גערעדט, האט געזאגט צו מיר: רוף אויס אזוי צו זאגן: 
אזוי האט געזאגט {dn גאט} פון צבאות: מיך פארדריסט וועגן ירושלים און וועגן ציון א גרויס פארדראס. /1:15 און א גרויס צארן צערן איך אויף די רואיקע פעלקער, ווארום איך האב בלויז געצערנט א ביסל, און זיי האבן אונטערגעהאלפן צום בייזן. /1:16 דרום האט {dn גאט} אזוי געזאגט: איך קער זיך אום צו ירושלים מיט דערבארימונג; מיין הויז וועט געבויט ווערן אין איר, זאגט {dn גאט} פון צבאות, און א בוישנור וועט געצויגן ווערן אויף ירושלים. /1:17 ווייטער רוף אויס אזוי צו זאגן: אזוי האט געזאגט {dn גאט} פון צבאות: מיינע שטעט וועלן ווידער איבערפלייצן מיט גוטס, און {dn גאט} וועט נאך טרייסטן ציון, און וועט ווידער אויסדערוויילן ירושלים.

/2:1 און איך האב אויפגעהויבן מיינע אויגן און האב געזען, ערשט פיר הערנער. /2:2 האב איך געזאגט צו דעם מלאך וואס האט מיט מיר גערעדט: וואס זיינען די דאזיקע? האט ער צו מיר געזאגט: דאס זיינען די הערנער וואס האבן צעשפרייט יהודה, ישראל, און ירושלים. 
/2:3 און {dn גאט} האט מיר געוויזן פיר מיינסטערס. /2:4 האב איך געזאגט: וואס קומען די דאזיקע טאן? האט ער געזאגט אזוי צו זאגן: יענע זיינען די הערנער וואס האבן צעשפרייט יהודה, אזוי אז קיינער האט ניט געקענט אויפהייבן א קאפ, און די דאזיקע זיינען געקומען אויף זיי א שרעק אנצוווארפן, אפצוהאקן די הערנער פון די פעלקער וואס האבן אויפגעהויבן דעם הארן קעגן לאנד יהודה, כדי עס צו צעשפרייטן. 
/2:5 און איך האב אויפגעהויבן מיינע אויגן און האב געזען, ערשט א מאן, און אין זיין האנט א מעסטשנור. /2:6 האב איך געזאגט: וווהין גייסטו? האט ער צו מיר געזאגט: צו מעסטן ירושלים, כדי צו זען וויפיל איז איר ברייט, און וויפיל איר לענג. /2:7 ערשט דער מלאך וואס האט מיט מיר גערעדט איז ארויסגעגאנגען, און אן אנדער מלאך איז ארויסגעגאנגען אים אנטקעגן. /2:8 און ער האט געזאגט: לויף זאג צו יענעם יונגמאן אזוי צו זאגן: 
אפן וועט ירושלים זיין באזעצט, פון פיל מענטשן און בהמות אין איר. /2:9 און איך וועל איר זיין, זאגט {dn גאט}, א מויער פון פייער רונד ארום, און פאר א כבוד וועל איך זיין אין איר מיט.
/2:10 העי, העי! און אנטלויפט פון דעם לאנד פון צפון, זאגט {dn גאט}, ווארום אזוי ווי די פיר ווינטן פון הימל האב איך אייך צעשפרייט, זאגט {dn גאט}. /2:11 העי ציון, אנטרין, דו וואס וווינסט ביי טאכטער בבל. /2:12 ווארום אזוי האט געזאגט {dn גאט} פון צבאות, וואס האט מיך געשיקט פון אייער כבוד וועגן צו די פעלקער וואס בארויבן אייך: פאר וואר, דער וואס רירט אייך אן רירט אן דעם שווארצאפל פון זיין אויג. /2:13 ווארום זע, איך פאך מיין האנט אויף זיי, און זיי וועלן ווערן א רויב צו די וואס האבן זיי געדינט, און איר וועט וויסן אז {dn גאט} פון צבאות האט מיך געשיקט. /2:14 זינג און פריי זיך, טאכטער ציון, ווארום זע, איך קום, און וועל רוען צווישן דיר, זאגט {dn גאט}. /2:15 און פיל פעלקער וועלן זיך באהעפטן אן {dn גאט} אין יענעם טאג, און זיי וועלן מיר זיין צום פאלק, און איך וועל רוען אין דיין מיט; און וועסט וויסן אז {dn גאט} פון צבאות האט מיך געשיקט צו דיר. /2:16 און {dn גאט} וועט ארבן יהודה פאר זיין חלק, אויף דער הייליקער ערד, און וועט ווידער אויסדערוויילן ירושלים.
/2:17 שטיל יעטוועדער לייב פאר {dn גאט} ווארום ער וועקט זיך פון זיין הייליקער וווינונג. 

/3:1 און ער האט מיר געוויזן יהושוע דעם כהן־גדול ווי ער שטייט פאר דעם מלאך פון {dn גאט}, און דער שטן שטייט אויף זיין רעכטער זייט, אים צו פארקלאגן. /3:2 האט {dn גאט} געזאגט צום שטן: {dn גאט} שרייט אן אויף דיר, שטן, יא, {dn גאט} וואס האט אויסדערוויילט ירושלים, שרייט אן אויף דיר; איז ניט דער דאזיקער א שייט ארויסגעריסן פון פייער? /3:3 און יהושוע איז געווען אנגעטאן אין קויטיקע בגדים, און איז געשטאנען פארן מלאך. /3:4 האט ער זיך אפגערופן און האט געזאגט צו די וואס זיינען געשטאנען פאר אים, אזוי צו זאגן: טוט אויס פון אים די קויטיקע בגדים. און צו אים האט ער געזאגט: זע, איך האב אפגעטאן פון דיר דיינע זינד, און וועל דיר אנטאן מלבושים. /3:5 האב איך געזאגט: זאל מען אים אנטאן א ריינע הויב אויפן קאפ. און זיי האבן אים אנגעטאן די ריינע הויב אויפן קאפ, און האבן אים אנגעקליידט בגדים; און דער מלאך פון {dn גאט} איז געשטאנען דערביי. /3:6 און דער מלאך פון {dn גאט} האט געווארנט יהושוען, אזוי צו זאגן: 
/3:7 אזוי האט געזאגט {dn גאט} פון צבאות: אויב אין מיינע וועגן וועסטו גיין, און אויב מיין היטונג וועסטו היטן, און דו וועסט אויך משפטן מיין הויז, און וועסט אויך היטן מיינע הויפן, וועל איך דיר געבן אן אומגאנג צווישן די דאזיקע וואס שטייען דא. /3:8 הער נאר צו, יהושוע כהן־גדול, דו און דיינע חברים וואס זיצן פאר דיר – ווארום פאר א צייכן מענטשן זיינען זיי – ווארום זע, איך ברענג מיין קנעכט דעם ״שפראץ״. /3:9 ווארום אט איז דער שטיין וואס איך האב געלייגט פאר יהושוען אויף דעם איין שטיין זיינען זיבן אויגן. זע, איך קריץ אויס זיין אויסקריצונג, זאגט {dn גאט} פון צבאות; און איך וועל אפטאן די זינד פון דעם דאזיקן לאנד אין איין טאג. /3:10 אין יענעם טאג, זאגט {dn גאט} פון צבאות, וועט איר רופן איינער דעם אנדערן אונטער א וויינשטאק און אונטער א פייגנבוים.

/4:1 און דער מלאך וואס האט גערעדט מיט מיר, האט זיך אומגעקערט, און ער האט מיך אויפגעוועקט, אזוי ווי א מענטש ווערט אויפגעוועקט פון זיין שלאף. /4:2 און ער האט צו מיר געזאגט: וואס זעסטו? האב איך געזאגט: איך האב געזען, ערשט א מנורה, אין גאנצן פון גאלד, און אויבן ביי איר א בעקן, און אירע זיבן לעמפלעך אויף איר, מיט זיבן, יא זיבן רערן צו די לעמפלעך וואס ביי איר אויבן. /4:3 און צוויי איילבערטביימער לעבן איר, איינער פון דער רעכטער זייט פון דעם בעקן, און איינער פון זיין לינקער זייט. /4:4 און איך האב זיך אפגערופן און האב געזאגט צו דעם מלאך וואס האט מיט מיר גערעדט, אזוי צו זאגן: וואס זיינען די דאזיקע, מיין האר? /4:5 האט געענטפערט דער מלאך וואס האט מיט מיר גערעדט, און האט געזאגט צו מיר: ווייסטו ניט וואס די דאזיקע זיינען? האב איך געזאגט: ניין, מיין האר. /4:6 האט ער זיך אפגערופן און האט געזאגט צו מיר, אזוי צו זאגן: דאס איז דאס ווארט פון {dn גאט} צו זרובבלן, אזוי צו זאגן: 
ניט מיט חיל און ניט מיט כוח, נאר מיט מיין גייסט, זאגט {dn גאט} פון צבאות. /4:7 ווער ביסטו, גרויסער בארג? פאר זרובבלן וועסטו ווערן א גלייכער פלאץ; און ער וועט ארויסברענגען דעם קאפשטיין מיט געשרייען: חן, חן צו אים! 
/4:8 און דאס ווארט פון {dn גאט} איז געווען צו מיר, אזוי צו זאגן: 
/4:9 די הענט פון זרובבלן האבן געגרונטפעסט דאס דאזיקע הויז, און זיינע הענט וועלן עס ענדיקן, און וועסט וויסן אז {dn גאט} פון צבאות האט מיך געשיקט צו אייך. /4:10 ווארום ווער נאר עס האט פאראכט דעם טאג פון קליינע אנהייבן, זיי וועלן זיך פרייען אז זיי וועלן זען דאס בלייגעוויכט אין זרובבלס האנט. די דאזיקע זיבן דאס זיינען די אויגן פון {dn גאט} וואס וואנדערן איבער דער גאנצער ערד. 
/4:11 האב איך זיך אפגערופן און האב צו אים געזאגט: וואס זיינען די דאזיקע צוויי איילבערטביימער אויף דער רעכטער זייט פון דער מנורה און אויף איר לינקער זייט? /4:12 און איך האב זיך אפגערופן א צווייט מאל און האב געזאגט צו אים: וואס זיינען די צוויי איילבערטצווייגן וואס לעבן די צוויי גילדערנע גיסרערן וואס ליידיקן ארויס פון זיך דאס גילדערנע בוימל? /4:13 האט ער געזאגט צו מיר, אזוי צו זאגן: ווייסטו ניט וואס די דאזיקע זיינען? האב איך געזאגט: ניין, מיין האר. /4:14 האט ער געזאגט: דאס זיינען די צוויי געזאלבטע וואס שטייען לעבן דעם האר פון דער גאנצער ערד.

/5:1 און איך האב ווידער אויפגעהויבן מיינע אויגן און האב געזען, ערשט א פליעדיקע מגילה. /5:2 האט ער צו מיר געזאגט: וואס זעסטו? האב איך געזאגט: איך זע א פליעדיקע מגילה; איר לענג צוואנציק איילן, און איר ברייט צען איילן. /5:3 האט ער צו מיר געזאגט: 
דאס איז די קללה וואס גייט ארויס איבער דעם געזיכט פון דער גאנצער ערד; ווארום איטלעכער וואס גנבעט, ווערט פון דאנען אוועקגעראמט לויט איר, און איטלעכער וואס שווערט פאלש, ווערט פון דאנען אוועקגעראמט לויט איר. /5:4 איך האב זי ארויסגעלאזט, זאגט {dn גאט} פון צבאות, און זי וועט קומען אין הויז פון דעם גנב, און אין הויז פון דעם וואס שווערט ביי מיין נאמען צום פאלשן, און זי וועט בלייבן אין זיין הויז, און זי וועט עס פארלענדן מיט זיינע האלצן און מיט זיינע שטיינער. 
/5:5 און דער מלאך וואס האט גערעדט מיט מיר, איז ארויסגעגאנגען, און האט צו מיר געזאגט: הייב אקארשט אויף דיינע אויגן, און זע וואס איז דאס דאזיקע וואס גייט ארויס? /5:6 האב איך געזאגט: וואס איז דאס? האט ער געזאגט: דאס איז די איפה וואס גייט ארויס. און ער האט געזאגט: דאס איז זייער אנבליק אין גאנצן לאנד – /5:7 ערשט א רונד שטיק בליי האט זיך אויפגעהויבן – און דאס איז א פרוי וואס זיצט אין דער איפה. /5:8 און ער האט געזאגט: דאס איז די שלעכטיקייט. און ער האט זי אריינגעווארפן אין דער איפה, און האט ארויפגעווארפן דאס שטיק בליי אויף איר עפענונג. 
/5:9 און איך האב אויפגעהויבן מיינע אויגן און האב געזען, ערשט צוויי ווייבער גייען ארויס, און א ווינט איז אין זייערע פליגלען, און די פליגלען ביי זיי זיינען ווי די פליגלען פון א שטארך; און זיי האבן געטראגן די איפה צווישן ערד און הימל. /5:10 האב איך געזאגט צו דעם מלאך וואס האט גערעדט מיט מיר: וווהין טראגן זיי די איפה? /5:11 האט ער געזאגט צו מיר: איר צו בויען א הויז אין לאנד שנער; און אז עס וועט צוגעברייט ווערן, וועט זי דארטן אנידערגעשטעלט ווערן אויף איר ארט.

/6:1 און איך האב ווידער אויפגעהויבן מיינע אויגן און האב געזען, ערשט פיר רייטוועגן גייען ארויס פון צווישן צוויי בערג, און די בערג זיינען קופערנע בערג. /6:2 אין ערשטן רייטוואגן רויטע פערד, און אין צווייטן רייטוואגן שווארצע פערד, /6:3 און אין דריטן רייטוואגן ווייסע פערד, און אין פירטן רייטוואגן געשפרענקלטע ברוינע פערד. /6:4 האב איך זיך אפגערופן און האב געזאגט צו דעם מלאך וואס האט מיט מיר גערעדט: וואס זיינען די דאזיקע, מיין האר? /6:5 האט דער מלאך געענטפערט און האט געזאגט צו מיר: די דאזיקע גייען ארויס צו די פיר ווינטן פון הימל, נאך דעם ווי זיי האבן זיך געשטעלט פאר דעם האר פון דער גאנצער ערד. /6:6 דער וואס אין אים זיינען די שווארצע פערד גייט ארויס צום לאנד פון צפון, און די ווייסע זיינען ארויסגעגאנגען נאך זיי, און די געשפרענקלטע זיינען ארויסגעגאנגען צום לאנד פון דרום. /6:7 אויך די ברוינע זיינען ארויסגעגאנגען, און זיי האבן געוואלט גיין אומוואנדערן איבער דער ערד; האט ער געזאגט: גייט וואנדערט אום איבער דער ערד. און זיי האבן אומגעוואנדערט איבער דער ערד. /6:8 און ער האט צוגעשריען צו מיר, און האט גערעדט צו מיר, אזוי צו זאגן: זע, די וואס זיינען ארויסגעגאנגען צום לאנד פון צפון, האבן בארוט מיין געמיט אין לאנד פון צפון. 
/6:9 און דאס ווארט פון {dn גאט} איז געווען צו מיר, אזוי צו זאגן: /6:10 נעם פון די גלות־לייט, פון כלדין, פון טוביהן, און פון ידעיהן, וואס זיינען געקומען פון בבל, און זאלסט גיין אין דעם אייגענעם טאג, און קומען אין הויז פון יאשיה דעם זון פון צפניהן – /6:11 זאלסט נעמען זילבער און גאלד, און מאכן קרוינען, און אנטאן אויפן קאפ פון יהושוע דעם זון פון יהוצדקן, דעם כהן־גדול. /6:12 און זאלסט זאגן צו אים, אזוי צו זאגן: 
אזוי האט געזאגט {dn גאט} פון צבאות, אזוי צו זאגן: אט איז א מאן וואס זיין נאמען איז ״שפראץ״, און וואס וועט ארויסשפראצן פון זיין ארט, און וועט בויען דעם טעמפל פון {dn גאט}. /6:13 יא, ער וועט בויען דעם טעמפל פון {dn גאט}, און ער וועט טראגן דעם גלאנץ, און וועט זיצן און געוועלטיקן אויף זיין טראן, און א כהן וועט זיין ביי זיין טראן; און א פרידלעכע באראטונג וועט זיין צווישן זיי ביידן. /6:14 און די קרוינען זאלן זיין חלמען, און טוביהן, און ידעיהן, און חן דעם זון פון צפניהן, פאר א געדעכעניש אין דעם טעמפל פון {dn גאט}. /6:15 און ווייטע וועלן קומען, און וועלן בויען אין דעם טעמפל פון {dn גאט}; און איר וועט וויסן אז {dn גאט} פון צבאות האט מיך געשיקט צו אייך. און עס וועט זיין, אויב הערן וועט איר צוהערן צו דעם קול פון {dn יהוה} אייער {dn גאט}.

/7:1 און עס איז געווען אין פירטן יאר פון מלך דריוש, איז דאס ווארט פון {dn גאט} געווען צו זכריהן אין פירטן טאג פון ניינטן חודש, אין כסלו, /7:2 ווען בית־אל, שראצר, און רגם־מלך און זיינע מענטשן, האבן געשיקט צו בעטן פאר {dn גאט}, /7:3 און צו זאגן צו די כהנים וואס אין הויז פון {dn גאט} פון צבאות, און צו די נביאים, אזוי צו זאגן: זאל איך וויינען אין דעם פינפטן חודש אפגעזונדערטערהייט, אזוי ווי איך האב געטאן שוין פון כמה יארן? /7:4 איז דאס ווארט פון {dn גאט} פון צבאות געווען צו מיר, אזוי צו זאגן: /7:5 זאג צו דעם גאנצן פאלק פון לאנד, און צו די כהנים, אזוי צו זאגן: אז איר האט געפאסט און געקלאגט אין פינפטן און אין זיבעטן חודש שוין זיבעציק יאר, האט איר פאסטן דען מיר געפאסט? /7:6 און אז איר עסט, און אז איר טרינקט, זייט איר ניט די וואס עסט, און איר די וואס טרינקט? /7:7 דאס זיינען דאך די ווערטער וואס {dn גאט} האט גערופן דורך די פריערדיקע נביאים, ווען ירושלים איז געווען באזעצט און בשלווה, מיט אירע שטעט רונד ארום איר, און דער דרום און די נידערונג זיינען געווען באזעצט. 
/7:8 און דאס ווארט פון {dn גאט} איז געווען צו זכריהן, אזוי צו זאגן: 
/7:9 אזוי האט געהאט געזאגט {dn גאט} פון צבאות, אזוי צו זאגן: משפט אן אמתן משפט, און טוט חסד און דערבארימונג איינער מיטן אנדערן, /7:10 און אן אלמנה און א יתום, א פרעמדן און אן ארימאן, זאלט איר ניט דריקן, און איינער דעם אנדערנס רעה זאלט איר ניט טראכטן אין אייער הארצן. /7:11 אבער זיי האבן ניט געוואלט הארכן, און זיי האבן געקערט א ווידערשפעניקן רוקן, און זייערע אויערן האבן זיי פארשטאפט ניט צו הערן. /7:12 און זייער הארץ האבן זיי געמאכט אזוי ווי דימענטשטיין, ניט צו הערן די תורה און די ווערטער וואס {dn גאט} פון צבאות האט געשיקט מיט זיין גייסט דורך די פריערדיקע נביאים; דרום איז געווארן א גרויסער צארן פון {dn גאט} פון צבאות. /7:13 און עס איז געווען: אזוי ווי ער האט גערופן, און זיי האבן ניט צוגעהערט, אזוי וועלן זיי רופן, און איך וועל ניט צוהערן, האט געזאגט {dn גאט} פון צבאות. /7:14 און איך וועל זיי צעשטורעמען איבער אלע פעלקער וואס זיי האבן זיי ניט געקענט. אזוי איז דאס לאנד וויסט געווארן נאך זיי, אן א גייער און אן א קומער; און זיי האבן געמאכט דאס גלוסטיקע לאנד א וויסטעניש.
/8:1 און דאס ווארט פון {dn גאט} פון צבאות איז געווען אזוי צו זאגן: /8:2 אזוי האט געזאגט {dn גאט} פון צבאות: מיך פארדריסט וועגן ציון א גרויס פארדראס, און מיט גרויס גרימצארן פארדריסט מיך וועגן איר. /8:3 אזוי האט {dn גאט} געזאגט: איך קער זיך אום קיין ציון, און איך וועל רוען אין ירושלים, און ירושלים וועט גערופן ווערן די שטאט פון אמת, און דער בארג פון {dn גאט} פון צבאות, דער הייליקער בארג. /8:4 אזוי האט געזאגט {dn גאט} פון צבאות: עס וועלן נאך זיצן זקנים און זקנות אין די גאסן פון ירושלים, איטלעכער מיט זיין שטעקן אין זיין האנט, פון גרויס עלטער. /8:5 און די גאסן פון דער שטאט וועלן זיין פול מיט יינגלעך און מיידלעך וואס שפילן זיך אין אירע גאסן. /8:6 אזוי האט געזאגט {dn גאט} פון צבאות: אויב דאס וועט זיין ווונדערלעך אין די אויגן פון דעם איבערבלייב פון דעם דאזיקן פאלק אין יענע טעג, זאל עס אויך אין מיינע אויגן זיין ווונדערלעך? זאגט {dn גאט} פון צבאות. /8:7 אזוי האט געזאגט {dn גאט} פון צבאות: זע, איך העלף מיין פאלק, פון דעם לאנד פון זונאויפגאנג, און פון דעם לאנד פון זונאונטערגאנג. /8:8 און איך וועל זיי ברענגען, און זיי וועלן וווינען אין ירושלים, און זיי וועלן מיר זיין צום פאלק, און איך וועל זיי זיין צום {dn גאט}, מיט אמת און מיט גערעכטיקייט. 
/8:9 אזוי האט געזאגט {dn גאט} פון צבאות: זאלן געשטארקט זיין אייערע הענט, איר וואס הערט איין אין די דאזיקע טעג די דאזיקע ווערטער פון דעם מויל פון די נביאים וואס זיינען געווען אין דעם טאג וואס דאס הויז פון {dn גאט} פון צבאות, דער טעמפל, איז געגרונטפעסט געווארן געבויט צו ווערן. /8:10 ווארום פאר יענע טעג איז קיין לוין פארן מענטשן ניט געווען, און קיין לוין פאר דער בהמה איז ניט געווען, און פאר דעם ארויסגייער און פאר דעם אריינגייער איז ניט געווען קיין זיכערקייט פון דעם פיינט, און איך פלעג אנשיקן אלע מענטשן איינעם אויפן אנדערן. /8:11 אבער אצונד וועל איך ניט זיין צו דעם איבערבלייב פון דעם דאזיקן פאלק אזוי ווי אין די פריערדיקע טעג, זאגט {dn גאט} פון צבאות. 
/8:12 ווארום דער זאמען פון שלום וועט זיין, אז דער וויינשטאק וועט געבן זיין פרוכט, און די ערד וועט געבן איר געוועקס, און די הימלען וועלן געבן זייער טוי; און איך וועל דעם איבערבלייב פון דעם דאזיקן פאלק, מאכן ארבן אלדאס דאזיקע. /8:13 און עס וועט זיין, אזוי ווי איר זייט געווען א קללה צווישן די פעלקער, איר הויז פון יהודה און הויז פון ישראל, אזוי וועל איך אייך העלפן, און איר וועט ווערן א ברכה; איר זאלט ניט מורא האבן; זאלן געשטארקט זיין אייערע הענט. /8:14 ווארום אזוי האט געזאגט {dn גאט} פון צבאות: אזוי ווי איך האב באדאכט אייך שלעכטס צו טאן, ווען אייערע עלטערן האבן מיך דערצערנט, זאגט {dn גאט} פון צבאות, און איך האב ניט חרטה געהאט, /8:15 אזוי האב איך ווידער באדאכט אין די דאזיקע טעג צו באגיטיקן ירושלים און דאס הויז פון יהודה; איר זאלט ניט מורא האבן. /8:16 דאס זיינען די זאכן וואס איר זאלט טאן: רעדט אמת איינער מיטן אנדערן, אמת און א פרידלעכן משפט טוט משפטן אין אייערע טויערן. /8:17 און איינער דעם אנדערנס רעה זאלט איר ניט טראכטן אין אייער הארצן, און קיין פאלשע שבועה זאלט איר ניט ליב האבן, ווארום דאס אלץ איז וואס איך האב פיינט, זאגט {dn גאט}. 
/8:18 און דאס ווארט פון {dn גאט} פון צבאות איז געווען צו מיר, אזוי צו זאגן: /8:19 אזוי האט געזאגט {dn גאט} פון צבאות: דער תענית פון פירטן חודש, און דער תענית פון פינפטן, און דער תענית פון זיבעטן, און דער תענית פון צענטן, וועט זיין דעם הויז פון יהודה פאר א פרייד און פאר א שמחה, און פאר יום־טובים; נאר האט ליב אמת און שלום. 
/8:20 אזוי האט געזאגט {dn גאט} פון צבאות: עס וועט נאך געשען, אז קומען וועלן פעלקער און באוווינער פון פיל שטעט; /8:21 און די באוווינער פון איין שטאט וועלן גיין צו דער אנדערער, אזוי צו זאגן: גיין לאמיר גיין צו בעטן פאר {dn גאט}, און צו זוכן דעם {dn גאט} פון צבאות; איך וויל אויך גיין. /8:22 און קומען וועלן פיל אומות און מאכטיקע פעלקער צו זוכן {dn גאט} פון צבאות אין ירושלים, און צו בעטן פאר {dn גאט}. 
/8:23 אזוי האט געזאגט {dn גאט} פון צבאות: אין יענע טעג וועט געשען, אז אננעמען וועלן צען מענטשן פון אלערליי לשונות פון די פעלקער – אננעמען דעם ברעג קלייד פון א יידן, אזוי צו זאגן: לאמיר גיין מיט אייך, ווארום מיר האבן געהערט אז {dn גאט} איז מיט אייך.

/9:1 די נבואה פון גאטס ווארט: אין לאנד חדרך און דמשק וועט זיין זיין לאגערונג – ווארום צו {dn גאט} איז דאס אויג פון מענטשן, ווי פון אלע שבטים פון ישראל – /9:2 און אויך אין חמת וואס גרענעצט זיך דערמיט, און אין צור און צידון ווי זייער קלוג זי איז. /9:3 און צור האט זיך א פעסטונג געבויט, און אנגעקליבן זילבער ווי שטויב, און גינגאלד ווי קויט פון די גאסן. /9:4 זע, {dn גאט} וועט זי פארארימען, און ער וועט שליידערן אין אים איר מאכט, און זי וועט אין פייער פארצערט ווערן. /9:5 אשקלון וועט זען און וועט מורא האבן, און עזה – און זי וועט ציטערן זייער, און עקרון – ווייל צו שאנד געווארן איז איר אויסקוק; און אונטערגיין וועט א מלך פון עזה, און אשקלון וועט זיין ניט באוווינט. /9:6 און א ממזר־פאלק וועט זיצן אין אשדוד, און איך וועל פארשניידן דעם שטאלץ פון די פלשתים. /9:7 און איך וועל אפטאן זיין בלוט פון זיין מויל, און זיינע אומווערדיקייטן פון צווישן זיינע ציין, און ער אויך וועט בלייבן ביי אונדזער {dn גאט}; און ער וועט זיין ווי א פירשט אין יהודה, און עקרון וועט זיין ווי דער יבוסי. /9:8 און איך וועל לאגערן ארום מיין הויז אקעגן חיל, אקעגן גייער און אקעגן קומער, און מער וועט ניט דורכגיין דורך זיי קיין דריקער; ווארום אצונד האב איך געזען מיט מיינע אויגן. 
/9:9 פריי זיך זייער, טאכטער ציון, שאל, טאכטער ירושלים, זע, דיין מלך וועט קומען צו דיר, א גערעכטער און א זיגער איז ער; אן ענו, און רייט אויף אן אייזל, אויף א יונגן זון פון אן אייזעלין. /9:10 און איך וועל פארשניידן א רייטוואגן פון אפרים, און א פערד פון ירושלים, און פארשניטן וועט ווערן דער בויגן פון מלחמה; און ער וועט רעדן שלום צו די פעלקער, און זיין געוועלטיקונג וועט זיין פון ים ביז ים, און פון טייך ביז די עקן פון דער ערד. /9:11 יא דו – פאר דעם בלוט פון דיין בונד, לאז איך ארויס דיינע געפאנגענע פון דער גרוב אן וואסער דרינען. /9:12 קערט אייך אום צו באפעסטיקייט, איר געפאנגענע פון האפענונג; נאך היינט זאג איך אן: טאפל וועל איך דיר אומקערן. /9:13 ווארום איך שפאן מיר אן יהודה, ווי א בויגן צי איך אן אפרים, און איך וועל דערוועקן דיינע קינדער, ציון, אויף דיינע קינדער, יון, און איך וועל דיך מאכן ווי די שווערד פון א גיבור. /9:14 און {dn גאט} וועט זיך באווייזן איבער זיי, און ארויסגיין ווי א בליץ וועט זיין פייל; און {dn גאט דער האר} וועט בלאזן אין שופר, און וועט קומען מיט שטורעמס פון דרום. /9:15 {dn גאט} פון צבאות וועט זיי באשירעמען, און זיי וועלן פארצערן, און צעטרעטן די שליידער־שטיינער, און זיי וועלן טרינקען און טומלען ווי פון וויין, און זיי וועלן פול זיין ווי די בעקנס, ווי די ווינקלען פון מזבח. /9:16 און {dn יהוה} זייער {dn גאט} וועט זיי העלפן אין יענעם טאג, ווי שאף – זיין פאלק; ווארום ווי קרוינשטיינער גלאנציקע וועלן זיי זיין אויף זיין ערד. /9:17 פאר וואר, וואס פאר א וווילקייט וועט זיין זייערס! און וואס פאר א שיינקייט וועט זיין זייערס! ווי קארן די בחורים, ווי וויין וואס טוט יירן די יונגפרויען.
/10:1 בעט ביי {dn גאט} רעגן אין דער צייט פון שפעטרעגן, ביי {dn גאט} וואס מאכט בליצן; און ער וועט זיי געבן א גוסרעגן, איטלעכן – גראז אויפן פעלד. /10:2 ווארום די תרפים האבן גערעדט נישטיקייט, און די ווארזאגער האבן געזען ליגן, און די חלומות רעדן פאלש, נישטיק טוען זיי טרייסטן. דרום האבן זיי אומגעוואנדערט אזוי ווי שאף, זיי פלאגן זיך, ווייל קיין פאסטוך איז ניטא. 
/10:3 אויף די פאסטוכער גרימט מיין צארן, און מיט די בעק וועל איך זיך אפרעכענען; ווארום {dn גאט} פון צבאות האט געדאכט אן זיין סטאדע, דעם הויז פון יהודה, און מאכט זיי ווי זיין פראכטפערד אין מלחמה. /10:4 פון אים דער ווינקלשטיין, פון אים דאס פלעקל, פון אים דער בויגן פון מלחמה, פון אים וועט ארויסגיין יעטוועדער געוועלטיקער באגלייך. /10:5 און זיי וועלן זיין ווי גיבורים וואס טרעטן דעם קויט פון די גאסן אין מלחמה,
און זיי וועלן בייקומען, ווארום {dn גאט} וועט זיין מיט זיי, און די רייטער אויף פערד וועלן פארשעמט ווערן. /10:6 און איך וועל שטארקן דאס הויז פון יהודה, און דאס הויז פון יוסף וועל איך העלפן, און איך וועל זיי אומקערן, ווארום איך טו זיי דערבארימען; און זיי וועלן זיין ווי איך וואלט זיי קיין מאל ניט פארלאזט, ווארום איך בין {dn יהוה} זייער {dn גאט}, און וועל זיי ענטפערן. /10:7 און אפרים וועט זיין ווי א גיבור, און זייער הארץ וועט זיין פריילעך ווי פון וויין; און זייערע זין וועלן זען און זיך פרייען, זייער הארץ וועט זיין לוסטיק מיט {dn גאט}. /10:8 איך וועל שמוצערן צו זיי, און וועל זיי איינזאמלען, ווארום איך טו זיי אויסלייזן;
און זיי וועלן זיך מערן ווי זיי האבן זיך געמערט. /10:9 יא, איך וועל זיי צעזייען צווישן די פעלקער, אבער אין די ווייטענישן וועלן זיי מיך דערמאנען, און זיי וועלן דערלעבן מיט זייערע קינדער, און וועלן זיך אומקערן. /10:10 און איך וועל זיי אומקערן פון לאנד מצרים, און פון אשור וועל איך זיי איינזאמלען; און קיין לאנד גלעד און לבנון וועל איך זיי ברענגען, און עס וועט זיי ניט קלעקן. /10:11 און אן אנגסט וועט אריבערגיין איבערן ים, און ער וועט שלאגן וועלן אויפן ים, און אויסגעטריקנט וועלן ווערן אלע טיפענישן פון נילוס, און גענידערט וועט ווערן דער שטאלץ פון אשור, און דער צעפטער פון מצרים וועט אפגעטאן ווערן. /10:12 און איך וועל זיי שטארקן מיט {dn גאט}, און אין זיין נאמען וועלן זיי גיין, 
זאגט {dn גאט}.

/11:1 עפן, לבנון, דיינע טירן, און זאל א פייער פארצערן דיינע צעדערן; /11:2 יאמער, ציפרעס, ווארום דער צעדער איז געפאלן, ווייל די מאכטיקע זיינען פארוויסט געווארן; יאמערט, אייכנביימער פון בשן, ווארום דער פעסטער וואלד איז גענידערט. /11:3 הארך! א יללה פון די פאסטוכער, ווארום פארוויסט געווארן איז זייער פראכט. הארך! א געבריל פון יונגלייבן, ווארום פארוויסט געווארן איז דאס געוועלד פון ירדן. /11:4 אזוי האט געזאגט {dn יהוה} מיין {dn גאט}: פיטער די שאף פון טייטונג, /11:5 וואס זייערע קויפער טייטן זיי, און ווערן ניט שולדיק, און זייערע פארקויפער זאגן: געלויבט איז {dn גאט}, ווארום איך ווער רייך; און זייערע פאסטוכער דערבארימען זיך ניט אויף זיי. /11:6 ווארום איך וועל זיך ניט מער דערבארימען אויף די באוווינער פון לאנד, זאגט {dn גאט}, און זע, איך ענטפער איבער דעם מענטשן, איטלעכן אין דער האנט פון זיין חבר, און אין דער האנט פון זיין מלך, און זיי וועלן צעשטויסן דאס לאנד, און איך וועל ניט מציל זיין פון זייער האנט. 
/11:7 און איך האב געפיטערט די שאף פון טייטונג, פאר וואר, די ארימסטע פון די שאף, און איך האב מיר גענומען צוויי שטעקנס, איינעם האב איך גערופן ״לייטזעליקייט״, און איינעם האב איך גערופן ״פארבינדונג״, און איך האב געפיטערט די שאף. /11:8 און איך האב פארטיליקט די דריי פאסטוכער אין איין חודש. און מיין זעל איז געווארן אומגעדולדיק מיט זיי, און אויך זייער זעל האט זיך געעקלט מיט מיר. /11:9 און איך האב געזאגט:
איך וועל אייך ניט פיטערן;די וואס שטארבט, זאל שטארבן, און די וואס ווערט פארטיליקט, זאל פארטיליקט ווערן, און די איבעריקע זאלן עסן איינע דער אנדערנס פלייש.
/11:10 און איך האב גענומען מיין שטעקן ״לייטזעליקייט״, און האב אים צעהאקט, כדי צו פארשטערן מיין בונד וואס איך האב געשלאסן מיט אלע פעלקער. /11:11 און ער איז פארשטערט געווארן אין יענעם טאג, און די ארימסטע פון שאף וואס האבן זיך געהאלטן אן מיר, האבן געוווסט זיכער אז דאס איז דאס ווארט פון {dn גאט}. /11:12 און איך האב צו זיי געזאגט: אויב עס איז גוט אין אייערע אויגן, גיט מיר מיין לוין, און אויב ניט, פארמיידט אייך. האבן זיי אפגעווויגן מיין לוין דרייסיק זילבערשטיק. /11:13 האט {dn גאט} געזאגט צו מיר: ווארף אים אריין אין דער שאצקאמער, דעם שיינעם ווערט וואס איך בין ווערט ביי זיי. און איך האב גענומען די דרייסיק זילבערשטיק, און האב עס אריינגעווארפן אין הויז פון {dn גאט}, אין דער שאצקאמער. /11:14 און איך האב צעהאקט מיין צווייטן שטעקן, ״פארבינדונג״, כדי צו פארשטערן די ברידערשאפט צווישן יהודה און צווישן ישראל. /11:15 און {dn גאט} האט צו מיר געזאגט:
נעם דיר נאך די כלים פון א נארישן פאסטוך. /11:16 ווארום זע, איך שטעל אויף א פאסטוך אין לאנד, וואס אום די פארטיליקטע וועט ער זיך ניט קימערן; די יונגע וועט ער ניט אויפזוכן, און די צעבראכענע וועט ער ניט היילן, די געזונטע וועט ער ניט שפייזן, און דאס פלייש פון דער פעטער וועט ער אויפעסן, און זייערע קלויען וועט ער צעקנאקן. 
/11:17 וויי צו דעם נישטיקן פאסטוך, וואס פארלאזט די שאף! א שווערד אויף זיין ארעם, און אויף זיין רעכטן אויג! זיין ארעם זאל דארן איינגעדארט ווערן, און זיין רעכט אויג זאל טונקל פארטונקלט ווערן! 

/12:1 די נבואה פון גאטס ווארט אויף ישראל: אזוי זאגט {dn גאט}, וואס האט אויסגעשפרייט די הימלען, און געגרונטפעסט די ערד, און געפורעמט דעם גייסט פון מענטשן אין אים. /12:2 זע, איך מאך ירושלים פאר א בעכער פון פארטומלעניש פאר אלע אומות רונד ארום; און אויך יהודה וועט מוזן זיין אין באלעגערונג אויף ירושלים. /12:3 און עס וועט זיין אין יענעם טאג, וועל איך מאכן ירושלים א לאסטשטיין פאר אלע אומות, אלע וואס לאדן זי אויף זיך וועלן זיך ווונדן אנרייסן; און איינזאמלען וועלן זיך אקעגן איר אלע פעלקער פון דער ערד. /12:4 אין יענעם טאג, זאגט {dn גאט}, וועל איך שלאגן איטלעך פערד מיט צעדולטקייט, און זיין רייטער מיט משוגעת; און אויף דעם הויז פון יהודה וועל איך האלטן אפן מיינע אויגן. און איטלעך פערד פון די אומות וועל איך שלאגן מיט בלינדקייט. /12:5 און די פירשטן פון יהודה וועלן זאגן אין זייער הארצן: א שטארקייט זיינען צו מיר די באוווינער פון ירושלים, דורך {dn גאט} פון צבאות זייער האר. /12:6 אין יענעם טאג וועל איך מאכן די פירשטן פון יהודה ווי א פייערטאפ צווישן האלץ, און ווי א בראנדהאלץ צווישן גארבן, און זיי וועלן פארצערן אויף רעכטס און אויף לינקס אלע אומות רונד ארום; און ירושלים וועט ווידער זיצן אויף איר ארט – אין ירושלים. /12:7 און {dn גאט} וועט העלפן די געצעלטן פון יהודה צום ערשטן, כדי די פראכט פון דעם הויז פון דוד, און די פראכט פון די באוווינער פון ירושלים, זאל זיך ניט גרייסן איבער יהודה. /12:8 אין יענעם טאג וועט {dn גאט} באשירעמען די באוווינער פון ירושלים, און דער געפאלענער צווישן זיי וועט אין יענעם טאג זיין ווי דוד, און דאס הויז פון דוד ווי א {dn גאט}, און ווי א מלאך פון יהודה פאר זיי. /12:9 און עס וועט זיין אין יענעם טאג, וועל איך זוכן צו פארטיליקן אלע פעלקער וואס קומען אויף ירושלים. /12:10 און איך וועל אויסגיסן אויף דעם הויז פון דוד, און אויף די באוווינער פון ירושלים, א גייסט פון לייטזעליקייט און געבעט, און זיי וועלן קוקן צו מיר וועגן איטלעכן וואס זיי האבן דערשטאכן, און וועלן קלאגן אויף אים ווי מע קלאגט אויף אן איינאיינציקן, און זיך ביטערן נאך אים ווי מע ביטערט זיך נאך א בכור. /12:11 אין יענעם טאג וועט גרויס זיין די קלאג אין ירושלים, אזוי ווי די קלאג פון הדדרמון אין טאל מגדון. /12:12 און דאס לאנד וועט קלאגן משפחות משפחות באזונדער; די משפחות פון דעם הויז פון דוד באזונדער, און זייערע ווייבער באזונדער; /12:13 די משפחה פון דעם הויז פון נתן באזונדער, און זייערע ווייבער באזונדער; די משפחה פון דעם הויז פון לוי באזונדער, און זייערע ווייבער באזונדער; די משפחה פון די שמעים באזונדער, און זייערע ווייבער באזונדער; /12:14 אלע משפחות וואס זיינען געבליבן, משפחות משפחות באזונדער, און זייערע ווייבער באזונדער.

/13:1 אין יענעם טאג וועט זיך עפענען א קוואל פאר דעם הויז פון דוד, און פאר די באוווינער פון ירושלים, פאר רייניקן און פאר שפרענגען. /13:2 און עס וועט זיין אין יענעם טאג, זאגט {dn גאט} פון צבאות, וועל איך פארשניידן די נעמען פון די געצנבילדער, פון לאנד, און זיי וועלן מער ניט געדאכט ווערן; און אויך די נביאים און דעם גייסט פון אומריינקייט וועל איך אפשאפן פון לאנד. 
/13:3 און עס וועט זיין, אז עמיצער וועט נאך אלץ נביאות זאגן, וועלן זאגן צו אים זיין פאטער און זיין מוטער וואס האבן אים געבארן: טארסט ניט בלייבן לעבן, ווארום ליגן האסטו געזאגט אין נאמען פון {dn גאט}; און זיין פאטער און זיין מוטער וואס האבן אים געבארן, וועלן אים שטעכן, אז ער וועט נביאות זאגן. /13:4 און עס וועט זיין אין יענעם טאג, וועלן זיך די נביאים שעמען איטלעכער מיט זיין זעונג, ווען ער וועט נביאות זאגן; און זיי וועלן ניט אנטאן א האריקן מאנטל כדי צו נארן. /13:5 און ער וועט זאגן: ניט קיין נביא בין איך, א מאן אן ערדארבעטער בין איך, ווארום פאר אן ערדמענטשן האט מען מיך געמאכט פון מיין יוגנט אן. /13:6 און אז מע וועט זאגן צו אים: וואס זיינען די דאזיקע ווונדן צווישן דיינע הענט? וועט ער זאגן: דאס האב איך געקריגן געשלאגן אין הויז פון מיינע גוטע פריינט. 
/13:7 דערוועק זיך, שווערד, אויף מיין פאסטוך, און אויף דעם מאן וואס איך האב מיר צוגעחברט! זאגט {dn גאט} פון צבאות; שלאג דעם פאסטוך, און די שאף זאלן צעשפרייט ווערן; און איך וועל קערן מיין האנט אויף די יונגען. /13:8 און עס וועט געשען אין גאנצן לאנד, זאגט {dn גאט}; צוויי טיילן דערין וועלן פארשניטן ווערן און פארגיין, און א דריט־חלק וועט בלייבן דערין. /13:9 און איך וועל ברענגען דעם דריט־חלק אין פייער, און וועל זיי לייטערן ווי מע לייטערט זילבער, און וועל זיי פרווון ווי מע פרוווט גאלד; ער וועט רופן מיין נאמען, און איך וועל אים ענטפערן;איך זאג: ער איז מיין פאלק, און ער וועט זאגן: {dn יהוה} איז מיין {dn גאט}.

/14:1 זע, א טאג קומט ביי {dn גאט}, און דיין רויב וועט צעטיילט ווערן אין דיר. /14:2 און איך וועל איינזאמלען אלע פעלקער קיין ירושלים אויף מלחמה; און די שטאט וועט באצווונגען ווערן, און די הייזער וועלן צערויבט ווערן, און די ווייבער וועלן געשענדט ווערן; און א האלבע שטאט וועט אין גלות אוועק, אבער דער רעשט פון דעם פאלק וועט ניט פארשניטן ווערן פון שטאט. /14:3 און {dn גאט} וועט ארויסגיין, און וועט מלחמה האלטן מיט יענע פעלקער, ווי בעת זיין מלחמה האלטן אין טאג פון שטרייט. /14:4 און זיינע פיס וועלן שטיין אין יענעם טאג אויפן הר־הזיתים, וואס פאר ירושלים פון מזרח, און דער הר־הזיתים וועט זיך שפאלטן איבער העלפט, צו מזרח און צו מערב, אויף זייער א גרויסן טאל; און א העלפט בארג וועט זיך אוועקרוקן קיין צפון, און א העלפט פון אים קיין דרום. /14:5 און איר וועט אנטלויפן צום טאל פון די בערג, ווארום דער טאל פון די בערג וועט גרייכן ביז אצל; און איר וועט לויפן ווי איר זייט געלאפן פון דער ערדציטערניש אין די טעג פון עוזיה דעם מלך פון יהודה; און {dn יהוה} מיין {dn גאט} וועט קומען, און אלע הייליקע מיט דיר. /14:6 און עס וועט זיין: אין יענעם טאג וועט ניט זיין קיין ליכטיקייט, נייערט א שווערקייט און פארגליווערטקייט. /14:7 און עס וועט זיין איין לאנגער טאג, וואס וועט זיין באוווסט ווי גאטס טאג, ניט טאג און ניט נאכט; אבער עס וועט זיין, צו אוונטצייט וועט ווערן ליכטיק. /14:8 און עס וועט זיין אין יענעם טאג, וועלן ארויסגיין לעבעדיקע וואסערן פון ירושלים, העלפט פון זיי צום פעדערשטן ים, און העלפט פון זיי צום הינטערשטן ים; אום זומער און אום ווינטער וועט עס זיין. /14:9 און {dn יהוה} וועט זיין צום מלך איבער דער גאנצער ערד; אין יענעם טאג וועט {dn יהוה} זיין איינער, און זיין נאמען איינער. 
/14:10 דאס גאנצע לאנד וועט פארקערט ווערן ווי דער פלוין, פון גבע ביז רמון, אין דרום פון ירושלים; און זי וועט זיצן דערהויבן אויף איר ארט, פון דעם טויער פון בנימין ביז דעם ארט פון ערשטן טויער, ביז דעם ווינקלטויער, און פון דעם טורעם פון חננאל ביז דעם מלכס קעלטערן. /14:11 און זיי וועלן זיצן דערין, און קיין פארוויסטונג וועט מער ניט זיין, און ירושלים וועט זיצן אין זיכערקייט. /14:12 און דאס וועט זיין די פלאג וואס {dn גאט} וועט פלאגן אלע אומות וואס זיינען ארויס אין קריג אויף ירושלים: זייער פלייש וועט צעקריכן ווי זיי שטייען אויף זייערע פיס, און זייערע אויגן וועלן צעקריכן אין זייערע לעכער, און זייער צונג וועט צעקריכן אין זייער מויל. /14:13 און עס וועט זיין אין יענעם טאג, וועט ווערן אויף זיי א גרויסע מהומה פון {dn גאט}, און זיי וועלן אנכאפן איינער דעם אנדערנס האנט, און איינעמס האנט וועט זיך אויפהייבן קעגן אנדערנס האנט. /14:14 און אויך יהודה וועט מלחמה האלטן אויף ירושלים; און איינגעזאמלט וועט ווערן דער פארמעג פון אלע פעלקער רונד ארום, גאלד און זילבער און קליידער זייער פיל. /14:15 און אזוי אויך וועט זיין די פלאג פונעם פערד, פונעם מוילאייזל, פונעם קעמל, און פונעם אייזל, און פון איטלעכער בהמה וואס וועט זיין אין יענע מחנות – אזוי ווי די דאזיקע פלאג. /14:16 און עס וועט זיין, איטלעכער וואס איז געבליבן פון אלע פעלקער וואס זיינען געקומען אויף ירושלים, וועט ארויפגיין יאר פאר יאר זיך צו בוקן צו דעם קיניג, {dn גאט} פון צבאות, און צו האלטן דעם יום־טוב פון סוכות. /14:17 און עס וועט זיין, ווער פון די משפחות פון דער ערד עס וועט ניט ארויפגיין קיין ירושלים זיך צו בוקן צו דעם קיניג, {dn גאט} פון צבאות, וועט אויף זיי ניט זיין קיין רעגן; /14:18 און אויב די משפחה פון מצרים וועט ניט ארויפגיין, און קומט ניט, וועט אויף זיי ניט ארויפגיין דער נילוס; דאס וועט זיין די פלאג וואס {dn גאט} וועט פלאגן די פעלקער וואס וועלן ניט ארויפגיין צו האלטן דעם יום־טוב פון סוכות. /14:19 דאס וועט זיין די שטראף פון מצרים, און די שטראף פון אלע פעלקער וואס וועלן ניט ארויפגיין צו האלטן דעם יום־טוב פון סוכות. 
/14:20 אין יענעם טאג וועט אויף די גלעקלעך פון די פערד שטיין ״הייליק צו {dn גאט}״; און די טעפ אין גאטס הויז וועלן זיין אזוי ווי די שפרענגבעקנס וואס פארן מזבח. /14:21 און יעטוועדער טאפ אין ירושלים און אין יהודה וועט זיין הייליק צו {dn גאט} פון צבאות, און אלע וואס ברענגען א שלאכטאפפער וועלן קומען און נעמען פון זיי, און קאכן אין זיי; און עס וועט מער ניט זיין קיין הענדלער אין הויז פון {dn גאט} פון צבאות אין יענעם טאג.

 
-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

