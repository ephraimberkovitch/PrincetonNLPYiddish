תורה נביאים וכתובים
תרגום יידיש פון יהואש
 יואל

/1:1 דאס ווארט פון {dn גאט} וואס איז געווען צו יואל דעם זון פון פתואלן: 
/1:2 הערט דאס צו, איר זקנים, און פארנעמט אלע באוווינער פון לאנד: איז אזוי וואס געשען אין אייערע טעג, צי אין די טעג פון אייערע עלטערן? /1:3 דערציילט וועגן דעם אייערע קינדער, און אייערע קינדער צו זייערע קינדער, און זייערע קינדער צו דעם אנדער דור. /1:4 וואס איז געבליבן פון דעם ווארעם האט אויפגעגעסן דער היישעריק, און וואס איז געבליבן פון דעם היישעריק האט אויפגעגעסן דער גראזפרעסער, און וואס איז געבליבן פון דעם גראזפרעסער האט אויפגעגעסן דער גריל. /1:5 כאפט זיך אויף, שיכורים, און וויינט, און יאמערט, אלע טרינקער פון וויין, אויף דער טרויבנזאפט וואס זי איז פארשניטן געווארן פון אייער מויל. /1:6 ווארום א פאלק איז ארויפגעקומען אויף מיין לאנד, מאכטיק און אן א צאל; זיינע ציין זיינען ציין פון א לייב, און באקציינער פון א לייבינטע האט ער. /1:7 ער האט געמאכט מיין וויינשטאק צו וויסט, און צו שפענדלעך מיין פייגנבוים; אפגעהוילט הויל האט ער אים און אנידערגעווארפן, זיינע צווייגן זיינען ווייס געווארן. /1:8 קלאג ווי א יונגפרוי אנגעגורט מיט זאק נאך דעם מאן פון איר יוגנט. /1:9 פארשניטן געווארן איז א שפייזאפפער און א גיסאפפער פון דעם הויז פון {dn גאט}; עס טרויערן די כהנים, די באדינער פון {dn גאט}. /1:10 פארוויסט געווארן איז דאס פעלד, עס טרויערט די ערד, ווארום פארוויסט געווארן איז די תבואה, אויסגעטריקנט האט דער וויין, איינגעגאנגען איז דאס אייל, /1:11 צו שאנד זיינען די אקערלייט, עס יאמערן די וויינגערטנירער, אויפן ווייץ און אויפן גערשטן; ווארום דער שניט פון פעלד איז פארלארן. /1:12 דער וויינשטאק איז פארטריקנט, און דער פייגנבוים איז פארוועלקט; דער מילגרוים, אויך דער טייטלבוים און דער עפלבוים, אלע ביימער פון פעלד, זיינען פארטריקנט; יא, אויסגעטריקנט האט די פרייד פון די מענטשנקינדער. /1:13 גורט אייך אן און קלאגט, איר כהנים, יאמערט, איר באדינער פון מזבח; קומט נעכטיקט אין זאקקליידער, באדינער פון מיין {dn גאט}, ווארום פארמיטן איז פון אייער גאטס הויז א שפייזאפפער און א גיסאפפער. /1:14 הייליקט א פאסטטאג, רופט אן איינזאמלונג, קלייבט צונויף די עלטסטע, אלע באוווינער פון לאנד, אין הויז פון {dn יהוה} אייער {dn גאט}, און טוט שרייען צו {dn גאט}. /1:15 וויי אויף דעם טאג! ווארום נאנט איז דער טאג פון {dn גאט}, און ווי א בראך פון אלמאכטיקן קומט ער. /1:16 פאר וואר, פאר אונדזערע אויגן איז פארשניטן די שפייז; פון אונדזער גאטס הויז, די פרייד און די לוסטיקייט. /1:17 איינגעדארט זיינען די זאמען אונטער זייערע גרודעס, וויסט געווארן זיינען די שפייכלערס, איינגעפאלן זיינען די שייערן ווארום אויסגעטריקנט איז די תבואה. /1:18 ווי קרעכצט די בהמה! צעטומלט זיינען די סטאדעס רינדער, ווארום ניטא פאר זיי קיין פיטערונג; אפילו די סטאדעס שאף זיינען פארוויסט. /1:19 צו דיר, {dn גאט}, טו איך רופן, ווארום א פייער האט פארצערט די פיטערפלעצער פון מדבר, און א פלאם האט צעפלאקערט אלע ביימער פון פעלד. /1:20 אפילו די בהמות פון פעלד שמאכטן צו דיר, ווארום אויסגעטריקנט זיינען די גראבנס וואסער, און א פייער האט פארצערט די פיטערפלעצער פון מדבר.

/2:1 בלאזט א שופר אין ציון, און שאלט אויף מיין הייליקן בארג, זאלן ציטערן אלע באוווינער פון לאנד, ווארום דער טאג פון {dn גאט} קומט אן, ווארום ער איז נאנט; /2:2 א טאג פון חושך און פינצטערניש, א טאג פון וואלקן און נעבל, ווי א שווארצקייט אויסגעשפרייט אויף די בערג; א גרויס פאלק און א מאכטיקס, אזא ווי ער איז ניט געווען פון אייביק אן און וועט נאך אים מער ניט זיין ביז די יארן פון דור־דורות. /2:3 אים פארויס פארצערט א פייער, און הינטער אים פלאקערט א פלאם; ווי דער גארטן פון עדן איז דאס לאנד פאר אים, און הינטער אים א מדבר א וויסטער, און צו מאל קיין אנטרינונג איז ניטא פון אים. /2:4 ווי דאס אויסזען פון פערד איז זיין אויסזען, און ווי רייטער אזוי לויפן זיי. 
/2:5 ווי דאס גערויש פון רייטוועגן, איז זייער שפרינגען אויף די שפיצן בערג; ווי דער קנאל פון א פלאמפייער וואס פארצערט שטרוי; ווי א פאלק א מאכטיקס געגרייט צו מלחמה. /2:6 פאר אים ציטערן פעלקער, אלע פנימער האבן אנגענומען א פינצטערניש. /2:7 ווי גיבורים לויפן זיי, ווי מלחמה־לייט קלעטערן זיי אויף דער מויער, און איטלעכער אין זיינע וועגן גייען זיי, און זיי פלאנטערן ניט זייערע שטעגן. /2:8 און איינער דעם אנדערן שטויסן זיי ניט, איטלעכער אין זיין שליאך גייען זיי, און דורך וואפן ווארפן זיי זיך, און ווערן ניט געשעדיקט. /2:9 זיי שפרינגען אויף דער שטאט, זיי לויפן אויף דער מויער, זיי גייען ארויף אין די הייזער, זיי קומען דורך די פענצטער ווי א גנב. /2:10 פאר אים ציטערט די ערד, שטורעמען די הימלען; די זון און די לבנה ווערן שווארץ, און די שטערן נעמען אריין זייער שיין. /2:11 און {dn גאט} לאזט ארויס זיין קול פארויס פאר זיין חיל; ווארום זייער גרויס איז זיין מחנה, ווארום מאכטיק איז דער וואס טוט זיין באפעל; ווארום גרויס איז דער טאג פון {dn גאט} און מוראדיק זייער, און ווער קען אים אויסהאלטן? /2:12 אבער נאך איצט, זאגט {dn גאט}, קערט אייך אום צו מיר מיט אייער גאנצן הארצן, און מיט פאסטן און מיט געוויין און מיט קלאג; /2:13 און צערייסט אייער הארץ און ניט אייערע קליידער, און קערט אייך אום צו {dn יהוה} אייער {dn גאט}, ווארום ער איז לייטזעליק און דערבארימדיק, איינגעהאלטן אין צארן, און רייך אין גענאד, און ער האט חרטה אויף דעם בייז. /2:14 ווער ווייס, אפשר ווידער וועט ער חרטה האבן, און לאזן א ברכה הינטער זיך – א שפייזאפפער און א גיסאפפער פאר {dn יהוה} אייער {dn גאט}.
/2:15 בלאזט א שופר אין ציון, הייליקט א פאסטטאג, רופט אן איינזאמלונג; /2:16 זאמלט איין דאס פאלק, פאררופט די עדה, קלייבט צונויף די זקנים, זאמלט איין די קליינע קינדער, און די וואס זייגן די ברוסט; זאל דער חתן ארויסגיין פון זיין קאמער, און די כלה פון איר געצעלט. /2:17 צווישן דעם פאליש און דעם מזבח זאלן וויינען די כהנים, די דינער פון {dn גאט}, און זאלן זיי זאגן: דערבארים זיך {dn גאט} אויף דיין פאלק, און זאלסט ניט געבן דיין ארב צו שאנד, אז פעלקער זאלן זיך ווערטלען איבער זיי; נאך וואס זאל מען זאגן צווישן די אומות: אווו איז זייער {dn גאט}? 
/2:18 און {dn גאט} האט זיך אנגענומען פאר זיין לאנד, און האט זיך דערבארימט אויף זיין פאלק. /2:19 און {dn גאט} האט געענטפערט און געזאגט צו זיין פאלק: זעט, איך שיק אייך תבואה און וויין און אייל, און איר וועט זיי האבן צו זאט; און איך וועל אייך מער ניט געבן צו שאנד ביי די פעלקער. /2:20 און דעם צפונדיקן וועל איך דערווייטערן פון אייך, און וועל אים פארשטויסן אין א לאנד פון טריקעניש און וויסטעניש, מיט זיין פנים צום פעדערשטן ים, און זיין עק צום הינטערשטן ים; און זיין פוילגערוך וועט אויפגיין, און זיין געשטאנק וועט אויפגיין, ווייל ער האט גרויס זיך פארנומען.
/2:21 זאלסט ניט מורא האבן, ערד, פריי זיך און זיי לוסטיק, ווארום גרויס געטאן האט {dn גאט}. /2:22 איר זאלט ניט מורא האבן, בהמות פון פעלד, ווארום די פיטערפלעצער פון מדבר זיינען באגראזט, ווארום דער בוים טראגט זיין פרוכט, דער פייגנבוים און דער וויינשטאק גיבן זייער קריפט. /2:23 און איר קינדער פון ציון, זייט לוסטיק און פרייט זיך מיט {dn יהוה} אייער {dn גאט}, ווארום ער גיט אייך דעם פרירעגן ריכטיק; יא, ער מאכט נידערן פאר אייך רעגן, פרירעגן און שפעטרעגן אין ערשן חודש . /2:24 און די שייערן וועלן פול זיין מיט תבואה, און די קעלטערן וועלן איבערלויפן מיט וויין און אייל. /2:25 און איך וועל אייך אפצאלן די יארן וואס דער היישעריק האט אויפגעגעסן, דער גראזפרעסער, און דער גריל, און דער ווארעם, מיין גרויס חיל וואס איך האב אנגעשיקט אויף אייך. /2:26 און עסן וועט איר עסן און זאט זיין, און איר וועט לויבן דעם נאמען פון {dn יהוה} אייער {dn גאט}, וואס האט געטאן מיט אייך ווונדערלעך; און מיין פאלק וועט אויף אייביק ניט פארשעמט ווערן. /2:27 און איר וועט וויסן אז איך בין צווישן ישראל, און איך בין {dn יהוה} אייער {dn גאט}, און מער איז ניטא; און מיין פאלק וועט אויף אייביק ניט פארשעמט ווערן.

/3:1 און עס וועט זיין נאך דעם, וועל איך אויסגיסן מיין גייסט אויף יעטוועדער לייב, און אייערע זין און אייערע טעכטער וועלן נביאות זאגן, אייערע זקנים וועלן חלומות חלומען, אייערע בחורים וועלן זעונגען זען. /3:2 און אויך אויף די קנעכט און אויף די דינסטן וועל איך אויסגיסן מיין גייסט אין יענע טעג. /3:3 און איך וועל ווייזן ווונדער אין הימל און אויף דער ערד, בלוט און פייער און זיילן רויך. /3:4 די זון וועט פארקערט ווערן אין פינצטערניש, און די לבנה אין בלוט, איידער עס קומט דער טאג פון {dn גאט}, דער גרויסער און דער מוראדיקער. /3:5 און עס וועט זיין, איטלעכער וואס וועט רופן דעם נאמען פון {dn גאט}, וועט אנטרונען ווערן, ווארום אויף בארג ציון און אין ירושלים וועט זיין אן אנטרינונג, אזוי ווי {dn גאט} האט געזאגט; און די געבליבענע וועלן זיין די וואס {dn גאט} טוט רופן.

/4:1 ווארום זע, אין יענע טעג און אין יענער צייט, אז איך וועל אומקערן די געפאנגענשאפט פון יהודה און ירושלים, /4:2 וועל איך איינזאמלען אלע פעלקער, און איך וועל זיי מאכן נידערן אין טאל פון יהושפט, און איך וועל זיך דארטן משפטן מיט זייפאר מיין פאלק און מיין ארב ישראל, וואס זיי האבן זיי צעשפרייט צווישן די פעלקער, און צעטיילט מיין לאנד. /4:3 און אויף מיין פאלק האבן זיי גורל געווארפן, און געגעבן א יינגל פאר א זונה, און א מיידל פארקויפט פאר וויין, און געטרונקען.
/4:4 און וואס זייט איר מיר גאר, צור און צידון, און אלע געגנטן פון פלשת? צי פארגעלטונג צאלט איר דאס אפ פון מיינעטוועגן? איז, אויב איר פארגעלט דאס פון מיינטעוועגן, וועל איך אייליק גיך אומקערן אייער פארגעלטונג אויף אייער קאפ; /4:5 וואס מיין זילבער און מיין גאלד האט איר צוגענומען, און מיינע בעסטע גלוסטיקייטן געבראכט אין אייערע פאלאצן /4:6 און די קינדער פון יהודה און די קינדער פון ירושלים האט איר פארקויפט צו די קינדער פון די יונים, כדי זיי צו דערווייטערן פון זייער געמארק. /4:7 זעט, איך דערוועק זיי פון דעם ארט וואס איר האט זיי פארקויפט דארטן, און איך וועל אומקערן אייער טוונג אויף אייער קאפ. /4:8 און איך וועל פארקויפן אייערע זין און אייערע טעכטער אין דער האנט פון די קינדער פון יהודה, און זיי וועלן זיי פארקויפן צו די שבאים, צו א ווייטן פאלק, ווארום {dn גאט} האט גערעדט. 
/4:9 רופט דאס אויס צווישן די פעלקער, ברייט אן א מלחמה, וועקט אויף די גיבורים; זאלן גענענען, זאלן ארויפגיין אלע מענער פון מלחמה. /4:10 שמידט אייערע אקעראייזנס אויף שווערדן, און אייערע צווייגמעסערס אויף שפיזן; דער שלאפער זאל זאגן: א גיבור בין איך. /4:11 איילט און קומט אלע פעלקער פון רונד ארום, און לאמען זיך איינזאמלען; אהין מאך נידערן, {dn גאט}, דיינע גיבורים! /4:12 זאלן זיך דערוועקן די פעלקער און ארויפגיין צום טאל פון יהושפט ווארום דארטן וועל איך זיצן צו משפטן אלע פעלקער פון רונד ארום. /4:13 לייגט צו דעם שניידמעסער, ווארום צייטיק איז דער שניט; קומט טרעט, ווארום פול איז דער קעלטער, די קובלען לויפן איבער; ווארום גרויס איז זייער בייז. 
/4:14 מחנות, מחנות אין טאל פון גזר! ווארום נאנט איז דער טאג פון {dn גאט} אין טאל פון גזר. /4:15 די זון און די לבנה ווערן שווארץ, און די שטערן נעמען אריין זייער שיין. /4:16 און {dn גאט} וועט ברילן פון ציון, און פון ירושלים וועט ער ארויסלאזן זיין קול, און שטורעמען וועלן הימל און ערד; אבער {dn גאט} וועט זיין א באשיצונג פאר זיין פאלק, און א פעסטונג פאר די קינדער פון ישראל. /4:17 און איר וועט וויסן אז איך, {dn יהוה} אייער {dn גאט}, רו אויף ציון, מיין הייליקן בארג; און ירושלים וועט זיין הייליק, און פרעמדע וועלן מער ניט דורכגיין אין איר. 
/4:18 און עס וועט זיין אין יענעם טאג, וועלן די בערג טריפן זאפט, און די הייכן וועלן איבערגיין מיט מילך, און אלע גראבנס פון יהודה וועלן איבערגיין מיט וואסער. און א קוואל וועט ארויסגיין פון גאטס הויז, און וועט אנטרינקען דעם טאל שטים. /4:19 מצרים וועט א וויסטעניש ווערן, און אדום וועט א וויסטער מדבר ווערן, פאר דעם אומרעכט צו די קינדער פון יהודה, וואס זיי האבן פארגאסן אומשולדיק בלוט אין זייער לאנד. /4:20 אבער יהודה וועט זיין אייביק באזעצט, און ירושלים אויף דור־דורות. /4:21 און וואס איך וועל שענקען, זייער בלוט וועל איך ניט שענקען; און {dn גאט} טוט רוען אין ציון.



-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

