תורה נביאים וכתובים
תרגום יידיש פון יהואש
רות

/1:1 און עס איז געווען אין די טעג וואס די שופטים האבן געהערשט, איז געווען א הונגער אין לאנד. און א מאן איז געגאנגען פון בית־לחם-יהודה זיך אויפצוהאלטן אין פעלד פון מואב, ער מיט זיין ווייב און זיינע צוויי זין. /1:2 און דער נאמען פון דעם מאן איז געווען אלימלך, און דער נאמען פון זיין ווייב נעמי, און דער נאמען פון זיינע צוויי זין מכלון און כליון – אפרתער פון בית־לחם-יהודה. און זיי זיינען געקומען אין פעלד פון מואב, און זיינען דארטן געווען. 
/1:3 איז געשטארבן אלימלך, נעמיס מאן, און זי איז איבערגעבליבן, מיט אירע צוויי זין. /1:4 און זיי האבן גענומען מואבער ווייבער: דער נאמען פון איינער איז געווען ערפה און דער נאמען פון דער צווייטער רות. און זיי זיינען דארטן געזעסן ארום צען יאר. 
/1:5 און זיי ביידע, מכלון און כליון, זיינען געשטארבן, און די פרוי איז געבליבן פארעלנדט פון אירע ביידע קינדער און איר מאן. /1:6 און זי איז אויפגעשטאנען מיט אירע שניר, און האט זיך אומגעקערט פון פעלד פון מואב, ווארום זי האט געהערט אין פעלד פון מואב אז {dn גאט} האט געדאכט אן זיין פאלק, זיי צו געבן ברויט. /1:7 און זי איז ארויס פון דעם ארט וואס זי איז דארטן געווען, און אירע ביידע שניר מיט איר, און זיי זיינען געגאנגען אין וועג, כדי זיך אומצוקערן צום לאנד יהודה. 
/1:8 האט נעמי געזאגט צו אירע ביידע שניר: גייט קערט אייך אום איטלעכע צו איר מוטערס הויז. /1:9 זאל {dn גאט} טאן מיט אייך חסד אזוי ווי איר האט געטאן מיט די געשטארבענע און מיט מיר. זאל אייך {dn גאט} געבן איר זאלט געפינען מנוחה איטלעכע אין הויז פון איר מאן. 
און זי האט זיי געקושט; און זיי האבן אויפגעהויבן זייער קול און האבן געוויינט. /1:10 און זיי האבן צו איר געזאגט: ניין, נייערט מיר וועלן מיט דיר זיך אומקערן צו דיין פאלק. /1:11 האט נעמי געזאגט: קערט אייך אום, טעכטער מיינע, צו וואס זאלט איר גיין מיט מיר? האב איך דען נאך זין אין מיין לייב, אז זיי זאלן אייך ווערן פאר מאנען? /1:12 קערט אייך אום, טעכטער מיינע, גייט, ווארום איך בין צו אלט צו האבן א מאן; לאמיך שוין זאגן, איך האב א האפענונג, איך זאל נאך די נאכט האבן א מאן, און זאל אויך געבערן זין, /1:13 וועט איר דען אויף זיי אויסקוקן ביז זיי וועלן גרויס ווערן? וועט איר צוליב זיי בלייבן זיצן ניט צו נעמען קיין מאן? ניין, טעכטער מיינע! ווארום מיר איז פיל ביטערער פון אייך, ווייל גאטס האנט איז אויסגעגאנגען אויף מיר. 
/1:14 האבן זיי אויפגעהויבן זייער קול און האבן ווידער געוויינט. און ערפה האט זיך צעקושט מיט איר שוויגער, אבער רות האט זיך באהעפט אן איר. /1:15 האט זי געזאגט: זע, דיין שוועגערין האט זיך אומגעקערט צו איר פאלק און צו איר {dn גאט}; קער זיך אום נאך דיין שוועגערין. /1:16 האט רות געזאגט: זאלסט מיך ניט בעטן דיך צו פארלאזן, זיך אומצוקערן פון הינטער דיר, ווארום וווהין דו וועסט גיין, וועל איך גיין, און ווו דו וועסט נעכטיקן, וועל איך נעכטיקן; דיין פאלק איז מיין פאלק, און דיין {dn גאט} איז מיין {dn גאט}. /1:17 ווו דו וועסט שטארבן, וועל איך שטארבן, און דארטן וועל איך באגראבן ווערן. זאל מיר {dn גאט} טאן אזוי און נאך מער! נאר דער טויט וועט פאנאנדערשיידן צווישן מיר און צווישן דיר. 
/1:18 און זי האט געזען, אז זי האלט זיך פעסט צו גיין מיט איר, און זי האט אויפגעהערט זי אפצורעדן. /1:19 און זיי זיינען ביידע געגאנגען ביז זיי זיינען געקומען קיין בית־לחם. און עס איז געווען, ווי זיי זיינען אנגעקומען קיין בית־לחם, אזוי האט די גאנצע שטאט געטומלט מיט זיי, און די ווייבער האבן געזאגט: איז דאס נעמי? /1:20 האט זי צו זיי געזאגט: איר זאלט מיך ניט רופן נעמי, רופט מיך מרה, ווארום דער אלמאכטיקער האט מיר זייער פארביטערט. /1:21 א פולע בין איך ארויסגעגאנגען, און ליידיק האט מיך {dn גאט} אומגעקערט. נאך וואס רופט איר מיך נעמי, אז {dn גאט} איז מיין קלעגער געווארן, און דער אלמאכטיקער האט מיר שלעכטס געטאן. 
/1:22 אזוי האט זיך אומגעקערט נעמי, און איר שנור רות די מואבערין מיט איר, די וואס האט זיך אומגעקערט פון דעם פעלד פון מואב. און זיי זיינען אנגעקומען אין בית־לחם אין אנהייב גערשטנשניט. 

/2:1 און נעמי האט געהאט איר מאנס א קרוב, א וווילפארמעגלעכן מאן פון אלימלכס משפחה, וואס זיין נאמען איז געווען בועז. 
/2:2 און רות די מואבערין האט געזאגט צו נעמין: לאמיך גיין, איך בעט דיך, אין פעלד, און איך וועל אויפקלייבן זאנגען הינטער דעם וואס איך וועל געפינען לייטזעליקייט אין זיינע אויגן. האט זי געזאגט צו איר: גיי, מיין טאכטער. 
/2:3 איז זי אוועק, און איז געקומען און האט געקליבן אין פעלד הינטער די שניטערס, און אויף איר טראף האט זיך געטראפן דאס שטיק פעלד פון בועזן וואס פון אלימלכס משפחה. /2:4 ערשט בועז איז אנגעקומען פון בית־לחם, און האט געזאגט צו די שניטערס: {dn גאט} מיט אייך! און זיי האבן צו אים געזאגט: בענטשן זאל דיך {dn גאט}! /2:5 האט בועז געזאגט צו זיין יונג וואס איז געשטאנען איבער די שניטערס: וועמעס איז די דאזיקע יונגע פרוי? /2:6 האט געענטפערט דער יונג וואס איז געשטאנען איבער די שניטערס, און האט געזאגט: דאס איז א יונגע פרוי א מואבערין, וואס האט זיך אומגעקערט מיט נעמין פון דעם פעלד פון מואב; /2:7 און זי האט געזאגט: לאמיך קלייבן, איך בעט דיך, און אויפזאמלען צווישן די גארבן הינטער די שניטערס; און זי איז געקומען און איז געשטאנען פון זינט פרימארגן אזש ביז אצונד; דאס בלייבן אירס אין דער היים איז בלויז געווען א וויילע. /2:8 האט בועז געזאגט צו רותן: פאר וואר, דו הערסט, מיין טאכטער? זאלסט ניט גיין קלייבן אין אן אנדער פעלד, און זאלסט אויך ניט אוועקגיין פון דאנען; נאר דא זאלסטו זיך האלטן מיט מיינע מיידלעך. /2:9 דיינע אויגן זאלן זיין אויף דעם פעלד וואס זיי שניידן, און זאלסט גיין הינטער זיי. פאר וואר, איך האב באפוילן די יונגען, דיך ניט אנצורירן; און אז דיר וועט דארשטן, זאלסטו גיין צו די כלים, און טרינקען פון וואנען די יונגען שעפן. 
/2:10 איז זי געפאלן אויף איר פנים, און האט זיך געבוקט צו דער ערד, און האט צו אים געזאגט: פאר וואס האב איך געפונען לייטזעליקייט אין דיינע אויגן, מיך צו דערקענען, אז איך בין א פרעמדע? /2:11 האט בועז געענטפערט און האט צו איר געזאגט: דערציילן איז מיר דערציילט געווארן אלץ וואס דו האסט געטאן מיט דיין שוויגער נאך דיין מאנס טויט, און אז דו האסט פארלאזן דיין פאטער און דיין מוטער, און דאס לאנד פון דיין געבארנשאפט, און ביסט געגאנגען צו א פאלק וואס דו האסט ניט געקענט פון נעכטן־אייערנעכטן. /2:12 זאל {dn גאט} באצאלן דיין טוונג, און דיין שכר זאל זיין פארפול פון {dn יהוה} דעם {dn גאט} פון ישראל, וואס דו ביסט געקומען זיך באשיצן אונטער זיינע פליגלען. /2:13 האט זי געזאגט: לאמיך געפינען לייטזעליקייט אין דיינע אויגן, מיין האר! ווייל דו האסט מיך געטרייסט, און ווייל דו האסט גערעדט צום הארצן פון דיין דינסט, און איך בין צו מאל ניט ווי איינע פון דיינע דינסטן. /2:14 האט בועז צו איר געזאגט: אין דער צייט פון עסן, גענען אהער, און וועסט עסן פון דעם ברויט, און וועסט איינטונקען דיין ביסן אין זויערס. 
און זי איז געזעסן ביי דער זייט פון די שניטערס, און מע האט איר דערלאנגט געברענטע זאנגען, און זי האט געגעסן און איז זאט געווארן, און האט נאך איבערגעלאזן. /2:15 און ווי זי איז אויפגעשטאנען צו קלייבן, האט בועז באפוילן זיינע יונגען, אזוי צו זאגן: אויך צווישן די גארבן זאל זי קלייבן, און איר זאלט זי ניט פארשעמען. /2:16 און אויך ארויסציען פון די בינטלעך זאלט איר פאר איר ארויסציען, און איבערלאזן, אז זי זאל אויפקלייבן; און איר זאלט ניט אנשרייען אויף איר. 
/2:17 און זי האט געקליבן אין פעלד ביזן אוונט, און זי האט אויסגעקלאפט וואס זי האט אנגעקליבן, און עס איז געווען ארום אן איפה גערשטן. /2:18 און זי האט עס גענומען און איז אריינגעגאנגען אין שטאט. און איר שוויגער האט געזען וואס זי האט אנגעקליבן, אויך האט זי ארויסגענומען און איר געגעבן וואס זי האט איבערגעלאזן נאך איר זעט. /2:19 האט איר שוויגער צו איר געזאגט: ווו האסטו געקליבן היינט, און ווו האסטו געארבעט? געבענטשט זאל זיין דער וואס האט זיך אומגעקוקט אויף דיר! האט זי דערציילט איר שוויגער ביי וועמען זי האט געארבעט, און זי האט געזאגט: דער נאמען פון דעם מאן וואס איך האב ביי אים היינט געארבעט, איז בועז. /2:20 האט נעמי געזאגט צו איר שנור: געבענטשט זאל ער זיין פון {dn גאט}, וואס האט ניט פארלאזן זיין חסד מיט די לעבעדיקע און מיט די טויטע! און נעמי האט צו איר געזאגט: דער מאן איז אונדזערער א נאנטער, ער איז פון אונדזערע אויסלייזער. /2:21 האט רות די מואבערין געזאגט: ער האט מיר אויך אנגעזאגט: לעבן די יונגען וואס ביי מיר זאלסטו זיך האלטן, ביז וואנען זיי וועלן ענדיקן דעם גאנצן שניט וואס ביי מיר. /2:22 האט נעמי געזאגט צו רות איר שנור: עס איז גוט, מיין טאכטער, אז דו זאלסט ארויסגיין מיט זיינע מיידלעך, און מע זאל דיך ניט אנטרעפן אין אן אנדער פעלד. 
/2:23 און זי האט זיך געהאלטן אן בועזעס מיידלעך, צו קלייבן ביז צום סוף פון גערשטנשניט און ווייצשניט. און זי איז געזעסן ביי איר שוויגער. 

/3:1 און נעמי איר שוויגער האט צו איר געזאגט: מיין טאכטער, זאל איך דיר ניט אויפזוכן אן אפרו וואס זאל גוט זיין פאר דיר? /3:2 און אצונד, איז ניט בועז אונדזערער א קרוב – דער וואס דו ביסט געווען מיט זיינע מיידלעך? אט ווינטשופלט ער די נאכט דעם שייער גערשטן. /3:3 זאלסטו זיך ארומוואשן און באזאלבן, און אנטאן אויף דיר דיינע קליידער, און אראפנידערן צום שייער; זאלסט זיך ניט לאזן מערקן פון דעם מאן, ביז ער האט געענדיקט עסן און טרינקען. /3:4 און עס וועט זיין ווי ער וועט זיך לייגן, אזוי זאלסטו מערקן דעם ארט וואס ער וועט זיך דארטן לייגן, און זאלסט צוקומען און אפדעקן זיין צופוסן, און זיך אוועקלייגן; און ער וועט דיר זאגן וואס דו זאלסט טאן. /3:5 האט זי צו איר געזאגט: אלץ וואס דו זאגסט מיר וועל איך טאן. 
/3:6 און זי האט אראפגענידערט צום שייער, און האט געטאן אזוי ווי אלץ וואס איר שוויגער האט איר געהייסן. /3:7 און בועז האט געגעסן און געטרונקען, און זיין הארץ איז געווען פריילעך, און ער איז געגאנגען זיך לייגן אין עק פון דעם תבואה־הויפן. איז זי צוגעקומען שטילערהייט, און האט אפגעדעקט זיין צופוסן, און האט זיך געלייגט. /3:8 און עס איז געווען אין האלבע נאכט, האט דער מאן אויפגעציטערט, און ער האט זיך אויסגעדרייט, ערשט א פרוי ליגט אים צו פוסן. /3:9 האט ער געזאגט: ווער ביסטו? האט זי געזאגט: איך בין רות דיין דינסט; און זאלסט אויסשפרייטן דיין ברעג קלייד איבער דיין דינסט, ווארום אן אויסלייזער ביסטו. /3:10 האט ער געזאגט: געבענטשט זאלסטו זיין פון {dn גאט}, מיין טאכטער; דיין לעצטע גוטסקייט האסטו נאך שענער געטאן פון דער ערשטער, ניט צו גיין נאך די בחורים, צי ארים צי רייך. /3:11 און אצונד, מיין טאכטער, זאלסטו ניט מורא האבן; אלץ וואס דו וועסט זאגן, וועל איך דיר טאן, ווארום דער גאנצער טויער פון מיין פאלק ווייס אז דו ביסט א וווילע פרוי. /3:12 און אצונד, יא אמת, אז אן אויסלייזער בין איך, אבער פאראן אן אויסלייזער נענטער פון מיר. /3:13 בלייב די נאכט, און עס וועט זיין אין דער פרי, אויב ער וועט דיך אויסלייזן, איז גוט, זאל ער אויסלייזן; אויב אבער ער וועט דיך ניט וועלן אויסלייזן, וועל איך דיך אויסלייזן, אזוי ווי {dn גאט} לעבט! ליג ביז אין דער פרי. 
/3:14 איז זי געלעגן ביי אים צו פוסן ביז באגינען, און זי איז אויפגעשטאנען איידער איינער האט געקענט דערקענען דעם אנדערן; ווארום ער האט געזאגט: עס זאל ניט דערוווסט ווערן אז די פרוי איז געקומען אין שייער. 
/3:15 און ער האט געזאגט: גיב אהער דאס טוך וואס אויף דיר, און האלט עס צו. האט זי עס צוגעהאלטן, און ער האט אריינגעמאסטן זעקס מאס גערשטן, און ארויפגעטאן אויף איר. און ער איז אריינגעגאנגען אין שטאט. 
/3:16 און זי איז געקומען צו איר שוויגער, האט זי געזאגט: ווי איז דאס מיט דיר, מיין טאכטער? האט זי איר דערציילט אלץ וואס דער מאן האט צו איר געטאן. /3:17 און זי האט געזאגט: די זעקס מאס גערשטן האט ער מיר געגעבן, ווייל ער האט צו מיר געזאגט: זאלסט ניט קומען מיט ליידיקן צו דיין שוויגער. /3:18 האט זי געזאגט: זיץ, מיין טאכטער, ביז וואנען וועסט וויסן ווי די זאך וועט אויספאלן, ווארום דער מאן וועט ניט רוען, ביז ער האט געענדיקט די זאך היינט. 
/4:1 און בועז איז ארויפגעגאנגען צום טויער, און האט זיך דארטן געזעצט, ערשט דער אויסלייזער פון וועמען בועז האט גערעדט, גייט פארביי. האט ער געזאגט: קום אהער זעץ זיך דא, דער און דער. איז ער צוגעקומען און האט זיך געזעצט. 
/4:2 און ער האט גענומען צען מענטשן פון די עלטסטע פון שטאט, און ער האט געזאגט: זעצט אייך דא. און זיי האבן זיך געזעצט. /4:3 האט ער געזאגט צום אויסלייזער: נעמי וואס האט זיך אומגעקערט פון פעלד פון מואב, פארקויפט דאס שטיק פעלד וואס האט געהערט צו אונדזער ברודער, צו אלימלכן. /4:4 האב איך געקלערט: איך וועל אנטפלעקן דיין אויער, אזוי צו זאגן: קויף עס אנטקעגן פאר די וואס זיצן דא, און אנטקעגן פאר די עלטסטע פון מיין פאלק. אויב דו ווילסט אויסלייזן, לייז אויס! אויב אבער מע וועט ניט אויסלייזן, זאג מיר, כדי איך זאל עס וויסן, ווארום ניטא קיינער אחוץ דיר אויסצולייזן, און איך בין נאך דיר. האט ער געזאגט: איך וועל אויסלייזן. /4:5 האט בועז געזאגט: אין דעם טאג וואס דו קויפסט דאס פעלד פון נעמיס האנט, און פון רות דער מואבערין, האסטו געקויפט די ווייב פון דעם געשטארבענעם, כדי אויפצושטעלן דעם נאמען פון דעם געשטארבענעם אויף זיין נחלה. /4:6 האט דער אויסלייזער געזאגט: איך קען עס ניט אויסלייזן פאר מיר, ווארום איך וועל נאך פארדארבן מיין אייגענע נחלה. לייז דיר דו אויס וואס איך דארף אויסלייזן, ווארום איך קען ניט אויסלייזן. 
/4:7 און אזוי איז געווען פארצייטן אין ישראל: ביי אן אויסלייז אדער ביי אן אויסבייט, צו באפעסטיקן עפעס א זאך, האט איינער אראפגעצויגן זיין שוך און געגעבן דעם אנדערן. און דאס איז געווען צום עדות אין ישראל. 
/4:8 האט דער אויסלייזער געזאגט צו בועזן: קויף עס דיר. און ער האט אראפגעצויגן זיין שוך. /4:9 און בועז האט געזאגט צו די עלטסטע, און צו דעם גאנצן פאלק: איר זייט עדות היינט, אז איך האב אפגעקויפט אלץ וואס האט געהערט צו אלימלכן, און אלץ וואס האט געהערט צו כליונען און מחלונען, פון נעמיס האנט. /4:10 און אויך רות די מואבערין, מכלונס ווייב, האב איך געקויפט מיר פאר א ווייב, כדי אויפצושטעלן דעם נאמען פון דעם געשטארבענעם אויף זיין נחלה, אז דער נאמען פון דעם געשטארבענעם זאל ניט פארשניטן ווערן פון צווישן זיינע ברידער, און פון דעם טויער פון זיין ארט; איר זייט עדות היינט. /4:11 האט געזאגט דאס גאנצע פאלק וואס אין טויער, און די עלטסטע: עדות! {dn גאט} זאל געבן אז די ווייב וואס קומט אן אין דיין הויז, זאל זיין אזוי ווי רחל און אזוי ווי לאה וואס זיי ביידע האבן אויפגעבויט דאס הויז פון ישראל! און טו אויף העלדישקייט אין אפרת, און האב א בארופענעם נאמען אין בית־לחם! /4:12 און דיין הויז זאל זיין אזוי ווי דאס הויז פון פרצן וואס תמר האט געבארן יהודהן, פון דעם זאמען וואס {dn גאט} וועט דיר געבן פון דער דאזיקער יונגער פרוי! 
/4:13 און בועז האט גענומען רותן, און זי איז אים געווארן פאר א ווייב, און ער איז צו איר געקומען, און {dn גאט} האט איר געגעבן טראגשאפט, און זי האט געבארן א זון. /4:14 האבן די ווייבער געזאגט צו נעמין: געלויבט איז {dn גאט} וואס ער האט דיך היינט ניט געלאזן אן אן אויסלייזער, און זאל זיין נאמען זיין בארופן אין ישראל! /4:15 און ער זאל דיר זיין פאר א דערקוויקער פון דער זעל, און אויף אויסצוהאלטן דיין עלטער ווארום דיין שנור וואס האט דיך ליב, האט אים געבארן, וואס זי איז דיר בעסער ווי זיבן זין. 
/4:16 און נעמי האט גענומען דאס קינד, און האט עס אריינגעטאן אין איר בוזעם, און זי איז אים געווען פאר א דערציערין. /4:17 און די שכנות האבן אים געגעבן א נאמען, אזוי צו זאגן: א זון איז געבארן געווארן ביי נעמין; און זיי האבן גערופן זיין נאמען עובד. דאס איז דער פאטער פון ישי דעם פאטער פון דודן. 
/4:18 און דאס זיינען די געבורטן פון פרצן: פרץ האט געבארן חצרונען; /4:19 און חצרון האט געבארן רמען, און רם האט געבארן עמינדבן; /4:20 און עמינדב האט געבארן נחשונען, און נחשון האט געבארן שלמהן; /4:21 און שלמון האט געבארן בועזן, און בועז האט געבארן עובדן; /4:22 און עובד האט געבארן ישין, און ישי האט געבארן דודן.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.
