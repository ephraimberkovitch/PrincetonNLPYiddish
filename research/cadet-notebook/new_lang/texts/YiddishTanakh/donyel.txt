תורה נביאים וכתובים
תרגום יידיש פון יהואש
דניאל

/1:1 אין דריטן יאר פון דער מלוכה פון יהויקים דעם מלך פון יהודה, איז געקומען נבוכדנצר דער מלך פון בבל אויף ירושלים, און האט געלעגערט אויף איר. /1:2 און {dn גאט} האט געגעבן אין זיין האנט יהויקים דעם מלך פון יהודה, און טייל פון די כלים פון גאטס הויז, און ער האט זיי געבראכט קיין לאנד שנער, אין הויז פון זיין {dn גאט}; און די כלים האט ער געבראכט אין דער שאצקאמער פון זיין {dn גאט}. 
/1:3 און דער מלך האט געהייסן אשפנז דעם הויפט פון זיינע הויפדינער, ברענגען פון די קינדער פון ישראל, און פון דעם קיניגלעכן אפשטאם, און פון די אדללייט, /1:4 יינגלעך וואס אין זיי איז ניטא קיין פעלער, און שיינע אויפן אויסזען, און באהאוונט אין אלערליי חכמות, און וווילקענעוודיק אין קענשאפט, און פארשטאנדיק אין וויסן, און וואס האבן בכוח צו שטיין אין פאלאץ פון מלך; און זיי לערנען דעם כתב און דעם לשון פון די כשדים. /1:5 און דער מלך האט זיי באשטימט א טאגטעגלעכע אויסקומעניש פון דעם מלכס שפייז, און פון דעם וויין וואס ער טרינקט, און געהייסן זיי דערציען דריי יאר, און צום סוף פון זיי, זאלן זיי זיך שטעלן פארן מלך. 
/1:6 זיינען געווען צווישן זיי פון די קינדער פון יהודה, דניאל, חנניה, מישאל, און עזריה. /1:7 און דער הויפט פון די הויפדינער האט זיי געגעבן נעמען, און ער האט געגעבן דניאלן [דעם נאמען] בלטשאצר, און חנניהן – שדרך, און מישאלן – מישך, און עזריהן – עבד־נגו. 
/1:8 און דניאל האט זיך אריינגענומען אין הארצן, אז ער זאל זיך ניט פאראומווערדיקן מיט דעם מלכס שפייז, און מיט דעם וויין וואס ער טרינקט, און ער האט געבעטן פון דעם הויפט פון די הויפדינער, אז ער זאל זיך ניט דארפן פאראומווערדיקן. /1:9 און {dn גאט} האט געגעבן דניאלן גענאד און דערבארימונג ביי דעם הויפט פון די הויפדינער. /1:10 אבער דער הויפט פון די הויפדינער האט געזאגט צו דניאלן: איך האב מורא פאר מיין האר דעם מלך וואס האט באשטימט אייער שפייז און אייער געטראנק, טאמער וועט ער זען אייערע פנימער אומעטיקער ווי ביי יינגלעך פון אייער עלטער, און איר וועט פארשולדיקן מיין קאפ פארן מלך. /1:11 האט דניאל געזאגט צו דעם טראנקמייסטער וואס דער הויפט פון די הויפדינער האט געשטעלט איבער דניאלן, חנניהן, מישאלן, און עזריהן: /1:12 פרווו, איך בעט דיך, דיינע קנעכט צען טעג, און זאל מען אונדז געבן פון גרינס צום עסן, און וואסער צום טרינקען. /1:13 און זאל באוויזן ווערן פאר דיר אונדזער אויסזען און דאס אויסזען פון די יינגלעך וואס עסן דעם מלכס שפייז; און אזוי ווי דו וועסט זען, טו מיט דיינע קנעכט. /1:14 האט ער צוגעהערט צו זיי אין דער דאזיקער זאך, און ער האט זיי געפרוווט צען טעג. /1:15 און צום סוף פון די צען טעג, האט זייער אויסזען אויסגעוויזן בעסער, און זיי זיינען געווען פעטער אויפן לייב, פון אלע יינגלעך וואס האבן געגעסן דעם מלכס שפייז. /1:16 אזוי פלעגט דער טראנקמייסטער אוועקנעמען זייער שפייז, און דעם וויין וואס זיי זאלן טרינקען, און פלעגט זיי געבן גרינס. 
/1:17 און די דאזיקע פיר יינגלעך, זיי האט {dn גאט} געגעבן קענשאפט און פארשטאנדיקייט אין אלערליי ספרים און חכמה; און דניאל האט פארשטאנען יעטוועדער זעונג און חלומות. /1:18 און צום סוף פון די טעג וואס דער מלך האט זיי געהייסן דענצמאל ברענגען, האט זיי דער הויפט פון די הויפדינער געבראכט פאר נבוכדנצרן. /1:19 און דער מלך האט מיט זיי גערעדט; און צווישן זיי אלעמען איז ניט געפונען געווארן אזא ווי דניאל, חנניה, מישאל, און עזריה; און זיי זיינען געשטאנען פארן מלך. /1:20 און אין יעטוועדער זאך פון פארשטאנדיקער חכמה וואס דער מלך האט ביי זיי געפרעגט, האט ער זיי געפונען צען מאל העכער ווי אלע חרטומים און צויבערשפרעכער וואס אין זיין גאנצן קיניגרייך. 
/1:21 און דניאל איז געבליבן ביז דעם ערשטן יאר פון מלך כורש. 

/2:1 און אין צווייטן יאר פון נבוכדנצרס מלוכה האבן זיך נבוכדנצרן געחלומט חלומות, און זיין געמיט איז געווען צערודערט, און זיין שלאף איז אים צעבראכן געווארן. /2:2 האט דער מלך געהייסן רופן די חרטומים, און די צויבערשפרעכער, און די מכשפים, און די כשדים, כדי זיי זאלן זאגן דעם מלך זיינע חלומות; און זיי זיינען געקומען, און האבן זיך געשטעלט פארן מלך. /2:3 האט דער מלך צו זיי געזאגט: מיר האט זיך געחלומט א חלום, און מיין געמיט איז צערודערט, צו וויסן דעם חלום. /2:4 האבן די כשדים גערעדט צו דעם מלך אין אראמיש: אייביק לעבן זאל דער מלך! דערצייל דעם חלום צו דיינע קנעכט, און מיר וועלן זאגן דעם פיתרון. /2:5 האט זיך אפגערופן דער מלך און האט געזאגט צו די כשדים: די זאך איז ביי מיר פעסט: אויב איר מאכט מיך ניט וויסן דעם חלום און זיין פיתרון, וועט איר אין שטיקער צעהאקט ווערן, און אייערע הייזער וועלן געמאכט ווערן פאר מיסטהויפנס. /2:6 אויב אבער איר וועט זאגן דעם חלום און זיין פיתרון, וועט איר קריגן פון מיר מתנות און באלוינונגען און גרויס כבוד; נאר זאגט מיר דעם חלום און זיין פיתרון. /2:7 האבן זיי געענטפערט א צווייט מאל, און געזאגט: זאל דער מלך דערציילן דעם חלום צו זיינע קנעכט, און מיר וועלן זאגן דעם פיתרון. /2:8 האט זיך אפגערופן דער מלך און האט געזאגט: געוויס פארשטיי איך אז איר ווילט געווינען צייט, ווייל איר זעט אז די זאך איז ביי מיר פעסט, /2:9 אז אויב איר מאכט מיך ניט וויסן דעם חלום, איז בלויז איין משפט פאר אייך; ווארום איר האט אפגעמאכט צו זאגן פאר מיר ליגן און באטרוג, ביז די צייט וועט זיך ענדערן. דרום זאגט מיר דעם חלום, און איך וועל וויסן אז איר קענט מיר באשיידן זיין פיתרון. /2:10 האבן די כשדים געענטפערט פארן מלך און געזאגט: ניטא א מענטש אויף דער ערד וואס קען זאגן די זאך פון דעם מלך; ווארום קיין גרויסער און מאכטיקער מלך האט ניט פארלאנגט אזא זאך פון קיין חרטום, אדער צויבערשפרעכער, אדער כשדי. /2:11 און די זאך וואס דער מלך פארלאנגט איז שווער, און קיין אנדערער וואס קען דאס זאגן פאר דעם מלך איז ניטא, אחוץ די געטער וואס זייער וווינונג איז ניט מיט באשעפענישן פון פלייש. 
/2:12 איבער דעם איז דער מלך אין כעס געווארן, און ער האט שטארק געצערנט, און האט באפוילן אומצוברענגען אלע חכמים פון בבל. /2:13 און דער באפעל איז ארויס, און די חכמים האבן געזאלט געטייט ווערן, און מע האט געזוכט דניאלן און זיינע חברים זיי צו טייטן. 
/2:14 דענצמאל האט דניאל געענטפערט מיט קלוגשאפט און שכל אריוך דעם אויבערלייבוועכטער פון דעם מלך, וואס איז ארויסגעגאנגען טייטן די חכמים פון בבל. /2:15 ער האט זיך אפגערופן און האט געזאגט צו אריוך דעם הויפטמאן פון דעם מלך: פאר וואס
איז דער באפעל אזוי שטרענג פון פאר דעם מלך? דענצמאל האט אריוך געמאכט וויסן דניאלן די זאך. /2:16 איז דניאל ארויפגעגאנגען און האט געבעטן ביים מלך, אז ער זאל אים געבן צייט, כדי צו זאגן דעם מלך דעם פיתרון. 
/2:17 דענצמאל איז דניאל אוועקגעגאנגען אין זיין הויז, און האט געמאכט וויסן די זאך צו זיינע חברים, חנניהן, מישאלן, און עזריהן. /2:18 כדי זיי זאלן בעטן רחמים ביי {dn גאט} אין הימל וועגן דעם דאזיקן סוד, אז דניאל און זיינע חברים זאלן ניט אומגעבראכט ווערן מיט די איבעריקע חכמים פון בבל. /2:19 דענצמאל איז דער סוד אנטפלעקט געווארן דניאלן אין א זעונג פון דער נאכט. האט דענצמאל דניאל געלויבט {dn גאט} אין הימל. /2:20 דניאל האט זיך אפגערופן און האט געזאגט: 
געלויבט זאל זיין דער נאמען פון {dn גאט} פון אייביקייט ביז אייביקייט; ווארום חכמה און גבורה זיינען זיינע, /2:21 און ער בייט די צייטן און די תקופות; ער שאפט אפ מלכים, און שטעלט אויף מלכים; ער גיט חכמה צו די חכמים, און קענשאפט צו די וואס קענען פארשטאנדיקייט. /2:22 ער אנטפלעקט די טיפעניש און די פארבארגעניש, ער ווייס וואס אין דער פינצטערניש און די ליכטיקייט רוט ביי אים. /2:23 דיך, {dn גאט} פון מיינע עלטערן, טו איך דאנקען און לויבן, וואס דו האסט מיר געגעבן חכמה און גבורה, און האסט מיך אצונד געמאכט וויסן וואס מיר האבן געבעטן פון דיר; וואס די זאך פון מלך האסטו אונדז געמאכט וויסן. 
/2:24 פון וועגן דעם איז דניאל ארויפגעגאנגען צו אריוכן, וועמען דער מלך האט געשטעלט אומצוברענגען די חכמים פון בבל; ער איז געקומען און האט צו אים אזוי געזאגט: זאלסט ניט אומברענגען די חכמים פון בבל; פיר מיך ארויף פאר דעם מלך, און איך וועל זאגן דעם מלך דעם פיתרון. 
/2:25 דענצמאל האט אריוך ארויפגעפירט דניאלן אויף גיך פארן מלך, און האט צו אים אזוי געזאגט: איך האב געפונען א מאן פון די גלות־קינדער פון יהודה, וואס וועט דעם מלך מאכן וויסן דעם פיתרון. /2:26 האט דער מלך זיך אפגערופן צו דניאלן וואס זיין נאמען איז געווען בלטשאצר: קענסטו מיך מאכן וויסן דעם חלום וואס איך האב געזען, און זיין פיתרון? /2:27 האט געענטפערט דניאל פאר דעם מלך, און האט געזאגט: דעם סוד וואס דער מלך פארלאנגט קענען קיין חכמים, צויבערשפרעכער, חרטומים, שטערנזעער, דעם מלך ניט זאגן. /2:28 אבער פאראן א {dn גאט} אין הימל וואס אנטפלעקט סודות, און ער האט געלאזט וויסן דעם מלך נבוכדנצר וואס וועט געשען אין סוף פון די טעג. דיין חלום, און די זעונגען פון דיין קאפ אויף דיין געלעגער, זיינען אט־וואס: /2:29 דיר, מלך, זיינען ארויפגעקומען רעיונות אויף דיין געלעגער, וואס וועט געשען נאך דעם, און דער וואס אנטפלעקט סודות האט דיך געלאזט וויסן וואס וועט געשען. /2:30 און איך, ניט ווייל אין מיר איז דא מער חכמה פון אלע לעבעדיקע, איז מיר דער דאזיקער סוד אנטפלעקט געווארן, נייערט כדי מע זאל דעם פיתרון מאכן וויסן דעם מלך, און זאלסט פארשטיין די רעיונות פון דיין הארצן. 
/2:31 דו, מלך, האסט געזען, ערשט עס שטייט א געוואלטיקע געשטאלט. די דאזיקע געשטאלט איז געווען גרויס, און איר גלאנץ איז געווען אויסנאמיק; זי איז געשטאנען פאר דיר, און איר אנבליק איז געווען מוראדיק. /2:32 די דאזיקע געשטאלט, איר קאפ איז געווען פון טייערן גאלד, איר ברוסט און אירע ארעמס פון זילבער, איר בויך און אירע לענדן פון קופער, /2:33 אירע שענקלען פון אייזן, אירע פיס, טייל פון זיי פון אייזן און טייל פון זיי פון ליים. /2:34 האסטו געקוקט ביז א שטיין האט זיך אפגעריסן אן עמיצנס האנט, און האט געשלאגן די געשטאלט אויף אירע פיס פון אייזן און ליים, און האט זיי צעשטויסן. /2:35 דענצמאל זיינען צעשטויסן געווארן אין איינעם דאס אייזן, די ליים, דאס קופער, דאס זילבער, און דאס גאלד, און זיי זיינען געווארן אזוי ווי שפריי פון זומערשייערן, און דער ווינט האט זיי אוועקגעטראגן, און קיין צייכן איז פון זיי ניט געפונען געווארן. און דער שטיין וואס האט געשלאגן די געשטאלט איז געווארן א גרויסער בארג, און האט אנגעפילט די גאנצע ערד. /2:36 דאס איז דער חלום; און מיר וועלן זאגן פאר דעם מלך זיין פיתרון. 
/2:37 דו, מלך, דער מלך פון מלכים, וואס דער {dn גאט} פון די הימלען האט דיר געגעבן מלוכה, רייכטום, און שטארקייט, און כבוד, /2:38 און ווו נאר עס וווינון מענטשנקינדער, חיות פון פעלד, אדער פויגלען פון הימל, האט ער געגעבן אין דיין האנט, און דיך געמאכט געוועלטיקן איבער זיי אלעמען – דו ביסט דער קאפ פון גאלד. /2:39 און נאך דיר וועט אויפשטיין אן אנדער מלוכה, נידעריקער פון דיר, און נאך אן אנדערע א דריטע מלוכה, פון קופער, וואס וועט געוועלטיקן איבער דער גאנצער ערד. /2:40 און א פירטע מלוכה וועט זיין שטארק אזוי ווי אייזן; ווארום אייזן צעשטויסט און צעהאקט אלצדינג, און אזוי ווי אייזן וואס צעברעכט, אזוי וועט זי אלע די דאזיקע צעשטויסן און צעברעכן. /2:41 און וואס דו האסט געזען די פיס און די פינגער, טייל פון זיי טעפערליים און טייל פון זיי אייזן באטייט: עס וועט זיין א געטיילטע מלוכה, און פון דער פעסטיקייט פון אייזן וועט זיין אין איר, אזוי ווי דו האסט געזען אייזן צונויפגעמישט מיט ערדליים. /2:42 און די פינגער פון די פיס, טייל פון זיי אייזן און טייל פון זיי ליים באטייטן: א טייל פון דער מלוכה וועט זיין שטארק, און א טייל פון איר וועט זיין צעבראכן. /2:43 און וואס דו האסט געזען אייזן צונויפגעמישט מיט ערדליים [באטייט]: זיי וועלן זיך צונויפמישן דורך דעם זאמען פון מענטשן, אבער זיי וועלן זיך ניט באהעפטן איינס אן אנדערן, אט אזוי ווי אייזן מישט זיך ניט אויס מיט ליים. /2:44 און אין די טעג פון די דאזיקע מלכים וועט דער {dn גאט} פון די הימלען אויפשטעלן א מלוכה וואס וועט אייביק ניט צעשטערט ווערן, און די מלוכה וועט ניט איבערגעלאזן ווערן צו קיין אנדער פאלק; זי וועט צעשטויסן און פארטיליקן אלע די דאזיקע מלוכות, און זי וועט באשטיין אויף אייביק. /2:45 וועגן וואס דו האסט געזען ווי פון בארג האט זיך אפגעריסן א שטיין אן עמיצנס הענט, און האט צעשטויסן דאס אייזן, דאס קופער, די ליים, דאס זילבער, און דאס גאלד – דאס האט דער גרויסער {dn גאט} געלאזט וויסן דעם מלך וואס נאך דעם וועט געשען; און געוויס איז דער חלום, און אמת איז זיין פיתרון. 
/2:46 דענצמאל איז דער מלך נבוכדנצר געפאלן אויף זיין פנים, און ער האט זיך געבוקט צו דניאלן; און ער האט באפוילן צו ברענגען אן אפפערגעשאנק און שמעקעדיקע ריחות צו אים. /2:47 דער מלך האט זיך אפגערופן צו דניאלן, און האט געזאגט: אמת אז אייער {dn גאט} איז דער {dn גאט} פון געטער, און דער האר פון מלכים, און דער אנטפלעקער פון סודות, אז דו האסט געקענט אנטפלעקן דעם דאזיקן סוד. 
/2:48 דענצמאל האט דער מלך גרויס געמאכט דניאלן, און האט אים געגעבן פיל גרויסע מתנות, און אים געמאכט פאר געוועלטיקער איבער דער גאנצער מדינה פון בבל, און פאר דעם הויפטפארשטייער איבער אלע חכמים פון בבל. /2:49 און דניאל האט געבעטן ביים מלך, און ער האט אויפגעזעצט שדרכן, מישכן, און עבד־נגון, אויף דער פירונג פון דער מדינה פון בבל; און דניאל איז געווען אין טויער פון מלך. 

/3:1 דער מלך נבוכדנצר האט געמאכט א געשטאלט פון גאלד, וואס איר הייך איז געווען זעכציק איילן, איר ברייט זעקס איילן; ער האט זי אויפגעשטעלט אין טאל דורא, אין דער מדינה פון בבל. /3:2 און דער מלך נבוכדנצר האט געשיקט איינזאמלען די סאטראפן, די הערשער, און די פירשטן, די ריכטער, די שאצמיינסטער, די ראטגעבער, די אויפזעער, און אלע געוועלטיקער פון דער מדינה, צו קומען צו דער באנייאונג פון דער געשטאלט, וואס דער מלך נבוכדנצר האט אויפגעשטעלט. /3:3 דענצמאל האבן זיך איינגעזאמלט די סאטראפן, די הערשער, און די פירשטן, די ריכטער, די שאצמיינסטער, די ראטגעבער, די אויפזעער, און אלע געוועלטיקער פון דער מדינה, צו דער באנייאונג פון דער געשטאלט, וואס דער מלך נבוכדנצר האט אויפגעשטעלט; און זיי האבן זיך געשטעלט אקעגן דער געשטאלט, וואס נבוכדנצר האט אויפגעשטעלט. /3:4 און א שרייער האט אויסגערופן אין דער הייך: אייך באפעלט מען, איר פעלקער, אומות און לשונות; /3:5 בעת איר וועט הערן דעם קול פון דעם הארן, פלייט, גיטאר, פירסטרונע, הארף, פייפזאק, און אלערליי כלי־זמר, זאלט איר אנידערפאלן און זיך בוקן צו דער גילדערנער געשטאלט, וואס דער מלך נבוכדנצר האט אויפגעשטעלט. /3:6 און ווער עס וועט ניט אנידערפאלן און זיך בוקן, וועט אין דער אייגענער שעה אריינגעווארפן ווערן אין אן אויוון מיט ברענעדיקן פייער. 
/3:7 דעריבער, אין יענער צייט, ווי אלע פעלקער האבן דערהערט דעם קול פון דעם הארן, פלייט, גיטאר, פירסטרונע, הארף, און אלערליי כלי־זמר, אזוי זיינען אלע פעלקער, אומות, און לשונות, אנידערגעפאלן און האבן זיך געבוקט צו דער גילדערנער געשטאלט, וואס דער מלך נבוכדנצר האט אויפגעשטעלט. 
/3:8 דעריבער האבן אין יענער צייט גענענט מענער, כשדים, און האבן געמסרט אויף די יידן. /3:9 זיי האבן זיך אפגערופן און געזאגט צו דעם מלך נבוכדנצר: אייביק לעבן זאל דער מלך! /3:10 דו, מלך, האסט געגעבן א באפעל, אז יעטוועדער מענטש וואס וועט הערן דעם קול פון דעם הארן, פלייט, גיטאר, פירסטרונע, הארף, פייפזאק, און אלערליי כלי־זמר, זאל אנידערפאלן און זיך בוקן צו דער גילדערנער געשטאלט; /3:11 און ווער עס וועט ניט אנידערפאלן און זיך בוקן, זאל אריינגעווארפן ווערן אין אן אויוון מיט ברענעדיקן פייער. /3:12 זיינען פאראן יידישע מענער וואס דו האסט ארויפגעזעצט אויף דער פירונג פון דער מדינה פון בבל, שדרך, מישך, און עבד־נגו; די דאזיקע מענער לייגן ניט אכט אויף דיר, מלך, צו דיין {dn גאט} דינען זיי ניט, און צו דער גילדערנער געשטאלט וואס דו האסט אויפגעשטעלט, בוקן זיי זיך ניט. 
/3:13 דענצמאל האט נבוכדנצר מיט כעס און גרימצארן באפוילן צו ברענגען שדרכן, מישכן, און עבד־נגון. זיינען די דאזיקע מענער דענצמאל געבראכט געווארן פארן מלך. /3:14 האט זיך אפגערופן נבוכדנצר און האט געזאגט צו זיי: איז דאס בכיוון, שדרך, מישך, און עבד־נגו, וואס איר דינט ניט צו מיין {dn גאט}, און איר בוקט זיך ניט צו דער גילדערנער געשטאלט, וואס איך האב אויפגעשטעלט? /3:15 אצונד, אויב איר זייט גרייט, אז בעת איר וועט הערן דעם קול פון דעם הארן, פלייט, גיטאר, פירסטרונע, הארף, און פייפזאק, און אלערליי כלי־זמר, זאלט איר אנידערפאלן און זיך בוקן צו דער געשטאלט, וואס איך האב געמאכט –, אויב אבער איר וועט זיך ניט בוקן, וועט איר אין דער אייגענער שעה אריינגעווארפן ווערן אין אן אויוון מיט ברענעדיקן פייער; און ווער איז דער {dn גאט}, וואס וועט אייך מציל זיין פון מיין האנט? /3:16 האבן געענטפערט שדרך, מישך, און עבד־נגו, און האבן געזאגט צום מלך: נבוכדנצר, אונדז פעלט ניט אויף דעם דאזיקן באפעל דיר צו ענטפערן. /3:17 אויב אונדזער {dn גאט} צו וועמען מיר דינען, קען אונדז מציל זיין, וועט ער פון דעם אויוון מיט ברענעדיקן פייער, און פון דיין האנט, מלך, מציל זיין. /3:18 און אפילו אז ניט, זיי וויסן, מלך, אז צו דיין {dn גאט} וועלן מיר ניט דינען, און צו דער גילדערנער געשטאלט וואס דו האסט אויפגעשטעלט, וועלן מיר זיך ניט בוקן. 
/3:19 דענצמאל איז נבוכדנצר אנגעפילט געווארן מיט גרימצארן, און דער אנבליק פון זיין פנים האט זיך געביטן אקעגן שדרכן, מישכן, און עבד־נגון; האט ער זיך אפגערופן און האט באפוילן אנצוהייצן דעם אויוון זיבן מאל אזוי פיל ווי מע דארף אים אנהייצן. /3:20 און עטלעכע שטארקע גיבורים וואס אין זיין חיל האט ער באפוילן צו בינדן שדרכן, מישכן, און עבד־נגון, און אריינצוווארפן אין דעם אויוון מיט ברענעדיקן פייער. /3:21 דענצמאל זיינען די דאזיקע מענער געבונדן געווארן אין זייערע הויזן, זייערע העמדער, און זייערע מאנטלען, און זייערע אנדערע מלבושים, און מע האט זיי אריינגעווארפן אין דעם אויוון מיט ברענעדיקן פייער. /3:22 דעריבער, ווייל דאס ווארט פון דעם מלך איז געווען שטרענג, און דער אויוון איז געווען שטארק אנגעהייצט, האט די פלאם פון דעם פייער געטייט יענע מענער וואס האבן ארויפגעבראכט שדרכן, מישכן, און עבד־נגון. /3:23 און די דאזיקע דריי מענער, שדרך, מישך, און עבד־נגו, זיינען אריינגעפאלן געבונדענערהייט אין דעם אויוון מיט ברענעדיקן פייער. 
/3:24 דענצמאל האט דער מלך נבוכדנצר זיך דערשראקן, און ער איז אויפגעשטאנען אויף גיך, און ער האט זיך אפגערופן צו זיינע מיניסטארן, און האט געזאגט: האבן מיר ניט דריי מענער אריינגעווארן געבונדענערהייט אין פייער? האבן זיי געענטפערט און געזאגט צום מלך: געוויס, מלך. /3:25 האט ער זיך אפגערופן און האט געזאגט: אט זע איך פיר מענער לויזע ארומגיין אין מיטן פייער, און קיין שעדיקונג איז אויף זיי ניטא; און דער אנבליק פון דעם פירטן איז געגליכן צו א זון פון די געטער. 
/3:26 דענצמאל האט נבוכדנצר גענענט צו דער טיר פון דעם אויוון מיט ברענעדיקן פייער; ער האט אויסגערופן און געזאגט: שדרך, מישך, און עבד־נגו, קנעכט פון העכסטן {dn גאט}, גייט ארויס, און קומט אהער. דענצמאל זיינען שדרך, מישך, און עבד־נגו, ארויסגעגאנגען פון פייער. /3:27 און די סאטראפן, די הערשער, און די פירשטן, און די מיניסטארן פון דעם מלך, האבן זיך איינגעזאמלט, און האבן באקוקט די דאזיקע מענער, וואס דאס פייער האט ניט געהאט קיין שליטה אויף זייערע לייבער, און די האר פון זייער קאפ איז ניט אנגעברענט געווארן, און זייערע הויזן האבן זיך ניט פארענדערט, און קיין ריח פון פייער איז ניט אריבער אויף זיי. /3:28 האט אויסגערופן נבוכדנצר און האט געזאגט: געלויבט איז דער {dn גאט} פון שדרכן, מישכן, און עבד־נגון, וואס ער האט געשיקט זיין מלאך, און האט מציל געווען זיינע קנעכט וואס האבן זיך פארלאזט אויף אים, און האבן געטאן אנדערש ווי דעם מלכס ווארט, און אפגעגעבן זייערע לייבער, כדי זיי זאלן ניט דינען און זיך ניט בוקן צו קיין {dn גאט} אחוץ צו זייער {dn גאט}. /3:29 פון מיר ווערט געגעבן א באפעל אז יעטוועדער פאלק, אומה, און לשון, וואס וועט רעדן מיט אומכבוד אויף דעם {dn גאט} פון שדרכן, מישכן, און עבד־נגון, זאל אין שטיקער צעריסן ווערן, און זיין הויז זאל געמאכט ווערן פאר א מיסטהויפן; ווארום עס איז ניטא קיין אנדער {dn גאט} וואס קען אזוי מציל זיין. 
/3:30 דענצמאל האט דער מלך דערהויבן שדרכן, מישכן, און עבד־נגון, אין דער מדינה פון בבל. 
/3:31 ״דער מלך נבוכדנצר צו אלע פעלקער, אומות, און לשונות, וואס וווינען אויף דער גאנצער ערד: אייער פריד זאל זיך מערן! /3:32 די צייכנס און די ווונדער וואס דער העכסטער {dn גאט} האט מיט מיר געטאן, איז וווילגעפעלן פאר מיר צו לאזן וויסן. 
זיינע צייכנס, ווי גרויס! און זיינע ווונדער, ווי שטארק! זיין מלוכה איז אן אייביקע מלוכה, און זיין געוועלטיקייט איז פון דור צו דור. 

/4:1 איך נבוכדנצר בין געווען רואיק אין מיין הויז, און בליענדיק אין מיין פאלאץ. /4:2 האב איך א חלום געזען און ער האט מיך דערשראקן, און טראכטענישן אויף מיין געלעגער, און זעונגען פון מיין קאפ האבן מיך צעגרוילט. /4:3 דרום איז פון מיר געגעבן געווארן א באפעל, צו ברענגען פאר מיר אלע חכמים פון בבל, אז זיי זאלן מיך מאכן וויסן דעם פיתרון פון דעם חלום. /4:4 דענצמאל זיינען געקומען די חרטומים, די צויבערשפרעכער, די כשדים, און די שטערנזעער, און איך האב דערציילט מיין חלום פאר זיי, אבער זיי האבן מיך ניט געמאכט וויסן זיין פיתרון. /4:5 נאר צום לעצטן איז אריינגעקומען פאר מיר דניאל, וואס זיין נאמען איז בלטשאצר, אזוי ווי דער נאמען פון מיין {dn גאט}, און וואס דער גייסט פון די הייליקע געטער איז אין אים; און איך האב דערציילט מיין חלום פאר אים: /4:6 בלטשאצר, דו הויפט פון די חרטומים, וואס איך ווייס אז דער גייסט פון די הייליקע געטער איז אין דיר, און קיין סוד איז פון דיר ניט פארהוילן, די זעונגען פון מיין חלום וואס איך האב געזען און זיין פיתרון טו זאגן.
/4:7 און [דאס זיינען] די זעונגען פון מיין קאפ אויף מיין געלעגער: איך האב געזען, 
ערשט א בוים איז אין מיטן דער ערד, און זיין הייך איז געווען גרויס. /4:8 איז געוואקסן דער בוים אונגעווארן שטארקער, ביז זיין הייך האט דערגרייכט צום הימל, און זיין אנזען איז געווען ביז צום עק פון דער גאנצער ערד. /4:9 זיינע בלעטער זיינען געווען שיין, און זיין פרוכט פיל, און שפייז פאר אלעמען איז אויף אים געווען; אונטער אים האבן זיך געשאטנט די חיות פון פעלד, און אין זיינע צווייגן האבן געוווינט די פויגלען פון הימל, און פון אים האבן זיך געשפייזט אלע לייבער. 
/4:10 האב איך געזען אין די זעונגען פון מיין קאפ אויף מיין געלעגער, ערשט א מלאך און א הייליקער האט אראפגענידערט פון הימל. /4:11 האט ער אויסגערופן אין דער הייך, און האט אזוי געזאגט: 
האקט אפ דעם בוים, און שניידט אפ זיינע צווייגן, שאקלט אראפ זיינע בלעטער, און צעשפרייט זיין פרוכט; זאלן די חיות אוועקוואנדערן פון אונטער אים, און די פויגלען פון זיינע צווייגן. /4:12 נאר דעם שטאם פון זיינע ווארצלען לאזט אין דער ערד, און אין א קייט פון אייזן און קופער, צווישן די גראז פון פעלד; און פון דעם טוי פון הימל זאל ער באנעצט ווערן, און מיט די חיות זאל זיין זיין טייל, צווישן קרייטעכץ פון דער ערד. /4:13 זיין הארץ זאל מען פארבייטן פון א מענטשנס, און א הארץ פון א חיה זאל אים געגעבן ווערן, און זיבן צייטן זאלן אריבערגיין איבער אים. /4:14 לויט דער גזרה פון די וואכערס איז דער שפרוך, און א באפעל פון די הייליקע איז די זאך, כדי די לעבעדיקע זאלן וויסן, אז דער אויבערשטער געוועלטיקט איבער דער מלוכה פון מענטשן, און צו וועמען ער וויל גיט ער זי, און דעם נידעריקסטן פון מענטשן קען ער זעצן דערויף. 
/4:15 דעם דאזיקן חלום האב איך, מלך נבוכדנצר, געזען, און דו, בלטשאצר, זאג דעם פיתרון, ווייל אלע חכמים פון מיין קיניגרייך קענען מיך ניט מאכן וויסן דעם פיתרון; אבער דו קענסט יא, ווייל דער גייסט פון די הייליקע איז אין דיר. 
/4:16 דענצמאל איז דניאל, וואס זיין נאמען איז געווען בלטשאצר, פארשטארט געווארן א וויילע, און זיינע רעיונות האבן אים געשראקן. האט זיך אפגערופן דער מלך און האט געזאגט: בלטשאצר, זאל דער חלום און דער פיתרון דיך ניט דערשרעקן. האט געענטפערט בלטשאצר און האט געזאגט: מיין האר, דיין חלום אויף דיינע פיינט, און זיין פיתרון אויף דיינע שונאים! /4:17 דער בוים וואס דו האסט געזען, וואס איז געוואקסן און געווארן שטארקער, און זיין הייך האט דערגרייכט ביזן הימל, און זיין אנזען ביז דער גאנצער ערד, /4:18 און זיינע בלעטער זיינען געווען שיין, און זיין פרוכט פיל, און שפייז פאר אלעמען איז אויף אים געווען; וואס אונטער אים האבן געוווינט די חיות פון פעלד, און אין זיינע צווייגן האבן גערוט די פויגלען פון הימל – /4:19 דאס ביסט דו, מלך, וואס דו ביסט געוואקסן און געווארן שטארקער, און וואס דיין גרויסקייט איז געוואקסן און האט דערגרייכט ביזן הימל, און דיין געוועלטיקייט ביז עק ערד. /4:20 און וואס דער מלך האט געזען ווי א מלאך און א הייליקער האט אראפגענידערט פון הימל, און האט געזאגט: האקט אפ דעם בוים און צעשטערט אים, נאר דעם שטאם פון זיינע ווארצלען לאזט איבער אין דער ערד, און אין א קייט פון אייזן און קופער, צווישן די גראז פון פעלד; און פון דעם טוי פון הימל זאל ער באנעצט ווערן, און מיט די חיות פון פעלד זאל זיין זיין טייל, ביז זיבן צייטן וועלן אריבערגיין איבער אים – /4:21 דאס, מלך, איז דער פיתרון, און עס איז די גזרה פון דעם אויבערשטן וואס איז געקומען אויף מיין האר דעם מלך; /4:22 מע וועט דיך פארטרייבן פון מענטשן, און מיט די חיות פון פעלד וועט זיין דיין וווינונג, און גראז ווי אקסן וועט מען דיך מאכן עסן, און מיט דעם טוי פון הימל וועט מען דיך באנעצן, און זיבן צייטן וועלן אריבערגיין איבער דיר; ביז דו וועסט וויסן אז דער אויבערשטער געוועלטיקט איבער דער מלוכה פון מענטשן, און צו וועמען ער וויל גיט ער זי. /4:23 און וואס מע האט אנגעזאגט, צו לאזן דעם שטאם פון די ווארצלען פון בוים [באטייט]: דיין מלוכה וועט דיר בלייבן נאך דעם ווי דו וועסט דערקענען אז די הימלען זיינען די וואס געוועלטיקן. /4:24 דרום, מלך, זאל מיין עצה וווילגעפעלן פאר דיר, און טו אפ דיינע זינד דורך צדקה, און דיינע פארברעכן דורך דערבארימונג אויף די ארימע; אויב עס קען נאך זיין א פארלענגערונג פאר דיין שלווה. ״ 
/4:25 דאס אלץ איז געקומען אויפן מלך נבוכדנצר. /4:26 צום סוף פון צוועלף חדשים איז ער אומגעגאנגען אויף דעם קיניגלעכן פאלאץ פון בבל. /4:27 האט אויסגערופן דער מלך און האט געזאגט: איז דאס ניט די גרויסע בבל, וואס איך האב געבויט פאר א קיניגלעכן וווינארט מיט מיין גרויס רייכטום, און פאר דעם כבוד פון מיין פראכטיקייט? /4:28 דאס ווארט איז נאך געווען אין מלכס מויל, איז אראפ א קול פון הימל: דיר זאגט מען אן, מלך נבוכדנצר: די מלוכה האט זיך אפגעטאן פון דיר. /4:29 און פון מענטשן וועט מען דיך פארטרייבן, און מיט די חיות פון פעלד וועט זיין דיין וווינונג, גראז ווי אקסן וועט מען דיך מאכן עסן, און זיבן צייטן וועלן אריבערגיין איבער דיר; ביז דו וועסט וויסן אז דער אויבערשטער געוועלטיקט איבער דער מלוכה פון מענטשן, און צו וועמען ער וויל גיט ער זי. /4:30 אין דער אייגענער שעה איז דערפילט געווארן דאס ווארט אויף נבוכדנצרן, און ער איז פון מענטשן פארטריבן געווארן, און גראז ווי אקסן האט ער געגעסן, און פון דעם טוי פון הימל איז באנעצט געווארן זיין לייב, ביז זיינע האר זיינען אויסגעוואקסן אזוי ווי ביי אדלערס, און זיינע נעגל אזוי ווי ביי פויגלען. 
/4:31 ״און צום סוף פון די טעג, האב איך, נבוכדנצר, אויפגעהויבן מיינע אויגן צום הימל, און מיין שכל האט זיך אומגעקערט צו מיר, און איך האב געבענטשט דעם אויבערשטן, און געלויבט און געאכפערט דעם וואס לעבט אייביק,
וואס זיין געוועלטיקייט איז אן אייביקע געוועלטיקייט, און זיין מלוכה איז אויף דור־דורות. /4:32 און אלע באוווינער פון דער ערד זיינען ווי גארנישט גערעכנט; און לויט זיין רצון טוט ער מיט דעם חיל פון הימל, און מיט די באוווינער פון דער ערד, און ניטא ווער זאל ווערן זיין האנט, און אים זאגן: וואס טוסטו? 
/4:33 אין דער אייגענער שעה האט מיין שכל זיך אומגעקערט צו מיר, און צו דעם כבוד פון מיין מלוכה, האט מיין פראכט און מיין גלאנץ זיך אומגעקערט צו מיר; און מיינע מיניסטארן און מיינע גרויסע לייט האבן מיך געזוכט; און איך בין באפעסטיקט געווארן אין מיין מלוכה, און נאך א גרעסערע מאכט איז מיר צוגעלייגט געווארן. /4:34 אצונד טו איך, נבוכדנצר, לויבן און דערהייבן און אכפערן דעם קיניג פון די הימלען, וואס אלע זיינע טוונגען זיינען אמת, און זיינע וועגן גערעכטיקייט, און די וואס גייען מיט גאווה קען ער דערנידערן״.


/5:1 דער מלך בלשאצר האט געמאכט א גרויסן מאלצייט פאר טויזנט פון זיינע גרויסע לייט, און האט געטרונקען וויין מיט די טויזנט. /5:2 האט בלשאצר, אז ער האט פארזוכט דעם וויין, באפוילן צו ברענגען די גילדערנע און זילבערנע כלים, וואס זיין פאטער נבוכדנצר האט ארויסגענומען פון דעם טעמפל וואס אין ירושלים; כדי דער מלך, און זיינע גרויסע לייט, זיינע ווייבער, און זיינע קעפסווייבער, זאלן טרינקען אין זיי. /5:3 דענצמאל האט מען געבראכט די גילדערנע כלים, וואס מע האט ארויסגענומען פון דעם טעמפל פון גאטס הויז וואס אין ירושלים, און דער מלך, און זיינע גרויסע לייט, זיינע ווייבער, און זיינע קעפסווייבער, האבן געטרונקען אין זיי. /5:4 זיי האבן געטרונקען וויין, און געלויבט די געטער פון גאלד און זילבער, פון קופער, אייזן, האלץ, און שטיין. /5:5 אין דער אייגענער שעה זיינען ארויס פינגער פון א מענטשנס האנט, און האבן געשריבן אקעגן דעם לייכטער, אויפן קאלך פון דער וואנט פון דעם מלכס פאלאץ; און דער מלך האט געזען די האנטפלעך וואס האט געשריבן. /5:6 דענצמאל האט זיך געביטן דעם מלכס פארב, און זיינע רעיונות האבן אים געשראקן, און די געלענקען פון זיינע לענדן זיינען לויז געווארן, און זיינע קני האבן זיך געקלאפט איינס אן אנדערן. /5:7 האט דער מלך אויסגערופן אין דער הייך, מע זאל אריינברענגען די צויבערשפרעכער, די כשדים, און די שטערנזעער. דער מלך האט זיך אפגערופן און האט געזאגט צו די חכמים פון בבל: ווער נאר עס וועט איבערלייענען דאס דאזיקע געשריפטס, און וועט דעם פיתרון דערפון מיר באשיידן, וועט אין פורפל אנגעקליידט ווערן, מיט א גילדערנער קייט אויף זיין האלדז, און ווי א דריטער אין דער מלוכה געוועלטיקן. 
/5:8 דענצמאל זיינען אריינגעקומען אלע חכמים פון מלך, אבער זיי האבן ניט געקענט איבערלייענען דאס געשריפטס, און דעם פיתרון לאזן וויסן דעם מלך. /5:9 האט דענצמאל דער מלך בלשאצר זיך שטארק דערשראקן, און זיין פארב האט זיך אויף אים געביטן, און זיינע גרויסע לייט זיינען געווארן צעטומלט. /5:10 איז פון וועגן די ווערטער פון דעם מלך און זיינע גרויסע לייט אריינגעקומען די מלכה אין הויז פון מאלצייט; האט זיך אפגערופן די מלכה און האט געזאגט: אייביק לעבן זאל דער מלך! זאלן דיינע רעיונות דיך ניט שרעקן, און דיין פארב זאל זיך ניט בייטן. /5:11 פאראן א מאן אין דיין קיניגרייך, וואס דער גייסט פון די הייליקער געטער איז אין אים, און אין די טעג פון דיין פאטער איז געפונען געווארן אין אים ליכטיקייט, און פארשטאנדיקייט, און חכמה אזוי ווי די חכמה פון די געטער; און דער מלך נבוכדנצר דיין פאטער האט אים פאר דעם הויפט פון די חרטומים, די צויבערשפרעכער, די כשדים, און די שטערנזעער אויפגעשטעלט – דיין פאטער דער מלך. /5:12 ווייל אן אויסנאמיקער גייסט, און קענשאפט, און פארשטאנדיקייט, פותר זיין חלומות, און באשיידונג פון רעטענישן, און אפבינדונג פון קנופן, זיינען געפונען געווארן אין אים, אין דניאלן, וואס דער מלך האט געמאכט זיין נאמען בלטשאצר. אצונד, זאל דניאל גערופן ווערן, און ער וועט באשיידן דעם פיתרון. 
/5:13 דענצמאל איז דניאל אריינגעבראכט געווארן פאר דעם מלך. האט זיך אפגערופן דער מלך און האט געזאגט צו דניאלן: ביסטו דאס דער דניאל וואס פון די גלות־קינדער פון יהודה, וואס מיין פאטער דער מלך האט געבראכט פון יהודה? /5:14 ווארום איך האב געהערט אויף דיר, אז דער גייסט פון די געטער איז אין דיר, און ליכטיקייט, און פארשטאנדיקייט, און אויסנאמיקע חכמה, געפינען זיך אין דיר. /5:15 און אצונד זיינען אריינגעבראכט געווארן פאר מיר די חכמים, די צויבערשפרעכער, אז זיי זאלן איבערלייענען דאס דאזיקע געשריפטס, און מיך מאכן וויסן דעם פיתרון דערפון, אבער זיי קענען דעם פיתרון פון דער זאך ניט באשיידן. /5:16 און איך האב געהערט אויף דיר, אז דו קענסט פותר זיין פיתרונים, און אפבינדן קנופן; אצונד, אויב דו קענסט איבערלייענען דאס געשריפטס, און מיך מאכן וויסן דעם פיתרון דערפון, וועסטו אין פורפל אנגעקליידט ווערן, מיט א גילדערנער קייט אויף דיין האלדז, און ווי א דריטער אין דער מלוכה געוועלטיקן. 
/5:17 דענצמאל האט געענטפערט דניאל און האט געזאגט פאר דעם מלך: דיינע מתנות זאלן בלייבן ביי דיר, און דיינע באלוינונגען גיב אן אנדערן; אבער דאס געשריפטס וועל איך דעם מלך איבערלייענען, און דעם פיתרון וועל איך אים מאכן וויסן. /5:18 דו, מלך – דער העכסטער {dn גאט} האט געגעבן דיין פאטער נבוכדנצרן מלוכה, און גרויסקייט, און כבוד, און פראכט. /5:19 און פון וועגן דער גרויסקייט וואס ער האט אים געגעבן, האבן אלע פעלקער, אומות, און לשונות, געציטערט און מורא געהאט פאר אים; וועמען ער האט געוואלט האט ער געטייט, און וועמען ער האט געוואלט האט ער געלאזט לעבן, און וועמען ער האט געוואלט האט ער דערהויבן, און וועמען ער האט געוואלט האט ער דערנידערט. /5:20 אבער אז זיין הארץ האט זיך דערהויבן, און זיין גייסט איז געווארן תקיף ביז צום מוטוויליקן, איז ער אראפגעזעצט געווארן פון דעם טראן פון זיין מלוכה, און דעם כבוד האט מען אפגעטאן פון אים. /5:21 און פון מענטשנקינדער איז ער פארטריבן געווארן, און זיין הארץ האט מען געמאכט גלייך צו א חיהס, און מיט וואלדאייזלען איז געווען זיין וווינונג; גראז אזוי ווי אקסן האט מען אים געמאכט עסן, און פון דעם טוי פון הימל איז ער באנעצט געווארן; ביז ער האט געוווסט אז דער העכסטער {dn גאט} געוועלטיקט איבער דער מלוכה פון מענטשן, און וועמען ער וויל זעצט ער דערויף. /5:22 און דו, זיין זון בלשאצר, האסט ניט געבייגט דיין הארץ, הגם דו האסט דאס אלץ געוווסט, /5:23 נאר דו האסט זיך דערהויבן אקעגן דעם האר פון הימל, און די כלים פון זיין הויז האט מען געבראכט פאר דיר, און דו, און דיינע גרויסע לייט, דיינע ווייבער, און דיינע קעפסווייבער, האבן וויין געטרונקען אין זיי, און געטער פון זילבער, און גאלד, קופער, אייזן, האלץ, און שטיין, וואס ניט זיי זעען, און ניט זיי הערן, און ניט זיי ווייסן, האסטו געלויבט; און דעם {dn גאט} וואס דיין נשמה איז אין זיין האנט, און אלע דיינע וועגן זיינען ביי אים, האסטו ניט געאכפערט. /5:24 דענצמאל איז ארויסגעשיקט געווארן פון פאר אים די האנטפלעך, און האט אנגעצייכנט דאס דאזיקע געשריפטס. /5:25 און דאס איז דאס געשריפטס וואס איז אנגעצייכנט געווארן; מנא מנא תקל אופרסין. /5:26 דאס איז דער פיתרון פון דער זאך: מנא, {dn גאט} האט אפגעציילט דיין מלוכה, און האט זי געענדיקט. /5:27 תקל, דו ביסט געווויגן געווארן אויף א וואגשאל, און ביסט געפונען געווארן פעליק. /5:28 פרס, דיין מלוכה ווערט צעטיילט, און אוועקגעגעבן צו פרס און מדי. 
/5:29 דענצמאל האט בלשאצר באפוילן, און מע האט אנגעקליידט דניאלן אין פורפל, מיט א גילדערנער קייט אויף זיין האלדז, און מע האט אויסגערופן אויף אים, אז ער זאל זיין א דריטער געוועלטיקער אין דער מלוכה. 
/5:30 אין דער אייגענער נאכט איז בלשאצר דער מלך פון די כשדים געטייט געווארן. 
/6:1 און דריוש פון מדי האט איבערגענומען די מלוכה, ווען ער איז געווען ארום צוויי און זעכציק יאר אלט. /6:2 איז וווילגעפעלן פאר דריושן, און ער האט ארויפגעזעצט איבער דעם קיניגרייך הונדערט און צוואנציק סאטראפן, וואס זאלן זיין אין גאנצן קיניגרייך; /6:3 און איבער זיי דריי אויבערלייט וואס דניאל איז געווען איינער פון זיי; כדי די דאזיקע סאטראפן זאלן אפגעבן צו זיי רעכנשאפט, און דער מלך זאל ניט האבן קיין הזק. /6:4 דענצמאל האט דער דאזיקער דניאל זיך אויסגעצייכנט איבער די אויבערלייט און די סאטראפן, ווייל אן אויסנאמיקער גייסט איז געווען אין אים; און דער מלך האט געקלערט אים ארויפצוזעצן איבער דעם גאנצן קיניגרייך. 
/6:5 דענצמאל האבן די אויבערלייט און די סאטראפן געזוכט אן אויסרעד אקעגן דניאלן בנוגע צו דער מלוכה, אבער זיי האבן קיין אויסרעד און קיין פעלער ניט געקענט געפינען, ווייל ער איז געווען געטריי, און קיין פארזע אדער פעלער איז ביי אים ניט געפונען געווארן. /6:6 האבן דענצמאל די דאזיקע מענער געזאגט: מיר וועלן ניט געפינען קיין אורזאך אקעגן דעם דאזיקן דניאלן, סיידן מיר געפינען עס אין דעם געזעץ פון זיין {dn גאט}. /6:7 דענצמאל זיינען די דאזיקע אויבערלייט און סאטראפן געקומען מיט אימפעט צום מלך, און האבן צו אים אזוי געזאגט: אייביק לעבן זאל דער מלך דריוש! /6:8 אלע אויבערלייט פון דער מלוכה, די הערשער, און די סאטראפן, די ראטגעבער, און די פירשטן, האבן זיך באקלערט, אז דער מלך זאל אויפשטעלן א געזעץ, און מאכן א שטארקן פארווער, אז איטלעכער וואס וועט בעטן א געבעט פון וואסער עס איז {dn גאט} אדער מענטשן ביז דרייסיק טעג, אחוץ פון דיר, מלך, זאל אריינגעווארפן ווערן אין דער גרוב פון לייבן. /6:9 אצונד, מלך, זאלסטו אויפשטעלן דעם פארווער, און חתמען דאס געשריפטס, אז מע זאל עס ניט ענדערן, לויט דעם געזעץ פון מדי און פרס וואס ווערט ניט בטל. /6:10 איבער דעם האט דער מלך דריוש געחתמעט דאס געשריפטס און דעם פארווער. 
/6:11 און דניאל, אז ער האט זיך דערוווסט אז דאס געשריפטס איז געחתמעט געווארן, איז ער אריינגעגאנגען אין זיין הויז – און ער האט געהאט פענצטער אין זיין אויבערשטוב אפן אקעגן ירושלים – און דריי מאל אין טאג האט ער געקניט אויף זיינע קני, און תפילה געטאן, און געגעבן א לויב פאר זיין {dn גאט}, אזוי ווי ער פלעגט טאן פריער. /6:12 דענצמאל זיינען די דאזיקע מענער אריין מיט אימפעט, און האבן געפונען דניאלן, ווי ער בעט און איז מתפלל פאר זיין {dn גאט}. /6:13 האבן זיי דענצמאל גענענט, און האבן גערעדט פאר דעם מלך וועגן דעם מלכס פארווער: האסטו ניט געחתמעט א פארווער, אז איטלעכער מענטש וואס וועט בעטן פון וואסער עס איז {dn גאט} אדער מענטשן ביז דרייסיק טעג, אחוץ פון דיר, מלך, זאל אריינגעווארפן ווערן אין דער גרוב פון לייבן? האט געענטפערט דער מלך און האט געזאגט: די זאך איז פעסט, לויט דעם געזעץ פון מדי און פרס וואס טאר ניט אפגעשאפט ווערן. /6:14 דענצמאל האבן זיי זיך אפגערופן און האבן געזאגט פארן מלך אז: דניאל וואס איז פון די גלות־קינדער פון יהודה לייגט ניט אכט אויף דיר, מלך, און אויף דעם פארווער וואס דו האסט געחתמעט, און דריי מאל אין טאג בעט ער זיין געבעט. /6:15 דענצמאל, אז דער מלך האט געהערט די זאך, האט אים זייער פארדראסן, און ער האט געלייגט דעם געדאנקען אויף דניאלן, אים צו ראטעווען, און ביז זונאונטערגאנג האט ער זיך געמיט אים מציל צו זיין. /6:16 דענצמאל זיינען די דאזיקע מענער געקומען מיט אימפעט צום מלך, און האבן געזאגט צום מלך: זיי וויסן, מלך, אז עס איז א געזעץ פון מדי און פרס, אז איטלעך פארווער אדער באפעל וואס דער מלך שטעלט אויף, איז ניט צום ענדערן. /6:17 דענצמאל האט דער מלך באפוילן, און מע האט געבראכט דניאלן און אים אריינגעווארפן אין דער גרוב פון לייבן. האט זיך אפגערופן דער מלך און האט געזאגט צו דניאלן: דיין {dn גאט} וואס דו דינסט צו אים שטענדיק, ער וועט דיך מציל זיין. /6:18 און א שטיין איז געבראכט געווארן, און איז ארויפגעלייגט געווארן אויפן מויל פון דער גרוב, און דער מלך האט עס פארחתמעט מיט זיין זיגלרינג און מיט דעם זיגלרינג פון זיינע גרויסע לייט, כדי קיין זאך זאל ניט געענדערט ווערן מיט דניאלן. 
/6:19 דענצמאל איז דער מלך אוועק אין זיין פאלאץ, און ער האט צוגעבראכט די נאכט אין פאסטן, און פארוויילונגען זיינען ניט געבראכט געווארן פאר אים, און זיין שלאף האט זיך אפגעטאן פון אים. /6:20 דענצמאל איז דער מלך אויפגעשטאנען באגינען מיטן פרימארגנליכט, און איז האסטיק אוועק צו דער גרוב פון לייבן. /6:21 און ווי ער האט גענענט צו דער גרוב, האט ער געשריען צו דניאלן מיט א טרויעריקן קול; דער מלך האט גערופן צו דניאלן און האט געזאגט: דניאל, דו קנעכט פון דעם לעבעדיקן {dn גאט}, האט דער {dn גאט} וואס דו דינסט צו אים תמיד, דיך געקענט מציל זיין פון די לייבן? /6:22 דענצמאל האט דניאל געזאגט צום מלך: אייביק לעבן זאל דער מלך! /6:23 מיין {dn גאט} האט געשיקט זיין מלאך, און ער האט פארשלאסן דאס מויל פון די לייבן, און זיי האבן מיר ניט שלעכטס געטאן; ווייל פאר אים איז מיר געפונען געווארן א זכות; און אויך אקעגן דיר, מלך, האב איך שלעכטס ניט געטאן. /6:24 דענצמאל האט זיך דער מלך זייער דערפרייט, און ער האט באפוילן ארויפברענגען דניאלן פון דער גרוב; און דניאל איז ארויפגעבראכט געווארן פון דער גרוב, און קיין שעדיקונג איז אויף אים ניט געפונען געווארן, ווייל ער האט געגלויבט אין זיין {dn גאט}. /6:25 און דער מלך האט באפוילן, און מע האט געבראכט יענע מענער וואס האבן געמסרט אויף דניאלן, און מע האט זיי אריינגעווארפן אין דער גרוב פון לייבן, זיי, זייערע קינדער, און זייערע ווייבער; און זיי האבן צו מאל ניט דערגרייכט צום דעק פון דער גרוב, האבן שוין די לייבן געוועלטיקט איבער זיי, און אלע זייערע ביינער צעמאלן. 
/6:26 דענצמאל האט דער מלך דריוש געשיקט צו אלע פעלקער, אומות, און לשונות, וואס וווינען אויף דער גאנצער ערד: אייער פריד זאל זיך מערן! /6:27 פון מיר ווערט געגעבן א באפעל, אז אין דער גאנצער געוועלטיקייט פון מיין קיניגרייך זאל מען ציטערן און מורא האבן פאר דעם {dn גאט} פון דניאלן; 
ווארום ער איז דער לעבעדיקער {dn גאט}, און ער באשטייט אייביק, און זיין מלוכה איז אזא וואס ווערט ניט צעשטערט, און זיין געוועלטיקייט איז ביז צום סוף. /6:28 ער ראטעוועט און איז מציל, און ער מאכט צייכנס און ווונדער, אין הימל און אויף דער ערד; ער איז דער וואס האט מציל געווען דניאלן פון דער מאכט פון די לייבן. 
/6:29 און דער דאזיקער דניאל האט באגליקט אונטער דער מלוכה פון דריושן, און אונטער דער מלוכה פון כורש דעם פרסער. 
/7:1 אין ערשטן יאר פון בלשאצר דעם מלך פון בבל, האט דניאל געזען א חלום, און זעונגען פון זיין קאפ אויף זיין געלעגער; דענצמאל האט ער אויפגעשריבן דעם חלום, און האט דערציילט דעם עיקר פון דער זאך. /7:2 דניאל האט אנגעהויבן און דערציילט: איך האב געזען אין מיין זעואנג ביי נאכט, ערשט די פיר ווינטן פון הימל האבן אויסגעבראכן אויפן גרויסן ים. /7:3 און פיר גרויסע חיות זיינען ארויסגעקומען פון ים, איינע אנדערש פון דער אנדערער. /7:4 די ערשטע איז געווען אזוי ווי א לייב, און פליגלען פון אן אדלער האט זי געהאט; איך האב געקוקט ביז אירע פליגלען זיינען אויסגעפליקט געווארן, און זי איז אויפגעהויבן געווארן פון דער ערד, און איז אוועקגעשטעלט געווארן אויף צוויי פיס אזוי ווי א מענטש, און א הארץ פון א מענטשן איז איר געגעבן געווארן. /7:5 און זע, אן אנדער חיה, א צווייטע, איז געווען געגליכן צו א בער, און זי איז געשטעלט געווארן אויף איין זייט, און דריי ריפן זיינען געווען אין איר מויל צווישן אירע ציינער; און אזוי האט מען צו איר געזאגט: שטיי אויף, עס פלייש א סך. /7:6 דערנאך האב איך געזען, ערשט אן אנדערע, אזוי ווי א לעמפערט; און זי האט געהאט פיר פליגלען פון א פויגל אויף איר רוקן, און פיר קעפ האט די חיה געהאט; און געוועלטיקייט איז איר געגעבן געווארן. /7:7 דערנאך האב איך געזען אין די זעונגען פון דער נאכט, ערשט א פירטע חיה, שרעקלעך און מוראדיק, און געוואלטיק שטארק; און גרויסע אייזערנע ציינער האט זי געהאט; זי האט געגעסן און האט צעמאלן, און דעם רעשט האט זי צעטראטן מיט אירע פיס; און זי איז געווען אנדערש פון אלע חיות וואס פאר איר, און צען הערנער האט זי געהאט. /7:8 האב איך באטראכט די הערנער, ערשט אן אנדער הארן, א קליינער, איז ארויסגעוואקסן צווישן זיי, און דריי פון די פאדערשטע הערנער זיינען אויסגעריסן געווארן פון פאר אים; און זע, אויגן אזוי ווי די אויגן פון א מענטשן זיינען געווען אין דעם דאזיקן הארן, און א מויל וואס האט גערעדט גרויס. /7:9 איך האב געקוקט 
ביז טראנען האט מען אויפגעשטעלט, און אן אלטבאטאגטער האט זיך געזעצט; זיין מלבוש איז געווען ווי ווייסער שניי, און די האר פון זיין קאפ ווי לויטערע וואל; זיין טראן איז געווען פלאמען פייער, די רעדער דערפון, ברענעדיק פייער. /7:10 א טייך פייער האט ארויסגעשטראמט, און איז ארויסגעגאנגען פון פאר אים; טויזטן מאל טויזנט האבן אים באדינט, און צען טויזנט מאל צען טויזנט זיינען פאר אים געשטאנען; א בית־דין איז געזעסן, און ביכער זיינען געווען געעפנט. 
/7:11 האב איך דענצמאל געקוקט פון וועגן דעם קול פון די גרויסע ווערטער וואס דער הארן האט גערעדט – איך האב געקוקט ביז די חיה איז געטייט געווארן, און איר לייב איז פארטיליקט געווארן, און איבערגעגעבן געווארן צום בראנד פון פייער. /7:12 און פון די איבעריקע חיות האט מען אפגעטאן זייער געוועלטיקייט, אבער א פארלענגערונג פון לעבן איז זיי געגעבן געווארן ביז א צייט און שעה. 
/7:13 איך האב געזען אין זעונגען פון דער נאכט, ערשט אויף וואלקנס פון הימל איז אנגעקומען אזוי ווי א מענטשנקינד, און ביז דעם אלטבאטאגטן האט ער דערגרייכט, און מע האט אים געבראכט פאר אים. /7:14 און אים איז געגעבן געווארן געוועלטיקייט, און כבוד, און מלוכה, אז אלע פעלקער, אומות, און לשונות, זאלן דינען צו אים; זיין געוועלטיקייט אן אייביקע געוועלטיקייט, וואס פארגייט ניט, און זיין מלוכה, אזא וואס ווערט ניט צעשטערט. 
/7:15 איז מיר, דניאל, באטריבט געווארן מיין געמיט אין לייב, און די זעונגען פון מיין קאפ האבן מיך געשראקן. /7:16 האב איך גענענט צו איינעם פון די וואס זיינען געשטאנען דערביי, און איך האב געפרעגט די ריכטיקייט וועגן דעם אלעם, און ער האט מיר דערציילט, און האט מיך געמאכט וויסן דעם פיתרון פון די זאכן: /7:17 די דאזיקע גרויסע חיות, וואס זיינען פיר, זיינען פיר מלכים וואס וועלן אויפשטיין אויף דער ערד. /7:18 אבער די הייליקע פון דעם העכסטן וועלן איבערנעמען די מלוכה, און זיי וועלן האלטן די מלוכה ביז אייביקייט און ביז אייביקאייביקייטן. /7:19 דענצמאל האב איך געוואלט וויסן די ריכטיקייט וועגן דער פירטער חיה, וואס איז געווען אנדערש פון זיי אלעמען- זייער מוראדיק, וואס אירע ציינער זיינען געווען פון אייזן, און אירע נעגל פון קופער, וואס האט געגעסן, צעמאלן, און דעם רעשט צעטראטן מיט אירע פיס; /7:20 און וועגן די צען הערנער וואס אויף איר קאפ, און דעם אנדערן וואס איז אויסגעוואקסן, און דריי זיינען ארויסגעפאלן פון פאר אים – דעם דאזיקן הארן וואס האט געהאט אויגן, און א מויל וואס האט גערעדט גרויס, און זיין אויסזען איז געווען גרעסער ווי פון זיינע חברים. /7:21 איך האב געזען ווי דער דאזיקער הארן האט געמאכט א מלחמה מיט די הייליקע, און איז זיי בייגעקומען; /7:22 ביז דער אלטבאטאגטער איז געקומען, און רעכט איז געגעבן געווארן די הייליקע פון דעם העכסטן, און די צייט איז געקומען, און די מלוכה האבן פארנומען די הייליקע. /7:23 האט ער אזוי געזאגט: די פירטע חיה באטייט: א פירטע מלוכה וועט זיין אויף דער ערד, וואס וועט זיין אנדערש פון אלע מלוכות, און זי וועט פארצערן די גאנצע ערד, און וועט זי צעטרעטן און צעמאלן. /7:24 און די צען הערנער באטייטן: פון דער דאזיקער מלוכה וועלן אויפשטיין צען מלכים, און נאך אן אנדערער וועט אויפשטיין נאך זיי, און ער וועט זיין אנדערש פון די פריערדיקע, און דריי מלכים וועט ער אראפווארפן. /7:25 און ווערטער אקעגן דעם העכסטן וועט ער רעדן, און די הייליקע פון דעם העכסטן וועט ער מאטערן, און ער וועט טראכטן צו ענדערן די צייטן און דאס געזעץ; און זיי וועלן איבערגעגעבן ווערן אין זיין האנט, ביז א צייט און צייטן און א האלבע צייט. /7:26 אבער א בית־דין וועט זיצן, און זיין געוועלטיקייט וועט מען אוועקנעמען, כדי זי צו פארטיליקן און אונטערברענגען ביזן סוף. /7:27 און די מלוכה, און די געוועלטיקייט, און די גרויסקייט פון די קיניגרייכן אונטערן גאנצן הימל, וועט איבערגעגעבן ווערן צו דעם פאלק פון הייליקע פון דעם העכסטן; זייער מלוכה וועט זיין אן אייביקע מלוכה, און אלע געוועלטיקער וועלן דינען און געהארכן צו זיי.
/7:28 ביז דאנען איז דער סוף פון דער זאך. מיך, דניאל, האבן מיינע רעיונות זייער געשראקן, און מיין פארב האט זיך אויף מיר געביטן, און איך האב די זאך באהאלטן אין מיין הארצן. 

/8:1 אין דריטן יאר פון מלך בלשאצרס מלוכה האט זיך א זעונג באוויזן צו מיר, צו מיר דניאל, נאך דעם וואס האט זיך צו מיר באוויזן אין אנהייב. /8:2 און איך האב געזען אין א זעונג – און אז איך האב עס געזען, בין איך געווען אין דער הויפטשטאט שושן, אין דער מדינה עילם – איך האב געזען אין א זעונג, ווי איך בין ביי דעם שטראם אולי. /8:3 און איך האב אויפגעהויבן מיינע אויגן, און האב א קוק געטאן, ערשט א ווידער שטייט פאר דעם שטראם, און ער האט צוויי הערנער, און די צוויי הערנער זיינען הויכע, און איינער איז העכער פון צווייטן, און דער העכערער איז ארויסגעוואקסן צולעצט. /8:4 האב איך געזען דעם ווידער שטויסן צו מערב, און צו צפון, און צו דרום, און קיין חיה האט זיך ניט געקענט שטעלן אקעגן אים, און עס איז ניט געווען ווער זאל מציל זיין פון זיין האנט; און ער האט געטאן לויט זיין ווילן, און האט זיך געגרייסט. 
/8:5 און ווי איך האב דאס באטראכט, ערשט א ציגנבאק איז אנגעקומען פון מערב־זייט איבערן געזיכט פון דער גאנצער ערד, אבער ער האט ניט אנגערירט די ערד; און דער באק האט געהאט אן אנזעעוודיקן הארן צווישן זיינע אויגן. /8:6 און ער איז צוגעקומען ביז צו דעם ווידער מיט די הערנער, וואס איך האב געזען שטיין פארן שטראם, און ער איז ארויפגעלאפן אויף אים מיט דעם אימפעט פון זיין כוח. /8:7 און איך האב אים געזען זיך אנשטויסן אן דעם ווידער, און ער איז געווען דערביטערט אויף אים, און ער האט געשלאגן דעם ווידער, און האט צעבראכן זיינע ביידע הערנער; און דער ווידער האט ניט געהאט קיין כוח צו באשטיין פאר אים; און ער האט אים אנידערגעווארפן אויף דער ערד, און האט אים געטרעטן, און עס איז ניט געווען ווער זאל מציל זיין דעם ווידער פון זיין האנט. /8:8 און דער ציגנבאק האט זיך זייער געגרייסט; אבער אין זיין רעכטער שטארקייט, האט זיך אפגעבראכן דער גרויסער הארן, און דאס אויסזען פון פיר איז ארויסגעוואקסן אויף זיין ארט, אקעגן די פיר ווינטן פון הימל. 
/8:9 און פון איינעם פון זיי איז ארויסגעגאנגען א קליינער הארן, און ער איז געווארן זייער גרויס קעגן דרום, און קעגן מזרח, און קעגן דעם שיינעם לאנד. /8:10 און ער איז געווארן גרויס ביז צו דעם חיל פון הימל, און האט אראפגעווארפן צו דער ערד טייל פון דעם חיל – פון די שטערן, און האט זיי צעטרעטן. /8:11 און ביז צו דעם האר פון חיל האט ער זיך געגרייסט; און דער שטענדיקער קרבן איז פון אים אוועקגענומען געווארן, און דער ארט פון זיין הייליקטום איז איינגעווארפן געווארן. /8:12 און דער חיל איז איבערגעגעבן געווארן אין איינעם מיט דעם שטענדיקן קרבן דורך פארברעך; און ער האט געשליידערט דעם אמת צו דער ערד, און ער האט אויפגעטאן און האט באגליקט. /8:13 און איך האב געהערט ווי איין הייליקער האט גערעדט, און איין הייליקער האט געזאגט צו דעם אומבאקענטן וואס האט גערעדט: אויף ביז וואנען איז די זעונג וועגן דעם שטענדיקן קרבן, און דעם פארברעך וואס צעגרוילט, דאס איבערגעבן אי דאס הייליקטום אי דעם חיל צום צעטרעטן? /8:14 האט ער צו מיר געזאגט: ביז צוויי טויזנט און דריי הונדערט אוונטן און פרימארגנס; דענצמאל וועט דאס הייליקטום קומען צו זיין רעכט. 
/8:15 און עס איז געווען, ווי איך, דניאל, האב געזען די זעונג, און האב געזוכט צו פארשטיין, ערשט אקעגן מיר שטייט אזוי ווי דאס אויסזען פון א מאן. /8:16 און איך האב געהערט דעם קול פון א מענטשן איבערן אולי, און ער האט אויסגערופן און האט געזאגט: גבריאל, גיב דעם דאזיקן צו פארשטיין די זעונג. /8:17 איז ער צוגעקומען לעבן ווו איך בין געשטאנען, און ווי ער איז צוגעקומען, אזוי בין איך דערשראקן געווארן, און בין געפאלן אויף מיין פנים; האט ער צו מיר געזאגט: פארשטיי, דו מענטשנקינד, ווארום פאר דער צייט פון קץ איז די זעונג. /8:18 און ווי ער האט צו מיר גערעדט, בין איך אנטשלאפן געווארן אויף מיין פנים צו דער ערד; האט ער מיך אנגערירט, און האט מיך ווידער אויפגעשטעלט ווו איך בין געשטאנען. /8:19 און ער האט געזאגט: זע, איך מאך דיך וויסן וואס וועט געשען אין סוף פון דעם צארן, ווארום דאס איז פאר דער צייט פון קץ. /8:20 דער ווידער וואס דו האסט געזען, מיט די צוויי הערנער, דאס זיינען די מלכים פון מדי און פרס. /8:21 און דער האריקער באק איז דער מלך פון יון; און דער גרויסער הארן וואס צווישן זיינע אויגן, דאס איז דער ערשטער מלך. /8:22 און דער צעבראכענער וואס אויף זיין ארט זיינען אויפגעשטאנען פיר [באטייט]: פיר מלוכות וועלן אויפשטיין פון דעם פאלק, אבער אן זיין מאכט. און אין סוף פון זייער מלוכה, אז די פארברעכער וועלן האבן אויסגעפירט, וועט אויפשטיין א מלך מיט א פארשייטן פנים, וואס פארשטייט זיך אויף ליסטיקייטן. /8:24 און זיין מאכט וועט זיין גרויס, אבער ניט מיט זיין אייגענעם כוח; און ער וועט ווונדערלעך צעשטערן, און וועט באגליקן און אויפטאן; און ער וועט אומברענגען די מאכטיקע, און דאס פאלק פון הייליקע. /8:25 און דורך זיין שכל וועט ער באגליקן אין דעם באטרוג פון זיין האנט; און ער וועט זיך גרייסן אין זיין הארצן, און אין מיטן פון שלום וועט ער אומברענגען פיל, און אקעגן דעם האר פון די הארן וועט ער זיך שטעלן; אבער אן עמיצנס האנט וועט ער צעבראכן ווערן. /8:26 און די זעונג פון די אוונטן און פרימארגנס וואס איז אנגעזאגט געווארן איז אמת; אבער דו באהאלט די זעונג, ווארום דאס איז אויף פיל טעג ארום. 
/8:27 און איך, דניאל, בין פיל טעג געווען צעבראכן און קראנק; דערנאך בין איך אויפגעשטאנען, און האב געטאן די ארבעט פארן מלך; און איך בין געווען א צעגרוילטער פון דער זעונג, אבער קיינער האט ניט געמערקט.

/9:1 אין ערשטן יאר פון דריוש דען זון פון אכשורוש פון דעם אפשטאם פון מדי, וואס איז געמאכט געווארן פאר א מלך איבער דעם קיניגרייך פון די כשדים, /9:2 אין ערשטן יאר פון זיין מלוכה, האב איך, דניאל, נאכגעקוקט אין די ספרים די צאל פון די יארן וואס דאס ווארט פון {dn גאט} איז געווען צו ירמיה הנביא, צו דערפילן אויף די חורבות פון ירושלים – זיבעציק יאר. /9:3 און איך האב געקערט מיין פנים צו {dn גאט דעם האר}, צו בעטן א תפילה און א בקשה מיט פאסטן, און זאק און אש. /9:4 און איך האב מתפלל געווען צו {dn יהוה} מיין {dn גאט}, און האב מיך מתוודה געווען, און האב געזאגט: איך בעט דיך {dn גאט}, דו גרויסער און פארכטיקער {dn גאט}, וואס היט דעם בונד און די גענאד צו די וואס האבן אים ליב, און צו די וואס היטן זיינע געבאט, /9:5 מיר האבן געזינדיקט, און פארבראכן, און שלעכטס געטאן, און ווידערשפעניקט, און זיך אפגעקערט פון דיינע געבאט און דיינע געזעצן; /9:6 און מיר האבן ניט צוגעהערט צו דיינע קנעכט די נביאים, וואס האבן גערעדט אין דיין נאמען צו אונדזערע מלכים, אונדזערע הארן, און אונדזערע עלטערן, און צו דעם גאנצן פאלק פון לאנד. /9:7 צו דיר, {dn גאט}, איז די גערעכטיקייט, און צו אונדז איז היינטיקן טאג די שאנד פון פנים – צו די מענער פון יהודה, און צו די באוווינער פון ירושלים, און צו גאנץ ישראל, די נאנטע און די ווייטע, אין אלע לענדער וואס דו האסט זיי פארשטויסן אהין, פון וועגן דער פעלשונג וואס זיי האבן געפעלשט אן דיר. /9:8 {dn גאט}, צו אונדז איז די שאנד פון פנים, צו אונדזערע מלכים, צו אונדזערע הארן, און צו אונדזערע עלטערן, ווייל מיר האבן געזינדיקט צו דיר. /9:9 ביי {dn גאט} אונדזער האר איז די דערבארימונג און די פארגעבונג; ווארום מיר האבן ווידערשפעניקט אן אים, /9:10 און מיר האבן ניט צוגעהערט צו דעם קול פון {dn יהוה} אונדזער {dn גאט}, צו גיין אין זיינע לערנונגען, וואס ער האט אוועקגעלייגט פאר אונדז דורך דער האנט פון זיינע קנעכט די נביאים. /9:11 און גאנץ ישראל האבן איבערגעטרעטן דיין תורה, און זיך אפגעקערט, ניט צוצוהערן צו דיין קול, און אויף אונדז איז אויסגעגאסן געווארן די קללה און די שבועה וואס שטייט געשריבן אין דער תורה פון משה דעם קנעכט פון {dn גאט}, ווייל מיר האבן געזינדיקט צו אים. /9:12 און ער האט מקיים געווען זיין ווארט, וואס ער האט גערעדט וועגן אונדז, און וועגן אונדזערע שופטים וואס האבן אונדז געמשפט, צו ברענגען אויף אונדז א גרויס בייז, וואס איז ניט געשען אונטערן גאנצן הימל אזוי ווי עס איז געשען צו ירושלים. /9:13 אזוי ווי עס שטייט געשריבן אין דער תורה פון משהן, איז דאס דאזיקע גאנצע בייז געקומען אויף אונדז; אבער מיר האבן ניט געבעטן פאר {dn יהוה} אונדזער {dn גאט}, כדי זיך אומצוקערן פון אונדזערע זינד, און זיך צו קליגן אין דיין אמת. /9:14 און {dn גאט} האט אויפגעפאסט אויף דעם בייז, און האט עס געבראכט אויף אונדז, ווארום {dn יהוה} אונדזער {dn גאט} איז גערעכט אין אלע זיינע טוונגען וואס ער האט געטאן, און מיר האבן ניט צוגעהערט צו זיין קול. /9:15 און אצונד, {dn יהוה} אונדזער {dn גאט}, דו וואס האסט ארויסגעצויגן דיין פאלק פון לאנד מצרים מיט א שטארקער האנט, און דיר געמאכט א נאמען אזוי ווי אויף היינטיקן טאג – מיר האבן געזינדיקט, מיר האבן שלעכטס געטאן. /9:16 {dn גאט}, לויט אלע דיינע גערעכטיקייטן, זאל, איך בעט דיך, זיך אפקערן דיין כעס און דיין גרימצארן פון דיין שטאט ירושלים, דיין הייליקן בארג, ווארום פון וועגן אונדזערע זינד, און פון וועגן די פארברעכן פון אונדזערע עלטערן, איז ירושלים און דיין פאלק צו שאנד ביי אלע אונדזערע ארומיקע. /9:17 און אצונד, אונדזער {dn גאט}, הער צו די תפילה פון דיין קנעכט, און זיין בקשה, און דערלייכט דיין פנים אויף דיין פארוויסטן הייליקטום פון גאטס וועגן. /9:18 נייג, מיין {dn גאט}, דיין אויער, און הער, עפן דיינע אויגן, און זע אונדזערע פארוויסטונגען, און די שטאט וואס דיין נאמען ווערט אויף איר גערופן, ווארום ניט פון וועגן אונדזערע גערעכטיקייטן מאכן מיר פאלן פאר דיר אונדזער בקשה, נייערט פון וועגן דיין גרויס דערבארימונג. /9:19 {dn גאט}, הער, {dn גאט}, פארגיב, {dn גאט}, פארנעם און טו, זאלסט ניט זאמען; פון דיינעטוועגן, מיין {dn גאט}, ווארום דיין נאמען ווערט גערופן אויף דיין שטאט און אויף זיין פאלק. 
/9:20 און ווי איך רעד נאך, און בין מתפלל, און בין זיך מתוודה אויף מיינע זינד, און די זינד פון מיין פאלק ישראל, און מאך פאלן מיין בקשה פאר {dn יהוה} מיין {dn גאט}, פון וועגן דעם הייליקן בארג פון מיין {dn גאט} – /9:21 ווי איך רעד נאך אין געבעט, אזוי איז דער מאן גבריאל, וואס איך האב געזען אין דער זעונג אין אנהייב, געקומען פליעדיק צו פליען, און האט מיך אנגערירט, ארום דער צייט פון אוונט־קרבן. /9:22 און ער האט געגעבן צו פארשטיין, און האט מיט מיר גערעדט, און האט געזאגט: דניאל, איך בין אצונד ארויסגעקומען דיך צו קליגן אין פארשטאנדיקייט. /9:23 ביים אנהייב פון דיין בקשה איז ארויס א ווארט, און איך בין געקומען עס צו זאגן, ווארום דו ביסט באליבט; דרום באטראכט דאס ווארט, און פארשטיי די זעונג. /9:24 זיבעציק [יאר-] וואכן זיינען נגזר געווארן אויף דיין פאלק און אויף דיין הייליקער שטאט, כדי צו פארלענדן דעם פארברעך, און פארטיליקן דעם חטא, און מכפר זיין אויף דער זינד, און ברענגען אייביקע גערעכטיקייט, און באזיגלען די זעונג און די נביאות, און זאלבן דעם קדשי־קדשים. /9:25 און זאלסט וויסן און פארשטיין, אז פון דעם ארויסגאנג פון דעם ווארט, ווידער אויפצובויען ירושלים, ביז דעם געזאלבטן פירשט, זיינען זיבן וואכן, און צוויי און זעכציק וואסן וועט זי ווידער זיין אויפגעבויט, מיט מערק און גראבנס, אבער אין געדריקטע צייטן. /9:26 און נאך די צוויי און זעכציק וואכן, וועט פארשניטן ווערן א געזאלבטער, און פון אים וועט ניט בלייבן; און די שטאט און דאס הייליקטום וועט צעשטערן דאס פאלק פון א פירשט וואס וועט קומען; און זיין סוף וועט זיין מיט פלייצונג; און ביז צום סוף פון דער מלחמה זיינען נגזר געווארן פארוויסטונגען. /9:27 און ער וועט מאכן א שטארקן בונד מיט פיל פאר איין וואך; און א האלבע וואך וועט ער פארשטערן שלאכטאפפער און שפייזאפפער; און אויף דעם פליגל פון אומווערדיקייטן וועט קומען דער פארוויסטער, אזש ביז א פארלענדונג און א גזר וועט אויסגעגאסן ווערן אויף דעם פארוויסטער. 

/10:1 אין דריטן יאר פון כורש דעם מלך פון פרס איז אנטפלעקט געווארן א ווארט צו דניאלן, וואס זיין נאמען איז גערופן געווארן בלטשאצר; און דאס ווארט איז געווען אמת, און וועגן א לאנגער צייט; און ער האט באטראכט דאס ווארט, און האט פארשטאנען די זעונג. 
/10:2 אין יענע טעג האב איך, דניאל, געטרויערט דריי וואכן צייט. /10:3 גלוסטיקע שפייז האב איך ניט געגעסן, און פלייש און וויין איז ניט געקומען אין מיין מויל, און זאלבן האב איך זיך ניט געזאלבט, ביז עס זיינען פול געווארן דריי וואכן צייט. /10:4 און אין פיר און צוואנציקסטן טאג פון ערשטן חודש, ווען איך בין געווען ביים ברעג פון גרויסן טייך, דאס איז חדקל, /10:5 האב איך אויפגעהויבן מיינע אויגן, און האב געזען, ערשט א מאן אנגעקליידט אין ליינען, און זיינע לענדן ארומגעגורט מיט גאלד פון אופז, /10:6 און זיין לייב אזוי ווי גאלדשטיין, און זיין פנים אזוי ווי דאס אויסזען פון בליץ, און זיינע אויגן אזוי ווי פלאמען פייער, און זיינע ארעמס און זיינע פיס אזוי ווי דער אנבליק פון בלאנקן קופער, און דער קול פון זיינע ווערטער אזוי ווי דער קול פון א מחנה. /10:7 און איך, דניאל, אליין האב געזען די זעונג, אבער די מענטשן וואס מיט מיר האבן ניט געזען די זעונג, נאר א גרויסע ציטערניש איז אויף זיי געפאלן, און זיי זיינען אנטלאפן זיך צו באהאלטן. /10:8 בין איך געבליבן אליין, און איך האב געזען די דאזיקע גרויסע זעונג, און אין מיר איז ניט געבליבן קיין כוח, ווארום מיין פארב האט זיך אויף מיר שרעקלעך געביטן, און איך האב מער ניט געהאט קיין כוח. /10:9 און איך האב געהערט דעם קול פון זיינע ווערטער; און ווי איך האב געהערט דעם קול פון זיינע ווערטער, אזוי בין איך אנטשלאפן געווארן אויף מיין פנים, מיט מיין פנים צו דער ערד. /10:10 ערשט א האנט האט מיך אנגערירט, און האט מיך געטרייסלט פאר מיינע קני און מיינע האנטפלעכן. /10:11 און ער האט צו מיר געזאגט: דניאל, דו באליבטער מאן, פארשטיי די ווערטער וואס איך רעד צו דיר, און שטיי אויף ווו דו ביסט געשטאנען, ווארום איך בין אצונד געשיקט געווארן צו דיר. און ווי ער האט מיט מיר גערעדט דאס דאזיקע ווארט, בין איך אויפגעשטאנען ציטערנדיקערהייט. /10:12 און ער האט צו מיר געזאגט: זאלסט ניט מורא האבן, דניאל, ווארום פון דעם ערשטן טאג אן וואס דו האסט אפגעגעבן דיין הארץ צו פארשטיין, און זיך צו פייניקן פאר דיין {dn גאט}, זיינען דיינע ווערטער געהערט געווארן, און איך בין געקומען פון וועגן דיינע ווערטער. /10:13 אבער דער שר פון מלכות פרס האט זיך געשטעלט אקעגן מיר איין און צוואנציק טעג, אבער זע, מיכאל, איינער פון די ערשטע שרים, איז מיר געקומען צו הילף. אזוי בין איך דארטן פארבליבן ביי די מלכים פון פרס. /10:14 און איך בין געקומען דיר געבן צו פארשטיין וואס וועט געשען צו דיין פאלק אין סוף פון די טעג; ווארום דאס איז נאך א זעונג אויף א צייט. 
/10:15 און ווי ער האט גערעדט צו מיר אזוי ווי די דאזיקע ווערטער, אזוי האב איך געקערט מיין פנים צו דער ערד, און בין אנשטומט געווארן. /10:16 ערשט אזוי ווי א געשטאלט פון מענטשנקינדער האט מיך אנגערירט אויף די ליפן, און איך האב געעפנט מיין מויל, און איך האב גערעדט און געזאגט צו דעם וואס איז געשטאנען אקעגן מיר: מיין האר, פון דער זעונג זיינען ווייען געקומען אויף מיר, און איך האב מער ניט קיין כוח. /10:17 און ווי קען דער דאזיקער קנעכט פון מיין האר רעדן מיט דעם דאזיקן האר מיינעם, אז אין מיר האט זיך אצונד ניט אפגעשטעלט קיין כוח, און קיין אטעם איז אין מיר ניט געבליבן? /10:18 האט מיך ווידער אנגערירט אזוי ווי דאס אויסזען פון א מענטשן, און ער האט מיך געשטארקט. /10:19 און ער האט געזאגט: זאלסט ניט מורא האבן, באליבטער מאן! פריד צו דיר! זיי שטארק און זיי שטארק! און ווי ער האט צו מיר גערעדט, אזוי בין איך געשטארקט געווארן, און איך האב געזאגט: זאל מיין האר רעדן, ווארום האסט מיך געשטארקט. /10:20 האט ער געזאגט: ווייסטו וועגן וואס איך בין געקומען צו דיר? און אצונד וועל איך זיך אומקערן מלחמה צו האלטן מיט דעם שר פון פרס; און ווי איך גיי ארויס, אט וועט אנקומען דער שר פון יון. /10:21 אבער איך וועל דיר זאגן וואס איז פארצייכנט אין דעם געשריפטס פון אמת. און קיינער האלט ניט מיט מיר אקעגן די דאזיקע, נאר בלויז אייער שר מיכאל. 

/11:1 אבער איך בין, אין ערשטן יאר פון דריוש פון מדי, אויפגעשטאנען פאר אן אנהאלט און פאר א שטארקייט צו אים. 
/11:2 און אצונד וועל איך דיר אנזאגן דעם אמת. זע, נאך דריי מלכים וועלן אויפשטיין פון פרס, און דער פירטער וועט פארמאגן גרויסע עשירות מער פון אלע; און ווייל ער וועט שטארק זיין דורך זיין עשירות, וועט ער דערוועקן אלעמען אקעגן מלכות יון. /11:3 און א מלך א גיבור וועט אויפשטיין, און וועט געוועלטיקן א גרויסע געוועלטיקייט, און וועט טאן לויט זיין ווילן. /11:4 און אז ער וועט אויפשטיין, וועט זיין מלוכה צעבראכן ווערן, און וועט צעטיילט ווערן צו אלע ווינטן פון הימל, אבער ניט צו זיינע נאכקומער, און ניט אזוי ווי זיין געוועלטיקייט וואס ער האט געוועלטיקט; ווארום זיין מלוכה וועט אויסגעווארצלט ווערן, און פאר אנדערע, ניט פאר די דאזיקע. 
/11:5 און דער מלך פון דרום וועט ווערן שטארק, אבער איינער פון זיינע הארן וועט זיך שטארקן איבער אים, און וועט געוועלטיקן; א גרויסע געוועלטיקייט וועט זיין זיין געוועלטיקייט.
 /11:6 און אין סוף פון די יארן וועלן זיי זיך באהעפטן; און די טאכטער פון דעם מלך פון דרום וועט קומען צו דעם מלך פון צפון, כדי צו מאכן אן אויסגלייך, אבער איר ארעם וועט ניט אנהאלטן די מאכט; אויך ער און זיין ארעם וועט ניט באשטיין; און זי, און די וואס האבן זי געבראכט, און דער וואס האט זי געבארן, און דער וואס האט געהאלטן מיט איר, וועלן איבערגעגעבן ווערן, אין יענע צייטן. 
/11:7 אבער איינער פון די ריטלעך פון אירע ווארצלען וועט אויפשטיין אויף זיין ארט, און ער וועט קומען אויפן חיל, און וועט אריינגיין אין דער פעסטונג פון דעם מלך פון צפון, און ער וועט אויספירן קעגן זיי, און וועט בייקומען. /11:8 און אויך זייערע געטער, מיט זייערע געגאסענע געצן, מיט זייערע גלוסטיקע כלים פון זילבער און גאלד, וועט ער ברענגען אין געפאנגענשאפט קיין מצרים; און ער וועט יארן לאנג אוועקשטיין פון דעם מלך פון צפון. /11:9 און ער וועט קומען אין דעם קיניגרייך פון דעם מלך פון דרום, אבער ער וועט זיך אומקערן אין זיין לאנד. 
/11:10 און זיינע זין וועלן זיך אויפרירן, און זיי וועלן איינזאמלען א סך גרויסע חילות, און ער וועט קומען און וועט פלייצנדיק דורכגיין; דערנאך וועט ער ווידערקערן, און מלחמה האלטן ביז צו זיין פעסטונג. /11:11 און דער מלך פון דרום וועט ווערן דערביטערט, און ער וועט ארויסגיין, און וועט מלחמה האלטן מיט אים, מיט דעם מלך פון צפון; און יענער וועט אויפשטעלן א גרויסע מחנה, אבער די מחנה וועט איבערגעגעבן ווערן אין זיין האנט. /11:12 און ווי ער וועט אוועקנעמען די מחנה, אזוי וועט זיך דערהייבן זיין הארץ, און ער וועט מאכן פאלן צענדליקער טויזנט, אבער ער וועט ניט גובר זיין. 
/11:13 און דער מלך פון צפון וועט ווידער אויפשטעלן א מחנה גרעסער פון דער ערשטער; און אין סוף פון א צייט יארן וועט ער קומען מיט א גרויסן חיל, און מיט פיל פארמעג. /11:14 און אין יענע צייטן וועלן פיל זיך שטעלן אקעגן דעם מלך פון דרום, און די פארשייטע יונגען פון דיין פאלק וועלן זיך דערהייבן אויפצושטעלן די זעונג, אבער זיי וועלן געשטרויכלט ווערן. /11:15 און דער מלך פון צפון וועט קומען, און וועט אנשיטן אן ערדוואל, און וועט באצווינגען די שטאט פון פעסטונגען; און די ארעמס פון דרום וועלן ניט קענען באשטיין, און זיין געקליבענע מאנשאפט וועט ניט האבן קיין כוח צו באשטיין. /11:16 און דער וואס וועט קומען אויף אים, וועט טאן לויט זיין ווילן, און קיינער וועט ניט באשטיין פאר אים; און ער וועט שטיין אין דעם שיינעם לאנד מיט פארלענדונג אין זיין האנט. /11:17 און ער וועט קערן זיין פנים צו קומען אין מאכט איבער זיין גאנצן קיניגרייך, און וועט מאכן מיט אים אן אויסגלייכעניש, און וועט אים געבן א יונגפרוי, כדי עס צו צעשטערן; אבער דאס וועט ניט באשטיין, און עס וועט ניט ווערן זיינס. /11:18 און ער וועט קערן זיין פנים צו די אינדזלען, און ער וועט באצווינגען פיל, אבער א פירשט וועט מאכן אויפהערן זיין לעסטערונג; ניין, ער וועט נאך אומקערן זיין לעסטערונג אויף אים אליין. /11:19 און ער וועט קערן זיין פנים צו די פעסטונגען פון זיין אייגענעם לאנד, אבער ער וועט געשטרויכלט ווערן און פאלן, און וועט זיך מער ניט געפינען. 
/11:20 און אויף זיין ארט וועט אויפשטיין איינער וואס וועט מאכן דורכגיין א דריקער דורך דער פראכט פון דעם קיניגרייך; אבער אין א קורצער צייט וועט ער צעבראכן ווערן, און ניט אין צארן, און ניט אין מלחמה. 
/11:21 און אויף זיין ארט וועט אויפשטיין א נבזה, וואס מע האט ניט ארויפגעטאן אויף אים דעם גלאנץ פון מלוכה; און ער וועט קומען אין מיטן פון שלום, און וועט קריגן די מלוכה מיט גלאטע רייד. /11:22 און די ארעמס פון דער פלייצונג וועלן אוועקגעפלייצט ווערן פון פאר אים, און זיי וועלן צעבראכן ווערן, און אויך דער פירשט פון בונד. /11:23 און נאך דעם ווי מע וועט זיך פארבינדן מיט אים, וועט ער באגיין א באטרוג; און ער וועט שטייגן און ווערן שטארק מיט ווינציק פאלק. /11:24 אין מיטן פון שלום און אין די פעסטע ערטער פון דער מדינה וועט ער קומען, און ער וועט טאן וואס זיינע עלטערן און זיינע עלטערנס עלטערן האבן ניט געטאן; רויב און פאנג און פארמעג וועט ער פאנאנדערשענקען צו זיי; און אקעגן פעסטונגען וועט ער אויסקלערן זיינע תחבולות, אבער נאר ביז א צייט. 
/11:25 און ער וועט דערוועקן זיין קראפט און זיין מוט אקעגן דעם מלך פון דרום מיט א גרויסן חיל; און דער מלך פון דרום וועט זיך ארויסרירן אין מלחמה מיט זייער א גרויסן און שטארקן חיל; אבער ער וועט ניט באשטיין, ווארום מע וועט אויסקלערן אקעגן אים תחבולות. /11:26 און די וואס עסן זיין שפייז, וועלן אים צעברעכן, און זיין חיל וועט מען אוועקפלייצן, און פיל דערשלאגענע וועלן פאלן. /11:27 און דאס הארץ פון ביידע מלכים וועט זיין צום בייזן, און ביי איין טיש וועלן זיי רעדן ליגן, אבער עס וועט ניט באגליקן, ווארום א סוף איז נאך פאראן צו דער באשטימטער צייט. /11:28 און ער וועט זיך אומקערן אין זיין לאנד מיט א גרויס פארמעג, און זיין הארץ וועט זיין אקעגן דעם הייליקן בונד; און ער וועט אפטאן, און זיך אומקערן אין זיין לאנד. 
/11:29 אין דער באשטימטער צייט וועט ער ווידער קומען קיין דרום, אבער דאס לעצטע מאל וועט ניט זיין אזוי ווי דאס ערשטע. /11:30 ווארום שיפן פון כתאים וועלן קומען אויף אים, און ער וועט איינגעשראקן ווערן, און וועט זיך אומקערן, און ער וועט צערענען אויף דעם הייליקן בונד, און וועט אויספירן; און אז ער וועט זיך אומקערן וועט ער אכטן אויף די וואס פארלאזן דעם הייליקן בונד. 
/11:31 און ארעמס פון אים וועלן אויפשטיין, און וועלן פארשוועכן די הייליקע פעסטונג, און זיי וועלן אפטאן דעם שטענדיקן קרבן, און וועלן אריינשטעלן די אומווערדיקייט וואס צעגרוילט. /11:32 און די וואס פארברעכן קעגן בונד, וועט ער מאכן זינדיק דורך גלאטע רייד; אבער דאס פאלק וואס קען זיין {dn גאט}, וועט זיך האלטן פעסט, און וועט אויספירן. /11:33 און די פארשטאנדיקע פון פאלק וועלן מאכן פיל צו פארשטיין; אבער זיי וועלן פאלן דורכן שווערד, און דורך פלאם, און דורך געפאנגענשאפט, און דורך רויב, פיל טעג. /11:34 און אז זיי וועלן פאלן, וועלן זיי געהאלפן ווערן א קליין הילף; און פיל וועלן זיך באהעפטן צו זיי מיט גלאטע רייד. /11:35 און פון די פארשטאנדיקע וועלן פאלן, כדי צו לייטערן צווישן זיי, און צו קלערן, און צו רייניקן, ביז דער צייט פון קץ; ווארום עס וועט נאך דויערן ביז דער באשטימטער צייט. 
/11:36 און דער מלך וועט טאן לויט זיין ווילן, און ער וועט זיך דערהייבן און זיך גרייסן איבער איטלעכן {dn גאט}, און אקעגן דעם {dn גאט} פון די געטער וועט ער רעדן פארשייט; און ער וועט באגליקן, ביז דער צארן וועט זיך ענדיקן; ווארום וואס איז נגזר געווארן, מוז געשען. /11:37 ער וועט אויך ניט אכטן אויף די געטער פון זיינע עלטערן, און אויף דער גלוסטיקייט פון פרויען, און אויף קיין {dn גאט} וועט ער ניט אכטן, נאר איבער אלעמען וועט ער זיך גרייסן. /11:38 נאר דעם {dn גאט} פון פעסטונגען וועט ער טאן כבוד אויף זיין ארט; יא, א {dn גאט} וואס זיינע עלטערן האבן ניט גקענט, וועט ער טאן כבוד מיט גאלד און מיט זילבער, און מיט טייער געשטיין, און מיט גלוסטיקע זאכן. /11:39 און ער וועט ארבעטן אויף שטארקע פעסטונגען מיט א פרעמדן {dn גאט}, צו די וואס ער וועט אנדערקענען וועט ער מערן כבוד; און ער וועט זיי מאכן געוועלטיקן איבער פילן, און ערד וועט ער זיי צעטיילן צום לוין. 
/11:40 און אין דער צייט פון קץ, וועט זיך צונויפשטויסן מיט אים דער מלך פון דרום, און דער מלך פון צפון וועט שטורעמען אויף אים מיט רייטוועגן, און מיט רייטער, און מיט פיל שיפן; און ער וועט קומען אין די לענדער, און וועט פלייצנדיק דורכגיין. /11:41 און ער וועט קומען אין דעם שיינעם לאנד, און פיל לענדער וועלן פאלן, נאר די דאזיקע וועלן ניצול ווערן פון זיין האנט: אדום, און מואב, און דער הויפטטייל פון די קינדער פון עמון. /11:42 און ער וועט אויסשטרעקן זיין האנט אויף די לענדער, און דאס לאנד מצרים וועט ניט אנטרונען ווערן. /11:43 און ער וועט געוועלטיקן איבער די שאצן פון גאלד און זילבער, און איבער אלע גלוסטיקע זאכן פון מצרים; און די לובים און די כושים וועלן זיין צו זיינע טריט. /11:44 אבער הערונגען פון מזרח און פון צפון וועלן אים דערשרעקן; און ער וועט ארויסגיין מיט גרויס גרימצארן צו פארטיליקן און צו פארוויסטן פיל. /11:45 און ער וועט אויפשטעלן די געצעלטן פון זיין פאלאץ צווישן די ימען און דעם בארג פון הייליקער שיינקייט. און ער וועט קומען צו זיין סוף, און קיינער וועט אים ניט העלפן. 

/12:1 און אין יענער צייט וועט אויפשטיין מיכאל, דער גרויסער שר, וואס שטייט פאר די קינדער פון דיין פאלק, און עס וועט זיין א צייט פון נויט וואס איז ניט געווען פון זינט עס איז דא אן אומה ביז יענער צייט. און אין יענער צייט וועט דיין פאלק ניצול ווערן, איטלעכער וואס איז פארשריבן אין דעם בוך. /12:2 און פיל פון די וואס שלאפן אין דעם שטויב פון דער ערד, וועלן זיך אויפכאפן, טייל צו אייביקן לעבן, און טייל צו שאנדן, צו אייביקן עקל. /12:3 און די פארשטאנדיקע וועלן גלאנצן אזוי ווי דער גלאנץ פון הימל, און די וואס האבן געבראכט פיל צו גערעכטיקייט, אזוי ווי די שטערן אויף אייביק און שטענדיק. 
/12:4 און דו, דניאל, באהאלט די ווערטער, און פארחתמע דאס בוך ביז דער צייט פון קץ; פיל וועלן ארומוואנדערן הין און הער, און די קענשאפט וועט זיך מערן. 
/12:5 און איך, דניאל, האב געזען, ערשט צוויי אנדערע זיינען געשטאנען, איינער ביים ברעג טייך פון דער זייט, און איינער ביים ברעג טייך פון יענער זייט. /12:6 און איינער האט געזאגט צו דעם מאן אנגעקליידט אין ליינען, וואס איז געווען איבער די וואסערן פון טייך: ווי לאנג ביז דעם ווונדערלעכן קץ? /12:7 און איך האב געהערט דעם מאן אנגעקליידט אין ליינען, וואס איבער די וואסערן פון טייך, ווי ער האט אויפגעהויבן זיין רעכטע האנט און זיין לינקע צום הימל, און האט געשווארן ביי דעם וואס לעבט אייביק, אז דאס איז ביז א צייט, צייטן, און א האלב; און ווען מע ענדיקט צעפיצלען די מאכט פון דעם הייליקן פאלק, וועט זיך ענדיקן דאס אלץ. 
/12:8 און איך האב געהערט, אבער איך האב ניט פארשטאנען; האב איך געזאגט: מיין האר, וואס וועט זיין דער סוף דערפון? /12:9 האט ער געזאגט: גיי, דניאל, ווארום באהאלטן און פארחתמעט זיינען די ווערטער ביז דער צייט פון קץ. /12:10 פיל וועלן געקלערט און גערייניקט און געלייטערט ווערן, אבער די שלעכטע וועלן טאן שלעכטס, און אלע שלעכטע וועלן ניט פארשטיין; אבער די פארשטאנדיקע וועלן פארשטיין. /12:11 און פון דער צייט וואס דער שטענדיקער קרבן וועט אפגעטאן ווערן, און מע וועט אויפשטעלן די אומווערדיקייט וואס צעגרוילט, וועט זיין טויזנט צוויי הונדערט און ניינציק טעג. /12:13 ווויל צו דעם וואס הארט און וועט דערגרייכן ביז טויזנט דריי הונדערט און פינף און דרייסיק טעג. /12:14 און דו גיי, ביז צום קץ; און וועסט קומען צו דיין רו, און וועסט אויפשטיין צו דיין גורל אין סוף פון די טעג.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

