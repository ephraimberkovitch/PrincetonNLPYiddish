תורה נביאים וכתובים
תרגום יידיש פון יהואש
מיכה

/1:1 דאס ווארט פון {dn גאט} וואס איז געווען צו מיכהן פון מורשת, אין די טעג פון יותם, אכז, יחזקיה, די מלכים פון יהודה, וואס ער האט געזען אויף שומרון און ירושלים. 
/1:2 הערט איר פעלקער אלע, פארנעם דו ערד און איר פולקייט; און {dn גאט דער האר} וועט זיין צום עדות קעגן אייך, {dn גאט} פון זיין הייליקן טעמפל. /1:3 ווארום זע, {dn גאט} גייט ארויס פון זיין ארט, און וועט נידערן און טרעטן אויף די הייכן פון דער ערד. /1:4 און די בערג וועלן צעגיין אונטער אים, און די טאלן וועלן זיך שפאלטן, ווי וואקס פארן פייער, ווי וואסער אויסגעגאסן אין א נידערונג. /1:5 איבער דעם פארברעך פון יעקב איז דאס אלץ, און איבער די זינד פון דעם הויז פון ישראל. ווער איז דער פארברעך פון יעקב אויב ניט שומרון? און ווער די במות פון יהודה אויב ניט ירושלים? 
/1:6 דרום וועל איך מאכן שומרון פאר א פעלדהויפן, פאר פלאנצונגען פון וויינגערטנער. און איך וועל שליידערן צום טאל אירע שטיינער, און אירע גרונטפעסטן וועל איך אנטפלעקן. /1:7 און אלע אירע געשניצטע געצן וועלן צעהאקט ווערן, און אלע אירע זונה־לוינען וועלן פארברענט ווערן אין פייער, און אלע אירע געצנבילדער וועל איך מאכן צו וויסט; ווארום פון זונה־לוין האט זי זיי אויפגעקליבן, און צו זונה־לוין זאלן זיי ווידער ווערן. /1:8 דערויף וועל איך קלאגן און יאמערן, איך וועל אומגיין בארוועס און נאקעט, איך וועל מאכן א קלאג ווי די שאקאלן, און א טרויער ווי שטרויספויגלען. /1:9 ווארום שווער זיינען אירע שלעק, ווארום עס איז געקומען ביז יהודה, עס גרייכט ביזן טויער פון מיין פאלק, ביז ירושלים. /1:10 ניט דערציילן זאלט איר אין גת, וויינען זאלט איר ניט וויינען; אין בית־לעפרה אין שטויב טו זיך קייקלען. /1:11 גיי דיר אוועק, באוווינערין פון שפיר, נאקעט צו שאנד; ניט ארויסגיין דערוועגט זיך די באוווינערין פון צענן א קלאג איז אין בית־אצל; מע נעמט פון אייך אפ זיין באשטאנד. /1:12 יא, געאנגסט נאך גוטס האט די באוווינערין פון מרות, אבער גענידערט האט בייז פון {dn גאט} צום טויער פון ירושלים. /1:13 שפאן דעם רייטוואגן צו די לויפפערד, באוווינערין פון לכיש; זי איז דער אנהייב זינד געווען פאר דער טאכטער ציון; ווארום ביי דיר זיינען געפונען געווארן די פארברעכן פון ישראל. /1:14 דרום וועסטו געזענג־מתנות געבן צו מורשת־גת; די הייזער פון אכזיב וועלן ווערן צום אפנאר פאר די מלכים פון ישראל. /1:15 איך וועל נאך ברענגען א יורש אויף דיר, באוווינערין פון מרשה, ביז קיין עדולם וועט קומען דער כבוד פון ישראל. /1:16 מאך דיר א פליך און שער דיך אפ, איבער דיינע געצערטלטע קינדער, מאך ברייט דיין פליך ווי דער גייערפויגל, ווארום זיי זיינען אין גלות אוועק פון דיר.

/2:1 וויי צו די וואס טראכטן אומרעכט, און ארבעטן אויס בייז אויף זייערע געלעגערס! אין ליכט פון פרימארגן פירן זיי עס אויס, ווייל עס איז אין דער מאכט פון זייער האנט. /2:2 און זיי גלוסטן פעלדער און גזלען, און הייזער און נעמען צו; און בארויבן א מאן מיט זיין הויז, און א מענטשן מיט זיין נחלה. /2:3 דרום האט {dn גאט} אזוי געזאגט: זע, איך טראכט אויף דער דאזיקער משפחה א בייז וואס איר וועט ניט קענען אפטאן דערפון אייערע העלדזער, און איר וועט ניט גיין מיט אן אויפגעהויבענעם קאפ, ווארום א בייזע צייט וועט דאס זיין. /2:4 אין יענעם טאג וועט מען אויפהייבן אויף אייך א שפרוך, און מע וועט קלאגן א קלאג פון באקלאגעניש, מע וועט זאגן: פארוויסטן פארוויסט זיינען מיר געווארן; דעם טייל פון מיין פאלק טוט ער בייטן. ווי טוט ער מיך דערווייטערן! דעם אוועקרויבער צעטיילט ער אונדזערע פעלדער. /2:5 פאר וואר, קיינער פון דיר וועט ניט ווארפן א שנור לויט גורל אין דער עדה פון {dn גאט}. /2:6 ״איר זאלט ניט דרשען!״ דרשען זיי; מע דארף ניט דרשען צו די דאזיקע, וועט מען קיין חרפות ניט קריגן. /2:7 טו איך זיך דען בייטן, הויז פון יעקב? צי איז קורץ געווארן דאס געמיט פון {dn גאט}? זיינען דאס זיינע טוונגען? טוען ניט מיינע ווערטער גוטס מיט דעם וואס גייט גלייך? /2:8 אבער מיין פאלק פון אנוסטן שטעלט זיך אויף פאר א פיינט; פון דעם וואס קומט אנטקעגן ציט איר קלייד און מאנטל אראפ, פון רויקע דורכגייער, אפגענייגטע פון מלחמה. /2:9 די ווייבער פון מיין פאלק פארטרייבט איר פון זייער נחתדיקער היים; פון זייערע עופעלעך נעמט איר אוועק מיין צירונג אויף אייביק. /2:10 שטייט אויף און גייט, ווארום ניטא דא קיין רוונג, פון וועגן דער טומאה וואס צעשטערט, און א שטארקע צעשטערונג. 
/2:11 אז א מאן וואס גייט אום מיט ווינט און ליגן, זאל פעלשן: ״איך וועל דיר דרשען פון וויין און פון טרונק״, וואלט ער ווערן א דרשן ביי דעם דאזיקן פאלק. 
/2:12 זאמלען איינזאמלען וועל איך דיך, יעקב, אין גאנצן, קלייבן אויפקלייבן וועל איך דעם איבערבלייב פון ישראל. איך וועל זיי צונויפטאן אין איינעם ווי שאף אין געהעפט, ווי א סטאדע אין איר פיטערפלאץ; זיי וועלן רוישן מיט מענטשן. /2:13 דער דורכברעכער גייט ארויף זיי פארויס, זיי ברעכן דורך און גייען ווייטער, דורך דעם טויער און ארויס דורך אים, און זייער מלך גייט זיי פארויס, און {dn גאט} איז זייער אנפירער. 
/3:1 און איך האב געזאגט: הערט אקארשט צו, איר קעפ פון יעקב, און פירער פון הויז פון ישראל; ליגט ניט אויף אייך צו וויסן גערעכטיקייט? /3:2 איר וואס האט פיינט גוטס און האט ליב שלעכטס, וואס גזלט זייער הויט פון זיי, און זייער פלייש פון זייערע ביינער; /3:3 און וואס האט געגעסן דאס פלייש פון מיין פאלק, און זייער הויט פון זיי אפגעשונדן, און זייערע ביינער צעבראכן, און צעהאקט אזוי ווי אין א טאפ, און ווי פלייש אין א קעסל. /3:4 דרום וועלן זיי שרייען צו {dn גאט}, און ער וועט זיי ניט ענטפערן; און ער וועט פארבארגן זיין פנים פון זיי אין יענער צייט, אזוי ווי זיי האבן שלעכטס געטאן אין זייערע מעשים. 
/3:5 אזוי האט {dn גאט} געזאגט אויף די נביאים וואס פארפירן מיין פאלק, וואס שרייען: ״שלום!״ ווען זייערע ציין האבן צו בייסן, און דער וואס גיט זיי ניט אין מויל ברייטן זיי אן אויף אים א מלחמה. /3:6 דרום וועט אייך זיין נאכט, אן א זעונג, און אייך וועט זיין פינצטער, אן ווארזאגן, און אונטערגיין וועט די זון אויף די נביאים, און שווארץ ווערן וועט דער טאג אויף זיי. /3:7 און די זעער וועלן זיין צו שאנד, און די ווארזאגער וועלן זיך שעמען, און זיי וועלן אלע פארדעקן זייערע אויבערשטע ליפ, ווייל קיין ענטפער פון {dn גאט} וועט ניט זיין. /3:8 אבער פאר וואר, איך בין פול מיט כוח דורך דעם גייסט פון {dn גאט}, און מיט גערעכטיקייט און גבורה, צו זאגן יעקבן זיין פארברעך, און ישראלן זיין זינד. 
/3:9 הערט דאס צו אקארשט, איר קעפ פון דעם הויז פון יעקב, און פירער פון הויז פון ישראל, וואס פאראומווערדיקט גערעכטיקייט, און פארדרייט אלץ וואס איז גלייך; /3:10 מע בויט ציון מיט בלוט, און ירושלים מיט אומרעכט. /3:11 אירע קעפ משפטן פאר שוחד, און אירע כהנים לערנען פאר געצאלט, און אירע נביאים ווארזאגן פאר געלט. און זיי לענען זיך אויף {dn גאט}, אזוי צו זאגן: פאר וואר, {dn גאט} איז צווישן אונדז, אויף אונדז וועט ניט קומען קיין בייז. /3:12 דרום וועט איבער אייך ציון ווי א פעלד צעאקערט ווערן, און ירושלים וועט ווערן הויפנס, און דער בארג פון גאטס הויז – וואלדיקע הייכן.

/4:1 און עס וועט זיין אין סוף פון די טעג, וועט שטיין פעסט דער בארג פון גאטס הויז, אויבנאן פון די בערג, און ער וועט זיין דערהויבן איבער די הייכן; און אומות וועלן צו אים שטראמען. /4:2 און פיל פעלקער וועלן גיין און וועלן זאגן: קומט און לאמיר ארויפגיין צום בארג פון {dn יהוה}, און צום הויז פון דעם {dn גאט} פון יעקב, און ער וועט אונדז לערנען פון זיינע וועגן, און מיר וועלן גיין אין זיינע שטעגן; ווארום פון ציון וועט ארויסגיין א תורה, און גאטס ווארט פון ירושלים. /4:3 און ער וועט משפטן צווישן פיל אומות, און אנטשיידן איבער מאכטיקע פעלקער ביז אין דער ווייט; און זיי וועלן איבערשמידן זייערע שווערדן אויף אקעראייזנס, און זייערע שפיזן אויף צווייגמעסערס; א פאלק קעגן א פאלק וועט ניט הייבן א שווערד, און מע וועט ניט מער לערנען מלחמה. /4:4 און זיי וועלן זיצן איטלעכער אונטער זיין וויינשטאק און אונטער זיין פייגנבוים, און קיינער וועט ניט שרעקן; ווארום דאס מויל פון {dn גאט} פון צבאות האט גערעדט. 
/4:5 ווארום אלע פעלקער מעגן גיין איטלעכס אין נאמען פון זיין {dn גאט}, אבער מיר וועלן גיין אין נאמען פון {dn יהוה} אונדזער {dn גאט} אויף אייביק און שטענדיק. 
/4:6 אין יענעם טאג, זאגט {dn גאט}, וועל איך איינזאמלען די וואס הינקט, און צונויפקלייבן די וואס איז פארשטויסן, און די וועמען איך האב שלעכטס געטאן. /4:7 און איך וועל מאכן די הינקעדיקע פאר אן איבערבלייב, און די דערווייטערטע פאר א מאכטיקן פאלק, און {dn גאט} וועט קיניגן איבער זיי אויפן בארג ציון פון אצונד און ביז אייביק. 
/4:8 און דו מגדל־עדר, פעסטונגבארג פון טאכטער ציון, צו דיר וועט עס אנקומען; יא, קומען וועט די פריערדיקע ממשלה, די מלוכה פון טאכטער ירושלים. /4:9 אצונד נאך וואס שרייסטו מיט געשרייען? איז קיין מלך ניטא אין דיר, איז דיין בעל־יועץ אונטערגעגאנגען, וואס ווייעניש האט דיך אנגענומען ווי א געווינערין? /4:10 דריי זיך און האב ווייען, טאכטער ציון, אזוי ווי א געווינערין, ווארום אצונד וועסטו ארויסגיין פון דער שטאט, און וועסט וווינען אין פעלד, און וועסט קומען קיין בבל; דארטן וועסטו ניצול ווערן, דארטן וועט דיך אויסלייזן {dn גאט} פון דער האנט פון דיינע פיינט.
/4:11 און אצונד האבן זיך איינגעזאמלט אויף דיר פיל פעלקער, וואס זאגן: זאל זי פארשוועכט ווערן, און זאל אונדזער אויג זיך אנקוקן אויף ציון. /4:12 אבער זיי ווייסן ניט די טראכטונגען פון {dn גאט}, און זיי פארשטייען ניט זיין באראט, אז ער האט זיי איינגעזאמלט ווי א גארב אין שייער. /4:13 שטיי אויף און דרעש, טאכטער ציון, ווארום דיין הארן וועל איך מאכן אייזן, און דיינע קלויען וועל איך מאכן קופער, און וועסט צעשטויסן פיל פעלקער, און מאכן חרם צו {dn גאט} זייער רויב, און זייער פארמעג צום האר פון דער גאנצער ערד. /4:14 אצונד וועסטו זיך דעם לייב שניידן, טאכטער פון מחנות, א באלעגערונג האט מען געמאכט אויף אונדז; מיט א רוט אויפן באק שלאגט מען דעם ריכטער פון ישראל.

/5:1 און דו, בית־לחם אין אפרת, וואס קליין ביסטו צווישן די טויזנטן פון יהודה, פון דיר וועט מיר ארויסגיין דער וואס וועט זיין א געוועלטיקער איבער ישראל, און זיין אפשטאם איז פון פארצייטן, פון אמאליקע טעג. /5:2 פאר וואר, ער וועט זיי איבערגעבן ביז דער צייט ווען די געווינערין האט געווונען; אבער דער איבערבלייב פון זיינע ברידער וועט זיך אומקערן מיט די קינדער פון ישראל. /5:3 און ער וועט אויפשטיין און פיטערן מיט מאכט פון {dn גאט}, מיטן שטאלצן נאמען פון {dn יהוה} זיין {dn גאט}; און זיי וועלן זיצן רואיק, ווארום ער וועט דענצמאל זיין גרויס ביז די עקן פון דער ערד. /5:4 און אזא וועט זיין דער שלום: אז אשור וועט קומען אין אונדזער לאנד, און אז ער וועט טרעטן אין אונדזערע פאלאצן, וועלן מיר אויפשטעלן אויף אים זיבן פאסטוכער, און אכט פירשטלעכע לייט. /5:5 און זיי וועלן צעברעכן דאס לאנד אשור מיטן שווערד, און לאנד נמרוד מיט אירע אייגענע קלינגען. און מע וועט אונדז מציל זיין פון אשור, אז ער וועט קומען אין אונדזער לאנד, און אז ער וועט טרעטן אין אונדזער גבול. 
/5:6 און דער איבערבלייב פון יעקב וועט זיין צווישן די פיל אומות, ווי טוי פון {dn גאט}, ווי שפריירעגן אויף גראז, וואס האפט ניט אויף א מענטשן, און ווארט ניט אויף מענטשנקינדער. /5:7 און דער איבערבלייב פון יעקב וועט זיין צווישן די פעלקער, אין מיטן פון די פיל אומות, ווי א לייב צווישן די חיות פון וואלד, ווי א יונגלייב צווישן סטאדעס שאף, וואס אז ער גייט דורך צעטרעט ער און פארצוקט, און ניטא ווער זאל מציל זיין. /5:8 דיין האנט וועט זיין דערהויבן איבער דיינע דריקער, און אלע דיינע פיינט וועלן פארשניטן ווערן. 
/5:9 און עס וועט זיין אין יענעם טאג, זאגט {dn גאט}, וועל איך פארשניידן דיינע פערד פון צווישן דיר, און איך וועל אונטערברענגען דיינע רייטוועגן. /5:10 און איך וועל פארשניידן די שטעט פון דיין לאנד, און צעשטערן אלע דיינע פעסטונגען. /5:11 און איך וועל פארשניידן די כישופן, פון דיין האנט, און ביי דיר וועלן ניט זיין קיין ווארזאגערס. /5:12 און איך וועל פארשניידן דיינע געשניצטע געצן און דיינע זיילשטיינער פון צווישן דיר, און וועסט זיך מער ניט בוקן צום ווערק פון דיינע הענט. /5:13 און איך וועל אויסרייסן דיינע געצנביימער פון צווישן דיר; און איך וועל פארטיליקן דיינע פיינט. /5:14 און איך וועל נקמה נעמען מיט כעס און מיט גרימצארן פון די פעלקער וואס האבן ניט צוגעהערט.
/6:1 הערט אקארשט צו וואס {dn גאט} זאגט: שטיי אויף, טענה פאר די בערג, און זאלן הערן די הייכן דיין קול. /6:2 הערט צו, איר בערג, דעם קריג פון {dn גאט}, און איר מאכטיקע, די גרונטפעסטן פון דער ערד; ווארום {dn גאט} האט א קריג מיט זיין פאלק, און מיט ישראל וועט ער א וויכוח האבן. /6:3 מיין פאלק, וואס האב איך דיר געטאן? און מיט וואס האב איך דיך מיד געמאכט? זאג עדות אקעגן מיר. /6:4 ווארום איך האב דיך אויפגעבראכט פון לאנד מצרים, און פון דעם הויז פון קנעכטשאפט דיך אויסגעלייזט, און דיר פארויס געשיקט משהן, אהרנען, און מרימען. /6:5 מיין פאלק, דערמאן זיך אקארשט וואס בלק דער מלך פון מואב האט באראטן, און וואס אים האט געענטפערט בלעם דער זון פון בעורן; וואס איך האב געטאן פון שטים ביז גלגל, כדי מע זאל וויסן די גערעכטיקייט פון {dn גאט}.
/6:6 ״מיט וואס זאל איך קומען פאר {dn יהוה}, זיך בייגן פאר {dn גאט} אין דער הייך? זאל איך קומען פאר אים מיט בראנדאפפער, מיט קעלבער אייניאריקע? /6:7 וועט {dn יהוה} באוויליקן טויזנטן ווידערס, צען טויזנטן טייכן מיט אייל? זאל איך געבן מיין בכור פאר מיין פארברעך, די פרוכט פון מיין לייב פאר דער זינד פון מיין זעל?״ 
/6:8 מע האט דיר אנגעזאגט, מענטש, וואס איז גוט, און וואס {dn יהוה} פארלאנגט פון דיר: נאר בלויז טאן גערעכטיקייט און ליב האבן גענאד, און אומגיין שטיל פאר דיין {dn גאט}. /6:9 הארך! {dn יהוה} רופט צו דער שטאט -- און דער קלוגער וועט אכטן אויף דיין נאמען – הערט דעם שטעקן, און ווער דאס האט באשערט. /6:10 קען איך נאכאנאנד פארגעסן דאס הויז פון דעם אומגערעכטן, די שאצן פון אומרעכט און די קארגע מאס די פארשאלטענע? /6:11 קען איך ריין מאכן פאר אומגערעכטע וואגשאלן, און פאר א בייטל מיט פאלשע וואגשטיינער? /6:12 ווארום אירע רייכע לייט זיינען פול מיט רויב, און אירע באוווינער רעדן פאלש, און זייער צונג איז באטרוג אין זייער מויל. /6:13 דרום האב איך אויך דיך געשלאגן ביז קראנק, דיך פארוויסט פאר דיינע זינד. /6:14 דו וועסט עסן און ניט זאט ווערן, און דיין הונגער וועט זיין אין דיינע אינגעווייד; און וועסט טראגעדיק ווערן, און ניט געווינען, און וואס דו וועסט געווינען וועל איך צום שווערד איבערגעבן. /6:15 דו וועסט זייען, און ניט שניידן, דו וועסט טרעטן איילבערטן, און זיך ניט זאלבן מיט אייל, און טרויבנזאפט, און ניט טרינקען קיין וויין. /6:16 ווייל אפגעהיט ווערן די מנהגים פון עמרין, און אלדי טועניש פון אחאבס הויז, און איר זייט געגאנגען אין זייערע עצות; דרום וועל איך דיך מאכן פאר א שרעק, און אירע באוווינער פאר א שמוצערונג; און די שאנד פון מיין פאלק וועט איר טראגן.

/7:1 וויי מיר, וואס איך בין ווי ביים נאכזאמל פון זומער, ווי ביים נאכקלייב פון דער לעז! ניטא א הענגל צום עסן, אן ערשטפרוכט וואס מיין זעל געלוסט. /7:2 אונטערגעגאנגען איז דער פרומער פון לאנד, און קיין רעכטפארטיקער צווישן מענטשן איז ניטא; אלע לויערן זיי אויף בלוט, איינער דעם אנדערן פאנגען זיי אין נעץ. /7:3 אויף שלעכטס טאן זיינען די הענט וואס דארפן גוטס טאן; דער שררה פארלאנגט, און דער ריכטער איז פאר באצאלט, און דער גרוסיער מאן, ער רעדט די געריקייט פון זיין זעל; אזוי האבן זיי עס פארדרייט. /7:4 דער בעסטער פון זיי איז ווי א דארן, דער רעכטפארטיקער, ערגער פון א שטעכיקער צאם. דער טאג פון דיינע זעער, דיין רעכנשאפט, איז געקומען; אצונד וועט געשען זייער צעטומלעניש. /7:5 זאלט איר ניט גלויבן אין א חבר, זאלט איר אייך ניט פארזיכערן אויף א גוטן פריינט; פון דער וואס ליגט אין דיין בוזעם, היט די טירן פון דיין מויל. /7:6 ווארום א זון באנוולט א פאטער, א טאכטער שטעלט זיך קעגן איר מוטער, א שנור קעגן איר שוויגער, די שונאים פון א מענטשן זיינען זיינע הויזלייט. /7:7 אבער איך קוק אויס אויף {dn יהוה}, איך האר צום {dn גאט} פון מיין הילף, מיין {dn גאט} וועט מיך צוהערן. /7:8 ניט פרייען זאלסטו זיך אויף מיר, מיין שונאטע, אז איך בין געפאלן, וועל איך אויפשטיין, אז איך זיץ אין פינצטערניש, איז {dn גאט} מיר א ליכט. /7:9 דעם צארן פון {dn גאט} וועל איך טראגן, ווארום איך האב געזינדיקט צו אים; ביז ער וועט קריגן מיין קריג, און וועט טאן מיין רעכט; ער וועט מיך ארויספירן אין ליכטיקייט, איך וועל זען זיין גערעכטיקייט. /7:10 און מיין שונאטע וועט זען, און א בושה וועט זי באדעקן, די וואס זאגט צו מיר: ווו איז ער, {dn יהוה} דיין {dn גאט}? מיינע אויגן וועלן זיך אנזען אויף איר; אצונד וועט זי צעטראטן ווערן ווי קויט פון די גאסן. 
/7:11 א טאג וועט זיין צו בויען דיינע מויערן, מעג יענער טאג זיין זייער ווייט. /7:12 א טאג וועט דאס זיין ווען מע וועט קומען צו דיר, פון אשור און די שטעט פון מצרים, און פון מצרים און ביזן טייך, און פון אים ביז אים, און פון בארג ביז בארג. /7:13 און די ערד וועט זיין וויסט פאר אירע באוווינער, פון וועגן דעם פרוכט פון זייערע מעשים. 
/7:14 פיטער דיין פאלק מיט דיין רוט, די שאף פון דיין ארב, וואס וווינען באזונדער א וואלד אין מיטן כרמל; לאזן זיי זיך פיטערן אין בשן און גלעד, ווי אין די טעג פון אמאל. /7:15 ווי אין די טעג פון דיין ארויסגיין פון לאנד מצרים, וועל איך אים ווונדער באווייזן. 
/7:16 פעלקער וועלן זען און זיך שעמען מיט אל זייער גבורה, זיי וועלן ארויפטאן די האנט אויפן מויל, זייערע אויערן וועלן טויב ווערן. /7:17 זיי וועלן לעקן דעם שטויב ווי א שלאנג, ווי די וואס קריכן אויף דער ערד; זיי וועלן ציטערן פון זייערע פעסטונגען, צו {dn יהוה} אונדזער {dn גאט} וועלן זיי אנגסטן, און זיי וועלן מורא האבן פאר דיר. /7:18 ווער איז א {dn גאט} ווי דו, וואס פארגיט זינד, און גייט פארביי דעם פארברעך פון דעם איבערבלייב פון זיין ארב? ער האלט ניט אויף אייביק זיין צארן, ווארום ער האט ליב גענאד. /7:19 ער וועט אונדז ווידער דערבארימען, ער וועט פארדריקן אונדזערע זינד; און וועסט אריינווארפן אין די טיפענישן פון אים אלע זייערע חטאים. /7:20 וועסט ווייזן טריישאפט צו יעקבן, חסד צו אברהמען, ווי דו האסט געשווארן אונדזערע עלטערן פון די טעג פון פארצייטן. 

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.
