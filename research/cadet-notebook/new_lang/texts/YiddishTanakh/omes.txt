תורה נביאים וכתובים
תרגום יידיש פון יהואש
עמוס

/1:1 די ווערטער פון עמוסן, וואס איז געווען פון די שאפלייט פון תקוע; וואס ער האט געזען אויף ישראל אין די טעג פון עוזיה דעם מלך פון יהודה, און אין די טעג פון ירבעם דעם זון פון יואשן, דעם מלך פון ישראל, צוויי יאר פאר דער ערדציטערניש. 
/1:2 און ער האט געזאגט: {dn גאט} וועט ברילן פון ציון, און פון ירושלים וועט ער ארויסלאזן זיין קול, און די פיטערפלעצער פון די פאסטוכער וועלן טרויערן, און דער שפיץ כרמל וועט פארטריקנט ווערן. 
/1:3 אזוי האט {dn גאט} געזאגט: פאר דריי פארברעכן פון דמשק, יא, פאר פיר, וועל איך עס ניט אפהאלטן: פאר זייער דרעשן גלעד מיט אייזערנע דרעששליטנס. /1:4 און איך וועל שיקן א פייער אויף דעם הויז פון חזאל, און עס וועט פארצערן די פאלאצן פון בן־הדד. /1:5 און איך וועל צעברעכן דעם ריגל פון דמשק, און וועל פארשניידן א באוווינער פון בקעת־און, און דעם וואס האלט א צעפטער פון בית־עדן; און דאס פאלק פון ארם וועט אין גלות גיין קיין קיר, זאגט {dn גאט}. /1:6 אזוי האט {dn גאט} געזאגט: פאר דריי פארברעכן פון עזה, יא, פאר פיר, וועל איך עס ניט אפהאלטן: פאר זייער פארטרייבן א גאנצע געפאנגענשאפט, כדי איבערצוענטפערן צו אדום. /1:7 און איך וועל שיקן א פייער אויף דער מויער פון עזה, און עס וועט פארצערן אירע פאלאצן. /1:8 און איך וועל פארשניידן א באוווינער פון אשדוד, און דעם וואס האלט א צעפטער פון אשקלון; און איך וועל קערן מיין האנט אויף עקרון, און דער איבערבלייב פון די פלשתים וועט אונטערגיין, זאגט {dn גאט דער האר}. 
/1:9 אזוי האט {dn גאט} געזאגט: פאר דריי פארברעכן פון צור, יא, פאר פיר, וועל איך עס ניט אפהאלטן: פאר וואס זיי האבן איבערגעענטפערט א גאנצע געפאנגענשאפט צו אדום, און ניט געדאכט אן דעם בונד פון ברידער. /1:10 און איך וועל שיקן א פייער אויף דער מויער פון צור, און עס וועט פארצערן אירע פאלאצן. 
/1:11 אזוי האט {dn גאט} געזאגט: פאר דריי פארברעכן פון אדום, יא, פאר פיר, וועל איך עס ניט אפהאלטן: פאר וואס ער האט נאכגעיאגט זיין ברודער מיטן שווערד, און דערשטיקט זיין רחמנות, און זיין כעס האט שטענדיק פארצוקט, און ער האט אייביק געהאלטן זיין גרימצארן. /1:12 און איך וועל שיקן א פייער אויף תימן, און עס וועט פארצערן די פאלאצן פון בצרה. 
/1:13 אזוי האט {dn גאט} געזאגט: פאר דריי פארברעכן פון די קינדער פון עמון, יא, פאר פיר, וועל איך עס ניט אפהאלטן: פאר זייער אויפשפאלטן די טראגעדיקע פון גלעד, כדי צו דערברייטערן זייער געמארק. /1:14 און איך וועל אנצינדן א פייער אויף דער מויער פון רבה, און עס וועט פארצערן אירע פאלאצן, מיט שאלונג אין טאג פון מלחמה, מיט שטורעם אין טאג פון געוויטער. /1:15 און זייער מלך וועט גיין אין גלות, ער און זיינע הארן אין איינעם, זאגט {dn גאט}.

/2:1 אזוי האט {dn גאט} געזאגט: פאר דריי פארברעכן פון מואב, יא, פאר פיר, וועל איך עס ניט אפהאלטן: פאר זיין פארברענען די ביינער פון דעם מלך פון אדום אויף קאלך. /2:2 און איך וועל שיקן א פייער אויף מואב, און עס וועט פארצערן די פאלאצן פון קריות, און שטארבן מיט געטומל וועט מואב, מיט שאלונג און א קול פון שופר. /2:3 און איך וועל פארשניידן א ריכטער פון איר מיט, און אלע אירע הארן וועל איך הרגען מיט אים, זאגט {dn גאט}. 
/2:4 אזוי האט {dn גאט} געזאגט: פאר דריי פארברעכן פון יהודה, יא, פאר פיר, וועל איך עס ניט אפהאלטן: פאר וואס זיי האבן פאראכט די תורה פון {dn גאט}, און זיינע געזעצן ניט געהיט; און זייערע ליגנס האבן זיי פארפירט, די וואס זייערע עלטערן זיינען נאכגעגאנגען נאך זיי. /2:5 און איך וועל שיקן א פייער אויף יהודה, און עס וועט פארצערן די פאלאצן פון ירושלים. 
/2:6 אזוי האט {dn גאט} געזאגט: פאר דריי פארברעכן פון ישראל, יא, פאר פיר, וועל איך עס ניט אפהאלטן: פאר זייער פארקויפן פאר געלט דעם גערעכטן, און דעם אביון פאר א פאר שיך. /2:7 זיי, וואס ווילן איינשלינגען דעם שטויב ערד אויפן קאפ פון די ארימע, און דעם וועג פון די געדריקטע פארדרייען זיי; און א מאן און זיין פאטער גייען צו איין מיידל, כדי צו פארשוועכן מיין הייליקן נאמען. /2:8 און אויף פארמשכונטע קליידער ציען זיי זיך אויס לעבן איטלעכן מזבח, און וויין פון באשטראפטע טרינקען זיי אין הויז פון זייער {dn גאט}. /2:9 און איך האב פארטיליקט פאר זיי דעם אמורי, וואס ווי די הייך פון צעדערן איז געווען זיין הייך, און שטארק איז ער געווען ווי אייכנביימער; און איך האב פארטיליקט זיין פרוכט פון אויבן, און זיינע ווארצלען פון אונטן. /2:10 און איך האב אייך אויפגעבראכט פון לאנד מצרים, און אייך געפירט אין דער מדבר פערציק יאר, צו ארבן דאס לאנד פון אמורי. /2:11 און איך האב אויפגעשטעלט פון אייערע זין פאר נביאים, און פון אייערע יונגעלייט פאר נזירים; צי איז דאס ניט אזוי, קינדער פון ישראל? זאגט {dn גאט}. /2:12 אבער איר האט געמאכט טרינקען די נזירים וויין, און די נביאים האט איר באפוילן אזוי צו זאגן: איר זאלט ניט נביאות זאגן. /2:13 זעט, איך דריק אייך ארונטער ווי עס דריקט דער וואגן פול מיט גארבן. /2:14 און אנטרינונג וועט פארלארן זיין פון דעם פלינקן, און דער שטארקער וועט ניט אנהאלטן זיין כוח, און דער גיבור וועט ניט ראטעווען זיין נפש. /2:15 און דער בויגנהאלטער וועט ניט באשטיין, און דער פלינקער אויף זיינע פיס וועט זיך ניט ראטעווען, און דער רייטער אויף א פערד וועט ניט ראטעווען זיין נפש און דער שטארקהארציקער צווישן די גיבורים וועט א נאקעטער אנטלויפן אין יענעם טאג, זאגט {dn גאט}.
/3:1 הערט דאס דאזיקע ווארט וואס {dn גאט} האט גערעדט אויף אייך, קינדער פון ישראל – אויף דער גאנצער משפחה וואס איך האב אויפגעבראכט פון לאנד מצרים, אזוי צו זאגן: 
/3:2 נאר אייך האב איך דערקענט פון אלע משפחות פון דער ערד, דרום וועל איך זיך רעכענען מיט אייך פאר אלע אייערע זינד. 
/3:3 גייען צוויי באנאנדער, אחוץ אז זיי האבן אפגערעדט? /3:4 ברילט א לייב אין וואלד, ווו ער האט ניט קיין רויב? לאזט א יונגלייב ארויס זיין קול פון זיין נארע, אחוץ אז ער האט עפעס געכאפט? /3:5 פאלט א פויגל אין פאסטקע אויף דער ערד, ווו זי האט ניט קיין שטרויכלונג? שפרינגט־אויף א פאסטקע פון דער ערד, ווו כאפן זאל זי ניט האבן געכאפט? /3:6 צי ווערט א שופר געבלאזן אין שטאט, און דאס פאלק זאל ניט ציטערן? צי געשעט אן אומגליק אין שטאט, ווו {dn גאט} האט דאס ניט געטאן? /3:7 פאר וואר, {dn גאט דער האר} טוט ניט קיין זאך, סיידן ער האט אנטפלעקט זיין סוד צו זיינע קנעכט די נביאים. /3:8 א לייב האט געברילט, ווער זאל ניט מורא האבן? {dn גאט דער האר} האט גערעדט, ווער קען ניט נביאות זאגן? /3:9 מאכט הערן אויף די פאלאצן אין אשדוד, און אויף די פאלאצן אין לאבד מצרים, און זאגט: זאמלט אייך איין אויף די בערג פון שומרון, און זעט די גרויסע מהומות דערין, און די דריקונגען אין איר מיט. /3:10 ווארום זיי ווייסן ניט צו טאן רעכט, זאגט {dn גאט}, זיי וואס זאמלען גזלה און רויב אין זייערע פאלאצן. /3:11 דרום האט {dn גאט דער האר} אזוי געזאגט: א פיינט, און רונד ארום לאנד! און ער וועט נידערן פון דיר דיין שטארקייט, און דיינע פאלאצן וועלן צערויבט ווערן. /3:12 אזוי האט {dn גאט} געזאגט: אזוי ווי א פאסטוך איז מציל פון דעם לייבס מויל א פאר קני, אדער א לעפל פון אן אויער, אזוי וועלן די קינדער פון ישראל, וואס זיצן אין שומרון, זיך מציל זיין מיט א ווינקל פון א שלאפבאנק, און מיט א פוס פון א בעט. 
/3:13 הערט און ווארנט דעם הויז פון יעקב, זאג {dn גאט} {dn יהוה}, דער {dn גאט} פון צבאות. /3:14 ווארום אין דעם טאג וואס איך רעכן זיך פאר די פארברעכן פון ישראל מיט אים, וועל איך זיך רעכענען פאר די מזבחות פון בית־אל, און די הערנער פון מזבח וועלן אפגעהאקט ווערן, און וועלן אנידערפאלן צו דער ערד. /3:15 און איך וועל שלאגן דאס ווינטערהויז מיט דעם זומערהויז, און די הייזער פון עלפנביין וועלן אונטערגיין, און די גרויסע הייזער וועלן פארלענדט ווערן, זאגט {dn גאט}.

/4:1 הערט דאס דאזיקע ווארט, איר בשן־קי וואס אויפן בארג שומרון, די וואס בארויבן די ארימע, וואס דריקן די אביונים, וואס זאגן צו זייערע הארן: ברענג מיר זאלן טרינקען. /4:2 {dn גאט דער האר} האט געשווארן ביי זיין הייליקייט, אז, זע, טעג קומען אויף אייך, און מע וועט אייך אוועקנעמען מיט האקן, און אייער איבערבלייב מיט פישערשטאנגען. /4:3 און דורך מויערבראכן וועט איר ארויסגיין, איטלעכע אקעגן זיך, און איר וועט פארלאזן די פאלאצן, זאגט {dn גאט}. 
/4:4 קומט קיין בית־אל און פארברעכט, קיין גלגל, און מערט פארברעכן, און ברענגט צום פרימארגן אייערע שלאכטאפפער, אויפן דריטן טאג אייערע מעשרס; /4:5 און דעמפט פון געזייערט ברויט דאנקאפפער, און רופט אויס פרייוויליקע גאבן, מאכט הערן, ווארום אזוי האט איר ליב, איר קינדער פון ישראל, זאגט {dn גאט דער האר}. 
/4:6 און איך אויך האב אייך געגעבן ליידיקע ציין אין אלע אייערע שטעט, און איר האט זיך ניט אומגעקערט צו מיר, זאגט {dn גאט}. 
/4:7 און איך האב אויך פארמיטן פון אייך דעם רעגן, ווען נאך דריי חדשים צום שניט, און איך האב געלאזט רעגענען אויף איין שטאט, און אויף איין שטאט פלעג איך ניט לאזן רעגענען; איין שטיק פלעגט בארעגנט ווערן, און דאס שטיק וואס דערויף פלעגט ניט רעגענען, פלעגט פארטריקנט ווערן. /4:8 און צוויי דריי שטעט האבן געוואנדערט צו איין שטאט, צו טרינקען וואסער, און פלעגן ניט קריגן צו זאט, און איר האט זיך ניט אומגעקערט צו מיר, זאגט {dn גאט}. 
/4:9 איך האב אייך געפלאגט מיט קארנבראנד און מיט וועלקעניש; די מערסטע פון אייערע גערטנער און אייערע וויינגערטנער און אייערע פייגנביימער און אייערע איילבערטביימער עסט דער היישעריק אויף, און איר האט זיך ניט אומגעקערט צו מיר, זאגט {dn גאט}. 
/4:10 איך האב אנגעשיקט אויף אייך א פעסט, אויפן שטייגער פון מצרים, איך האב געהרגעט מיטן שווערד אייערע יונגעלייט, דערצו געפאנגענשאפט פון אייערע פערד. און איך האב געלאזט אויפגיין דעם געשטאנק פון אייערע מחנות אין אייער נאז, און איר האט זיך ניט אומגעקערט צו מיר, זאגט {dn גאט}. 
/4:11 איך האב איבערגעקערט צווישן אייך, אזוי ווי גאטס איבערקערעניש פון סדום און עמורה, און איר זייט געבליבן ווי א שייט ארויסגעריסן פון א שרפה, און איר האט זיך ניט אומגעקערט צו מיר, זאגט {dn גאט}. 
/4:12 דרום וועל איך אזוי טאן צו דיר, ישראל: – ווייל איך וועל דאס דאזיקע טאן צו דיר, ברייט זיך אן אנטקעגן דיין {dn גאט}, ישראל. /4:13 ווארום זע, ער פורעמט די בערג, און באשאפט דעם ווינט, און ער זאגט דעם מענטשן וואס זיין טראכטונג איז; ער מאכט פון פרימארגן פינצטערניש, און ער טרעט אויף די הייכן פון דער ערד; {dn יהוה} דער {dn גאט} פון צבאות איז זיין נאמען.

/5:1 הערט דאס דאזיקע ווארט וואס איך הייב אויף פאר א קלאגליד אויף אייך, איר הויז פון ישראל: 
/5:2 געפאלן ניט מער אויפצושטיין איז די יונגפרוי ישראל. זי ליגט אנידערגעווארפן אויף איר ערד, ניטא ווער זאל זי אויפשטעלן. /5:3 ווארום אזוי האט געזאגט {dn גאט דער האר}: די שטאט וואס פלעגט ארויס מיט טויזנט, וועט בלייבן ביי הונדערט, און די וואס פלעגט ארויס מיט הונדערט, וועט בלייבן ביי צען, פון דעם הויז פון ישראל. /5:4 ווארום אזוי האט {dn גאט} געזאגט צום הויז פון ישראל: 
זוכט מיך, און לעבט; /5:5 און איר זאלט ניט זוכן בית־אל, און קיין גלגל זאלט איר ניט קומען, און קיין באר־שבע זאלט איר ניט אריבערגיין; ווארום גלגל וועט אין גלות גיין, און בית־אל וועט צו נישט ווערן. /5:6 זוכט {dn גאט}, און לעבט; כדי ער זאל ניט אויסברעכן ווי א פייער אין הויז פון יוסף, און עס וועט פארצערן, אז קיין לעשער וועט ניט זיין פאר בית־אל; /5:7 די וואס פארקערן גערעכטיקייט אין ווערמוט, און רעכטפארטיקייט לייגן זיי צו דער ערד. /5:8 דעם וואס מאכט דעם זיבנשטערן און דעם אריאנשטערן, און פארקערט טויטשאטן אין פרימארגן, און פארפינצטערט טאג אין נאכט; דעם וואס רופט די וואסערן פון ים, און גיסט זיי אויס אויפן געזיכט פון דער ערד, {dn יהוה} איז זיין נאמען; /5:9 דעם וואס בליצט ארויס א בראך אויפן שטארקן, און א בראך קומט אויף דער פעסטונג. 
/5:10 זיי האבן פיינט דעם וואס מוסרט אין טויער, און דעם וואס רעדט ערלעך פאראומווערדיקן זיי. /5:11 דרום, ווייל איר טרעט אויפן ארימאן, און אפגאב פון תבואה נעמט איר פון אים, האט איר הייזער פון געהאקטע שטיינער געבויט, און וועט אין זיי ניט וווינען; האט איר גלוסטיקע וויינגערטנער געפלאנצט, און וועט ניט טרינקען זייער וויין. /5:12 ווארום איך ווייס, אייערע פארברעכן זיינען פיל, און שטארק אייערע זינד, איר, וואס דריקט דעם גערעכטן, וואס נעמט שוחד, און קריוודעט די אביונים אין טויער. /5:13 דרום שווייגט דער פארשטאנדיקער אין אזא צייט, ווארום א בייזע צייט איז דאס. 
/5:14 זוכט גוטס און ניט שלעכטס, כדי איר זאלט לעבן, און {dn יהוה}, דער {dn גאט} פון צבאות, וועט זיין מיט אייך, אזוי ווי איר פארלאנגט. /5:15 האט פיינט שלעכטס, און האט ליב גוטס, און שטעלט אויף אין טויער גערעכטיקייט, אפשר וועט {dn יהוה}, דער {dn גאט} פון צבאות, לייטזעליקן דעם איבערבלייב פון יוסף. 
/5:16 פאר וואר, אזוי האט געזאגט {dn גאט}, דער {dn גאט} פון צבאות, {dn יהוה}: אין אלע מערק וועט זיין א קלאג, און אין אלע גאסן וועט מען זאגן: אי! אי! 
און מע וועט רופן דעם אקערמאן צו טרויער, און צו קלאג די געניטע אין יאמערן. /5:17 און אין אלע וויינגערטנער וועט זיין א קלאג, אז איך וועל דורכגיין צווישן דיר, זאגט {dn גאט}. 
/5:18 וויי, די וואס באגערן דעם טאג פון {dn גאט}! צו וואס אייך דען דער טאג פון {dn גאט}? ער איז פינצטער און ניט ליכטיק. /5:19 אזוי ווי ווען א מענטש אנטלויפט פון א לייב, און אים באגעגנט א בער, און ער קומט אין הויז, און לענט זיין האנט אן דער וואנט, און א שלאנג בייסט אים איין. /5:20 פאר וואר, חושך איז דער טאג פון {dn גאט}, און ניט ליכטיק, און פינצטער און אן א שימער אין אים. /5:21 איך האב פיינט, איך פאראכט אייערע יום־טובים, און איך קען ניט שמעקן אייערע איינזאמלונגען. /5:22 אפילו אז איר ברענגט מיר אויף בראנדאפפער און אייערע שפייזאפפער, באוויליק איך ניט, און אייערע געשטאפטע פרידאפפער קוק איך ניט אן. /5:23 טו אפ פון מיר די ברומונג פון דיינע געזאנגען, און דאס שפיל פון דיינע גיטארן לאמיך ניט הערן. /5:24 נאר לאז קוועלן ווי וואסער גערעכטיקייט, און רעכטפארטיקייט ווי א שטראם א שטארקער. /5:25 האט איר מיר שלאכטאפפער און שפייזאפפער געבראכט אין דער מדבר, פאר די פערציק יאר, איר הויז פון ישראל? /5:26 דרום וועט איר טראגן סכות אייער קיניג, און כיאן, אייערע געצנבילדער, אייער שטערנגאט וואס איר האט אייך געמאכט. /5:27 און איך וועל אייך פארטרייבן פון יענער זייט דמשק, זאג {dn יהוה} – {dn גאט} פון צבאות איז זיין נאמען.

/6:1 וויי, די רואיקע אין ציון, און די זיכערע אויפן בארג שומרון, די בארופענע פער פון די פעלקער, וואס צו זיי קומט דאס הויז פון ישראל! /6:2 גייט אריבער קיין כלנה, און זעט, און גייט פון דארט קיין גרויס־חמת, און נידערט אין גת פון די פלשתים; איז זיי בעסער פון די דאזיקע קיניגרייכן? צי איז זייער געמארק גרעסער פון אייער געמארק? /6:3 איר וואס שטויסט אפ דעם בייזן טאג, און רוקט צו דעם טראן פון רויב! /6:4 די וואס ליגן אויף בעטן פון עלפנביין, און אויסגעצויגן אויף זייערע געלעגערס, און עסן לעמער פון די שאף, און קעלבער פון שטאל; /6:5 די וואס צימבלען אויף דער גיטאר – אזוי ווי דוד האבן זיי זיך אויסגעטראכט כלי־זמר; /6:6 די וואס טרינקען אין שפרענגבעקנס וויין, און מיט די בעסטע איילן זאלבן זיי זיך, און קימערן זיך ניט אום דעם בראך פון יוסף. /6:7 דרום וועלן זיי אצונד פארטריבן ווערן פארויס פון אלע פארטריבענע, און אפגעטאן וועט ווערן דער ליארעם פון די אויסגעצויגענע. /6:8 {dn גאט} {dn יהוה} האט געשווארן ביי זיך אליין, זאגט {dn יהוה} דער {dn גאט} פון צבאות: איך פאראומווערדיק דעם שטאלץ פון יעקב, און זיינע פאלאצן האב איך פיינט געקראגן. און איך וועל איבערענטפערן די שטאט מיט איר פולקייט! 
/6:9 און עס וועט זיין, אויב עס וועלן איבערבלייבן צען מענטשן אין איין הויז, וועלן זיי שטארבן. /6:10 און אז עמיצנס פעטער, און דער וואס דארף אים פארברענען, וועט אים אויפהייבן כדי ארויסצוטראגן דאס געביין פון הויז, וועט ער זאגן צו דעם וואס אין ווינקל פון הויז: איז נאך ווער דא מיט דיר? און אז יענער וועט זאגן: ניין, ניטא; און ער וועט זאגן: שא! ווארום מע טאר ניט דאכטן, ביים נאמען פון {dn גאט}. 
/6:11 ווארום זע, {dn גאט} באפעלט, און מע וועט צעהאקן דאס גרויסע הויז אין שטיקער, און דאס קליינע הויז אויף שפענדלעך. 
/6:12 לויפן דען פערד איבער א פעלז! צי אקערט מען אים מיט רינדער? וואס איר האט פארקערט גערעכטיקייט אין ביטערקרויט, און פרוכט פון רעכטפאריקייט אין ווערמוט; /6:13 איר וואס פרייט זיך אום גארנישט, וואס זאגט: פאר וואר, מיט אונדזער שטארקייט האבן מיר זיך גענומען הערנער. /6:14 פארוואר, זע, איך שטעל אן אויף אייך א פאלק, איר הויז פון ישראל, זאגט {dn יהוה}, דער {dn גאט} פון צבאות, און זיי וועלן אייך דריקן פון ווו מע קומט קיין חמת ביז דעם טייך פון דעם פלוין.
/7:1 אזוי האט מיר {dn גאט דער האר} געוויזן: ערשט ער האט באשאפן א היישעריק אין אנהייב אויפגיין פון דער שפעט־תבואה, און זע, דאס איז געווען די שפעט־תבואה נאך דעם מלכס שניט. /7:2 און עס איז געווען, אז ער האט געענדיקט אויפעסן דאס גראז פון לאנד, האב איך געזאגט:
ווי, {dn גאט דו האר}, פארגיב, איך בעט דיך; ווי קען באשטיין יעקב, אז ער איז אזוי קליין? 
/7:3 האט {dn גאט} חרטה געהאט דערויף: ״דאס וועט ניט געשען״, האט {dn גאט} געזאגט. 
/7:4 אזוי האט מיר {dn גאט דער האר} געוויזן: ערשט {dn גאט דער האר} האט אויסגערופן א קריג דורך פייער, און עס האט פארצערט דעם גרויסן תהום, און וואלט פארצערט דאס לאנד. /7:5 האב איך געזאגט: 
{dn גאט דו האר}, הער אויף, איך בעט דיך; ווי קען באשטיין יעקב, אז ער איז אזוי קליין?
/7:6 האט {dn גאט} חרטה געהאט דערויף: ״דאס אויך וועט ניט געשען״, האט {dn גאט דער האר} געזאגט. 
/7:7 אזוי האט ער מיר געוויזן: ערשט {dn גאט} שטייט אויף א שנורגלייכער מויער, און אין זיין האנט איז א וואגשנור. /7:8 און {dn גאט} האט צו מיר געזאגט: וואס זעסטו, עמוס? האב איך געזאגט: א וואגשנור. האט {dn גאט} געזאגט: 
זע, איך צי א וואגשנור צווישן מיין פאלק ישראל, איך וועל אים מער ווידער ניט פארגעבן. /7:9 און די במות פון ישחק וועלן פארוויסט ווערן, און די הייליקטומען פון ישראל וועלן חרב ווערן, און איך וועל אויפשטיין אויפן הויז פון ירבעם מיטן שווערד. 
/7:10 און אמציה דער כהן פון בית־אל האט געשיקט צו ירבעם דעם מלך פון ישראל, אזוי צו זאגן: עמוס האט געמאכט א בונט אויף דיר צווישן די קינדער פון ישראל; דאס לאנד קען ניט אויסהאלטן אלע זיינע רייד. /7:11 ווארום עמוס האט אזוי געזאגט:
דורכן שווערד וועט שטארבן ירבעם, און ישראל וועט אין גלות אוועק פון זיין ערד. 
/7:12 און אמציה האט געזאגט צו עמוסן: זעער, גיי אנטלויף דיר קיין לאנד יהודה, און עס דארטן ברויט, און דארטן זאלסטו נביאות זאגן. /7:13 אבער אין בית־אל זאלסטו מער ווידער נביאות ניט זאגן ווארום עס איז א מלכס הייליקטום, און עס איז א הויז פון מלוכה. /7:14 האט געענטפערט עמוס און האט געזאגט צו אמציהן; ניט קיין נביא בין איך, און ניט קיין זון פון א נביא בין איך, נייערט א פאסטוך פון רינדער בין איך, און א צוריכטער פון ווילדע פייגן. /7:15 און {dn גאט} האט מיך גענומען פון הינטער די שאף, און {dn גאט} האט צו מיר געזאגט: גיי זאג נביאות צו מיין פאלק ישראל. /7:16 און אצונד הער דאס ווארט פון {dn גאט}: 
דו זאגסט: זאלסט ניט נביאות זאגן אויף ישראל, און ניט דרשען אויף דעם הויז פון ישחק. /7:17 דרום האט {dn גאט} אזוי געזאגט: דיין ווייב וועט אין שטאט א זונה זיין, און דיינע זין און דיינע טעכטער וועלן פאלן דורכן שווערד, און דיין ערד וועט מיט א שנור צעטיילט ווערן, און דו וועסט שטארבן אויף אומריינער ערד, און ישראל וועט אין גלות אוועק פון זיין ערד.

/8:1 אזוי האט מיר {dn גאט דער האר} געוויזן: ערשט א קארב זומעראויבס. /8:2 און ער האט צו מיר געזאגט: וואס זעסטו, עמוס? האב איך געזאגט: א קארב זומעראויבס. האט {dn גאט} צו מיר געזאגט: 
געקומען איז דער סוף אויף מיין פאלק ישראל, איך וועל אים מער ווידער ניט פארגעבן. /8:3 און יאמערן וועלן די געזאנגען פון פאלאץ אין יענעם טאג, זאגט {dn גאט דער האר}; פגרים וועלן זיין פיל, אין יעטוועדער ארט וועט זיין אנגעווארפן א שטילקייט.
 /8:4 הערט דאס צו, איר וואס ווילט איינשלינגען דעם אביון, און פארטיליקן די ארימע פון לאנד, /8:5 אזוי צו זאגן: ווען וועט אריבער ראש־חודש, אז מיר זאלן פארקויפן תבואה, און שבת, אז מיר זאלן עפענען קארן, צו פארקלענערן די איפה, און צו פארגרעסערן דעם שקל, און צו פארדרייען מיט פאלשע וואגשאלן; /8:6 כדי צו קויפן פאר געלט די ארימע, און דעם אביון פאר א פאר שיך, און דעם אפפאל פון קארן זאלן מיר פארקויפן. /8:7 {dn גאט} האט געשווארן ביי דעם שטאלץ פון יעקב: אויב איך וועל אייביק פארגעסן אלע זייערע מעשים! /8:8 זאל איבער דעם ניט ציטערן די ערד, און טרויערן איטלעכער וואס וווינט אויף איר? יא, זי וועט זיך אויפהייבן אין גאנצן ווי דער טייך, און צערודערט ווערן און זיך אראפזעצן ווי דער טייך פון מצרים. /8:9 און עס וועט זיין אין יענעם טאג, זאגט {dn גאט דער האר}, וועל איך מאכן אונטערגיין די זון אין מיטן טאג, און פינצטער מאכן די ערד אין העלן טאג. /8:10 און איך וועל פארקערן אייערע יום־טובים אין טרויער, און אלע אייערע געזאנגען אין א קלאג, און איך וועל ארויפברענגען אויף אלע לענדן זאק, און אויף איטלעכן קאפ א פליך, און איך וועל עס מאכן ווי דער טרויער נאך אן איינאיינציקן, און איר סוף, ווי א ביטערן טאג. /8:11 זע, טעג קומען, זאגט {dn גאט דער האר}, און איך וועל שיקן א הונגער אין לאנד, ניט א הונגער נאך ברויט, און ניט א דארשט נאך וואסער, נייערט צו הערן די ווערטער פון {dn גאט}. /8:12 און זיי וועלן וואגלען פון ים צו ים, און פון צפון ביז מזרח; זיי וועלן אומוואנדערן צו זוכן גאטס ווארט, און זיי וועלן ניט געפינען. /8:13 אין יענעם טאג וועלן חלשן די שיינע יונגפרויען און די בחורים פון דארשט. /8:14 די וואס שווערן ביי דער זינד פון שומרון, און זאגן: ״אזוי ווי עס לעבט דיין {dn גאט}, דן!״ און: ״אזוי ווי עס לעבט דער וועג באר־שבע!״ און זיי וועלן פאלן, און וועלן מער ניט אויפשטיין.

/9:1 איך האב געזען {dn גאט} שטיין אויפן מזבח, און ער האט געזאגט: 
שלאג די זיילנקעפ, אז די ביישטידלעך זאלן ציטערן, און צעברעך זיי איבער זייערע אלעמענס קעפ; און זייער איבערבלייב וועל איך הרגען מיטן שווערד; ניט אנטלויפן וועט פון זיי אן אנטלאפענער, און ניט ראטעווען וועט זיך פון זיי אן אנטרונענער. /9:2 אז זיי וועלן זיך פארגראבן אין אונטערערד, וועט זיי פון דארטן ארויסנעמען מיין האנט, און אז זיי וועלן ארויפגיין אין הימל, וועל איך זיי פון דארטן אראפנידערן. /9:3 און אז זיי וועלן זיך באהאלטן אויפן שפיץ כרמל, וועל איך פון דארטן אויפזוכן און זיי צונעמען, און אז זיי וועלן זיך פארבארגן פון פאר מיינע אויגן אויפן גרונט פון ים, וועל איך דארטן באפעלן דער שלאנג, און זי וועט זיי איינבייסן. /9:4 און אז זיי וועלן גיין אין געפאנגענשאפט פאר זייערע פיינט, וועל איך דארטן באפעלן דער שווערד, און זי וועט זיי הרגען, און איך וועל טאן אויף זיי מיין אויג צום בייזן און ניט צום גוטן.
 /9:5 ווארום {dn גאט דער האר} פון צבאות איז דער וואס רירט אן די ערד און זי וואקלט זיך, און אלע וווינער אויף איר טרויערן; און זי הייבט זיך אויף אין גאנצן ווי דער טייך, און זעצט זיך אראפ ווי דער טייך פון מצרים. /9:6 דער וואס בויט אין הימל זיינע אויבערקאמערן, און גרונטפעסט זיין געוועלב אויף דער ערד; וואס רופט די וואסערן פון ים, און גיסט זיי אויס אויפן געזיכט פון דער ערד; {dn יהוה} איז זיין נאמען. /9:7 פאר וואר, אזוי ווי די קינדער פון כושים זייט איר מיר, קינדער פון ישראל, זאגט {dn גאט}. פאר וואר, איך האב אויפגעבראכט ישראל פון לאנד מצרים, און די פלשתים פון כפתור, און ארם פון קיר. /9:8 זע, די אויגן פון {dn גאט} דיין האר זיינען אויף דעם זינדיקן קינגרייך, און איך פארטיליק עס פון געזיכט פון דער ערד, אבער פארטיליקן וועל איך ניט פארטיליקן דאס הויז פון יעקב, זאגט {dn גאט}. /9:9 ווארום זע, איך באפעל און וועל לאזן שאקלען דאס הויז פון ישראל צווישן אלע פעלקער, אזוי ווי עס ווערט געשאקלט אין א זיפ; אבער ניט א קערנדל וועט פאלן צו דער ערד. /9:10 דורכן שווערד וועלן שטארבן אלע זינדיקע פון מיין פאלק, וואס זאגן: ניט גענענען און זיך פעדערן אויף אונדז וועט דאס בייז. /9:11 אין יענעם טאג וועל איך אויפשטעלן דאס איינגעפאלענע ביידל פון דוד, און איך וועל פארמויערן אירע בראכן, און זיינע חורבות וועל איך אויפשטעלן, און וועל עס אויפבויען ווי אין אמאליקע טעג; /9:12 כדי עס זאלן ארבן דעם איבערבלייב פון אדום און אלע פעלקער די וואס מיין נאמען ווערט גערופן אויף זיי, זאגט {dn גאט}, דער וואס טוט דאס דאזיקע. /9:13 זע, טעג קומען, זאגט {dn גאט}, און דער אקערער וועט זיך אנשטויסן אן דעם שניטער, און דער טרויבנטרעטער אן דעם זריעה־ווארפער; און די בערג וועלן טריפן זאפט, און אלע הייכן וועלן צעגיין. /9:14 און איך וועל אומקערן די געפאנגענשאפט פון מיין פאלק ישראל, און זיי וועלן אפבויען פארוויסטע שטעט און זיך באזעצן, און פלאנצן וויינגערטנער און טרינקען זייער וויין, און מאכן גערטנער און עסן זייער פרוכט. /9:15 און איך וועל זיי איינפלאנצן אויף זייער ערד, און זיי וועלן מער ניט אויסגעריסן ווערן פון דער ערד וואס איך האב זיי געגעבן, זאגט {dn יהוה} דיין {dn גאט}.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

