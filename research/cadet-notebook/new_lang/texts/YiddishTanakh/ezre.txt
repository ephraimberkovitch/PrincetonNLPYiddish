תורה נביאים וכתובים
תרגום יידיש פון יהואש
 עזרא

/1:1 און אין ערשטן יאר פון כורש דעם מלך פון פרס, אז עס איז אויסגעפירט געווארן דאס ווארט פון {dn גאט} דורך ירמיהס מויל, האט {dn גאט} דערוועקט דעם גייסט פון כורש דעם מלך פון פרס, און ער האט ארויסגעלאזט אן אויסרוף אין זיין גאנצן קיניגרייך, און אויך דורך א געשריפטס, אזוי צו זאגן: /1:2 אזוי האט געזאגט כורש דער מלך פון פרס: אלע קיניגרייכן פון דער ערד האט מיר געגעבן {dn יהוה} דער {dn גאט} פון די הימלען; און ער האט מיר באפוילן אים צו בויען א הויז אין ירושלים וואס אין יהודה. /1:3 ווער עס איז דא צווישן אייך פון זיין גאנצן פאלק, זאל זיין {dn גאט} זיין מיט אים, און זאל ער ארויפגיין קיין ירושלים וואס אין יהודה, און בויען דאס הויז פון {dn יהוה} דעם {dn גאט} פון ישראל, דאס איז דער {dn גאט} וואס אין ירושלים. /1:4 און איטלעכער וואס איז געבליבן, פון איטלעכן ארט וואס ער וווינט דארטן, זאלן די מענטשן פון זיין ארט אים העלפן מיט זילבער און מיט גאלד, און מיט גוטס, און מיט בהמות, אין איינעם מיט א נדבה פאר גאטס הויז וואס אין ירושלים. 
/1:5 זיינען אויפגעשטאנען די הויפטן פון די פאטערהייזער פון יהודה און בנימין, און די כהנים און די לויים, איטלעכער וואס {dn גאט} האט דערוועקט זיין גייסט ארויפצוגיין בויען דאס הויז פון {dn גאט} וואס אין ירושלים. /1:6 און אלע זייערע ארומיקע האבן געשטארקט זייערע הענט מיט זילבערנע כלים, מיט גאלד, מיט גוטס, און מיט בהמות, און מיט טייערע זאכן, אחוץ אלע וואס זיי האבן מנדב געווען. 
/1:7 און דער מלך כורש האט ארויסגענומען די כלים פון גאטס הויז וואס נבוכדנצר האט ארויסגעפירט פון ירושלים, און זיי אריינגעשטעלט אין הויז פון זיינע געטער; /1:8 זיי האט ארויסגענומען כורש דער מלך פון פרס דורך דער האנט פון מתרדת דעם שאצמיינסטער, און ער האט זיי אויסגעציילט צו ששבצר דעם פירשט פון יהודה. /1:9 און דאס איז געווען זייער צאל: גילדערנע בעקנס דרייסיק, זילבערנע בעקסן טויזנט, חלפים ניין און צוואנציק; /1:10 גילדערנע בעכערס דרייסיק, זילבערנע בעכערס פון צווייטן מין פיר הונדערט און צען; אנדערע כלים טויזנט. /1:11 אלע כלים פון גאלד און פון זילבער זיינען געווען פינף טויזנט און פיר הונדערט. אלע האט ששבצר ארויפגעבראכט, ווען די פארטריבענע זיינען ארויפגעבראכט געווארן פון בבל קיין ירושלים. 

/2:1 און דאס זיינען די קינדער פון דער יידישער מדינה וואס זיינען ארויפגעגאנגען פון די גלות־געפאנגענע, וואס נבוכדנצר דער מלך פון בבל האט פארטריבן קיין בבל, און זיי האבן זיך אומגעקערט קיין ירושלים און יהודה, איטלעכער צו זיין שטאט; /2:2 די וואס זיינען געקומען מיט זרובבלן, ישוען, נחמיהן, שריהן, רעליהן, מרדכין, בלשנען, מספרן, בגוין, רחומען, בענהן. 
די צאל פון די מענער פון פאלק ישראל:
/2:3 די קינדער פון פרעוש, צוויי טויזנט הונדערט און צוויי און זיבעציק. 
/2:4 די קינדער פון שפטיה, דריי הונדערט צוויי און זיבעציק. 
/2:5 די קינדער פון ארך, זיבן הונדערט פינף און זיבעציק. 
/2:6 די קינדער פון פחת־מואב, פון די קינדער פון ישוע און יואב, צוויי טויזנט אכט הונדערט און צוועלף. 
/2:7 די קינדער פון עילם, טויזנט צוויי הונדערט פיר און פופציק. 
/2:8 די קינדער פון זתוא, ניין הונדערט און פינף און פערציק. 
/2:9 די קינדער פון זכי, זיבן הונדערט און זעכציק. 
/2:10 די קינדער פון בני, זעקס הונדערט צוויי און פערציק. 
/2:11 די קינדער פון בבי, זעקס הונדערט דריי און צוואנציק. 
/2:12 די קינדער פון עזגר, טויזנט צוויי הונדערט צוויי און צוואנציק. 
/2:13 די קינדער פון אדוניקם, זעקס הונדערט זעקס און זעכציק. 
/2:14 די קינדער פון בגוי, צוויי טויזנט זעקס און פופציק. 
/2:15 די קינדער פון עדין, פיר הונדערט פיר און פופציק. 
/2:16 די קינדער פון אטר, פון יחזקיהן, אכט און ניינציק. 
/2:17 די קינדער פון בצי, דריי הונדערט דריי און צוואנציק. 
/2:18 די קינדער פון יורה, הונדערט און צוועלף. 
/2:19 די קינדער פון חשום, צוויי הונדערט דריי און צוואנציק. 
/2:20 די קינדער פון גבר, פינף און ניינציק. 
/2:21 די קינדער פון בית־לחם, הונדערט דריי און צוואנציק. 
/2:22 די מענטשן פון נטופה, זעקס און פופציק. 
/2:23 די מענטשן פון ענתות, הונדערט אכט און צוואנציק. 
/2:24 די קינדער פון עזמות, צוויי און פערציק. 
/2:25 די קינדער פון קרית־ערים, כפירה, און בארות, זיבן הונדערט און דריי און פערציק. 
/2:26 די קינדער פון רמה און גבע, זעקס הונדערט איין און צוואנציק. 
/2:27 די מענטשן פון מכמס, הונדערט צוויי און צוואנציק. 
/2:28 די מענטשן פון בית־אל און עי, צוויי הונדערט דריי און צוואנציק. 
/2:29 די קינדער פון נבו, צוויי און פופציק. 
/2:30 די קינדער פון מגביש, הונדערט זעקס און פופציק. 
/2:31 די קינדער פון דער אנדער עילם, טויזנט צוויי הונדערט פיר און פופציק. 
/2:32 די קינדער פון חרם, דריי הונדערט און צוואנציק. 
/2:33 די קינדער פון לוד, חדיד, און אונו, זיבן הונדערט פינף און צוואנציק. 
/2:34 די קינדער פון יריחו, דריי הונדערט פינף און פערציק. 
/2:35 די קינדער פון סנאה, דריי טויזנט און זעקס הונדערט און דרייסיק.
 
/2:36 די כהנים: 
די קינדער פון ידעיה, פון דעם הויז פון ישוע, ניין הונדערט דריי און זיבעציק. 
/2:37 די קינדער פון אמר, טויזנט צוויי און פופציק. 
/2:38 די קינדער פון פשחור, טויזנט צוויי הונדערט זיבן און פערציק. 
/2:39 די קינדער פון חרם, טויזנט און זיבעצן. 
/2:40 די לויים: 
די קינדער פון ישוע און קדמיאל, פון די קינדער פון הודויה, פיר און זיבעציק.
 
/2:41 די זינגערס: 
די קינדער פון אסף, הונדערט אכט און צוואנציק. 
/2:42 די קינדער פון די טויערלייט: 
די קינדער פון שלום, די קינדער פון אטר, די קינדער פון טלמון, די קינדער פון עקוב, די קינדער פון חטיטא, די קינדער פון שובי; אין גאנצן הונדערט ניין און דרייסיק. 
/2:43 די נתינים: 
די קינדער פון ציחא, די קינדער פון חשופא, די קינדער פון טבעות; /2:44 די קינדער פון קרוס, די קינדער פון סיעהא, די קינדער פון פדון; /2:45 די קינדער פון לבנה, די קינדער פון חגבה, די קינדער פון עקוב; /2:46 די קינדער פון חגב, די קינדער פון שלמי, די קינדער פון חנן; /2:47 די קינדער פון גדל, די קינדער פון גחר, די קינדער פון ראיה. /2:48 די קינדער פון רצין, די קינדער פון נקודא, די קינדער פון גזם; /2:49 די קינדער פון עוזא, די קינדער פון פסח, די קינדר פון בסי; /2:50 די קינדער פון אסנה, די קינדער פון מעונים, די קינדער פון נפוסים; /2:51 די קינדער פון בקבוק, די קינדער פון חקופא, די קינדער פון חרחור; /2:52 די קינדער פון בצלות, די קינדער פון מחידא, די קינדער פון חרשא; /2:53 די קינדער פון ברקוס, די קינדער פון סיסרא, די קינדער פון תמח; /2:54 די קינדער פון נציח, די קינדער פון חטיפא. 
/2:55 די קינדער פון שלמהס קנעכט: 
די קינדער פון סוטי, די קינדער פון הסופרת, די קינדער פון פרודא; /2:56 די קינדער פון יעלה, די קינדער פון דרקון, די קינדער פון גדל; /2:57 די קינדער פון שפטיה, די קינדער פון חטיל, די קינדער פון פוכרת־הצביים, די קינדער פון אמי. 
/2:58 אלע נתינים און די קינדער פון שלמהס קנעכט: דריי הונדערט צוויי און ניינציק. 
/2:59 און דאס זיינען די וואס זיינען ארויפגעגאנגען פון תל־מלח, תל־חרשא, כרוב, אדן, אמר, און האבן ניט געקענט זאגן זייער פאטערהויז און זייער אפשטאם, אויב זיי זיינען פון ישראל: 
/2:60 די קינדער פון דליה, די קינדער פון טוביה, די קינדער פון נקודא – זעקס הונדערט צוויי און פופציק. און פון די קינדער פון די כהנים: די קינדער פון חביה, די קינדער פון הקוץ, די קינדער פון ברזלין וואס האט גענומען א ווייב פון די טעכטער פון ברזלי פון גלעד, און איז גערופן געווארן אויף זייער נאמען. 
/2:62 די דאזיקע האבן געזוכט זייערע יחוס־בריוו, און זיי זיינען ניט געפונען געווארן, און זיי זיינען געהאלטן געווארן פאר אומווערדיק צו דער כהונה. /2:63 און דער תרשתא האט זיי פארזאגט, אז זיי זאלן ניט עסן פון דעם גאר הייליקן, ביז עס וועט אויפשטיין א כהן מיט אורים־ותומים. 
/2:64 די גאנצע עדה אין איינעם איז געווען צוויי און פערציק טויזנט דריי הונדערט און זעכציק; /2:65 אחוץ זייערע קנעכט און זייערע דינסטן; די דאזיקע זיינען געווען זיבן טויזנט דריי הונדערט זיבן און דרייסיק. און זיי האבן געהאט זינגערס און זינגערינס צוויי הונדערט. /2:66 זייערע פערד זיינען געווען זיבן הונדערט זעקס און דרייסיק; זייערע מוילאייזלען, צוויי הונדערט פינף און פערציק; /2:67 זייערע קעמלען, פיר הונדערט פינף און דרייסיק; אייזלען, זעקס טויזנט זיבן הונדערט און צוואנציק. 
/2:68 און טייל פון די הויפטן פון די פאטערהייזער, אז זיי זיינען געקומען אין גאטס הויז אין ירושלים, האבן מנדב געווען פאר גאטס הויז, כדי אים אויפצושטעלן אויף זיין ארט. /2:69 זיי האבן געגעבן לויט זייערע כוחות פאר דעם שאץ פון דער ארבעט, גאלד איין און זעכציק טויזנט דרכמונים, און זילבער פינף טויזנט מנה, און העמדלעך פאר די כהנים, הונדערט. 
/2:70 און די כהנים און די לויים, און טייל פון דעם פאלק, און די זינגערס, און די טויערלייט, און די נתינים, האבן זיך באזעצט אין זייערע שטעט, און גאנץ ישראל אין זייערע שטעט.

/3:1 און אז דער זיבעטער חודש איז געקומען, און די קינדער פון ישראל זיינען געווען אין די שטעט, האט זיך דאס פאלק איינגעזאמלט ווי איין מאן קיין ירושלים. /3:2 און ישוע דער זון פון יוצדקן, און זיינע ברידער די כהנים, און זרובבל דער זון פון שאלתיאלן, און זיינע ברידער, זיינען אויפגעשטאנען, און זיי האבן אויפגעבויט דעם מזבח פון {dn גאט} פון ישראל, כדי אויפצוברענגען אויף אים בראנדאפפער, אזוי ווי עס שטייט געשריבן אין דער תורה פון משה דעם געטלעכן מאן. /3:3 און זיי האבן אויפגעשטעלט דעם מזבח אויף זיינע געשטעלן; ווארום אויף זיי איז געווען די אימה פאר די פעלקער פון די לענדער. און זיי האבן אויפגעבראכט אויף אים בראנדאפפער צו {dn גאט}, בראנדאפפער אין דער פרי און אין אוונט. /3:4 און זיי האבן געמאכט דעם יום־טוב פון סוכות, אזוי ווי עס שטייט געשריבן, און די טאגטעגלעכע בראנדאפפער לויט דער צאל, ווי דער דין איז פאר איטלעכן טאג: /3:5 און דערנאך דאס שטענדיקע בראנדאפפער, און [די קרבנות] פון ראש־חודש, און פון אלע געהייליקטע יום־טובים פון {dn גאט}, און פון איטלעכן וואס האט מנדב געווען א נדבה צו {dn גאט}. /3:6 פון ערשטן טאג אין זיבעטן חודש האבן זיי אנגעהויבן אויפברענגען בראנדאפפער, הגם דער גרונטפעסט פון דעם טעמפל איז נאך ניט געווען געלייגט. 
/3:7 און זיי האבן געגעבן געלט צו די שטיינהעקער, און צו די האלצמיינסטער, און שפייז און געטראנק, און אייל, צו די צידונים, און צו די צורים, אז זיי זאלן ברענגען צעדערהאלץ פון לבנון ביז דעם ים פון יפוא, לויט דער דערלויבעניש פון כורש דעם מלך פון פרס צו זיי. /3:8 און אין צווייטן יאר נאך זייער קומען צום הויז פון {dn גאט} קיין ירושלים, אין צווייטן חודש, האבן גענומען זרובבל דער זון פון שאלתיאלן, און ישוע דער זון פון יוצדקן, און זייערע איבעריקע ברידער די כהנים און די לויים, און אלע וואס זיינען געקומען פון דער געפאנגענשאפט קיין ירושלים, און זיי האבן געשטעלט די לויים פון צוואנציק יאר אלט און העכער, אנצופירן די ארבעט פון גאטס הויז. /3:9 און ישוע, זיינע זין, און זיינע ברידער, און קדמיאל מיט זיינע זין, די קינדער פון יהודה, זיינען געשטאנען אין איינעם אויפצופאסן איבער די בעל־מלאכהס אין הויז פון {dn גאט}; [אויך] די קינדער פון חנדד, זייערע זין, און זייערע ברידער, די לויים. 
/3:10 און אז די בוימיינסטער האבן געלייגט דעם גרונטפעסט פון גאטס טעמפל, האט מען געשטעלט די כהנים, אנגעקליידטע, מיט טרומייטן, און די לויים, די קינדער פון אסף, מיט צימבלען, צו לויבן {dn גאט} לויט דעם איינשטעל פון דוד דעם מלך פון ישראל. /3:11 און זיי האבן געזונגען לויב און דאנק צו {dn גאט}: ״ווארום ער איז גוט, ווארום אייביק איז זיין חסד אויף ישראל״. /3:12 און דאס גאנצע פאלק האט געשאלט א גרויסע שאלונג אין לויב צו {dn גאט} פאר וואס דער גרונטפעסט פון גאטס הויז איז געלייגט געווארן. און פיל פון די כהנים און די לויים און די הויפטלייט פון די פאטערהייזער, די זקנים וואס האבן געזען דאס ערשטע הויז, האבן געוויינט אויף א הויכן קול ווען מע האט געלייגט דעם גרונטפעסט פון דעם דאזיקן הויז פאר זייערע אויגן; און פיל האבן געשאלט פאר שמחה אויף א הויכן קול. /3:13 און דאס פאלק האט ניט געקענט דערקענען צווישן דעם קול פון שאלונג פאר שמחה, און דעם קול פון דעם פאלקס געוויין; ווארום דאס פאלק האט געשאלט א גרויסע שאלונג, און דער קול האט זיך געהערט ביז אין דער ווייטן. 

/4:1 און די פיינט פון יהודה און בנימין האבן געהערט אז די קינדער פון גלות בויען א טעמפל צו {dn יהוה} דעם {dn גאט} פון ישראל. /4:2 און זיי האבן גענענט צו זרובבלן, און צו די הויפטלייט פון די פאטערהייזער, און האבן צו זיי געזאגט: לאמיר בויען מיט אייך, ווארום מיר זוכן אייער {dn גאט} אזוי ווי איר, און צו אים שלאכטן מיר פון די טעג פון אסר־חדון דעם מלך פון אשור, וואס האט אונדז ארויפגעבראכט אהער. /4:3 האט צו זיי געזאגט זרובבל, און ישוע, און די איבעריקע הויפטלייט פון די פאטערהייזער פון ישראל: איר קערט זיך מיט אונדז ניט אן, צו בויען א הויז צו אונדזער {dn גאט}; נייערט מיר אליין וועלן בויען צו {dn יהוה} דעם {dn גאט} פון ישראל, אזוי ווי כורש דער מלך פון פרס האט אונדז געהייסן. 
/4:4 און דאס פאלק פון לאנד האט אפגעשלאפט די הענט פון דעם פאלק פון יהודה, און זיי אפגעשראקן פון בויען. /4:5 און זיי האבן אנגעדונגען אויף זיי יועצים, צו פארשטערן זייער כוונה, אלע טעג פון כורש דעם מלך פון פרס, און ביז דער מלוכה פון דריוש דעם מלך פון פרס. /4:6 און אין דער מלוכה פון אחשורושן, אין אנהייב פון זיין מלוכה, האבן זיי געשריבן אן אנקלאג אויף די באוווינער פון יהודה און ירושלים. 
/4:7 און אין די טעג פון ארתחששתא, האט בשלם, מתרדת, טבאל, און זיינע איבעריקע חברים, געשריבן צו ארתחששתא דעם מלך פון פרס; און דאס געשריפטס פון דעם בריוו איז געווען אין אראמישן כתב און ארמאישן לשון. /4:8 רחום דער באפעלגעבער און שמשי דער שרייבער האבן געשריבן א בריוו אויף ירושלים צו ארתחששטא דעם מלך אזוי – /4:9 דענצמאל [האט געשריבן] רחום דער באפעלגעבער, און שמשי דער שרייבער, און זייערע איבעריקע חברים, דינאער, און אפרסתכאער, טרפלאער, אפרסאער, ארכואער, בבלער, שושנכאער, דהיאער, עילמער, /4:10 און די איבעריקע אומות וואס דער גרויסער און גערימטער אסנפר האט אריבערגעבראכט, און זיי באזעצט אין דער שטאט שומרון, און די איבעריקע פון יענער זייט טייך: און אצונד – /4:11 דאס איז דער נוסח פון דעם בריוו וואס זיי האבן געשיקט צו אים: – צו ארתחששטא דעם מלך, דיינע קנעכט די מענטשן פון יענער זייט טייך: און אצונד /4:12 זאל דעם מלך באוווסט זיין, אז די יידן וואס זיינען ארויפגעגאנגען פון דיר, זיינען געקומען צו אונדז קיין ירושלים; זיי בויען די ווידערשפעניקע און בייזע שטאט, און זיי פארענדיקן מויערן, און גראבן גרונטפעסטן. /4:13 אצונד זאל דעם מלך באוווסט זיין, אז אויב די דאזיקע שטאט וועט אויפגעבויט ווערן, און די מויערן וועלן פארענדיקט ווערן, וועלן זיי קיין אפצאל, מכס, און וועגגעלט ניט צאלן, און דאס וועט ברענגען הזק דער קיניגלעכער הכנסה. /4:14 אצונד, אזוי ווי מיר עסן דאס זאלץ פון דעם פאלאץ, און עס איז ניט רעכט פאר אונדז צוצוזען דעם אומכבוד פון מלך, דערפאר שיקן מיר און זיינען מודיע דעם מלך, /4:15 כדי מע זאל נאכזוכן אין דעם ספר־הזכרונות פון דיינע עלטערן; און וועסט געפינען אין דעם ספר- הזכרונות, און וויסן, אז די דאזיקע שטאט איז א ווידערשפעניקע שטאט, און ברענגט הזק די מלכים און די מדינות, און מע האט געמאכט בונטן אין איר פון אייביקע טעג אן; איבער דעם איז די דאזיקע שטאט חרב געווארן. /4:16 מיר זיינען מודיע דעם מלך, אז אויב די דאזיקע שטאט וועט אויפגעבויט ווערן, און די מויערן וועלן פארענדיקט ווערן, וועסטו דורך דעם מער ניט האבן קיין חלק אויף יענער זייט טייך. 
/4:17 האט דער מלך געשיקט אן ענטפער צו רחום דעם באפעלגעבער, און שמשי דעם שרייבער, און זייערע איבעריקע חברים וואס זיינען געזעסן אין שומרון, און די איבעריקע פון יענער זייט טייך: פריד! און אצונד, /4:18 דער בריוו וואס איר האט אונדז געשיקט, איז באשיידלעך געלייענט געווארן פאר מיר. /4:19 און פון מיר איז געגעבן געווארן א באפעל, און מע האט נאכגעזוכט און געפונען, אז די דאזיקע שטאט האט פון אייביקע טעג זיך דערהויבן אקעגן מלכים, און אז אין איר זיינען געמאכט געווארן ווידערשפעניקונגען און בונטן; /4:20 און איבער ירושלים זיינען געווען מאכטיקע מלכים, און זי האבן געוועלטיקט איבער גאנץ יענער זייט טייך; און אפצאל, מכס, און וועגגעלט איז זיי געצאלט געווארן. /4:21 אצונד גיט א באפעל צו ווערן די דאזיקע לייט, און די דאזיקע שטאט זאל ניט געבויט ווערן ביז פון מיר וועט געגעבן ווערן א באפעל. /4:22 און זייט אפגעהיט ניט צו מאכן קיין טעות וועגן דעם, כדי דער הזק זאל ניט וואקסן צום שאדן פון די מלכים. 
/4:23 דענצמאל ווי דער אינהאלט פון דעם מלך ארתחששתאס בריוו איז פארגעלייענט געווארן פאר רחומען, און שמשי דעם שרייבער, און זייערע חברים, אזוי זיינען זיי אוועק אויף גיך קיין ירושלים צו די יידן, און האבן זיי געווערט מיט מאכט און געוואלט. /4:24 דענצמאל האט אויפגעהערט די ארבעט פון גאטס הויז וואס אין ירושלים, און זי איז געווען אפגעשטעלט ביז דעם צווייטן יאר פון דער מלוכה פון דריוש דעם מלך פון פרס. 

/5:1 און די נביאים, חגי דער נביא, און זכריה דער זון פון עדואן, האבן נביאות געזאגט צו די יידן וואס אין יהודה און אין ירושלים – אין נאמען פון {dn גאט} פון ישראל צו זיי. /5:2 דענצמאל זיינען אויפגעשטאנען זרובבל דער זון פון שאלתיאלן, און ישוע דער זון פון יוצדקן, און האבן אנגעהויבן בויען דאס הויז פון {dn גאט} וואס אין ירושלים, און מיט זיי זיינען געווען די נביאים פון {dn גאט} וואס האבן זיי געהאלפן. /5:3 אין דער אייגענער צייט איז צו זיי געקומען תתני דער פירשט פון יענער זייט טייך, און שתר־בוזני, און זייערע חברים, און זיי האבן צו זיי אזוי געזאגט: ווער האט אייך געגעבן א דערלויבעניש צו בויען דאס דאזיקע הויז, און צו פארענדיקן די דאזיקע מויער? /5:4 ״דענצמאל האבן מיר צו זיי אזוי געזאגט: – [האבן זיי געשריבן] – וואס זיינען די נעמען פון די מענטשן וואס בויען דעם דאזיקן בנין?״ /5:5 אבער דאס אויג פון זייער {dn גאט} איז געווען אויף די עלטסטע פון די יידן, און זיי האבן זיי ניט געווערט, ביז די זאך וועט קומען פאר דריושן, און מע וועט דענצמאל ברענגען א תשובה וועגן דעם. 
/5:6 דער נוסח פון דעם בריוו וואס תתני דער פירשט פון יענער זייט טייך, און שתר־בוזני, און זיינע חברים, די אפרסכאער וואס פון יענער זייט טייך, האבן געשיקט צום מלך דריוש; /5:7 זיי האבן צו אים געשיקט א בריוו, און אזוי איז געווען געשריבן אין אים: צום מלך דריוש גארע פריד! /5:8 זאל דעם מלך באוווסט זיין, אז מיר זיינען געגאנגען צו דער מדינה יהודה, צום הויז פון גרויסן {dn גאט}, און עס ווערט געבויט פון שווערע שטיינער, און האלץ ווערט אריינגעטאן אין די ווענט, און די דאזיקע ארבעט ווערט געטאן פלייסיק, און זי באגליקט אין זייער האנט. /5:9 האבן מיר דענצמאל געפרעגט די דאזיקע עלטסטע; מיר האבן צו זיי אזוי געזאגט: ווער האט אייך געגעבן א דערלויבעניש צו בויען דאס דאזיקע הויז, און צו פארענדיקן די דאזיקע מויער? /5:10 און אויך זייערע נעמען האבן מיר געפרעגט ביי זיי, כדי דיך צו לאזן וויסן, אז מיר וועלן אויפשרייבן די נעמען פון די מענטשן וואס זיינען זייערע אנפירער. /5:11 און אזוי האבן זיי אונדז געגעבן אן ענטפער, אזוי צו זאגן: מיר זיינען די קנעכט פון דעם {dn גאט} פון הימל און ערד, און מיר בויען אפ דאס הויז וואס איז מיט פיל יארן פאר דעם שוין געווען געבויט; און א גרויסער מלך פון ישראל האט עס געבויט און פארענדיקט. /5:12 אבער ווייל אונדזערע עלטערן האבן דערצערנט דעם {dn גאט} פון הימל, האט ער זיי געגעבן אין דער האנט פון נבוכדנצר דעם כשדי, דעם מלך פון בבל; און ער האט צעשטערט דאס דאזיקע הויז, און האט פארטריבן דאס פאלק קיין בבל. /5:13 אבער אין ערשטן יאר פון כורש דעם מלך פון בבל, האט דער מלך כורש געגעבן א באפעל צו בויען דאס דאזיקע הויז פון {dn גאט}. /5:14 און אויך די גילדערנע און זילבערנע כלים פון גאטס הויז וואס נבוכדנצר האט אוועקגענומען פון דעם טעמפל וואס אין ירושלים, און זיי אוועקגעפירט אין דעם טעמפל פון בבל, זיי האט דער מלך כורש ארויסגענומען פון דעם טעמפל וואס אין בבל, און זיי זיינען איבערגעגעבן געווארן צו איינעם מיטן נאמען ששבצר, וואס ער האט אים געמאכט פארן פירשט. /5:15 און ער האט צו אים געזאגט: נעם די דאזיקע כלים; גיי לייג זיי אוועק אין דעם טעמפל וואס אין ירושלים, און זאל דאס הויז פון {dn גאט} געבויט ווערן אויף זיין ארט. /5:16 דענצמאל איז דער דאזיקער ששבצר געקומען; ער האט געלייגט די גרונטפעסטן פון גאטס הויז וואס אין ירושלים, און פון דענצמאל אן און ביז אצונד ווערט עס געבויט, און איז נאך ניט פארטיק. /5:17 און אצונד, אויב דעם מלך איז וווילגעפעלן, זאל נאכגעזוכט ווערן דארטן אין דער שאצקאמער פון דעם מלך וואס אין בבל, אויב דאס איז אזוי, אז פון מלך כורש איז געגעבן געווארן א באפעל צו בויען דאס דאזיקע הויז פון {dn גאט} אין ירושלים; און זאל ער אונדז שיקן דעם ווילן פון דעם מלך וועגן דעם. 

/6:1 דענצמאל האט דער מלך דריוש געגעבן א באפעל, און מע האט נאכגעזוכט אין דער ביכערקאמער וואס מע לייגט דארטן אוועק די שאצן אין בבל. /6:2 און עס איז געפונען געווארן אין אחמתא, אין דער הויפטשטאט וואס אין דער מדינה מדי, א מגילה, און אזוי איז געווען געשריבן אין איר: צום געדענקען: /6:3 אין ערשטן יאר פון מלך כורש, האט דער מלך כורש געגעבן א באפעל: וועגן דעם הויז פון {dn גאט} אין ירושלים – זאל דאס הויז געבויט ווערן פאר אן ארט ווו מע שלאכט שלאכטאפפער, און זיינע גרונטפעסטן זאלן געלייגט ווערן שטארק; זיין הייך זאל זיין זעכציק איילן, זיין ברייט זעכציק איילן; /6:4 מיט דריי שיכטן פון שווערע שטיינער, און א שיכט פון נייעם האלץ; און די הוצאות זאלן געגעבן ווערן פון מלכס הויז. /6:5 און אויך די גילדערנע און זילבערנע כלים פון גאטס הויז וואס נבוכדנצר האט ארויסגענומען פון דעם טעמפל וואס אין ירושלים, און אוועקגעפירט קיין בבל, זאל מען אומקערן, און דאס זאל צוריקגיין צו דעם טעמפל וואס אין ירושלים אויף זיין ארט, און זאלסט עס אוועקלייגן אין הויז פון {dn גאט}. 
/6:6 ״אצונד, תתני דער פירשט פון יענער זייט טייך, שתר־בוזני, און אייערע חברים די אפרסכאער וואס אויף יענער זייט טייך, האלט זיך ווייט פון דארטן. /6:7 לאזט צו רו די ארבעט פון דעם דאזיקן הויז פון {dn גאט}; זאלן דער פירשט פון די יידן, און די עלטסטע פון די יידן בויען דאס דאזיקע הויז פון {dn גאט} אויף זיין ארט. /6:8 און פון מיר ווערט געגעבן א באפעל וועגן וואס איר זאלט טאן פאר די דאזיקע עלטסטע פון די יידן, כדי צו בויען דאס דאזיקע הויז פון {dn גאט}: אז פון דעם מלכס אייגנטום, פון דעם אפצאל אויף יענער זייט טייך, זאלן אויף גיך געגעבן ווערן די הוצאות צו די דאזיקע מענטשן, כדי ניט צו שטערן. /6:9 און וואס זיי האבן נייטיק, סיי יונגע אקסן, סיי ווידערס און שעפסן, אויף אויפצוברענגען צום {dn גאט} פון הימל, ווייץ, זאלץ, וויין און אייל, לויט דעם פארלאנג פון די כהנים וואס אין ירושלים, זאל זיי געגעבן ווערן טאג אין טאג ניט פארפעלט; /6:10 כדי זיי זאלן מקריב זיין געשמאקע ריחות צום {dn גאט} פון הימל, און בעטן פאר דעם לעבן פון מלך און זיינע קינדער. /6:11 און פון מיר ווערט געגעבן א באפעל, אז יעטוועדער איינער וואס וועט ענדערן דאס דאזיקע ווארט, זאל א באלקן ארויסגעריסן ווערן פון זיין הויז, און ער זאל צוגעשלאגן ווערן דערויף אין דער הייך; און זיין הויז זאל געמאכט ווערן פאר א מיסטהויפן דערפאר. /6:12 און דער {dn גאט} וואס האט געמאכט רוען זיין נאמען דארטן, זאל אומווארפן יעטוועדער מלך און פאלק וואס וועט אויסשטרעקן זיין האנט דאס צו ענדערן, כדי צו צעשטערן דאס דאזיקע הויז פון {dn גאט} וואס אין ירושלים. איך דריוש האב געגעבן דעם באפעל; זאל ער געטאן ווערן אויף גיך. ״ 
/6:13 דענצמאל, ווייל דער מלך דריוש האט געשיקט, האבן תתני דער פירשט פון יענער זייט טייך, שתר־בוזני, און זיינע חברים, אויף גיך אזוי געטאן. /6:14 און די עלטסטע פון די יידן האבן געבויט און האבן באגליקט, לויט דער נבואה פון חגי דעם נביא, און זכריה דעם זון פון עדואן. און זיי האבן געבויט און פארענדיקט לויט דעם באפעל פון דעם {dn גאט} פון ישראל, און לויט דעם באפעל פון כורשן, און דריושן, און ארתחששתא דעם מלך פון פרס. /6:15 און מע האט פארענדיקט דאס דאזיקע הויז ביזן דריטן טאג פון חודש אדר, וואס איז געווען אין זעקסטן יאר פון מלך דריושעס מלוכה. 
/6:16 און די קינדער פון ישראל, די כהנים און די לויים, און די איבעריקע קינדער פון גלות, האבן געמאכט די באנייאונג פון דעם דאזיקן הויז פון {dn גאט} מיט שמחה. /6:17 און זיי האבן מקריב געווען צו דער באנייאונג פון דעם דאזיקן הויז פון {dn גאט} הונדערט אקסן, צוויי הונדערט ווידערס, פיר הונדערט שעפסן, און צוועלף ציגנבעק פאר זינדאפפער פאר גאנץ ישראל, לויט דער צאל פון די שבטים פון ישראל. /6:18 און זיי האבן געשטעלט די כהנים לויט זייערע איינטיילונגען, און די לויים לויט זייערע אפטיילונגען, אויף דעם דינסט פון {dn גאט} וואס אין ירושלים, אזוי ווי עס שטייט געשריבן אין דעם בוך פון משהן. 
/6:19 און די קינדער פון גלות האבן געמאכט דעם קרבן־פסח אין פערצנטן טאג פון ערשטן חודש. /6:20 ווארום די כהנים און די לויים האבן זיך אין איינעם גערייניקט; זיי זיינען אלע געווען ריין. און זיי האבן געשאכטן דעם קרבן־פסח פאר אלע קינדער פון גלות, און פאר זייערע ברידער די כהנים, און פאר זיך אליין. /6:21 און עס האבן געגעסן די קינדער פון ישראל וואס האבן זיך אומגעקערט פון גלות, און איטלעכער וואס האט זיך אפגעשיידט צו זיי פון דער אומרייניקייט פון די פעלקער פון לאנד, כדי צו זוכן {dn יהוה} דעם {dn גאט} פון ישראל. /6:22 און זיי האבן געמאכט דעם יום־טוב פון מצות זיבן טעג מיט פרייד, ווארום {dn גאט} האט זיי דערפרייט, און האט צוגעקערט צו זיי דאס הארץ פון דעם מלך פון אשור, צו שטארקן זייערע הענט אין דער ארבעט פון דעם הויז פון {dn גאט}, דעם {dn גאט} פון ישראל. 

/7:1 און נאך די דאזיקע געשעענישן, אין דער מלוכה פון ארתחשסטא דעם מלך פון פרס, איז עזרא דער זון פון שריה, דעם זון פון עזריה, דעם זון פון חלקיה, /7:2 דעם זון פון שלום, דעם זון פון צדוק, דעם זון פון אחיטוב, /7:3 דעם זון פון אמריה, דעם זון פון עזריה, דעם זון פון מריות, /7:4 דעם זון פון זרחיה, דעם זון פון עוזי, דעם זון פון בוקי, /7:5 דעם זון פון אבישוע, דעם זון פון פינחס, דעם זון פון אלעזר, דעם זון פון אהרן דעם כהן־גדול – /7:6 איז דער דאזיקער עזרא ארויפגעגאנגען קיין בבל; און ער איז געווען א שרייבער, באהאוונט אין תורת־משה וואס {dn יהוה} דער {dn גאט} פון ישראל האט געגעבן. און דער מלך האט אים געגעבן זיין איטלעכע בקשה, לויט דער האנט פון {dn יהוה} זיין {dn גאט} אויף אים. /7:7 און עס זיינען ארויפגעגאנגען פון די קינדער פון ישראל, און פון די כהנים און די לויים, און די זינגערס, און די טויערלייט, און די נתינים, קיין ירושלים, אין זיבעטן יאר פון מלך ארתחשסטא. /7:8 און ער איז געקומען קיין ירושלים אין פינפטן חודש, וואס איז געווען אין זיבעטן יאר פון מלך. /7:9 ווארום אין ערשטן טאג פון ערשטן חודש איז געווען דער אנהייב פון דעם ארויפגאנג פון בבל, און אין ערשטן טאג פון פינפטן חודש איז ער אנגעקומען קיין ירושלים, לויט דער גוטער האנט פון זיין {dn גאט} אויף אים. /7:10 ווארום עזרא האט געקערט זיין הארץ צו פארשן גאטס תורה, און צו טאן, און צו לערנען אין ישראל חוקים און געזעצן. 
/7:11 און דאס איז דער נוסח פון דעם בריוו וואס דער מלך ארתחשסטא האט געגעבן עזרא דעם כהן, דעם שרייבער – דעם שרייבער פון די ווערטער פון גאטס געבאט און זיינע געזעצן צו ישראל: /7:12 ארתחשסטא דער מלך פון מלכים צו עזרא דעם כהן, דעם שרייבער פון דעם געזעץ פון דעם {dn גאט} פון הימל, און אזוי ווייטער. און אצונד /7:13 ווערט פון מיר געגעבן א באפעל, אז איטלעכער וואס באט זיך אן אין מיין קיניגרייך, פון דעם פאלק ישראל, און זייערע כהנים, און די לויים, צו גיין מיט דיר קיין ירושלים, מעג גיין. /7:14 אזוי ווי דו ווערסט געשיקט פון דעם מלך און זיינע זיבן יועצים נאכצופארשן וועגן יהודה און ירושלים, לויט דעם געזעץ פון דיין {dn גאט} וואס אין דיין האנט, /7:15 און אוועקצופירן דאס זילבער און דאס גאלד וואס דער מלך און זיינע יועצים האבן מנדב געווען צו דעם {dn גאט} פון ישראל, וואס זיין וווינונג איז אין ירושלים, /7:16 און אל דאס זילבער און גאלד וואס דו וועסט קריגן אין דער גאנצער מדינה בבל, אין איינעם מיט די נדבות פון דעם פאלק און די כהנים וואס וועלן מנדב זיין פאר דעם הויז פון זייער {dn גאט} וואס אין ירושלים – /7:17 דרום מעגסטו באלד קויפן פאר דעם דאזיקן געלט אקסן, ווידערס, שעפסן, מיט זייערע שפייזאפפער און זייערע גיסאפפער, און זאלסט זיי מקריב זיין אויף דעם מזבח פון אייער גאטס הויז וואס אין ירושלים. /7:18 און וואס דיר און דיינע ברידער וועט וווילגעפעלן צו טאן מיט דעם רעשט פון דעם זילבער און גאלד, מעגט איר טאן לויט דעם ווילן פון אייער {dn גאט}. /7:19 און די כלים וואס ווערן דיר געגעבן פאר דעם דינסט פון דיין גאטס הויז, גיב איבער פאר דעם {dn גאט} פון ירושלים. /7:20 און דאס איבעריקע וואס איז נייטיק פאר דעם הויז פון דיין {dn גאט} וואס דיר וועט אויסקומען אויסצוגעבן, זאלסטו אויסגעבן פון דעם מלכס שאצקאמער. /7:21 און פון מיר, מלך ארתחשסטא, ווערט געגעבן א באפעל צו אלע שאצמיינסטער וואס אויף יענער זייט טייך, אז אלץ וואס עזרא דער כהן, דער שרייבער פון דעם געזעץ פון דעם {dn גאט} פון הימל, וועט פון אייך פארלאנגען, זאל אויף גיך געטאן ווערן, /7:22 ביז הונדערט צענטנער זילבער, און ביז הונדערט כור ווייץ, און ביז הונדערט בת וויין, און ביז הונדערט בת אייל, און זאלץ אן א געשריבענער צאל. /7:23 אלץ וואס איז אויף דעם באפעל פון דעם {dn גאט} פון הימל, זאל ריכטיק געטאן ווערן פאר דעם הויז פון דעם {dn גאט} פון הימל, כדי עס זאל ניט זיין א צארן אויף דער מלוכה פון דעם מלך און זיינע קינדער. /7:24 אויך זיינען מיר אייך מודיע, אז אלע כהנים און לויים, זינגערס, טויערלייט, נתינים, און דינער פון דעם דאזיקן הויז פון {dn גאט}, זאל מען אפצאל, מכס, און וועגגעלט, ניט טארן ארויפלייגן אויף זיי. /7:25 און דו עזרא, לויט דער חכמה פון דיין {dn גאט} וואס אין דיין האנט, זעץ אויף ריכטער און דיינים וואס זאלן משפטן דאס גאנצע פאלק וואס אויף יענער זייט טייך, אלע וואס ווייסן די געזעצן פון דיין {dn גאט}; און דעם וואס ווייס ניט, זאלט איר מאכן וויסן. /7:26 און דער וואס וועט ניט טאן דאס געזעץ פון דיין {dn גאט}, און דאס געזעץ פון דעם מלך, זאל גיך געטאן ווערן אויף אים א משפט, ענטוועדער צום טויט, אדער צו פארטרייבונג, אדער צו געלטשטראף, אדער צו געפענקעניש. 
/7:27 געלויבט איז {dn יהוה} דער {dn גאט} פון אונדזערע עלטערן וואס ער האט אזוינס אריינגעגעבן אין מלכס הארצן, צו באשיינען דאס הויז פון {dn גאט} וואס אין ירושלים, /7:28 און ער האט מיר צוגענייגט גענאד פאר דעם מלך און זיינע יועצים, און ביי אלע מאכטיקע הארן פון דעם מלך. און איך האב מיך געשטארקט לויט דער האנט פון {dn יהוה} מיין {dn גאט} אויף מיר, און איך האב איינגעזאמלט פון ישראל הויפטלייט ארויפצוגיין מיט מיר. 

/8:1 און דאס זיינען די הויפטן פון זייערע פאטערהייזער, און דער יחוס־בריוו פון די וואס זיינען ארויפגעגאנגען מיט מיר פון בבל, אין דער מלוכה פון דעם מלך ארתחשסטא. 
/8:2 פון די קינדער פון פינחס: גרשום. פון די קינדער פון איתמר: דניאל. פון די קינדער פון דוד: חטוש. 
/8:3 פון די קינדער פון שכניה: פון די קינדער פון פרעוש, זכריה; און צו אים האבן זיך מיחס געווען הונדערט און פופציק מאנספארשוינען. 
/8:4 פון די קינדער פון פחת־מואב: אליהועיני דער זון פון זרחיהן, און מיט אים צוויי הונדערט מאנספארשוינען. 
/8:5 פון די קינדער פון שכניה: דער זון פון יחזיאלן, און מיט אים דריי הונדערט מאנספארשוינען. 
/8:6 און פון די קינדער פון עדין: עבד דער זון פון יונתנען, און מיט אים פופציק מאנספארשוינען. 
/8:7 און פון די קינדער פון עילם: ישעיה דער זון פון עתליהן, און מיט אים זיבעציק מאנספארשוינען. 
/8:8 און פון די קינדער פון שפטיה: זבדיה דער זון פון מיכאלן, און מיט אים אכציק מאנספארשוינען. 
/8:9 פון די קינדער פון יואב: עובדיה דער זון פון יחיאלן, און מיט אים צוויי הונדערט און אכצן מאנספארשוינען. 
/8:10 און פון די קינדער פון שלומית: דער זון פון יוספיהן, און מיט אים הונדערט און זעכציק מאנספארשוינען. 
/8:11 און פון די קינדער פון בבי: זכריה דער זון פון בבין, און מיט אים אכט און צוואנציק מאנספארשוינען. 
/8:12 און פון די קינדער פון עזגד: יוחנן דער זון פון הקטנען, און מיט אים הונדערט און צען מאנספארשוינען. 
/8:13 און פון די קינדער פון אדוניקם: די לעצטע; און דאס זיינען זייערע נעמען: אליפלט, יעיאל, און שמעיה, און מיט זיי זעכציק מאנספארשוינען. 
/8:14 און פון די קינדער פון בגוי: עותי, און זכור, און מיט זיי זיבעציק מאנספארשוינען. 
/8:15 און איך האב זיי איינגעזאמלט ביים טייך וואס גייט אריין אין אהוא, און מיר האבן דארטן גערוט דריי טעג, און איך האב נאכגעקוקט צווישן דעם פאלק און צווישן די כהנים, און האב דארטן ניט געפונען פון די קינדער פון לוי. /8:16 האב איך געשיקט נאך אליעזר, נאך אריאל, נאך שמעיה, און נאך אלנתן, און נאך יריב, און נאך אלנתן, און נאך נתן, און נאך זכריה, און נאך משולם, די הויפטלייט, און נאך יויריב, און נאך אלנתן, די קענער. /8:17 און איך האב זיי געגעבן א באפעל צו אדו דעם הויפטמאן אין דעם ארט כספיא, און איך האב אריינגעטאן אין זייער מויל ווערטער צו רעדן צו אדון [און] זיין ברודער וואס זיינען געווען געזעצט איבער דעם ארט כספיא, אונדז צו ברענגען באדינער פאר דעם הויז פון אונדזער {dn גאט}. /8:18 און זיי האבן אונדז געבראכט, לויט דער גוטער האנט פון {dn גאט} אויף אונדז, א פארשטאנדיקן מאן פון די קינדער פון מחלי דעם זון פון לוי, דעם זון פון ישראלן; און שרביהן מיט זיינע זין און זיינע ברידער – אכצן; /8:19 און חשביהן, און מיט אים ישעיהן פון די קינדער פון מררי, זיינע ברידער, און זייערע זין – צוואנציק; /8:20 און פון די נתינים וואס דוד און די הארן האבן אפגעגעבן פאר דעם דינסט פון די לויים, צוויי הונדערט און צוואנציק נתינים; אלע זיינען געווען אנגערופן מיט די נעמען. 
/8:21 און איך האב דארטן אויסגערופן א תענית ביים טייך אהוא, זיך צו פייניקן פאר אונדזער {dn גאט}, כדי צו בעטן ביי אים א גלייכן וועג פאר אונדז און פאר אונדזערע קליינע קינדער, און פאר אונדזער גאנצן פארמעג. /8:22 ווארום איך האב זיך געשעמט צו פארלאנגען פון דעם מלך חיל און רייטער אונדז צו העלפן פון א פיינט אויפן וועג, ווייל מיר האבן געזאגט צום מלך, אזוי צו זאגן: די האנט פון {dn גאט} איז צום גוטן אויף אלע וואס זוכן אים, און זיין מאכט און זיין צארן אקעגן אלע וואס פארלאזן אים. /8:23 און מיר האבן געפאסט, און געבעטן ביי אונדזער {dn גאט} וועגן דעם , און ער האט זיך געלאזט דערבעטן פון אונדז. 
/8:24 און איך האב אפגעשיידט פון די הארן פון די כהנים צוועלף; שרביהן, חשביהן, און מיט זיי צען פון זייערע ברידער. /8:25 און איך האב זיי צוגעווויגן דאס זילבער, און דאס גאלד, און די כלים, די אפשיידונג פאר אונדזער גאטס הויז וואס דער מלך און זיינע יועצים און זיינע הארן און גאנץ ישראל וואס האבן זיך דארטן געפונען, האבן מנדב געווען. /8:26 און איך האב אפגעווויגן אויף זייערע האנט זילבער זעקס הונדערט און פופציק צענטנער, און זילבערנע כלים הונדערט צענטנער; גאלד הונדערט צענטנער; /8:27 און גילדערנע בעכער צוואנציק, צו טויזנט אדרכונים; און צוויי כלים פון פיינעם געלן קופער, אזוי טייער ווי גאלד. /8:28 און איך האב צו זיי געזאגט: איר זייט הייליק צו {dn גאט}, און די כלים זיינען הייליק; און דאס זילבער און דאס גאלד איז א נדבה צו {dn יהוה} דעם {dn גאט} פון אייערע עלטערן. /8:29 פאסט אויף און היט עס, ביז איר וועט עס אפוועגן פאר די הארן פון די כהנים און די לויים, און די הארן פון די פאטערהייזער פון ישראל אין ירושלים, אין די קאמערן פון גאטס הויז. /8:30 און די כהנים און די לויים האבן צוגענומען די וואג פון דעם זילבער און דעם גאלד, און די כלים, אויף צו ברענגען קיין ירושלים אין הויז פון אונדזער {dn גאט}. 
/8:31 און מיר האבן אוועקגעצויגן פון דעם טייך אהוא אין צוועלפטן טאג פון ערשטן חודש, צו גיין קיין ירושלים, און די האנט פון {dn גאט} איז געווען אויף אונדז, און ער האט אונדז באשירעמט פון דער האנט פון פיינט און לויערער אויפן וועג. /8:32 און מיר זיינען געקומען קיין ירושלים, און זיינען דארטן געזעסן דריי טעג. /8:33 און אויפן פירטן טאג איז דאס זילבער און דאס גאלד און די כלים אפגעווויגן געווארן אין הויז פון אונדזער {dn גאט}, אויף דער האנט פון מרמות דעם זון פון אוריהן, דעם כהן, און מיט אים איז געווען אלעזר דער זון פון פינחסן, און מיט זיי, יוזבד דער זון פון ישוען, און נועדיה דער זון פון בנוין, די לויים; /8:34 אלץ מיט א צאל און מיט א וואג; און די גאנצע וואג איז פארשריבן געווארן אין יענער צייט. 
/8:35 האבן די קינדער פון גלות וואס זיינען געקומען פון געפאנגענשאפט, מקריב געווען בראנדאפפער צום {dn גאט} פון ישראל, צוועלף אקסן פאר גאנץ ישראל, זעקס און ניינציק ווידערס, זיבן און זיבעציק שעפסן, צוועלף בעק פאר זינדאפפער; אלע בראנדאפפער צו {dn גאט}. /8:36 און זיי האבן איבערגעגעבן די באפעלן פון מלך צו די סאטראפן פון מלך, און די פירשטן פון יענער זייט טייך; און זיי האבן געהאלפן דעם פאלק און דעם הויז פון {dn גאט}. 

/9:1 און אז מע האט דאס געענדיקט, האבן גענענט צו מיר די הארן, אזוי צו זאגן: דאס פאלק ישראל, און די כהנים און די לויים, האבן זיך ניט געהאלטן אפגעשיידט פון די פעלקער פון די לענדער, לויט זייערע אומווערדיקייטן – פון דעם כנעני, דעם חתי, דעם פרזי, דעם יבוסי, דעם עמוני, דעם מואבי, דעם מצרי, און דעם אמורי. /9:2 ווארום זיי האבן גענומען פון זייערע טעכטער פאר זיך און פאר זייערע זין, און דער הייליקער זאמען האט זיך פארמישט מיט די פעלקער פון די לענדער, און די האנט פון די הארן און די פארשטייער איז געווען די ערשטע אין דער דאזיקער פעלשונג. /9:3 און ווי איך האב געהערט די דאזיקע זאך, האב איך צעריסן מיין בגד און מיין מאנטל, און איך האב זיך געפליקט די האר פון קאפ און פון בארד, און איך בין געזעסן א באנומענער. /9:4 האבן זיך אלע איינגעזאמלט צו מיר אלע וואס האבן געציטערט איבער די ווערטער פון דעם {dn גאט} פון ישראל, פון וועגן דער פעלשונג פון די גלות־לייט; און איך בין געזעסן א באנומענער ביז דעם אוונט־קרבן. 
/9:5 און ביים אוונט־קרבן בין איך אויפגעשטאנען פון מיין תענית, מיט מיין בגד און מיין מאנטל צעריסן, און איך בין געפאלן אויף מיינע קני, און האב אויסגעשפרייט מיינע הענט צו {dn יהוה} מיין {dn גאט}. /9:6 און איך האב געזאגט: מיין {dn גאט}, איך בין אין בושה און שעם זיך אויפצוהייבן מיין פנים צו דיר, מיין {dn גאט}, ווארום אונדזערע זינד זיינען געמערט איבערן קאפ, און אונדזער שולד איז גרויס ביז צום הימל. /9:7 פון די טעג פון אונדזערע עלטערן אן זיינען מיר אין גרויס שולד ביז אויף היינטיקן טאג, און פאר אונדזערע זינד זיינען מיר, אונדזערע מלכים, אונדזערע כהנים, איבערגעגעבן געווארן אין דער האנט פון די מלכים פון די לענדער צום שווערד, צו געפאנגענשאפט, און צו רויב, און צו שאנד פון פנים, אזוי ווי היינטיקן טאג. /9:8 און אצונד, אויף א קליינער רגע איז אונדז געשען א גענאד פון {dn יהוה} אונדזער {dn גאט}, אונדז איבערצולאזן אן אנטרינונג, און אונדז צו געבן אן אנהאלט אין זיין הייליקן ארט, כדי אונדזער {dn גאט} זאל דערלייכטן אונדזערע אויגן, און אונדז לאזן א ביסל אפלעבן אין אונדזער קנעכטשאפט. /9:9 ווארום קנעכט זיינען מיר, אבער אין אונדזער קנעכטשאפט האט אונדז אונדזער {dn גאט} ניט פארלאזן, און ער האט אונדז צוגענייגט גענאד פאר די מלכים פון פרס, אונדז צו לאזן אפלעבן, אויפצוריכטן דאס הויז פון אונדזער {dn גאט}, און אויפצושטעלן זיינע חורבות, און אונדז צו געבן אן ארומצאם אין יהודה און אין ירושלים. /9:10 און אצונד, אונדזער {dn גאט}, וואס זאלן מיר זאגן נאך דעם? אז מיר האבן פארלאזן דיינע געבאט /9:11 וואס דו האסט געבאטן דורך דיינע קנעכט די נביאים, אזוי צו זאגן: ״דאס לאנד וואס איר קומט עס צו ארבן, איז אן אומריין לאנד, דורך דער אומריינקייט פון די פעלקער פון די לענדער, דורך זייערע אומווערדיקייטן מיט וואס זיי האבן עס אנגעפילט פון עק צו עק אין זייער טומאה. /9:12 דרום זאלט איר אצונד ניט געבן אייערע טעכטער צו זייערע זין, און זייערע טעכטער זאלט איר ניט נעמען פאר אייערע זין, און איר זאלט אויף אייביק ניט זוכן זייער פריד און זייער וווילזיין, כדי איר זאלט שטארק זיין, און עסן דאס גוטס פון דעם לאנד און עס לאזן בירושה צו אייערע קינדער אויף אייביק. ״ /9:13 און נאך אלץ וואס איז געקומען אויף אונדז פאר אונדזערע שלעכטע מעשים און פאר אונדזער גרויסער שולד, אז דו אונדזער {dn גאט} האסט אונדז געשוינט מער ווי נאך אונדזערע זינד, און אונדז געגעבן אזא אנטרינונג, /9:14 זאלן מיר ווידער פארשטערן דיינע געבאט, און זיך מתחתן זיין מיט די פעלקער פון די דאזיקע אומווערדיקייטן? וועסטו ניט צערענען אויף אונדז ביז צום פארלענדן, אז קיין איבערבלייב און קיין אנטרינונג זאל ניט זיין? /9:15 {dn יהוה} דו {dn גאט} פון ישראל, דו ביסט א גערעכטער; ווארום מיר זיינען אן אנטרונענער איבערבלייב אזוי ווי היינטיקן טאג. אט זיינען מיר פאר דיר אין אונדזער שולד; ווארום מע קען ניט באשטיין פאר דיר וועגן דעם. 

/10:1 און ווי עזרא האט מתפלל געווען און ווי ער האט זיך מתוודה געווען, וויינענדיק און זיך ווארפנדיק פאר גאטס הויז, האט זיך אנגעזאמלט צו אים פון ישראל זייער א גרויס געזעמל, מענער און ווייבער און קינדער; ווארום דאס פאלק האט געוויינט א גרויס געוויין. /10:2 און שכניה דער זון פון יחיאלן, פון די קינדער פון עילם, האט זיך אפגערופן און האט געזאגט צו עזראן: מיר האבן געפעלשט אן אונדזער {dn גאט}, און האבן גענומען פרעמדע ווייבער פון די פעלקער פון לאנד, אבער אצונד איז דא א האפענונג פאר ישראל וועגן דעם. /10:3 און לאמיר אצונד שליסן א בונד מיט אונדזער {dn גאט}, אוועקצושיקן די אלע ווייבער, און די וואס זיינען געבארן פון זיי, לויט דער עצה פון {dn גאט}, און די וואס ציטערן איבער דעם געבאט פון אונדזער {dn גאט}, און זאל געטאן ווערן לויט דער תורה. /10:4 שטיי אויף, ווארום אויף דיר ליגט די זאך, און מיר זיינען מיט דיר; זיי שטארק און טו. 
/10:5 איז עזרא אויפגעשטאנען און האט באשווארן די הארן פון די כהנים, די לויים, און גאנץ ישראל, צו טאן אזוי ווי דאס דאזיקע ווארט; און זיי האבן געשווארן. /10:6 און עזרא איז אויפגעשטאנען פון פאר דעם הויז פון {dn גאט}, און ער איז אוועק אין דער קאמער פון יהוחנן דעם זון פון אלישיבן; און אז ער איז געקומען אהין, האט ער ניט געגעסן קיין ברויט, און ניט געטרונקען קיין וואסער, ווארום ער האט געטרויערט אויף דער פעלשונג פון די גלות־לייט. 
/10:7 און מע האט ארויסגעלאזט אן אויסרוף אין יהודה און ירושלים צו אלע קינדער פון גלות, זיך איינצוזאמלען קיין ירושלים; /10:8 און איטלעכער וואס וועט ניט קומען אין דריי טעג, לויט דער עצה פון די הארן און די עלטסטע, זאל זיין גאנצער פארמעג זיין חרם, און ער זאל אפגעשיידט ווערן פון דער עדה פון גלות. 
/10:9 האבן זיך איינגעזאמלט אלע מענער פון יהודה און בנימין קיין ירושלים צום דריטן טאג; דאס איז געווען אין ניינטן חודש, אין צוואנציקסטן טאג אין חודש. און דאס גאנצע פאלק איז געזעסן אויפן ברייטן פלאץ פון גאטס הויז, ציטערנדיק איבער דער זאך, און איבער די רעגנס. /10:10 און עזרא דער כהן איז אויפגעשטאנען, און האט צו זיי געזאגט: איר האט געפעלשט און האט גענומען פרעמדע ווייבער נאך צוצולייגן צו דער שולד פון ישראל. /10:11 און אצונד גיט א ווידוי צו {dn יהוה} דעם {dn גאט} פון אייערע עלטערן, און טוט זיין רצון, און שיידט אייך אפ פון די פעלקער פון לאנד, און פון די פרעמדע ווייבער. /10:12 האט זיך אפגערופן די גאנצע איינזאמלונג און האט געזאגט אויף א הויכן קול: יא, אזוי ווי דיין ווארט איז פאר אונדז צו טאן. /10:13 אבער דאס פאלק איז גרויס, און עס איז די צייט פון רעגנס, און ניטא קיין כוח צו שטיין דרויסן, און די ארבעט איז ניט אויף איין טאג, און ניט אויף צוויי; ווארום מיר האבן פיל פארבראכן אין דער דאזיקער זאך. /10:14 זאלן אונדזערע הארן זיך אפשטעלן פאר דער גאנצער איינזאמלונג, און אלע וואס אין אונדזערע שטעט וואס האבן גענומען פרעמדע ווייבער, זאלן קומען אין געשטעלטע צייטן, און מיט זיי די עלטסטע פון איטלעכער שטאט און אירע ריכטער, ביז מע וועט אפקערן פון אונדז דעם גרימצארן פון {dn יהוה} אונדזער {dn גאט} וועגן דער דאזיקער זאך. /10:15 נאר יונתן דער זון פון עשהאלן, און יחזיה דער זון פון תקוהן, האבן זיך געשטעלט אקעגן דעם, און משולם, און שבתי דער לוי, האבן זיי צוגעהאלפן. /10:16 און די קינדער פון גלות האבן אזוי געטאן; און עזרא דער כהן, און עטלעכע הויפטן פון פאטערהייזער, לויט זייערע פאטערהייזער, און אלע מיט נעמען, זיינען אפגעזונדערט געווארן, און זיי האבן זיך געזעצט אין ערשטן טאג פון צענטן חודש אויסצופארשן די זאך. /10:17 און זיי זיינען פארטיק געווארן מיט אלע מענער וואס האבן גענומען פרעמדע ווייבער, ביז דעם ערשטן טאג פון ערשטן חודש. 
/10:18 און עס זיינען געפונען געווארן צווישן די קינדער פון די כהנים אזעלכע וואס האבן גענומען פרעמדע ווייבער. פון די קינדער פון ישוע דעם זון פון יוצדקן און זיינע ברידער: מעשיה, און אליעזר, און יריב, און גדליה. /10:19 און זיי האבן געגעבן זייער האנט אוועקצושיקן זייערע ווייבער, און, ווי שולדיקע, [צו ברענגען] א ווידער פון שאף פאר זייער שולד. /10:20 און פון די קינדער פון אמר: חנני, און זבדיה. /10:21 און פון די קינדער פון חרם: מעשיה, און אליה, און שמעיה, און יחיאל, און עוזיה. /10:22 און פון די קינדער פון פשחור: אליועיני, מעשיה, ישמעאל, נתנאל, יוזבד, און אלעשה. 
/10:23 און פון די לויים: יוזבד, און שמעי, און קליה – דאס איז קליטא – פתחיה, יהודה, און אליעזר. 
/10:24 און פון די זינגערס: אלישיב. און פון די טויערלייט: שלום, און טלם, און אורי. 
/10:25 און פון ישראל: פון די קינדער פון פרעוש: רמיה, און יזיה, און מלכיה, און מימן, און אלעזר, און מלכיה, און בניה. /10:26 און פון די קינדער פון עילם: מתניה, זכריה, און יחיאל, אן עבדי, און אירמות, און אליה. /10:27 און פון די קינדער פון זתוא: אליועני, אלישיב, מתניה, און אירמות, און זבד, און עזיזא. /10:28 און פון די קינדער פון בבי: יהוחנן, חנניה, זבי, עתלי. /10:29 און פון די קינדער פון בני: משולם, מלוך, און עדיה, ישוב, און שאל, און רמות. /10:30 און פון די קינדער פון פחת־מואב: עדנא, און כלל, בניה, מעשיה, מתניה, בצלאל, און בנוי, און מנשה. /10:31 און די קינדער פון חרם: אליעזר, ישיה, מלכיה, שמעיה , שמעון; /10:32 בנימין, מלוך, שמריה. /10:33 פון די קינדער פון חשום: מתני, מתתה, זבד, אליפלט, אירמי, מנשה, שמעי. /10:34 פון די קינדער פון בני: מעדי, עמרם, און אואל; /10:35 בניה, בדיה, כלוהו; /10:36 אוניה, מרמות, אלישיב; /10:37 מתניה, מתני, און יעשי; /10:38 און בני, און בנוי, שמעי, /10:39 און שלמיה, און נתן, און עדיה; /10:40 מכנדבי, ששי, שרי; /10:41 עזראל, און שלמיהו, שמריה, /10:42 שלום, אמריה, יוסף. /10:43 פון די קינדער פון נבו: יעיאל, מתתיה, זבד, זבינא, ידי, און יואל, [און] בניה. 
/10:44 די אלע האבן גענומען פרעמדע ווייבער, און טייל פון זיי ווייבער מיט וועמען זיי האבן געהאט קינדער. 

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.





