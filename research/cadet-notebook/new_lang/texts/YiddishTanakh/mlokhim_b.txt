תורה נביאים וכתובים
תרגום יידיש פון יהואש
 מלכים ב


/1:1 און מואב האט ווידערשפעניקט אן ישראל נאך אחאבס טויט.  /1:2 און אחזיהו איז ארויסגעפאלן דורך דער גראטע פון זיין אויבערשטוב וואס אין שומרון, און איז קראנק געווארן. און ער האט געשיקט שלוחים, און האט זיי אנגעזאגט: גייט פרעגט ביי בעל־זבוב דעם {dn גאט} פון עקרון, אויב איך וועל גענעזן ווערן פון דער דאזיקער קראנקשאפט.  /1:3 און א מלאך פון {dn גאט} האט גערעדט צו אליהו דעם תשבי: שטיי אויף, גיי ארויף אנטקעגן די שלוחים פון דעם מלך פון שומרון, און רעד צו זיי: צי ווייל אין ישראל איז קיין {dn גאט} ניטא, גייט איר פרעגן ביי בעל־זבוב דעם {dn גאט} פון עקרון? /1:4 דרומעך האט {dn יהוה} אזוי געזאגט: דאס בעט וואס דו ביסט ארויף אהין, דערפון וועסטו ניט אראפנידערן, נייערט שטארבן וועסטו שטארבן.
איז אליהו געגאנגען.
/1:5 און די שלוחים האבן זיך אומגעקערט צו אים, און ער האט צו זיי געזאגט: וואס עפעס האט איר זיך אומגעקערט? /1:6 האבן זיי צו אים געזאגט: א מאן איז ארויפגעקומען אונדז אנטקעגן, און ער האט צו אונדז געזאגט: גייט קערט אייך אום צו דעם מלך וואס האט אייך געשיקט, און איר זאלט רעדן צו אים: אזוי האט {dn יהוה} געזאגט: צי ווייל אין ישראל איז קיין {dn גאט} ניטא, שיקסטו פרעגן ביי בעל־זבוב דעם {dn גאט} פון עקרון? דרום, דאס בעט וואס דו ביסט ארויף אהין, דערפון וועסטו ניט אראפנידערן, נייערט שטארבן וועסטו שטארבן. /1:7 האט ער צו זיי גערעדט: וואס איז דאס אויסזען פון דעם מאן וואס איז אייך ארויפגעקומען אנטקעגן; און האט צו אייך גערעדט די דאזיקע רייד? /1:8 האבן זיי צו אים געזאגט: א האריקער מאן מיט א פעלענעם גארטל אנגעגורט אויף זיינע לענדן. האט ער געזאגט דאס איז אליהו דער תשבי.
/1:9 און ער האט צו אים געשיקט א הויפטמאן פון פופציק מיט זיינע פופציק. איז ער ארויפגעגאנגען צו אים, ערשט ער זיצט אויפן שפיץ בארג. האט ער צו אים גערעדט: געטלעכער מאן, דער מלך האט געזאגט: נידער אראפ. /1:10 האט אליהו געענטפערט צו דעם הויפטמאן פון די פופציק: איז, אויב איך בין א געטלעכער מאן, זאל אראפנידערן א פייער פון הימל, און פארצערן דיך און דיינע פופציק.
האט אראפגענידערט א פייער פון הימל, און האט פארצערט אים און זיינע פופציק.
/1:11 האט ער ווידער געשיקט צו אים אן אנדער הויפטמאן פון פופציק מיט זיינע פופציק. און ער האט זיך אפגערופן און גערעדט צו אים: געטלעכער מאן, אזוי האט דער מלך געזאגט: אייל זיך נידער אראפ. /1:12 האט אליהו געענטפערט און האט צו זיי גערעדט: אויב איך בין א געטלעכער מאן, זאל אראפנידערן א פייער פון הימל, און פארצערן דיך און דיינע פופציק.
האט אראפגענידערט א פייער פון הימל, און האט פארצערט אים און זיינע פופציק.
/1:13 האט ער ווידער געשיקט צו אים א הויפטמאן פון דריטע פופציק מיט זיינע פופציק, און דער דריטער הויפטמאן פון פופציק איז ארויפגעגאנגען, און ער איז געקומען און האט זיך געבוקט אויף זיינע קני פאר אליהון, און ער האט זיך ביי אים געבעטן, און האט צו אים גערעדט: געטלעכער מאן, זאל, איך בעט דיך, מיין נפש, און די נפשות פון די דאזיקע פופציק קנעכט דיינע, זיין ווערדיק אין דיינע אויגן. /1:14 זע, א פייער האט אראפגענידערט פון הימל, און האט פארצערט די צוויי פריערדיקע הויפטלייט פון פופציק מיט זייערע פופציקן; און אצונד, זאל מיין נפש זיין ווערדיק אין דיינע אויגן.
/1:15 האט א מלאך פון {dn גאט} גערעדט צו אליהון: נידער אראפ מיט אים; זאלסט ניט מורא האבן פאר אים.
איז ער אויפגעשטאנען און האט אראפגענידערט מיט אים צום מלך. /1:16 און ער האט צו אים גערעדט: אזוי האט {dn גאט} געזאגט: אזוי ווי דו האסט געשיקט שלוחים צו פרעגן ביי בעל־זבוב דעם {dn גאט} פון עקרון, איז דאס ווייל אין ישראל איז קיין {dn גאט} ניטא צו פרעגן זיין ווארט? דרום, דאס בעט וואס דו ביסט ארויף אהין, דערפון וועסטו ניט אראפנידערן, נייערט שטארבן וועסטו שטארבן.
/1:17 און ער איז געשטארבן אזוי ווי דאס ווארט פון {dn גאט} וואס אליהו האט גערעדט. און יהורם איז געווארן מלך אויף זיין ארט אין צווייטן יאר פון יהורם דעם זון פון יהושפטן, דעם מלך פון יהודה; ווייל ער האט קיין זון ניט געהאט.
/1:18 און די איבעריקע זאכן פון אחזיהון וואס ער האט געטאן, זיי זיינען שוין באשריבן אין בוך פון די צייטגעשעענישן פון די מלכים פון ישראל.

/2:1 און עס איז געווען, ווען {dn גאט} האט געזאלט ארויפנעמען אליהון אין א שטורעמווינד אויפן הימל, זיינען אלישע און אליהו געגאנגען פון גלגל. /2:2 האט אליהו געזאגט צו אלישען: בלייב דא, איך בעט דיך, ווארום {dn גאט} האט מיך געשיקט ביז בית־אל. האט אלישע געזאגט: אזוי ווי {dn גאט} לעבט, און אזוי ווי דיין זעל לעבט, אויב איך וועל דיך פארלאזן!
און זיי האבן אראפגענידערט קיין בית־אל.
/2:3 זיינען ארויסגעגאנגען די יונגע נביאים וואס אין בית־אל צו אלישען, און האבן צו אים געזאגט: ווייסטו אז היינט נעמט {dn גאט} אוועק דיין האר פון דיין קאפ? האט ער געזאגט: יא, איך ווייס; שווייגט.
/2:4 האט אליהו צו אים געזאגט: אלישע, בלייב דא, איך בעט דיך, ווארום {dn גאט} האט מיך געשיקט קיין יריחו. האט ער געזאגט: אזוי ווי {dn גאט} לעבט, און אזוי ווי דיין זעל לעבט, אויב איך וועל דיך פארלאזן.
און זיי זיינען געקומען קיין יריחו.
/2:5 האבן גענענט די יונגע נביאים וואס אין יריחו צו אלישען, און האבן צו אים געזאגט: ווייסטו אז היינט נעמט {dn גאט} אוועק דיין האר פון דיין קאפ? האט ער געזאגט: יא, איך ווייס; שווייגט.
/2:6 האט אליהו צו אים געזאגט: בלייב דא, איך בעט דיך, ווארום {dn גאט} האט מיך געשיקט ביזן ירדן. האט ער געזאגט: אזוי ווי {dn גאט} לעבט, און אזוי ווי דיין זעל לעבט, אויב איך וועל דיך פארלאזן!
און זיי זיינען ביידע געגאנגען.
/2:7 זיינען פופציק מאן פון די יונגע נביאים געגאנגען, און האבן זיך געשטעלט א קעגן איבער פון דער ווייטן; און זיי ביידע זיינען געשטאנען ביים ירדן. /2:8 האט אליהו גענומען זיין מאנטל, און צונויפגעוויקלט, און געשלאגן דאס וואסער, און עס האט זיך צעטיילט אהין און אהער, און זיי זיינען ביידע אריבערגעגאנגען אין טריקעניש. /2:9 און עס איז געווען, ווי זיי זיינען אריבערגעגאנגען, אזוי האט אליהו געזאגט צו אלישען: בעט וואס איך זאל דיר טאן, איידער איך וועל אוועקגענומען ווערן פון דיר. האט אלישע געזאגט: זאל, איך בעט דיך, א צווייעדיקער טייל פון דיין גייסט זיין אויף מיר. /2:10 האט ער געזאגט: האסט א שווערע זאך געבעטן. אויב דו וועסט מיך זען ווען איך ווער אוועקגענומען פון דיר, וועט דיר אזוי געשען, אויב אבער ניט, וועט עס ניט געשען.
/2:11 און עס איז געווען, ווי זיי גייען אזוי, גייען און רעדן, ערשט א פייערדיקער רייטוואגן מיט פייערדיקע פערד, און זיי האבן פאנאנדערגעשיידט צווישן זיי ביידן, און אליהו איז ארויף מיט א שטורעמווינט אין הימל. /2:12 און ווי אלישע האט עס געזען, אזוי האט ער געשריען: פאטער מיינער, פאטער מיינער, רייטוועגן און רייטער פון ישראל!
און ער האט אים מער ניט געזען. האט ער אנגענומען זיינע קליידער, און האט זיי צעריסן אויף צוויי שטיקער. /2:13 און ער האט אויפגעהויבן אליהוס מאנטל וואס איז אראפגעפאלן פון אים, און האט זיך אומגעקערט און זיך געשטעלט ביים ברעג ירדן. /2:14 און ער האט גענומען אליהוס מאנטל וואס איז אראפגעפאלן פון אים, און האט געשלאגן דאס וואסער, און האט געזאגט: ווו איז {dn יהוה} דער {dn גאט} פון אליהון? און אז ער אויך האט געשלאגן דאס וואסער, האט דאס וואסער זיך צעטיילט אהין און אהער, און אלישע איז אריבערגעגאנגען.
/2:15 און די יונגע נביאים וואס פון יריחו האבן אים געזען פון א קעגן איבער, און זיי האבן געזאגט: דער גייסט פון אליהון רוט אויף אלישען. און זיי זיינען אים געקומען אנטקעגן, און האבן זיך געבוקט פאר אים צו דער ערד. /2:16 און זיי האבן צו אים געזאגט: אט, איך בעט דיך, זיינען צווישן דיינע קנעכט פופציק מאן, העלדישע יונגען; זאלן זיי גיין, איך בעט דיך, און זוכן דיין האר; טאמער האט אים דער גייסט פון {dn גאט} פארטראגן און אים פארווארפן אויף איינעם פון די בערג, אדער אין איינעם פון די טאלן. האט ער געזאגט: איר זאלט ניט שיקן. /2:17 זיינען זיי צוגעשטאנען צו אים ביז ער האט זיך געשעמט, און ער האט געזאגט: שיקט. און זיי האבן געשיקט פופציק מאן, און זיי האבן געזוכט דריי טעג, און האבן אים ניט געפונען. /2:18 האבן זיי זיך אומגעקערט צו אים, ווי ער איז געזעסן אין יריחו; און ער האט צו זיי געזאגט: האב איך אייך ניט געזאגט: איר זאלט ניט גיין?
/2:19 און די מענטשן פון דער שטאט האבן געזאגט צו אלישען: זע נאר, דער ארט פון דער שטאט איז א גוטער, אזוי ווי אונדזער האר זעט, אבער דאס וואסער איז שלעכט, און דאס לאנד פארווארפט. /2:20 האט ער געזאגט: ברענגט מיר א נייע שיסל, און טוט אריין אהין זאלץ. האבן זיי עס אים געבראכט. /2:21 און ער איז ארויסגעגאנגען צו דעם ארויסגאנג פונעם וואסער, און האט אהין אריינגעווארפן זאלץ, און געזאגט: אזוי האט {dn גאט} געזאגט: איך האב געזונט געמאכט דאס דאזיקע וואסער; מער זאל פון דארטן ניט זיין קיין טויט און קיין פארווארפערין. /2:22 און דאס וואסער איז געזונט געווארן ביז אויף היינטיקן טאג, אזוי ווי דאס ווארט וואס אלישע האט גערעדט.
/2:23 און ער איז ארויפגעגאנגען פון דארטן קיין בית־אל. און ווי ער גייט ארויף מיטן וועג, אזוי זיינען ארויסגעגאנגען פון שטאט קליינע יינגלעך, און האבן געשפעט פון אים, און האבן צו אים געזאגט: גיי ארויף, פליכקאפ! גיי ארויף, פליכקאפ! /2:24 האט ער זיך אומגעקערט הינטער זיך, און האט זיי דערזען, און ער האט זיי געשלאגן אין נאמען פון {dn גאט}. זיינען ארויסגעקומען צוויי בערינטעס פון וואלד, און האבן צעריסן פון זיי צוויי און פערציק קינדער.
און ער איז אוועקגעגאנגען פון דארטן צום בארג כרמל, און פון דארטן האט ער זיך אומגעקערט קיין שומרון.

/3:1 און יהורם דער זון פון אחאבן איז געווארן מלך איבער ישראל אין שומרון אין אכצנטן יאר פון יהושפט דעם מלך פון יהודה; און ער האט געקיניגט צוועלף יאר. 
/3:2 און ער האט געטאן וואס איז שלעכט אין די אויגן פון {dn גאט}, נאר ניט אזוי ווי זיין פאטער און ווי זיין מוטער; ווארום ער האט אפגעטאן דעם זיילשטיין פון בעל וואס זיין פאטער האט געמאכט. /3:3 אבער ער איז געווען באהעפט אן די זינד פון ירבעם דעם זון פון נבטן, וואס ער האט געמאכט זינדיקן ישראל; ער האט זיך ניט אפגעקערט דערפון.
/3:4 און מישע דער מלך פון מואב האט געהאלטן שאף, און ער פלעגט צאלן דעם מלך פון ישראל די וואל פון הונדערט טויזנט לעמער און הונדערט טויזנט ווידערס. /3:5 און עס איז געווען, ווי אחאב איז געשטארבן, אזוי האט דער מלך פון מואב ווידערשפעניקט אן דעם מלך פון ישראל. /3:6 איז דער מלך יהורם ארויסגעגאנגען אין יענעם טאג פון שומרון, און האט איבערגעציילט גאנץ ישראל. /3:7 און ער איז געגאנגען און האט געשיקט צו יהושפט דעם מלך פון יהודה, אזוי צו זאגן: דער מלך פון מואב האט ווידערשפעניקט אן מיר; וועסטו גיין מיט מיר אקעגן מואב אויף מלחמה? האט ער געזאגט: איך וועל ארויפגיין; אזוי ווי דו אזוי איך; אזוי ווי דיין פאלק אזוי מיין פאלק; אזוי ווי דיינע פערד אזוי מיינע פערד. 8 האט ער געפרעגט: מיט וואסער וועג זאלן מיר ארויפגיין? האט ער געזאגט: מיטן וועג פון דעם מדבר פון אדום. 
9 איז געגאנגען דער מלך פון ישראל, און דער מלך פון יהודה, און דער מלך פון אדום, און זיי האבן זיך ארומגעדרייט זיבן טעג וועגס, און עס איז ניט געווען קיין וואסער פארן חיל, און פאר די בהמות וואס הינטער זיי. /3:10 האט דער מלך פון ישראל געזאגט: וויי! ווארום {dn גאט} האט צונויפגערופן די דאזיקע דריי מלכים, זיי צו געבן אין דער האנט פון מואב. /3:11 האט יהושפט געזאגט: איז דא ניטא א נביא פון {dn גאט}, אז מיר זאלן פרעגן דורך אים ביי {dn גאט}? האט זיך אפגערופן איינער פון די קנעכט פון דעם מלך פון ישראל, און האט געזאגט: דא איז דא אלישע דער זון פון שפטן, וואס האט געגאסן וואסער אויף די הענט פון אליהון. /3:12 האט יהושפט געזאגט: ביי אים איז דא דאס ווארט פון {dn גאט}.
און דער מלך פון ישראל און יהושפט און דער מלך פון אדום האבן אראפגענידערט צו אים. /3:13 האט אלישע געזאגט צו דעם מלך פון ישראל: וואס קער איך זיך אן מיט דיר? גיי צו די נביאים פון דיין פאטער, און צו די נביאים פון דיין מוטער. האט דער מלך פון ישראל צו אים געזאגט: ניטע! ווארום {dn גאט} האט צונויפגערופן די דאזיקע דריי מלכים, זיי צו געבן אין דער האנט פון מואב. /3:14 האט אלישע געזאגט: אזוי ווי עס לעבט {dn גאט} פון צבאות וואס איך שטיי פאר אים, אז ווען איך שוין ניט דעם פנים פון יהושפט דעם מלך פון יהודה, אויב איך וואלט געקוקט אויף דיר, און אויב איך וואלט דיך אנגעזען! /3:15 און אצונד, ברענגט מיר א שפילער.
און עס איז געווען, ווי דער שפילער האט געשפילט, אזוי איז אויף אים געווען די האנט פון {dn גאט}. /3:16 און ער האט געזאגט: אזוי האט {dn גאט} געזאגט: מאכט דעם דאזיקן טאל גריבער אויף גריבער. /3:17 ווארום אזוי האט {dn גאט} געזאגט: איר וועט ניט זען קיין ווינט, און ניט זען קיין רעגן, און דער דאזיקער טאל וועט אנגעפילט ווערן מיט וואסער, און איר וועט טרינקען, איר און אייערע פי און אייערע בהמות. /3:18 און דאס איז נאך ווינציק אין די אויגן פון {dn גאט}; ער וועט אייך געבן מואב אין אייער האנט. /3:19 און איר וועט שלאגן יעטוועדער באפעסטיקטע שטאט, און יעטוועדער אויסדערוויילטע שטאט; און יעטוועדער גוטן בוים וועט איר איינווארפן, און יעטוועדער קוואל וואסער וועט איר פארשטאפן, און יעטוועדער גוט שטיק פעלד וועט איר פארדארבן מיט שטיינער.
/3:20 און עס איז געווען אין דער פרי, ווען מע ברענגט אויף דעם קרבן, ערשט וואסער קומט ארויס פון דעם וועג פון אדום, און דאס לאנד איז פול געווארן מיטן וואסער. 
/3:21 און גאנץ מואב האבן געהערט אז די מלכים זיינען ארויפגעקומען מלחמה צו האלטן אויף זיי, און זיי האבן זיך איינגעזאמלט, פון איטלעכן וואס גורט אן אן אנגורט און העכער; און זיי האבן זיך געשטעלט ביים געמארק. /3:22 און ווי זיי האבן זיך געפעדערט אין דער פרי, אזוי האט די זון געשיינט אויפן וואסער, און די מואבים האבן געזען פון ווייטן דאס וואסער רויט אזוי ווי בלוט. /3:23 האבן זיי געזאגט: בלוט איז דאס; צעקריגן האבן זיך צעקריגט די מלכים, און זיי האבן געשלאגן איינער דעם אנדערן. און אצונד, צום רויב, מואב!
/3:24 און זיי זיינען געקומען אין לאגער פון ישראל, און די ישראל זיינען אויפגעשטאנען און האבן געשלאגן מואב. /3:25 און די שטעט האבן זיי צעשטערט, און ווו נאר א גוט שטיק פעלד, האבן זיי איטלעכער געווארפן א שטיין און האבן עס אנגעפילט, און יעטוועדער קוואל וואסער האבן זיי פארשטאפט. און יעטוועדער גוטן בוים האבן זיי איינגעווארפן, ביז זיי האבן בלויז איבערגעלאזן אירע מויערשטיינער אין קיר־חרשת; און די שליידערער האבן זי ארומגערינגלט, און האבן זי צעשלאגן.
/3:26 און דער מלך פון מואב האט געזען אז די מלחמה איז שטארקער פון אים, און ער האט גענומען מיט זיך זיבן הונדערט מאן וואס ציען א שווערד, כדי דורכצוברעכן צו דעם מלך פון אדום, אבער זיי האבן ניט געקענט. /3:27 האט ער גענומען זיין זון דעם בכור וואס האט געזאלט קיניגן נאך אים, און האט אים אויפגעבראכט פאר א בראנדאפפער אויף דער מויער. און עס איז געווארן א גרויסער צארן אויף ישראל; און זיי האבן אוועקגעצויגן פון אים, און האבן זיך אומגעקערט אין לאנד.

/4:1 און איינע א פרוי פון די ווייבער פון די יונגע נביאים האט געשריען צו אלישע, אזוי צו זאגן: דיין קנעכט, מיין מאן, איז טויט; און דו ווייסט אז דיין קנעכט איז געווען גאטספארכטיק; און דער בעל־חוב איז געקומען נעמען צו זיך מיינע צוויי קינדער פאר קנעכט. /4:2 האט אלישע צו איר געזאגט: וואס זאל איך דיר טאן? זאג מיר וואס האסטו אין הויז? האט זי געזאגט: דיין דינסט האט גארנישט אין הויז, נאר בלויז א קריגל אייל. /4:3 האט ער געזאגט: גיי, בארג דיר כלים פון דערויסן, פון אלע דיינע שכנים, ליידיקע כלים; זאלסט ניט קארגן. /4:4 און זאלסט אריינגיין און פארשליסן די טיר הינטער דיר און הינטער דיינע זין, און זאלסט אנגיסן אין אלע די דאזיקע כלים; און די פולע זאלסטו אוועקרוקן.
/4:5 איז זי אוועקגעגאנגען פון אים, און זי האט פארשלאסן די טיר הינטער זיך און הינטער אירע זין: זיי האבן איר דערלאנגט, און זי האט אנגעגאסן. /4:6 און עס איז געווען, ווי די כלים זיינען געווארן פול, אזוי האט זי געזאגט צו איר זון: דערלאנג מיר נאך א כלי. האט ער צו איר געזאגט: ניטא מער קיין כלי. און דאס אייל האט זיך אפגעשטעלט.
/4:7 איז זי געקומען, און האט דערציילט דעם געטלעכן מאן, און ער האט געזאגט: גיי פארקויף דאס אייל, און באצאל דיין חוב, און דו מיט דיינע זין וועסט לעבן אויף דעם רעשט.
/4:8 און עס איז געווען איין טאג, איז אלישע אריבערגעגאנגען קיין שונם, און דארטן איז געווען א רייכע פרוי, האט זי אים פארהאלטן צו עסן ברויט. און עס איז געווען, אז ווען נאר ער איז דורכגעגאנגען, פלעגט ער פארקערן אהין צו עסן ברויט. /4:9 האט זי געזאגט צו איר מאן: זע, איך בעט דיך, איך ווייס אז דאס איז א הייליקער מאן פון {dn גאט} וואס גייט דורך ביי אונדז תמיד. /4:10 לאמיר מאכן, איך בעט דיך, א קליין געמויערט אויבערסטיבל, און לאמיר דארטן אוועקשטעלן פאר אים א בעט, און א טיש און א שטול, און א לאמפ, און עס וועט זיין, ווי ער קומט צו אונדז, אזוי וועט ער איינקערן אהין.
/4:11 און עס איז געווען איין טאג, איז ער אהין געקומען, און ער האט איינגעקערט אין דער אויבערשטוב, און האט זיך דארטן געלייגט. /4:12 און ער האט געזאגט צו זיין יונג גיחזי: רוף די דאזיקע שונמית. האט ער זי גערופן, און זי האט זיך געשטעלט פאר אים.
/4:13 האט ער צו אים געזאגט: זאג אקארשט צו איר: זע, דו האסט געזארגט פון אונדזערט וועגן די דאזיקע גאנצע זארג; וואס איז דא צו טאן פאר דיר? איז דא צו רעדן פאר דיר צום מלך אדער צום האר פון חיל? האט זי געזאגט: צווישן מיין שטאם זיץ איך.
/4:14 האט ער געזאגט: וואס איז פארט דא צו טאן פאר איר? האט גיחזי געזאגט: פאר וואר זי האט ניט קיין קינד, און איר מאן איז אלט. /4:15 האט ער געזאגט: רוף זי, און ער האט זי גערופן, און זי האט זיך געשטעלט אין טיר. /4:16 האט ער געזאגט: אין דער צייט, אזוי ווי איצט איבער א יאר, וועסטו האלדזן א זון. האט זי געזאגט: ניין, מיין האר געטלעכער מאן! זאלסט ניט נארן דיין דינסט.
/4:17 און די פרוי איז טראגעדיק געווארן, און זי האט געבארן א זון אין דער צייט אין א יאר ארום, אזוי ווי אלישע האט צו איר גערעדט.
/4:18 און דאס קינד איז אויפגעוואקסן; און עס איז געווען איין טאג, איז ער ארויסגעגאנגען צו זיין פאטער ביי די שניטערס. /4:19 און ער האט געזאגט צו זיין פאטער: מיין קאפ, מיין קאפ! האט ער געזאגט צום יונג: טראג אים אוועק צו זיין מוטער. /4:20 האט ער אים אוועקגעטראגן און אים געבראכט צו זיין מוטער. און ער איז געזעסן אויף אירע קני ביז האלבן טאג, און איז געשטארבן. איז זי ארויפגעגאנגען, און האט אים אוועקגעלייגט אויפן בעט פון דעם געטלעכן מאן, און זי האט אים פארשלאסן, און איז ארויסגעגאנגען. /4:22 און זי האט גערופן צו איר מאן און האט געזאגט: שיק מיר, איך בעט דיך, איינעם פון די יונגען מיט איינער פון די אייזעלינס, און איך וועל אריבערלויפן צום געטלעכן מאן, און וועל זיך אומקערן. /4:23 האט ער צו איר געזאגט: פאר וואס גייסטו צו אים היינט, ניט ראש־חודש און ניט שבת? האט זי געזאגט: עס איז פריד.
/4:24 און זי האט אנגעזאטלט די אייזעלין, און האט געזאגט צו איר יונג: טרייב און גיי; זאלסט מיך ניט אויפהאלטן אין רייטן, סיידן איך האב דיר געהייסן.
/4:25 און זי איז געגאנגען און געקומען צום געטלעכן מאן אויפן בארג כרמל. און עס איז געווען, ווי דער געטלעכער מאן האט זי דערזען פון ווייטן, אזוי האט ער געזאגט צו זיין יונג גיחזין: אן איז יענע שונמית. /4:26 אצונד לויף אקארשט איר אנטקעגן, און זאג צו איר: איז פריד צו דיר? איז פריד צו דיין מאן? איז פריד צום קינד? האט זי געזאגט: פריד.
/4:27 און זי איז געקומען צום געטלעכן מאן אויפן בארג, און זי האט זיך אנגענומען אן זיינע פיס; האט גיחזי גענענט זי אוועקצושטויסן, אבער דער געטלעכער מאן האט געזאגט: לאז זי אפ, ווארום איר זעל איז פארביטערט, און {dn גאט} האט פארהוילן פון מיר, און האט מיר ניט דערציילט.
/4:28 האט זי געזאגט: האב איך דען געבעטן א זון ביי מיין האר? האב איך ניט געזאגט: זאלסט מיך ניט גענארן?
/4:29 האט ער געזאגט צו גיחזין: גורט אן דיינע לענדן, און נעם מיין שטעקן אין דיין האנט, און גיי; אז דו וועסט אנטרעפן עמיצן, זאלסטו אים ניט באגריסן, און אז עמעצער וועט דיך באגריסן, זאלסטו אים ניט ענטפערן; און זאלסט ארויפטאן מיין שטעקן אויפן יינגלס פנים.
/4:30 האט געזאגט די מוטער פון יינגל: אזוי ווי {dn גאט} לעבט, און אזוי ווי דיין זעל לעבט, אויב איך וועל דיך אפלאזן! איז ער אויפגעשטאנען און איז געגאנגען נאך איר.
/4:31 און גיחזי איז אוועקגעגאנגען זיי פארויס, און האט ארויפגעטאן דעם שטעקן אויפן יינגלס פנים, אבער קיין קול און קיין הערונג. האט ער זיך אומגעקערט אים אנטקעגן, און האט אים דערציילט, אזוי צו זאגן: דער יינגל האט זיך ניט אויפגעכאפט.
/4:32 און אלישע איז געקומען אין הויז, ערשט דער יינגל איז טויט, אוועקגעלייגט אויף זיין בעט. /4:33 איז ער אריינגעגאנגען און האט פארשלאסן די טיר הינטער זיי צווייען, און ער האט מתפלל געווען צו {dn גאט}. /4:34 און ער איז ארויף און האט זיך געלייגט איבערן קינד, און האט ארויפגעטאן זיין מויל אויף זיין מויל, און זיינע אויגן אויף זיינע אויגן, און זיינע הענט אויף זיינע הענט, און ער האט זיך אויסגעצויגן אויף אים, ביז דער לייב פון יינגל איז געווארן ווארעם. /4:35 און ער האט זיך אומגעקערט, און איז אומגעגאנגען אין הויז איין מאל אהין און איין מאל אהער; און ער איז ארויף און האט זיך אויסגעצויגן אויף אים; און דער יינגל האט גענאסן ביז זיבן מאל, און דער יינגל האט אויפגעמאכט זיינע אויגן.
/4:38 האט ער גערופן גיחזין, און האט געזאגט: רוף די דאזיקע שונמית. האט ער זי גערופן, און זי איז אריינגעקומען צו אים; האט ער געזאגט: נעם דיין זון.
/4:37 איז זי צוגעקומען, און איז געפאלן צו זיינע פיס, און האט זיך געבוקט צו דער ערד. און זי האט גענומען איר זון, און איז ארויסגעגאנגען.
/4:38 און אלישע האט זיך אומגעקערט קיין גלגל; און א הונגער איז געווען אין לאנד; און די יונגע נביאים זיינען געזעסן פאר אים; האט ער געזאגט צו זיין יונג: שטעל צו דעם גרויסן טאפ, און קאך אפ א געקעכטס פאר די יונגע נביאים. /4:39 איז איינער ארויסגעגאנגען אין פעלד קלייבן קרייטעכער, און ער האט געפונען א פעלדביימל און האט אנגעקליבן דערפון ווילדע אוגערקעס א פול קלייד זיינס. און ער איז געקומען און האט עס אריינגעשניטן אין טאפ געקעכטס; ווייל זיי האבן עס ניט געקענט. /4:40 האט מען אריינגעגאסן די מענטשן צום עסן; און עס איז געווען, ווי זיי האבן געגעסן פון דעם געקעכטס, אזוי האבן זיי אויסגעשריען און געזאגט: טויט איז אין טאפ, געטלעכער מאן. און זיי האבן ניט געקענט עסן. /4:41 האט ער געזאגט: טא ברענגט מעל. און ער האט אריינגעשאטן אין טאפ, און האט געזאגט: גיס אריין פאר די מענטשן, און זאלן זיי עסן. און קיין שום בייז איז אין טאפ ניט געווען.
/4:42 און א מאן איז געקומען פון בעל־שלשה, און האט געבראכט דעם געטלעכן מאן ברויט פון ערשטער תבואה, צוואנציק גערשטענע ברויטן, און פרישע זאנגען אין זיין זאק. האט ער געזאגט: גיב די מענטשן און זאלן זיי עסן. /4:43 האט זיין משרת געזאגט: ווי קען איך דאס דערלאנגען פאר הונדערט מאן? האט ער געזאגט: גיב די מענטשן, און זאלן זיי עסן. ווארום אזוי האט {dn גאט} געזאגט: זיי וועלן עסן און נאך איבערלאזן. /4:44 און ער האט דערלאנגט פאר זיי, און זיי האבן געגעסן און נאך איבערגעלאזן, אזוי ווי דאס ווארט פון {dn גאט}.

/5:1 און נעמן דער חיל־פירער פון דעם מלך פון ארם איז געווען א גרויסער מאן ביי זיין האר, און אנגעזען, ווארום דורך אים האט {dn גאט} געגעבן א גרויסע ישועה צו ארם. און דער מאן איז געווען א העלדישער גבור, אבער א מצורע. 
/5:2 און די ארמים זיינען ארויסגעגאנגען אין באנדעס, און האבן געפאנגען פון לאנד ישראל א קליין מיידל; און זי האט באדינט נעמנס ווייב. /5:3 האט זי געזאגט צו איר הארינטע: הלוואי איז מיין האר ביי דעם נביא וואס אין שומרון; ער וואלט אים דענצמאל אויסגעהיילט פון זיין צרעת.
/5:4 איז ער געקומען און האט דערציילט זיין האר, אזוי צו זאגן: אזוי און אזוי האט גערעדט די מיידל וואס פון לאנד ישראל. /5:5 האט דער מלך פון ארם געזאגט: קום גיי, און איך וועל שיקן א בריוו צו דעם מלך פון ישראל.
איז ער געגאנגען און ער האט גענומען מיט זיך צען צענטנער זילבער, און זעקסטויזנט גאלדשטיק, און צען גאנג קליידער. /5:6 און ער האט געבראכט דעם בריוו צו דעם מלך פון ישראל, אזוי צו זאגן: און אצונד, ווי דער דאזיקער בריוו קומט צו דיר, אט האב איך דיר געשיקט מיין קנעכט נעמנען, זאלסטו אים אויסהיילן פון זיין צרעת.
/5:7 און עס איז געווען, ווי דער מלך פון ישראל האט איבערגעלייענט דעם בריוו, אזוי האט ער צעריסן זיינע קליידער, און האט געזאגט: בין איך דען א {dn גאט} צו טייטן און צו מאכן לעבעדיק, אז דער דאזיקער שיקט צו מיר, צו היילן א מענטש פון זיין צרעת? יא, מערקט נאר, איך בעט אייך, און זעט, אז אן אויסרייד ער זוכט אקעגן מיר.
/5:8 און עס איז געווען, ווי אלישע דער געטלעכער מאן האט געהערט אז דער מלך פון ישראל האט צעריסן זיינע קליידער, האט ער געשיקט צום מלך, אזוי צו זאגן: פאר וואס האסטו צעריסן דיינע קליידער? זאל ער אקארשט קומען צו מיר, און ער וועט וויסן אז עס איז דא א נביא אין ישראל.
/5:9 איז נעמן געקומען מיט זיינע פערד און מיט זיינע רייטוועגן, און האט זיך געשטעלט פאר דעם איינגאנג פון אלישעס הויז.  /5:10 האט אלישע געשיקט צו אים א שליח, אזוי צו זאגן: גיי, און זאלסט זיך באדן זיבן מאל אין ירדן, און דיין לייב וועט זיך אומקערן צו דיר, און וועסט ווערן ריין.
/5:11 האט נעמן געצערנט, און ער איז אוועקגעגאנגען, און האט געזאגט: זע, איך האב געמיינט, ארויסגיין וועט ער ארויסגיין צו מיר, און וועט זיך אוועקשטעלן און וועט רופן דעם נאמען פון {dn יהוה} זיין {dn גאט}, און פאכן מיט זיין האנט אויף דעם ארט, און אוועקנעמען די צרעת. /5:12 זיינען ניט אמנה און פרפר, די טייכן פון דמשק בעסער פון אלע וואסערן פון ישראל? קען איך זיך ניט באדן אין זיי, און ווערן ריין? און ער האט זיך אומגעקערט און איז אוועקגעגאנגען מיט גרימצארן.
/5:13 האבן זיינע קנעכט גענענט, און האבן גערעדט און צו אים געזאגט: מיין פאטער, אז דער נביא וואלט דיר געהייסן א גרויסע זאך, וואלסטו דען ניט געטאן? היינט ווי אז ער זאגט דיר נאר: באד זיך, און ווער ריין?
/5:14 האט ער אראפגענידערט און זיך געטובלט אין ירדן זיבן מאל, אזוי ווי דאס ווארט פון דעם געטלעכן מאן, און זיין לייב האט זיך אומגעקערט אזוי ווי דער לייב פון א קליין יינגל, און ער איז געווארן ריין.
/5:15 האט ער זיך אומגעקערט צום געטלעכן מאן, ער מיט זיין גאנצער מחנה, און ער איז געקומען און האט זיך געשטעלט פאר אים, און האט געזאגט: אט אצונד ווייס איך אז ניטא קיין {dn גאט} אויף דער גאנצער ערד נאר בלויז אין ישראל. און אצונד, נעם אן, איך בעט דיך, א מתנה פון דיין קנעכט. /5:16 האט ער געזאגט: אזוי ווי עס לעבט {dn יהוה} וואס איך שטיי פאר אים, אויב איך וועל נעמען! און ער איז צוגעשטאנען צו אים צו נעמען, אבער ער האט ניט געוואלט. /5:17 האט נעמן געזאגט: אויב דאס ניט, זאל, איך בעט דיך, געגעבן ווערן דיין קנעכט ערד, די משא פון צוויי מוילאייזלען; ווארום דיין קנעכט וועט מער ניט מאכן בראנדאפפער אדער שלאכטאפפער צו אנדערע געטער נאר בלויז צו {dn יהוה}. /5:18 פאר דער דאזיקער זאך זאל {dn יהוה} פארגעבן דיין קנעכט: ווען מיין האר קומט אין הויז פון רמון זיך דארטן צו בוקן, און ער איז אנגעלענט אויף מיין האנט, און איך וועל זיך בוקן אין הויז פון רמון, ווען איך מוז זיך בוקן אין הויז פון רמון, זאל {dn יהוה} פארגעבן דיין קנעכט אין דער דאזיקער זאך. /5:19 האט ער צו אים געזאגט: גיי בשלום. און ער איז אוועקגעגאנגען פון אים א שטרעק לאנד.
/5:20 און גיחזי, דער יונג פון אלישע דעם געטלעכן מאן, האט געזאגט: אט האט מיין האר אפגעזאגט דעם דאזיקן נעמן דעם ארמי, אנצונעמען פון זיין האנט דאס וואס ער האט געבראכט. אזוי ווי {dn גאט} לעבט, אז איך מוז אים נאכלויפן, און נעמען פון אים עפעס!
/5:21 און גיחזי האט נאכגעיאגט נעמנען; און ווי נעמן האט געזען עמיצן לויפן נאך אים, אזוי איז ער אראפגעשפרונגען פון רייטוואגן אים אנטקעגן, און האט געזאגט: איז פריד? /5:22 האט ער געזאגט: פריד. מיין האר האט מיך געשיקט אזוי צו זאגן: אט אקארשט אצונד זיינען געקומען צו מיר צוויי יונגעלייט פון דעם געבערג פון אפרים, פון די יונגע נביאים. גיב פאר זיי, איך בעט דיך, א צענטנער זילבער און צוויי גאנג קליידער. /5:23 האט נעמן געזאגט: באוויליק, נעם צוויי צענטער. און ער איז צוגעשטאנען צו אים, און האט איינגעבונדן צוויי צענטנער זילבער אין צוויי זעקלעך, און צוויי גאנג קליידער, און געגעבן צו צוויי פון זיינע יונגען, און זיי האבן עס געטראגן אים פארויס. /5:24 און ווי ער איז געקומען צום בערגל, אזוי האט ער עס צוגענומען פון זייער האנט, און באהאלטן אין הויז; און ער האט אוועקגעשיקט די מענטשן, און זיי זיינען אוועקגעגאנגען.
/5:25 און ער איז געקומען און האט זיך געשטעלט פאר זיין האר. האט אלישע צו אים געזאגט: פון וואנען, גיחזי? האט ער געזאגט: דיין קנעכט איז אין ערגעץ ניט געגאנגען. /5:26 האט ער צו אים געזאגט: איז ניט מיין הארץ מיטגעגאנגען ווען א מאן האט זיך אומגעדרייט פון זיין רייטוואגן דיר אנטקעגן? איז דאס א צייט צו נעמען זילבער, און נעמען קליידער, אדער איילבערטגערטנער און וויינגערטנער, אדער שאף און רינדער, אדער קנעכט און דינסטן? /5:27 דרום זאל נעמנס צרעת זיך באהעפטן אן דיר און אן דיין זאמען אויף אייביק.
און ער איז ארויסגעגאנגען פון פאר אים מצורע [ווייס] ווי שניי. 

/6:1 און די יונגע נביאים האבן געזאגט צו אלישע. זע נאר, דער ארט ווו מיר זיצן פאר דיר איז צו ענג פאר אונדז. 
/6:2 לאמיר גיין ביזן ירדן, און לאמיר נעמען פון דארטן איטלעכער פון אונדז איין קלאץ, און לאמיר אונדז דארטן מאכן אן ארט צו וווינען דארטן. האט ער געזאגט: גייט. /6:3 האט איינער געזאגט: באוויליק, איך בעט דיך, און גיי מיט דיינע קנעכט. - האט ער געזאגט: איך וועל גיין.
/6:4 איז ער געגאנגען מיט זיי, און זיי זיינען געקומען צום ירדן, און זיי האבן אפגעהאקט די ביימער. /6:5 און עס איז געווען, ווי איינער ווארפט אום א קלאץ, אזוי איז דער אייזן אריינגעפאלן אין וואסער, און ער האט אויסגעשריען און געזאגט: וויי, מיין האר, ווארום ער איז א געליענער. /6:6 האט דער געטלעכער מאן געזאגט: ווו איז ער אריינגעפאלן? האט ער אים געוויזן דעם ארט, און ער האט אפגעשניטן א העלצל, און האט עס אהין אריינגעווארפן, און דער אייזן איז ארויפגעשווומען. /6:7 און ער האט געזאגט: הייב דיר אים ארויס; האט ער אויסגעשטרעקט זיין האנט, און האט אים ארויסגענומען.
/6:8 און דער מלך פון ארם האט געהאלטן מלחמה אויף ישראל, און ער האט אפגערעדט מיט זיינע קנעכט, אזוי צו זאגן: אין יענעם און יענעם ארט וועט זיין מיין לאגערונג. 
/6:9 האט דער געטלעכער מאן געשיקט צו דעם מלך פון ישראל, אזוי צו זאגן: היט זיך פארבייצוגיין דעם דאזיקן ארט, ווארום אהין לאזן זיך אראפ די ארמים. /6:10 און דער מלך פון ישראל האט געשיקט צו דעם ארט וואס דער געטלעכער מאן האט אים געזאגט און אים געווארנט; און ער האט זיך דארטן אויסגעהיט ניט איין מאל און ניט צוויי מאל.
/6:11 איז אויפגערודערט געווארן דאס הארץ פון דעם מלך פון ארם איבער דער דאזיקער זאך, און ער האט גערופן זיינע קנעכט, און האט צו זיי געזאגט: קענט איר מיר ניט זאגן, ווער פון אונדזערע איז מיט דעם מלך פון ישראל? האט איינער פון זיינע קנעכט געזאגט: ניין, מיין האר מלך, נייערט אלישע דער נביא וואס אין ישראל דערציילט דעם מלך פון ישראל די רייד וואס דו רעדסט אין דיין שלאפקאמער. /6:13 האט ער געזאגט: גייט און זעט ווו ער איז, און איך וועל שיקן און וועל אים נעמען.
איז אים אנגעזאגט געווארן, אזוי צו זאגן: ער איז אין דותן. /6:14 און ער האט געשיקט אהין פערד און רייטוועגן און א גרויסן חיל, און זיי זיינען געקומען ביי נאכט, און האבן ארומגערינגלט די שטאט. /6:15 און דער משרת פון דעם געטלעכן מאן האט זיך געפעדערט אויפצושטיין, און ער איז ארויסגעגאנגען, ערשט א חיל רינגלט ארום די שטאט, מיט פערד און רייטוועגן. האט זיין יונג צו אים געזאגט: וויי, מיין האר, וואס זאלן מיר טאן? /6:16 האט ער געזאגט: זאלסט ניט מורא האבן; ווארום די וואס מיט אונדז זיינען מער ווי די וואס מיט זיי.
/6:17 און אלישע האט מתפלל געווען און האט געזאגט: {dn גאט} עפן, איך בעט דיך, זיינע אויגן, און זאל ער זען. האט {dn גאט} געעפנט די אויגן פון דעם יונג, און ער האט געזען, ערשט דער בארג איז פול מיט פערד און רייטוועגן פייערדיקע רונד ארום אלישען. 
/6:18 און ווי זיי האבן אראפגענידערט צו אים, אזוי האט אלישע מתפלל געווען צו {dn גאט}, און האט געזאגט: שלאג, איך בעט דיך, דאס דאזיקע פאלק מיט בלינדקייט. האט ער זיי געשלאגן מיט בלינדקייט, אזוי ווי דאס ווארט פון אלישען. /6:19 און אלישע האט צו זיי געזאגט: ניט דאס איז דער וועג, און ניט דאס איז די שטאט. גייט מיר נאך און איך וועל אייך פירן צו דעם מאן וואס איר זוכט. און ער האט זיי אוועקגעפירט קיין שומרון.
/6:20 און עס איז געווען, ווי זיי זיינען געקומען קיין שומרון, אזוי האט אלישע געזאגט: {dn גאט}, עפן די אויגן פון די דאזיקע, זיי זאלן זען. האט {dn גאט} געעפנט זייערע אויגן, און זיי האבן געזען, ערשט זיי זיינען אין מיטן שומרון. /6:21 און דער מלך פון ישראל האט געזאגט צו אלישען, ווען ער האט זיי געזען: זאל איך דערשלאגן? זאל איך דערשלאגן, מיין פאטער? /6:22 האט ער געזאגט: זאלסט ניט דערשלאגן. צי די וואס דו האסט געפאנגען מיט דיין שווערד און מיט דיין בויגן דערשלאגסט דאס? שטעל פאר זיי ברויט און וואסער, און זאלן זיי עסן און טרינקען, און גיין צו זייער האר.
/6:23 האט ער זיי געמאכט א גרויסן מאלצייט און זיי האבן געגעסן און געטרונקען, און ער האט זיי אוועקגעשיקט, און זיי זיינען אוועקגעגאנגען צו זייער האר.
און די באנדעס פון ארם זיינען מער ווידער ניט געקומען אין לאנד פון ישראל.
/6:24 און עס איז געווען נאך דעם, האט בן־הדד דער מלך פון ארם איינגעזאמלט זיין גאנצן חיל, און ער איז ארויפגעגאנגען און האט געלעגערט אויף שומרון. /6:25 און עס איז געווארן א גרויסער הונגער אין שומרון, בעת־אט זיי האבן געלעגערט אויף איר, ביז א קאפ פון אן אייזל איז געווען אכציק זילבערסטיק און א פערטל קב טויבנמיסט פינף זילבערסטיק. /6:26 און עס איז געווען, ווי דער מלך פון ישראל איז פארבייגעגאנגען אויף דער מויער, האט א פרוי געשריען צו אים, אזוי צו זאגן: העלף, מיין האר מלך. /6:27 האט ער געזאגט: אז {dn גאט} העלפט דיר ניט, פון וואנען זאל איך דיר העלפן? פון שייער צי פון קעלער? /6:28 און דער מלך האט צו איר געזאגט: וואס איז דיר? האט זי געזאגט: די דאזיקע פרוי האט צו מיר געזאגט: גיב אהער דיין זון, און מיר וועלן אים היינט אויפעסן, און מיין זון וועלן מיר אויפעסן מארגן. /6:29 האבן מיר אפגעקאכט מיין זון, און מיר האבן אים אויפגעגעסן; און אז איך האב צו איר געזאגט אויפן אנדערן טאג: גיב אהער דיין זון, און מיר וועלן אים אויפעסן, האט זי באהאלטן איר זון.
/6:30 און עס איז געווען, ווי דער מלך האט געהערט די ווערטער פון דער פרוי, אזוי האט ער צעריסן זיינע קליידער, בעת ער איז פארבייגעגאנגען אויף דער מויער, און דאס פאלק האט געזען, ערשט זאק איז אויף זיין לייב פון אונטן. /6:31 און ער האט געזאגט: זאל מיר {dn גאט} טאן אזוי און נאך מער, אויב דער קאפ פון אלישע דעם זון פון שפטן וועט בלייבן אויף אים היינט!
/6:32 און אלישע איז געזעסן אין זיין הויז, און די עלטסטע זיינען געזעסן מיט אים. און [דער מלך] האט געשיקט פון זיך א מאן. אבער איידער דער שליח איז אנגעקומען צו אים, האט ער געזאגט צו די עלטסטע: איר זעט ווי דער דאזיקער זון פון דעם רוצח שיקט אראפצונעמען מיין קאפ? זעט, ווי דער שליח קומט, פארשליסט די טיר, און איר זאלט זיך אנשפארן אן דער טיר אקעגן אים. פאר וואר, דער שארך פון זיין הארס פיס איז הינטער אים.
/6:33 ווי ער רעדט נאך מיט זיי, ערשט דער שליח נידערט אראפ צו אים. און [דער מלך] האט געזאגט: זע, דאס דאזיקע בייז איז פון {dn גאט}; וואס קען איך נאך האפן פון {dn גאט}?

/7:1 האט אלישע געזאגט: הערט דאס ווארט פון {dn גאט}: אזוי האט {dn גאט} געזאגט: מארגן אין דער צייט וועט א סאה זעמלמעל זיין פאר א שקל, און צוויי סאה גערשטן פאר א שקל, אין דעם מויער פון שומרון.
/7:2 האט דער הויפטמאן וואס דער מלך איז געווען אנגעלענט אויף זיין האנט געענטפערט דעם געטלעכן מאן, און האט געזאגט: אפילו {dn גאט} זאל מאכן פענצטער אין הימל, קען דען דאזיקע זאך געשען? האט ער געזאגט: אט וועסטו זען מיט דיינע אויגן, אבער עסן דערפון וועסטו ניט.
/7:3 און פיר מענטשן מצורעים, זיינען געווען ביים איינגאנג פון טויער; האבן זיי געזאגט איינער צום אנדערן: וואס זיצן מיר דא ביז מיר וועלן שטארבן? /7:4 זאלן מיר זאגן: מיר וועלן אריינגיין אין שטאט, איז דער הונגער אין שטאט, און מיר וועלן דארטן שטארבן; און אויב מיר וועלן דא זיצן, וועלן מיר אויך שטארבן. דרום קומט אצונד און לאמיר צופאלן צו דעם לאגער פון ארם; אויב זיי וועלן אונדז לאזן לעבן, וועלן מיר לעבן, און אויב זיי וועלן אונדז טייטן, וועלן מיר שטארבן.
/7:5 זיינען זיי אויפגעשטאנען אין אוונט צו גיין צו דעם לאגער פון ארם, און זיי זיינען געקומען צום עק לאגער פון ארם, ערשט דארטן איז קיין מענטש ניטא. /7:6 ווארום {dn גאט} האט געמאכט הערן אין דעם לאגער פון ארם א ליארעם פון רייטוועגן, און א ליארעם פון פערד, א ליארעם פון א גרויסן חיל, און זיי האבן געזאגט איינער צום אנדערן: זע, דער מלך פון ישראל האט אנגעדונגען אויף אונדז די מלכים פון די חתים, און די מלכים פון מצרים, צו קומען אויף אונדז. /7:7 און זיי זיינען אויפגעשטאנען און זיינען אנטלאפן אין אוונט, און האבן איבערגעלאזט זייערע געצעלטן, און זייערע פערד און זייערע אייזלען, דעם לאגער אזוי ווי ער איז, און זיינען אנטלאפן אום זייער לעבן.
/7:8 און די דאזיקע מצורעים זיינען געקומען צום עק לאגער, און זיינען אריינגעגאנגען אין איין געצעלט, און האבן געגעסן און געטרונקען, און ארויסגעטראגן פון דארטן זילבער און גאלד, און בגדים, און זיי זיינען געגאנגען און האבן באהאלטן; און זיי זיינען צוריקגעקומען און זיינען אריינגעגאנגען אין אן אנדער געצעלט, און האבן ארויסגעטראגן פון דארטן, און זיינען געגאנגען און האבן באהאלטן. /7:9 און זיי האבן געזאגט איינער צום אנדערן: מיר טוען ניט רעכט; היינטיקער טאג איז א טאג פון בשורה, און מיר שווייגן. אז מיר וועלן ווארטן ביז ליכט פון פרימארגן, וועט אונדז טרעפן א שטראף. דרום קומט אצונד, און לאמיר אריינגיין און דערציילן אין הויז פון מלך.
/7:10 זיינען זיי געגאנגען און האבן גערופן צו די טויערלייט פון שטאט, און זיי האבן זיי דערציילט, אזוי צו זאגן: מיר זיינען געקומען אין לאגער פון ארם, ערשט דארטן איז ניטא קיין מאן און קיין קול פון א מענטשן; נאר די פערד זיינען צוגעבונדן, און די אייזלען זיינען צוגעבונדן, און די געצעלטן אזוי ווי זיי זיינען געווען.
/7:11 האבן די טויערלייט גערופן, און מע האט אנגעזאגט אינעווייניק אין מלכס הויז. /7:12 איז דער מלך אויפגעשטאנען אין דער נאכט, און ער האט געזאגט צו זיינע קנעכט: לאמיר אייך זאגן וואס די ארמים אונדז האבן דא געטאן: זיי ווייסן אז מיר זיינען הונגעריקע, דרום זיינען זיי ארויסגעגאנגען פון לאגער זיך צו באהאלטן אין פעלד, אזוי צו זאגן: ווי זיי וועלן ארויסגיין פון שטאט, אזוי וועלן מיר זיי כאפן לעבעדיקערהייט, און מיר וועלן אריינגיין אין שטאט.
/7:13 האט זיך אנגערופן איינער פון זיינע קנעכט און האט געזאגט: טא זאל מען, איך בעט דיך, נעמען פינף פון די געבליבענע פערד וואס זיינען דא געבליבן- זיי זיינען דאך אזוי ווי דער גאנצער המון פון ישראל וואס גייען אויס- און לאמיר שיקן און זען.
/7:14 האבן זיי גענומען צוויי רייטוועגן מיט פערד, און דער מלך האט זיי געשיקט נאך דעם חיל פון ארם, אזוי צו זאגן: גייט און זעט.
/7:15 זיינען זיי געגאנגען נאך זיי ביזן ירדן; ערשט דער גאנצער וועג איז פול מיט בגדים און זאכן וואס די ארמים האבן אוועקגעווארפן אין זייער איילעניש. האבן די שלוחים זיך אומגעקערט, און האבן דערציילט דעם מלך. /7:16 איז ארויסגעגאנגען דאס גאנצע פאלק און זיי האבן אויסגערויבט דעם לאגער פון ארם; און א סאה זעמלמעל איז געווען פאר א שקל, און צוויי סאה גערשטן פאר א שקל, אזוי ווי דאס ווארט פון {dn גאט}.
/7:17 און דער מלך האט אויפגעזעצט דעם הויפטמאן וואס ער איז געווען אנגעלענט אויף זיין האנט, איבער דעם טויער. האט אים דאס פאלק צעטרעטן אין טויער, און ער איז געשטארבן. אזוי ווי עס האט גערעדט דער געטלעכער מאן, וואס ער האט גערעדט ווען דער מלך האט אראפגענידערט צו אים. /7:18 ווארום עס איז געווען, אז דער געטלעכער מאן האט גערעדט צום מלך, אזוי צו זאגן: צוויי סאה גערשטן וועלן זיין פאר א שקל, און א סאה זעמלמעל פאר א שקל, מארגן אין דער צייט אין טויער פון שומרון, /7:19 האט דער הויפטמאן זיך אפגערופן צום געטלעכן מאן, און האט געזאגט: און אפילו {dn גאט} זאל מאכן פענצטער אין הימל, קען דען געשען אזוי ווי די דאזיקע זאך? האט ער געזאגט: אט וועסטו זען מיט דיינע אויגן, אבער עסן דערפון וועסטו ניט. /7:20 און אים איז אזוי געשען און דאס פאלק האט אים צעטרעטן אין טויער, און ער איז געשטארבן.

/8:1 און אלישע האט גערעדט צו דער פרוי וואס ער האט לעבעדיק געמאכט איר זון, אזוי צו זאגן: שטיי אויף און גיי, דו און דיין הויזגעזינט, און האלט זיך אויף ווו דו וועסט זיך אויפהאלטן, ווארום {dn גאט} האט גערופן א הונגער, און ער קומט אויך איבערן לאנד אויף זיבן יאר.
/8:2 איז די פרוי אויפגעשטאנען, און האט געטאן אזוי ווי דאס ווארט פון דעם געטלעכן מאן, און זי איז געגאנגען מיט איר הויזגעזינט, און האט זיך אויפגעהאלטן אין לאנד פון די פלשתים זיבן יאר. /8:3 און עס איז געווען צום סוף פון די זיבן יאר, האט די פרוי זיך אומגעקערט פון לאנד פון די פלשתים, און זי איז ארויסגעגאנגען שרייען צום מלך וועגן איר הויז און וועגן איר פעלד. /8:4 און דער מלך האט גראד גערעדט צו גיחזי דעם יונג פון דעם געטלעכן מאן, אזוי צו זאגן: דערצייל מיר אקארשט אלע גרויסע זאכן וואס אלישע האט געטאן. /8:5 און עס איז געווען ווי ער דערציילט אזוי דעם מלך, אז ער האט לעבעדיק געמאכט דעם טויטן, ערשט די פרוי וואס ער האט לעבעדיק געמאכט איר זון, שרייט צום מלך וועגן איר הויז און וועגן איר פעלד. האט גיחזי געזאגט: מיין האר מלך, דאס איז די פרוי, און דאס איז איר זון וואס אלישע האט לעבעדיק געמאכט. /8:6 האט דער מלך אויסגעפרעגט די פרוי, און זי האט אים דערציילט. און דער מלך האט איר מיטגעגעבן א הויפדינער, אזוי צו זאגן: קער אום אלץ וואס איז אירס, און אלע איינקומענישן פון דעם פעלד, פון דעם טאג וואס זי האט פארלאזן דאס לאנד און ביז אצונד.
/8:7 און אלישע איז געקומען קיין דמשק; און בן־הדד דער מלך פון ארם איז געווען קראנק; איז אים דערציילט געווארן, אזוי צו זאגן: דער געטלעכער מאן איז געקומען אהער. /8:8 האט דער מלך געזאגט צו חזאלן: נעם אין דיין האנט א מתנה, און גיי אנטקעגן דעם געטלעכן מאן, און זאלסט פרעגן דורך אים ביי {dn גאט}, אזוי צו זאגן: וועל איך גענעזן ווערן פון דער דאזיקער קראנקשאפט?
/8:9 איז חזאל געגאנגען אים אנטקעגן; און ער האט מיטגענומען א מתנה אין זיין האנט, און פון אל דאס גוטס פון דמשק, א משא פון פערציק קעמלען, און ער איז געקומען און האט זיך געשטעלט פאר אים, און האט געזאגט: דיין זון בן־הדד דער מלך פון ארם האט מיך געשיקט צו דיר, אזוי צו זאגן: וועל איך גענעזן ווערן פון דער דאזיקער קראנקשאפט? /8:10 האט אלישע צו אים געזאגט: גיי, זאג צו אים: גענעזן וועסטו גענעזן ווערן; אבער {dn גאט} האט מיר באוויזן אז שטארבן וועט ער שטארבן.
/8:11 און ער האט אנגעשטעלט זיין פנים, און [אים] באטראכט ביז ער האט זיך פארשעמט; און דער געטלעכער מאן האט געוויינט.
/8:12 האט חזאל געזאגט: פאר וואס וויינט מיין האר? האט ער געזאגט: ווייל איך ווייס דאס בייז וואס דו וועסט אנטאן די קינדער פון ישראל. זייערע פעסטונגען וועסטו אוועקלאזן אין פייער, און זייערע יונגעלייט וועסטו הרגען מיטן שווערד, און זייערע קליינע קינדער וועסטו צעהאקן, און זייערע טראגעדיקע וועסטו אויפשפאלטן. /8:13 האט חזאל געזאגט: אבער ווער איז דיין קנעכט דער הונט, אז ער זאל טאן די דאזיקע גרויסע זאך? האט אלישע געזאגט: {dn גאט} האט מיר געוויזן דיך ווי דער מלך איבער ארם.
/8:14 איז ער אוועקגעגאנגען פון אלישען, און איז געקומען צו זיין האר; האט ער אים געפרעגט: וואס האט אלישע געזאגט? האט ער געזאגט: ער האט מיר געזאגט, גענעזן וועסטו גענעזן ווערן.
/8:15 און עס איז געווען אויף מארגן, האט ער גענומען דאס שטריקטוך און איינגעטונקט אין וואסער, און פארשפרייט אויף זיין פנים, און ער איז געשטארבן. און חזאל איז געווארן מלך אויף זיין ארט.
/8:16 און אין פינפטן יאר פון יורם דעם זון פון אחאבן, דעם מלך פון ישראל ווען יהושפט איז געווען דער מלך פון יהודה, איז יהורם דער זון פון יהושפט דעם מלך פון יהודה געווארן מלך. /8:17 צוויי און דרייסיק יאר איז ער אלט געווען, אז ער איז געווארן מלך, און אכט יאר האט ער געקיניגט אין ירושלים. /8:18 און ער איז געגאנגען אין דעם וועג פון די מלכים פון ישראל, אזוי ווי דאס הויז פון אחאב האט געטאן; ווארום ער האט געהאט אחאבס טאכטער פאר א ווייב; און ער האט געטאן וואס איז שלעכט אין די אויגן פון {dn גאט}. /8:19 אבער {dn גאט} האט ניט געוואלט אומברענגען יהודה פון זיין קנעכט דודס וועגן, אזוי ווי ער האט אים צוגעזאגט, צו געבן אים און זיינע קינדער א ליכט אלע טעג.
/8:20 אין זיינע טעג איז אדום אפגעפאלן פון אונטער דער האנט פון יהודה, און זיי האבן געמאכט איבער זיך א מלך. /8:21 איז יורם אריבערגעגאנגען קיין צעיר און אלע רייטוועגן מיט אים, און ער איז אויפגעשטאנען ביי נאכט, און האט געשלאגן די אדומים וואס האבן אים ארומגערינגלט, און די הויפטלייט פון די רייטוועגן; און דאס פאלק איז אנטלאפן צו זיינע געצעלטן. /8:22 אבער אדום איז אפגעפאלן פון אונטער דער האנט פון יהודה ביז אויף היינטיקן טאג. דענצמאל אין דער אייגענער צייט איז אפגעפאלן לבנה.
/8:23 און די איבעריקע זאכן וועגן יורמען, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון יהודה.
/8:24 און יורם האט זיך געלייגט מיט זיינע עלטערן, און ער איז באגראבן געווארן לעבן זיינע עלטערן אין דודס שטאט. און זיין זון אחזיהו איז געווארן מלך אויף זיין ארט.
/8:25 אין צוועלפטן יאר פון יורם דעם זון פון אחאבן, דעם מלך פון ישראל, איז געווארן מלך אחזיהו דער זון פון יהורם דעם מלך פון יהודה. /8:26 צוויי און צוואנציק יאר איז אחזיהו אלט געווען, אז ער איז געווארן מלך, און איין יאר האט ער געקיניגט אין ירושלים. און דער נאמען פון זיין מוטער איז געווען עתליהו די טאכטער פון עמרי דעם מלך פון ישראל.
/8:27 און ער איז געגאנגען אין דעם וועג פון אחאבס הויז, און האט געטאן וואס איז שלעכט אין די אויגן פון {dn גאט}, אזוי ווי דאס הויז פון אחאב, ווארום ער איז געווען אן איידים פון אחאבס הויז. 
/8:28 און ער איז געגאנגען מיט יורם דעם זון פון אחאבן אויף מלחמה מיט חזאל דעם מלך פון ארם, אין רמת־גלעד; און די ארמים האבן פארווונדט יורמען. /8:29 און דער מלך יורם האט זיך אומגעקערט זיך צו היילן אין יזרעאל פון די ווונדן וואס די ארמים האבן אים פארווונדט אין רמה, ווען ער האט מלחמה געהאלטן מיט חזאל דעם מלך פון ארם. און אחזיהו דער זון פון יהורמען, דער מלך פון יהודה, האט אראפגענידערט צו זען יורם דעם זון פון אחאבן אין יזרעאל, ווען ער איז געווען קראנק.

/9:1 און אלישע דער נביא האט גערופן איינעם פון די יונגע נביאים, און האט צו אים געזאגט: גורט אן דיינע לענדן, און נעם דאס דאזיקע קריגל אייל אין דיין האנט, און גיי קיין רמת־גלעד. /9:2 און אז דו וועסט קומען אהין, קוק זיך ארום אויף יהוא דעם זון פון יהושפט דעם זון פון נמשין; און זאלסט אריינגיין, און אים מאכן אויפשטיין פון צווישן זיינע ברידער, און זאלסט אים אריינפירן אין א קאמער הינטער א קאמער. /9:3 און זאלסט נעמען דאס קריגל אייל, און ארויפגיסן אויף זיין קאפ, און זאגן: אזוי האט {dn גאט} געזאגט. איך האב דיך געזאלבט פאר א מלך איבער ישראל. און זאלסט עפענען די טיר און אנטלויפן, און ניט ווארטן.
/9:4 איז דער יונגערמאן דער יונגער נביא געגאנגען קיין רמת־גלעד. /9:5 און ווי ער איז געקומען, ערשט די הויפטלייט פון חיל זיצן. האט ער געזאגט: איך האב א ווארט צו דיר, הויפטמאן. האט יהוא געזאגט: צו וועמען פון אונדז אלעמען? האט ער געזאגט: צו דיר, הויפטמאן.
/9:6 איז ער אויפגעשטאנען, און ער איז אריינגעגאנגען אין הויז. און ער האט ארויפגעגאסן דאס אייל אויף זיין קאפ, און האט צו אים געזאגט: אזוי האט געזאגט {dn יהוה} דער {dn גאט} פון ישראל: איך האב דיך געזאלבט פאר א מלך איבער דעם פאלק פון {dn גאט}, איבער ישראל. /9:7 און זאלסט דערשלאגן דאס הויז פון אחאב דיין האר, כדי איך זאל זיך נוקם זיין פאר דעם בלוט פון מיינע קנעכט די נביאים, און פאר דעם בלוט פון אלע קנעכט פון {dn גאט}, פון איזבלס האנט. /9:8 און דאס גאנצע הויז פון אחאב זאל אונטערגיין; און איך וועל פארשניידן פון אחאבן יעטוועדער מאנספארשוין און קינד און קייט, צווישן ישראל. /9:9 און איך וועל מאכן דאס הויז פון אחאב אזוי ווי דאס הויז פון ירבעם דעם זון פון נבטן, און אזוי ווי דאס הויז פון בעשא דעם זון פון אחיהן. /9:10 און די הינט וועלן עסן איזבלען אין דעם שטיק לאנד פון יזרעאל, און קיין באגרעבער וועט ניט זיין.
און ער האט געעפנט די טיר, און איז אנטלאפן.
/9:11 און יהוא איז ארויסגעגאנגען צו די קנעכט פון זיין האר; האט מען צו אים געזאגט: איז פריד? וועגן וואס איז דער דאזיקער משוגענער געקומען צו דיר? האט ער צו זיי געזאגט: איר קענט דאך דעם מאן און זיין רעדן. /9:12 האבן זיי געזאגט: א ליגן! דערצייל אונדז אקארשט. האט ער געזאגט: אזוי און אזוי האט ער גערעדט צו מיר, אזוי צו זאגן: אזוי האט {dn גאט} געזאגט: איך האב דיך געזאלבט פאר א מלך איבער ישראל.
/9:13 האבן זיי געאיילט און גענומען איטלעכער זיין בגד, און אונטערגעלייגט אונטער אים אויף דער אייבערשטער טרעפ, און זיי האבן געבלאזן אין שופר, און געזאגט: יהוא איז מלך!
/9:14 אזוי האט יהוא דער זון פון יהושפט דעם זון פון נמשין געמאכט א בונט אויף יורמען. – און יורם האט געהאט געהיט רמת־גלעד פון חזאל דעם מלך פון ארם, ער און גאנץ ישראל. /9:15 און דער מלך יהורם האט זיך אומגעקערט זיך צו היילן אין יזרעאל פון די ווונדן וואס די ארמים האבן אים פארווונדט, ווען ער האט מלחמה געהאלטן מיט חזאל דעם מלך פון ארם. – און יהוא האט געזאגט: אויב דאס איז אייער ווילן, זאל ניט ארויס אן אנטרונענער פון שטאט צו גיין אנזאגן אין יזרעאל.
/9:16 און יהוא האט זיך געזעצט אויף א רייטוואגן, און איז אוועק קיין יזרעאל, ווייל יורם איז דארטן געלעגן. און אחזיהו דער מלך פון יהודה האט אראפגענידערט צו זען יורמען.
/9:17 און דער וועכטער איז געשטאנען אויף דעם טורעם אין יזרעאל, און ער האט געזען די מחנה פון יהואן ביי זיין אנקומען. האט ער געזאגט: א מחנה זע איך. האט יהורם געזאגט: נעם א רייטער און שיק זיי אנטקעגן, און זאל ער זאגן: איז פריד? 
/9:18 איז דער רייטער אויפן פערד אוועק אים אנטקעגן, און האט געזאגט: אזוי האט דער מלך געזאגט: איז פריד? האט יהוא געזאגט: וואס קערסטו זיך אן מיט פריד? דריי זיך אויס הינטער מיר.
האט דער וועכטער אנגעזאגט אזוי צו זאגן: דער שליח איז אנגעקומען ביז זיי, אבער ער קערט זיך ניט צוריק.
/9:19 האט ער געשיקט א צווייטן רייטער אויף א פערד. און ער איז געקומען צו זיי, און האט געזאגט: אזוי האט געזאגט דער מלך: איז פריד? האט יהוא געזאגט: וואס קערסטו זיך אן מיט פריד? דריי זיך אויס הינטער מיר.
/9:20 האט דער וועכטער אנגעזאגט, אזוי צו זאגן: ער איז אנגעקומען ביז צו זיי, אבער ער קערט זיך ניט צוריק. און דאס טרייבן איז אזוי ווי דאס טרייבן פון יהוא דעם זון פון נמשין, ווארום ער טרייבט משוגענערווייז.
/9:21 האט יהורם געזאגט: שפאן איין. האט מען איינגעשפאנט זיין רייטוואגן, און יהורם דער מלך פון ישראל און אחזיהו דער מלך פון יהודה זיינען ארויס איטלעכער אין זיין רייטוואגן, און זיינען ארויס אנטקעגן יהואן, און האבן אים געטראפן אין דעם שטיק לאנד פון נבות דעם יזרעאלי.
/9:22 און עס איז געווען, ווי יהורם האט געזען יהואן, אזוי האט ער געזאגט: איז פריד, יהוא? האט ער געענטפערט: וואס פאר פריד, ביי די זנותן פון דיין מוטער איזבלען און אירע פיל כישופן.
/9:23 האט יהורם פארקריוועט זיינע הענט, און איז אנטלאפן, און ער האט געזאגט צו אחזיהון: באטרוג, אחזיהו!
/9:24 און יהוא האט אנגעצויגן מיט זיין האנט דעם בויגן, און האט געטראפן יהורמען צווישן זיינע ארעמס, און די פייל איז אים ארויסגעגאנגען דורכן הארצן, און ער האט זיך אראפגעלאזן אין זיין רייטוואגן. /9:25 האט ער געזאגט צו בדקר זיין עלטסטן: נעם, ווארף אים אוועק אין דעם שטיק פעלד פון נבות דעם יזרעאלי. ווארום געדענק ווי איך און דו זיינען געריטן באנאנד הינטער זיין פאטער אחאבן, און {dn גאט} האט אויפגעהויבן אויף אים די דאזיקע נבואה: /9:26 פאר וואר, איך האב נעכטן געזען דאס בלוט פון נבותן, און דאס בלוט פון זיינע קינדער, זאגט {dn גאט}, און איך וועל דיר אפצאלן אין דעם דאזיקן שטיק לאנד, זאגט {dn גאט}. און אצונד נעם, ווארף אים אוועק אין דעם שטיק לאנד, אזוי ווי דאס ווארט פון {dn גאט}.
/9:27 און ווי אחזיהו דער מלך פון יהודה האט דערזען, אזוי איז ער אנטלאפן דורך דעם גארטנהויז. אבער יהוא האט אים נאכגעיאגט, און האט געזאגט: שלאגט אים אויך אויפן רייטוואגן. [און זיי האבן אים געשלאגן] אויף דעם ארויפגאנג פון גור וואס לעבן יבלעם. און ער איז אנטלאפן קיין מגדו, און איז דארטן געשטארבן. /9:28 און זיינע קנעכט האבן אים געבראכט צופירן קיין ירושלים, און האבן אים באגראבן אין זיין קבר לעבן זיינע עלטערן אין דודס־שטאט.
/9:29 און אין עלפטן יאר פון יורם דעם זון פון אחאבן איז אחזיה געווארן מלך איבער יהודה. 
/9:30 און יהוא איז געקומען קיין יזרעאל. און איזבל האט דערהערט, און זי האט ארויפגעטאן פארב אויף אירע אויגן, און האט פארפוצט איר קאפ, און ארויסגעקוקט דורכן פענצטער. /9:31 און ווי יהוא איז אריינגעקומען אין טויער, אזוי האט זי געזאגט: וואס מאכט זמרי דער מערדער פון זיין האר?
/9:32 האט ער אויפגעהויבן זיין פנים צום פענצטער, און האט געזאגט: ווער איז מיט מיר, ווער? האבן ארויסגעקוקט צו אים צוויי דריי הויפדינער. /9:33 האט ער געזאגט: שליידערט זי אראפ. און זיי האבן זי אראפגעשליידערט; און פון איר בלוט האט ארויפגעשפריצט אויף דער וואנט און אויף די פערד. און מע האט זי צעטרעטן.
/9:34 און ער איז אריינגעגאנגען, און האט געגעסן און געטרונקען, און ער האט געזאגט: באשטאט, איך בעט אייך, די דאזיקע פארשאלטענע, און באגראבט זי, ווארום א מלכס טאכטער איז זי.
/9:35 זיינען זיי געגאנגען זי באגראבן, אבער זיי האבן מער פון איר ניט געפונען, ווי בלויז דעם שארבן, און די פיס, און די האנטפלעכן. /9:36 האבן זיי זיך אומגעקערט, און האבן אים דערציילט. האט ער געזאגט: דאס איז דאס ווארט פון {dn גאט} וואס ער האט גערעדט דורך זיין קנעכט אליהו דעם תשבי, אזוי צו זאגן: אין דעם שטיק לאנד פון יזרעאל וועלן די הינט עסן דאס פלייש פון איזבלען. /9:37 און דער טויטער לייב פון איזבלען וועט זיין אויפן שטיק לאנד פון יזרעאל אזוי ווי מיסט אויפן פרייען פעלד, אז מע וועט קענען זאגן: דאס איז איזבל.

/10:1 און אחאב האט געהאט זיבעציק זין אין שומרון. האט יהוא געשריבן בריוו, און האט געשיקט קיין שומרון צו די הארן פון יזרעאל, די עלטסטע, און צו די וואס זיינען געווען דערציער ביי אחאבן, אזוי צו זאגן: /10:2 און אצונד, ווי עס קומט צו אייך דער דאזיקער בריוו, אזוי ווי ביי אייך זיינען די זין פון אייער האר, און ביי אייך זיינען דא רייטוועגן און פערד, און א פעסטונגשטאט און וואפן. /10:3 זאלט איר זען דעם בעסטן און גלייכסטן פון אייער הארס זין, און ארויפזעצן אויף זיין פאטערס טראן; און האלט מלחמה פאר אייער הארס הויז.
/10:4 האבן זיי זייער שטארק מורא געקריגן, און זיי האבן געזאגט: אט זיינען די צוויי מלכים ניט באשטאנען פאר אים, און ווי וועלן מיר באשטיין?
/10:5 און דער וואס איבער דעם פאלאץ, און דער וואס איבער דער שטאט, און די עלטסטע, און די דערציער, האבן געשיקט צו יהואן, אזוי צו זאגן: דיינע קנעכט זיינען מיר; און אלץ וואס דו וועסט אונדז זאגן, וועלן מיר טאן. מיר וועלן קיינעם ניט מאכן פאר א מלך. וואס איז גוט אין דיינע אויגן, טו.
/10:6 האט ער געשריבן צו זיי א בריוו א צווייט מאל, אזוי צו זאגן: אויב איר זייט מיט מיר, און איר ווילט צוהערן צו מיין קול, נעמט די קעפ פון די מאנספארשוינען, אייער הארס זין, און קומט צו מיר מארגן ארום דער צייט קיין יזרעאל. און די זין פון מלך, זיבעציק פארשוין, זיינען געווען ביי די גרויסע לייט פון דער שטאט, וואס האבן זיי אויפגעצויגן. /10:7 און עס איז געווען, ווי דער בריוו איז אנגעקומען צו זיי, אזוי האבן זיי גענומען די זין פון מלך, און זיי געשאכטן, זיבעציק פארשוין; און זיי האבן אריינגעטאן זייערע קעפ אין קערב, און אוועקגעשיקט צו אים קיין יזרעאל.
/10:8 איז געקומען א שליח, און האט אים אנגעזאגט, אזוי צו זאגן: מע האט געבראכט די קעפ פון דעם מלכס זין. האט ער געזאגט: מאכט זיי אין צוויי הויפנס ביים איינגאנג פון טויער, ביז אין דער פרי.
/10:9 און עס איז געווען אין דער פרי, איז ער ארויסגעגאנגען, און האט זיך אוועקגעשטעלט, און האט געזאגט צום גאנצן פאלק, איר זייט אומשולדיק; אט האב איך געמאכט א בונט אקעגן מיין האר, און האב אים געהרגעט. אבער ווער האט דערשלאגן אלע די דאזיקע? /10:10 זייט וויסן דען, אז גארנישט וועט פאלן צו דער ערד פון דעם ווארט פון {dn גאט} וואס {dn גאט} האט גערעדט אויף דעם הויז פון אחאב; און {dn גאט} האט געטאן וואס ער האט גערעדט דורך זיין קנעכט אליהון.
/10:11 און יהוא האט דערשלאגן אלע וואס זיינען געבליבן פון אחאבס הויז אין יזרעאל, און אלע זיינע גרויסע לייט, און זיינע גוטע פריינט, און זיינע כהנים, ביז ער האט ניט געלאזן פון אים אן איבערבלייב.
/10:12 און ער איז אויפגעשטאנען און איז אוועק, און איז געגאנגען קיין שומרון. ווי ער איז ביים שערהויז פון די פאסטוכער אונטער וועגנס, /10:13 אזוי האט יהוא אנגעטראפן די ברידער פון אחזיהו דעם מלך פון יהודה, און ער האט געזאגט: ווער זייט איר? האבן זיי געזאגט: די ברידער פון אחזיהון זיינען מיר, און מיר האבן אראפגענידערט [צו פרעגן] אויף דעם פריד פון די קינדער פון מלך און די קינדער פון דער מוטער־מלכה.
/10:14 האט ער געזאגט: כאפט זיי לעבעדיקערהייט. און מע האט זיי געכאפט לעבעדיקערהייט, און זיי געשאכטן ביי דער גרוב פון דעם שערהויז, צוויי און פערציק מאן. און ער האט קיינעם פון זיי ניט איבערגעלאזט.
/10:15 און ווי ער איז אוועקגעגאנגען פון דארטן, אזוי האט ער אנגעטראפן יהונדב דעם זון פון רכבן אים אנטקעגן. האט ער אים באגריסט, און האט צו אים געזאגט: איז דיין הארץ אויפריכטיק, אזוי ווי מיין הארץ איז צו דיין הארצן? האט יהונדב געזאגט: יא. [האט יהוא געזאגט:] אויב יא, גיב דיין האנט. האט ער געגעבן זיין האנט; – און ער האט אים ארויפגענומען צו זיך אויפן רייטוואגן. /10:16 און ער האט געזאגט: קום מיט מיר, און זע ווי איך נעם זיך אן פון גאטס וועגן. און מע האט אים געפירט אין זיין רייטוואגן.
/10:17 און ער איז געקומען קיין שומרון, און האט דערשלאגן אלע וואס זיינען געבליבן פון אחאבן אין שומרון. ביז ער האט אים פארטיליקט; אזוי ווי דאס ווארט פון {dn גאט} וואס ער האט גערעדט צו אליהון.
/10:18 און יהוא האט איינגעזאמלט דאס גאנצע פאלק, און האט צו זיי געזאגט: אחאב האט געדינט בעל א ביסל, יהוא וועט אים דינען פיל. /10:19 און אצונד, רופט צו מיר אלע נביאים פון בעל, אלע זיינע דינער, און אלע זיינע כהנים; קיינער זאל ניט פעלן; ווארום א גרויסע אפפערשלאכטונג צו בעל איז ביי מיר. קיינער וואס וועט פעלן, וועט ניט בלייבן לעבן.
און יהוא האט דאס געטאן מיט באטרוג, כדי אונטערצוברענגען די דינער פון בעל.
/10:20 און יהוא האט געזאגט: הייליקט אן איינזאמלונג צו בעל. האבן זיי עס אויסגערופן. 21. און יהוא האט געשיקט אין גאנץ ישראל, און אלע דינער פון בעל זיינען געקומען, און עס איז ניט געבליבן א מענטש וואס איז ניט געקומען. און זיי זיינען אריינגעגאנגען אין הויז פון בעל; און דאס הויז פון בעל איז געווארן אנגעפילט פון עק צו עק.
/10:22 האט ער געזאגט צו דעם מאן וואס איבער דער קליידער־קאמער: גיב ארויס מלבושים צו אלע דינער פון בעל. און ער האט זיי ארויסגעגעבן די מלבושים.
/10:23 און יהוא איז אריינגעגאנגען מיט יהונדב דעם זון פון רכבן אין הויז פון בעל, און ער האט געזאגט צו די דינער פון בעל: זוכט נאך און זעט, אז דא זאל ניט זיין מיט אייך פון די קנעכט פון {dn יהוה}, נאר בלויז בעל־דינער אליין. /10:24 און זיי זיינען אריינגעגאנגען צו מאכן שלאכטאפפער און בראנדאפפער.
און יהוא האט זיך געשטעלט דרויסן אכציק מאן, און אנגעזאגט: אויב עמעצער וועט אנטרונען ווערן פון די מענטשן וואס איך גיב איבער אויף אייערע הענט, איז דיין נפש פאר יענעמס נפש.
/10:25 און עס איז געווען, ווי ער האט געענדיקט מאכן דאס בראנדאפפער, אזוי האט יהוא געזאגט צו די לויפערס און צו די הויפטלייט: גייט אריין דערשלאגט זיי; קיינער זאל ניט ארויס.
האבן זיי זיי דערשלאגן מיטן שארף פון שווערד; און די לויפערס און די הויפטלייט האבן זיי ארויסגעווארפן, און זיינען אוועקגעגאנגען צו דער שטאט פון בעלס הויז. /10:26 און זיי האבן ארויסגענומען די זיילשטיינער פון בעלס הויז, און זיי פארברענט. /10:27 און זיי האבן צעבראכן דעם זיילשטיין פון בעל, און האבן צעבראכן דאס הויז פון בעל, און האבן עס געמאכט פאר אפטריטן ביז אויף היינטיקן טאג.
/10:28 און יהוא האט פארטיליקט בעל פון ישראל. /10:29 אבער פון די זינד פון ירבעם דעם זון פון נבטן, מיט וואס ער האט געמאכט זינדיקן ישראל, פון הינטער זיי האט זיך יהוא ניט אפגעקערט–פון די גילדערנע קעלבער וואס אין בית־אל און וואס אין דן.
/10:30 און {dn גאט} האט געזאגט צו יהואן: ווייל דו האסט זיך גוט באגאנגען צו טאן וואס איז רעכטפארטיק אין מיינע אויגן–געטאן צו אחאבס הויז אזוי ווי אלץ אין מיין הארצן, וועלן דיר קינדער פון פירטן דור זיצן אויף דעם טראן פון ישראל.
/10:31 אבער יהוא האט ניט געהיט צו גיין אין דער תורה פון {dn יהוה} דעם {dn גאט} פון ישראל מיט זיין גאנצן הארצן; ער האט זיך ניט אפגעקערט פון די זינד פון ירבעמען, וואס ער האט געמאכט זינדיקן ישראל.
/10:32 אין יענע טעג האט {dn גאט} אנגעהויבן אפצוהאקן פון ישראל. און חזאל האט זיי געשלאגן אין גאנצן געמארק פון ישראל: /10:33 פון ירדן צו זונאויפגאנג, דאס גאנצע לאנד גלעד, די גדים, און די ראובנים, און די מנשים, פון ערוער וואס ביים טאל ארנון־גלעד און בשן.
/10:34 און די איבעריקע זאכן וועגן יהואן, און אלץ וואס ער האט געטאן, און זיין גאנצע גבורהשאפט, דאס איז שוין באשריבן אין בוך פון די צייטגעשעענישן פון די מלכים פון ישראל.
/10:35 און יהוא האט זיך געלייגט מיט זיינע עלטערן, און מע האט אים באגראבן אין שומרון. און זיין זון יהואחז איז געווארן מלך אויף זיין ארט. און די טעג וואס יהוא האט געקיניגט איבער ישראל אין שומרון, זיינען געווען אכט און צוואנציק יאר.

/11:1 און ווי עתליה די מוטער פון אחזיהון האט געזען אז איר זון איז טויט, אזוי איז זי אויפגעשטאנען, און האט אומגעבראכט דעם גאנצן קיניגלעכן אפשטאם. /11:2 האט יהושבע די טאכטער פון מלך יורם, אחזיהס שוועסטער, גענומען יואש דעם זון פון אחזיהן, און האט אים ארויסגעגנבעט פון צווישן דעם מלכס קינדער וואס האבן געזאלט געטייט ווערן, אים און זיין אם, אין א שלאפקאמער; און מע האט אים באהאלטן פון עתליהון, און ער איז ניט געטייט געווארן. /11:3 און ער איז געווען באהאלטן ביי איר אין הויז פון {dn גאט} זעקס יאר. און עתליה האט געקיניגט איבערן לאנד.
/11:4 און אויפן זיבעטן יאר האט יהוידע געשיקט און האט גענומען די הויפטלייט איבער די הונדערטן, פון די כרים און פון די לויפערס, און ער האט זיי געבראכט צו זיך אין הויז פון {dn גאט}, און ער האט מיט זיי געשלאסן א בונד, און האט זיי באשווארן אין הויז פון {dn גאט}, און זיי געוויזן דעם מלכס זון. /11:5 און ער האט זיי באפוילן, אזוי צו זאגן: דאס איז די זאך וואס איר זאלט טאן: א דריטל פון אייך, די וואס קומען אריין שבת און היטן די היטונג פון דעם מלכס הויז – /11:6 נאך א דריטל איז געווען ביים טויער סור, און א דריטל ביים טויער הינטער די לויפערס–זאלט היטן די היטונג פון פאלאץ פאר אן אפצאם. /11:7 און צוויי טיילן פון אייך, אלע וואס גייען ארויס שבת, זאלן היטן די היטונג פון גאטס הויז ארום דעם מלך. /11:8 און איר זאלט ארומרינגלען דעם מלך רונד ארום, איטלעכער מיט זיינע וואפן אין זיין האנט. און ווער עס קומט אריין אין די רייען, זאל געטייט ווערן. און זייט מיט דעם מלך ביי זיין ארויסגיין און ביי זיין אריינגיין. 
/11:9 האבן די הויפטלייט פון די הונדערטן געטאן אזוי ווי אלץ וואס יהוידע דער כהן האט באפוילן, און זיי האבן גענומען איטלעכער זיינע מענטשן, די וואס קומען אריין שבת, מיט די וואס גייען ארויס שבת, און זיי זיינען געקומען צו יהוידע דעם כהן. /11:10 און דער כהן האט געגעבן די הויפטלייט פון די הונדערטן די שפיזן און די שילדן וואס פון מלך דוד, וואס אין הויז פון {dn גאט}. /11:11 און די לויפערס האבן זיך געשטעלט איטלעכער מיט זיינע וואפן אין זיין האנט, פון דער רעכטער זייט פון הויז ביז דער לינקער זייט פון הויז, ביים מזבח, און ביים הויז, לעבן מלך רונד ארום. /11:12 און ער האט ארויסגעפירט דעם מלכס זון, און האט אנגעטאן אויף אים די קרוין און די [קיניגלעכע] צייכנס; און זיי האבן אים געמאכט פאר א מלך, און האבן אים געזאלבט; און זיי האבן געקלאפט די הענט, און געזאגט: לעבן זאל דער מלך!
/11:13 און עתליה האט געהערט דעם קול פון די לויפערס און דעם פאלק, און זי איז געקומען צו דעם פאלק אין הויז פון {dn גאט}. /11:14 און זי האט געזען, ערשט דער מלך שטייט אויף דער בימה, אזוי ווי דער שטייגער, און די הארן און די טרומייטערערס לעבן מלך, און דאס גאנצע פאלק פון לאנד פרייט זיך, און בלאזט אין טרומייטן; האט עתליה צעריסן אירע קליידער, און האט ארויסגערופן: א בונט! א בונט!
/11:15 האט יהוידע דער כהן באפוילן די הויפטלייט פון די הונדערטן, די אויפזעער פון חיל, און ער האט צו זיי געזאגט: פירט זי ארויס ביז אינעווייניק פון די רייען; און דעם וואס גייט איר נאך, טייט מיטן שווערד. ווארום דער כהן האט געזאגט: זי זאל ניט געטייט ווערן אין הויז פון {dn גאט}.
/11:16 האבן זיי געמאכט פאר איר ארט, און זי איז אריינגעגאנגען דורך דעם פערדאיינגאנג אין מלכס הויז, און איז דארטן געטייט געווארן.
/11:17 און יהוידע האט געשלאסן א בונד צווישן {dn יהוה} און צווישן דעם מלך און דעם פאלק, צו זיין דאס פאלק פון {dn יהוה}; אויך צווישן דעם מלך און צווישן דעם פאלק. /11:18 און דאס גאנצע פאלק פון לאנד איז אריינגעגאנגען אין הויז פון בעל, און זיי האבן עס איינגעווארפן; זיינע מזבחות און זיינע בילדער האבן זיי גוט צעבראכן, און מתן דעם כהן פון בעל האבן זיי געהרגעט פאר די מזבחות.
און דער כהן האט געמאכט אויפזעער איבער דעם הויז פון {dn גאט}. /11:19 און ער האט גענומען די הויפטלייט פון די הונדערטן, און די כרים, און די לויפערס, און דאס גאנצע פאלק פון לאנד, און זיי האבן אראפגעבראכט דעם מלך פון גאטס הויז, און זיי זיינען אריינגעגאנגען דורך דעם טויער פון די לויפערס אין מלכס הויז. און ער האט זיך געזעצט אויפן טראן פון די מלכים. /11:20 און דאס גאנצע פאלק פון לאנד האט זיך געפרייט, און די שטאט איז געווען רויק. און עתליהון האבן זיי געטייט מיטן שווערד אין מלכס הויז.

/12:1 זיבן יאר איז יהואש אלט געווען, אז ער איז געווארן מלך. /12:2 אין זיבעטן יאר פון יהואן איז יהואש געווארן מלך, און פערציק יאר האט ער געקיניגט אין ירושלים, און דער נאמען פון זיין מוטער איז געווען צביה פון באר־שבע.
/12:3 און יהואש האט געטאן וואס איז רעכטפארטיק אין די אויגן פון {dn גאט} אלע זיינע טעג, אזוי ווי יהוידע דער כהן האט אים געלערנט. /12:4 נאר די במות זיינען ניט אפגעטאן געווארן; דאס פאלק האט נאך אלץ געשלאכט און גערייכערט אויף די במות.
/12:5 און יהואש האט געזאגט צו די כהנים: אל דאס געהייליקטע זילבער וואס ווערט געבראכט אין גאטס הויז אין גאנגבארן געלט, דאס געלט פון נפשות לויט איטלעכנס אפשאצונג, אל דאס געלט וואס עמיצן קומט ארויף אויפן הארצן צו ברענגען אין הויז פון {dn גאט}, /12:6 זאלן די כהנים נעמען פאר זיך, איטלעכער פון זיין געבער; און זיי זאלן פארריכטן די צעבראכענע ערטער פון הויז, ווו נאר א צעבראכענער ארט וועט זיך דארטן געפינען.
/12:7 אבער עס איז געווען אין דריי און צוואנציקסטן יאר פון מלך יהואש, האבן די כהנים נאך ניט געהאט פארריכט די צעבראכענע ערטער פון הויז. /12:8 האט דער מלך יהואש גערופן יהוידע דעם כהן, און די [אנדערע] כהנים, און ער האט צו זיי געזאגט: פאר וואס פארריכט איר ניט די צעבראכענע ערטער פון הויז? און אצונד, זאלט איר מער ניט נעמען קיין געלט פון אייערע געבער, נייערט אויף די צעבראכענע ערטער פון הויז זאלט איר עס אפגעבן.
/12:9 האבן די כהנים איינגעוויליקט, ניט צו נעמען דאס געלט פון דעם פאלק, און ניט צו פארריכטן די צעבראכענע ערטער פון הויז.
/12:10 און יהוידע דער כהן האט גענומען א קאסטן, און האט אויסגעשניטן א לאך אין זיין טירל, און האט אים אוועקגעשטעלט לעבן מזבח, אויף דער רעכטער זייט ווי מע קומט אריין אין הויז פון {dn גאט}; און אהין פלעגן די כהנים וואס היטן די שוועל, אריינטאן דאס גאנצע געלט וואס איז געבראכט געווארן אין הויז פון {dn גאט}. /12:11 און עס איז געווען, ווי זיי האבן געזען אז אין קאסטן איז דא פיל געלט, אזוי איז ארויפגעקומען דער שרייבער פון מלך, און דער כהן־גדול, און זיי האבן איינגעבונדן און איבערגעציילט דאס געלט וואס האט זיך געפונען אין הויז פון {dn גאט}. /12:12 און זיי פלעגן איבערגעבן דאס אויסגעציילטע געלט אין די הענט פון די ווערקמיינסטערס וואס זיינען געווען געשטעלט איבער דעם הויז פון {dn גאט}; און זיי האבן עס אויסגעצאלט צו די האלצמיינסטערס און צו די בוימיינסטערס וואס האבן געארבעט אין הויז פון {dn גאט}, /12:13 און צו די מויערער, און צו די שטיינהעקער, און אויף צו קויפן האלץ און געהאקטע שטיינער, צו פארריכטן די צעבראכענע ערטער פון גאטס הויז, און אויף אלץ וואס איז אוועקגעגאנגען אויפן הויז, צום פארריכטן.
/12:14 אבער קיין זילבערנע בעקנס, שנייצמעסערס, שפרענגבעקנס, טרומייטן, קיין שום גילדערנע כלי און זילבערנע כלי, פלעגט ניט געמאכט ווערן פאר דעם הויז פון {dn גאט} פון דעם געלט וואס איז געבראכט געווארן אין הויז פון {dn גאט}. /12:15 נייערט צו די ווערקמיינסטערס פלעגט מען עס געבן, און זיי פלעגן דערמיט פארריכטן דאס הויז פון {dn גאט}. /12:16 און מע פלעגט זיך ניט רעכענען מיט די מענטשן וואס מע פלעגט געבן דאס געלט אויף זייער האנט, אויף צו געבן צו די בעל־מלאכהס, נייערט אויף נאמנות האבן זיי געארבעט.
/12:17 דאס געלט פון שולדאפפער און דאס געלט פון זינדאפפער פלעגט ניט געבראכט ווערן אין הויז פון {dn גאט}; דאס פלעגט געהערן צו די כהנים.
/12:18 דענצמאל איז ארויפגעגאנגען חזאל דער מלך פון ארם, און האט געהאלטן מלחמה אויף גת, און האט זי באצווונגען. און חזאל האט געקערט זיין פנים ארויפצוגיין אויף ירושלים.
/12:19 האט יהואש דער מלך פון יהודה גענומען אלע הייליקע זאכן וואס יהושפט, און יהורם, און אחזיהו, זיינע עלטערן, די מלכים פון יהודה, האבן געהייליקט, און זיינע אייגענע געהייליקטע זאכן, און דאס גאנצע גאלד וואס האט זיך געפונען אין די שאצקאמערן פון גאטס הויז און פון מלכס הויז, און ער האט עס אוועקגעשיקט צו חזאל דעם מלך פון ארם. און ער האט אפגעצויגן פון ירושלים.
/12:20 און די איבעריקע זאכן וועגן יואשן, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון יהודה.
/12:21 און זיינע קנעכט זיינען אויפגעשטאנען און האבן געבונטעוועט א בונט, און האבן דערשלאגן יואשן אין בית־מלוא וואס נידערט אראפ צו סלא. /12:22 יוזכר דער זון פון שמעתן, און יהוזבד דער זון פון שומרן, זיינע קנעכט, האבן אים געשלאגן, און ער איז געשטארבן. און מע האט אים באגראבן לעבן זיינע עלטערן אין דודס־שטאט. און זיין זון אמציה איז געווארן מלך אויף זיין ארט.

/13:1 אין דריי און צוואנציקסטן יאר פון יואש דעם זון פון אחזיהון, דעם מלך פון יהודה, איז יהואחז דער זון פון יהואן געווארן מלך איבער ישראל אין שומרון, [און האט געקיניגט] זיבעצן יאר. /13:2 און ער האט געטאן וואס איז שלעכט אין די אויגן פון {dn גאט}, און איז געגאנגען נאך די זינד פון ירבעם דעם זון פון נבטן, וואס ער האט געמאכט זינדיקן ישראל; ער האט זיך ניט אפגעקערט דערפון. /13:3 און דער צארן פון {dn גאט} האט געגרימט אויף ישראל, און ער האט זיי געגעבן אין דער האנט פון חזאל דעם מלך פון ארם, און אין דער האנט פון בן־הדד דעם זון פון חזאלן, אלע טעג.
/13:4 האט יהואחז געבעטן צו {dn גאט}, און {dn גאט} האט צוגעהערט צו אים, ווארום ער האט געזען די דריקונג פון ישראל, אז דער מלך פון ארם האט זיי געדריקט – /13:5 און {dn גאט} האט געגעבן ישראל א העלפער, און זיי זיינען ארויס פון אונטער דער האנט פון ארם; און די קינדער פון ישראל זיינען געזעסן אין זייערע געצעלטן אזוי ווי נעכטן־אייערנעכטן. /13:6 אבער זיי האבן זיך ניט אפגעקערט פון די זינד פון דעם הויז פון ירבעמען, וואס ער האט געמאכט זינדיקן ישראל; זיי זיינען געגאנגען דערין; און אויך די אשרה איז געבליבן שטיין אין שומרון. – /13:7 ווארום ער האט ניט איבערגעלאזן יהואחזן קיין מאנשאפט, נאר בלויז פופציק רייטער, און צען רייטוועגן, און צען טויזנט פוסגייער. ווייל דער מלך פון ארם האט זיי אומגעבראכט, און זיי געמאכט אזוי ווי שטויב צום טרעטן.
/13:8 און די איבעריקע זאכן וועגן יהואחזן, און אלץ וואס ער האט געטאן, און זיין גבורהשאפט, דאס איז שוין באשריבן אין בוך פון די צייטגעשעענישן פון די מלכים פון ישראל.
/13:9 און יהואחז האט זיך געלייגט מיט זיינע עלטערן, און מע האט אים באגראבן אין שומרון. און זיין זון יואש איז געווארן מלך אויף זיין ארט.
/13:10 אין זיבן און דרייסיקסטן יאר פון יואש דעם מלך פון יהודה איז יהואש דער זון פון יהואחזן געווארן מלך איבער ישראל אין שומרון, [און האט געקיניגט] זעכצן יאר. /13:11 און ער האט געטאן וואס איז שלעכט אין די אויגן פון {dn גאט}; ער האט זיך ניט אפגעקערט פון אלע זינד פון ירבעם דעם זון פון נבטן, וואס ער האט געמאכט זינדיקן ישראל; ער איז געגאנגען דערין.
/13:12 און די איבעריקע זאכן וועגן יואשן, און אלץ וואס ער האט געטאן, און זיין גבורהשאפט, ווי ער האט מלחמה געהאלטן מיט אמציה דעם מלך פון יהודה, דאס איז שוין באשריבן אין בוך פון די צייטגעשעענישן פון די מלכים פון ישראל.
/13:13 און יואש האט זיך געלייגט מיט זיינע עלטערן; און ירבעם האט זיך געזעצט אויף זיין טראן. און יואש איז באגראבן געווארן אין שומרון לעבן די מלכים פון ישראל.
/13:14 און אלישע איז קראנק געווארן אויף דער קראנקשאפט וואס ער האט געזאלט פון איר שטארבן; און יואש דער מלך פון ישראל האט אראפגענידערט צו אים, און ער האט געוויינט אויף זיין פנים, און האט געזאגט: פאטער מיינער, פאטער מיינער, רייטוועגן און רייטער פון ישראל!
/13:15 האט אלישע צו אים געזאגט: ברענג א בויגן און פיילן. האט ער אים געבראכט א בויגן און פיילן. /13:16 האט ער געזאגט צו דעם מלך פון ישראל: לייג ארויף דיין האנט אויפן בויגן. האט ער ארויפגעלייגט זיין האנט, און אלישע האט ארויפגעטאן זיינע הענט אויף די הענט פון מלך. /13:17 און ער האט געזאגט: עפן דעם פענצטער צו מזרח; האט ער געעפנט. האט אלישע געזאגט: שיס; און ער האט געשאסן. האט ער געזאגט: א פייל פון ישועה פון {dn גאט}, און א פייל פון ישועה אקעגן ארם; און וועסט שלאגן ארם אין אפק ביז צו פארלענדן.
/13:18 און ער האט געזאגט: נעם די פיילן; און ער האט זיי גענומען. האט ער געזאגט צו דעם מלך פון ישראל: שלאג אן דער ערד; און ער האט געשלאגן דריי מאל און האט זיך אפגעשטעלט.
/13:19 האט געצערנט אויף אים דער געטלעכער מאן, און האט געזאגט: געזאלט שלאגן פינף אדער זעקס מאל; דענצמאל וואלסטו געשלאגן ארם ביז צום פארלענדן; אבער אצונד וועסטו נאר דריי מאל שלאגן ארם.
/13:20 און אלישע איז געשטארבן, און מע האט אים באגראבן.
און באנדעס פון מואב פלעגן קומען אין לאנד ביים אנקום פון יאר. /13:21 און עס איז געווען, מע באגראבט אזוי א מענטשן, ערשט זיי דערזעען א באנדע. האבן זיי אריינגעווארפן דעם מאן אין אלישעס קבר. און דער מאן האט זיך געקייקלט ביז ער האט זיך אנגערירט אן אלישעס ביינער, און איז לעבעדיק געווארן, און האט זיך געשטעלט אויף זיינע פיס.
/13:22 און חזאל דער מלך פון ארם האט געדריקט ישראל אלע טעג פון יהואחזן. /13:23 אבער {dn גאט} האט זיי געלייטזעליקט און זיך דערבארימט אויף זיי, און האט זיך צוגעקערט צו זיי פון וועגן זיין בונד מיט אברהם, יצחק, און יעקב, און ער האט זיי ניט געוואלט אומברענגען, און האט זיי ניט אוועקגעווארפן פון זיין פנים ביז אצונד.
/13:24 און חזאל דער מלך פון ארם איז געשטארבן. און זיין זון בן־הדד איז געווארן מלך אויף זיין ארט.
/13:25 און יהואש דער זון פון יהואחזן האט צוריקגעקערט פון דער האנט פון בן־הדד דעם זון פון חזאלן די שטעט וואס ער האט געהאט צוגענומען פון דער האנט פון זיין פאטער יהואחזן אין מלחמה. דריי מאל האט אים יואש געשלאגן, און האט צוריקגעקערט די שטעט פון ישראל.

/14:1 אין צווייטן יאר פון יואש דעם זון פון יואחזן, דעם מלך פון ישראל, איז אמציהו דער זון פון יואש דעם מלך פון יהודה געווארן מלך. /14:2 פינף און צוואנציק יאר איז ער אלט געווען, אז ער איז געווארן מלך, און ניין און צוואנציק יאר האט ער געקיניגט אין ירושלים. און דער נאמען פון זיין מוטער איז געווען יהוידען פון ירושלים. /14:3 און ער האט געטאן וואס איז רעכטפארטיק אין די אויגן פון {dn גאט}, אבער ניט אזוי ווי זיין פאטער דוד; ער האט געטאן ווי אלץ וואס זיין פאטער יואש האט געטאן. /14:4 נאר די במות זיינען ניט אפגעטאן געווארן; דאס פאלק האט נאך אלץ געשלאכט און גערייכערט אויף די במות.
/14:5 און עס איז געווען, ווי די מלוכה איז געווען באפעסטיקט אין זיין האנט, אזוי האט ער דערשלאגן זיינע קנעכט וואס האבן דערשלאגן זיין פאטער דעם מלך. /14:6 אבער די קינדער פון די דערשלעגער האט ער ניט געטייט, אזוי ווי עס שטייט געשריבן אין בוך פון תורת־משה, וואס {dn גאט} האט באפוילן, אזוי צו זאגן: פאטערס זאלן ניט געטייט ווערן פאר קינדער, און קינדער זאלן ניט געטייט ווערן פאר פאטערס; נייערט יעטוועדער פאר זיין זינד זאל געטייט ווערן.
/14:7 ער האט געשלאגן פון אדום אין טאל פון זאלץ צען טויזנט, און איינגענומען סלע אין מלחמה, און גערופן איר נאמען יקתאל [ווי זי הייסט] ביז אויף היינטיקן טאג.
/14:8 דענצמאל האט אמציה געשיקט שלוחים צו יהואש דעם זון פון יהואחז דעם זון פון יהואן, דעם מלך פון ישראל, אזוי צו זאגן: קום לאמיר זיך אנקוקן אין פנים.
/14:9 האט יהואש דער מלך פון ישראל געשיקט צו אמציהו דעם מלך פון יהודה, אזוי צו זאגן: דער דארן וואס אין לבנון האט געשיקט צו דעם צעדערבוים וואס אין לבנון, אזוי צו זאגן: גיב דיין טאכטער צו מיין זון פאר א ווייב. איז פארבייגעגאנגען א ווילדע חיה וואס אין לבנון, און האט צעטרעטן דעם דארן. /14:10 שלאגן האסטו געשלאגן אדום, און דיין הארץ האט דיך דערהויבן; האלט דיין כבוד, און זיץ אין דער היים. און נאך וואס זאלסטו זיך רייצן מיט בייז, און פאלן דו און יהודה מיט דיר?
/14:11 אבער אמציהו האט ניט צוגעהערט. און יהואש דער מלך פון ישראל איז ארויסגעגאנגען. און זיי האבן זיך אנגעקוקט אין פנים, ער און אמציהו דער מלך פון יהודה, אין בית־שמש וואס געהערט צו יהודה. /14:12 און יהודה איז געשלאגן געווארן פאר ישראל. און זיי זיינען אנטלאפן איטלעכער צו זיינע געצעלטן.
/14:13 און אמציהו דעם מלך פון יהודה, דעם זון פון יהואש דעם זון פון אחזיהון, האט יהואש דער מלך פון ישראל געכאפט אין בית־שמש. און ער איז געקומען קיין ירושלים, און האט דורכגעבראכן די מויער פון ירושלים פון דעם טויער פון אפרים ביז דעם ווינקלטויער, פיר הונדערט איילן. /14:14 און ער האט צוגענומען דאס גאנצע גאלד און זילבער, און אלע כלים, וואס האבן זיך געפונען אין הויז פון {dn גאט} און אין די שאצקאמערן פון מלכס הויז, און משכון־קינדער, און האט זיך אומגעקערט קיין שומרון.
/14:15 און די איבעריקע זאכן פון יהואשען וואס ער האט געטאן, און זיין גבורהשאפט, און ווי ער האט מלחמה געהאלטן מיט אמציהו דעם מלך פון יהודה, דאס איז שוין באשריבן אין בוך פון די צייטגעשעענישן פון די מלכים פון ישראל.
/14:16 און יהואש האט זיך געלייגט מיט זיינע עלטערן, און ער איז באגראבן געווארן אין שומרון לעבן די מלכים פון ישראל. און זיין זון ירבעם איז געווארן מלך אויף זיין ארט.
/14:17 און אמציהו דער זון פון יואשן, דער מלך פון יהודה, האט געלעבט נאך דעם טויט פון יהואש דעם זון פון יהואחזן, דעם מלך פון ישראל, פופצן יאר.
/14:18 און די איבעריקע זאכן וועגן אמציהון, זיי זיינען שוין באשריבן אין בוך פון די צייטגעשעענישן פון די מלכים פון יהודה.
/14:19 און מע האט געבונטעוועט אויף אים א בונט אין ירושלים, און ער איז אנטלאפן קיין לכיש; אבער מע האט נאכגעשיקט נאך אים קיין לכיש, און מע האט אים דארטן געטייט. /14:20 און מע האט אים געבראכט אויף פערד. און ער איז באגראבן געווארן אין ירושלים לעבן זיינע עלטערן אין דודס־שטאט.
/14:21 און דאס גאנצע פאלק פון יהודה האט גענומען עזריהן, וואס איז געווען זעכצן יאר אלט, און זיי האבן אים געמאכט פאר מלך אויפן ארט פון זיין פאטער אמציהון.
/14:22 ער האט ארומגעבויט אילת און האט זי צוריקגעקערט צו יהודה. נאך דעם ווי דער מלך האט זיך געלייגט מיט זיינע עלטערן.
/14:23 אין פופצנטן יאר פון אמציהו דעם זון פון יואשן, דעם מלך פון יהודה, איז ירבעם דער זון פון יואש דעם מלך פון ישראל געווארן מלך אין שומרון, [און האט געקיניגט] איין און פערציק יאר. /14:24 און ער האט געטאן וואס איז שלעכט אין די אויגן פון {dn גאט}; ער האט זיך ניט אפגעקערט פון אלע זינד פון ירבעם דעם זון פון נבטן, וואס ער האט געמאכט זינדיקן ישראל.
/14:25 ער האט צוריקגעשטעלט דעם געמארק פון ישראל, פון ווו מע קומט קיין חמת ביז דעם ים פון פלוין, אזוי ווי דאס ווארט פון {dn יהוה} דעם {dn גאט} פון ישראל, וואס ער האט גערעדט דורך זיין קנעכט יונה דעם זון פון אמתין, דעם נביא, וואס פון גת־חפר. /14:26 ווארום {dn גאט} האט געזען די פיין פון ישראל, אז זי איז זייער ביטער, און קיין מוטערמענטש איז ניטא, און ניטא ווער זאל העלפן ישראל. /14:27 און {dn גאט} האט ניט געוואלט אויסמעקן דעם נאמען פון ישראל פון אונטערן הימל, און ער האט זיי געהאלפן דורך דער האנט פון ירבעם דעם זון פון יואשן.
/14:28 און די איבעריקע זאכן וועגן ירבעמען, און אלץ וואס ער האט געטאן, און זיין גבורהשאפט, ווי ער האט מלחמה געהאלטן, און ווי ער האט צוריקגעקערט דמשק אום חמת צו יהודה און ישראל, דאס איז שוין באשריבן אין בוך פון די צייטגעשעענישן פון די מלכים פון ישראל.
/14:29 און ירבעם האט זיך געלייגט מיט זיינע עלטערן, מיט די מלכים פון ישראל. און זיין זון זכריה איז געווארן מלך אויף זיין ארט.

/15:1 אין זיבן און צוואנציקסטן יאר פון ירבעם דעם מלך פון ישראל, איז עזריה דער זון פון אמציה דעם מלך פון יהודה געווארן מלך. /15:2 זעכצן יאר איז ער אלט געווען, אז ער איז געווארן מלך, און צוויי און פופציק יאר האט ער געקיניגט אין ירושלים, און דער נאמען פון זיין מוטער איז געווען יכליהו פון ירושלים.
/15:3 און ער האט געטאן וואס איז רעכטפארטיק אין די אויגן פון {dn גאט}, אזוי ווי אלץ וואס זיין פאטער אמציהו האט געטאן. /15:4 נאר די במות זיינען ניט אפגעטאן געווארן; דאס פאלק האט נאך אלץ געשלאכט און גערייכערט אויף די במות.
/15:5 און {dn גאט} האט געפלאגט דעם מלך, און ער איז געווען א מצורע ביז דעם טאג פון זיין טויט. און ער איז געזעסן אין דעם אפגעזונדערטן הויז. און יותם דעם מלכס זון איז געווען איבערן פאלאץ; ער האט געמשפט דאס פאלק פון לאנד.
/15:6 און די איבעריקע זאכן וועגן עזריהן, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון יהודה.
/15:7 און עזריה האט זיך געלייגט מיט זיינע עלטערן, און מע האט אים באגראבן לעבן זיינע עלטערן אין דודס־שטאט. און זיין זון יותם איז געווארן מלך אויף זיין ארט.
/15:8 אין אכט און דרייסיקסטן יאר פון עזריהו דעם מלך פון יהודה, האט זכריהו דער זון פון ירבעמען געקיניגט איבער ישראל אין שומרון זעקס חדשים. /15:9 און ער האט געטאן וואס איז שלעכט אין די אויגן פון {dn גאט}, אזוי ווי זיינע עלטערן האבן געטאן; ער האט זיך ניט אפגעקערט פון די זינד פון ירבעם דעם זון פון נבטן, וואס ער האט געמאכט זינדיקן ישראל.
/15:10 און שלום דער זון פון יבשן האט געמאכט א בונט אויף אים, און האט אים געשלאגן אנטקעגן פארן פאלק, און אים געטייט, און איז געווארן מלך אויף זיין ארט.
/15:11 און די איבעריקע זאכן וועגן זכריהן, זיי זיינען באשריבן אין בוך פון די צייטגעשעענישן פון די מלכים פון ישראל.
/15:12 דאס איז געווען דאס ווארט פון {dn גאט} וואס ער האט גערעדט צו יהואן, אזוי צו זאגן: קינדער ביזן פירטן דור וועלן דיר זיצן אויפן טראן פון ישראל; און אזוי איז געשען.
/15:13 שלום דער זון פון יבשן איז געווארן מלך אין ניין און דרייסיקסטן יאר פון עוזיה דעם מלך פון יהודה; און ער האט געקיניגט א חודש צייט אין שומרון.
/15:14 איז ארויפגעגאנגען מנחם דער זון פון גדין, פון תרצה, און ער איז געקומען קיין שומרון, און האט געשלאגן שלום דעם זון פון יבשן אין שומרון, און האט אים געטייט, און איז געווארן מלך אויף זיין ארט.
/15:15 און די איבעריקע זאכן וועגן שלומען, און זיין בונט וואס ער האט געבונטעוועט, דאס איז באשריבן אין בוך פון די צייטגעשעענישן פון די מלכים פון ישראל.
/15:16 דענצמאל האט מנחם געשלאגן תפסח מיט אלע וואס אין איר, און אירע געמארקן פון תרצה אן. ווייל מע האט אים ניט געעפנט. האט ער זי געשלאגן; אלע אירע טראגעדיקע האט ער אויפגעשפאלטן.
/15:17 אין ניין און דרייסיקסטן יאר פון עזריה דעם מלך פון יהודה איז מנחם דער זון פון גדין געווארן מלך איבער ישראל, [און האט געקיניגט] צען יאר אין שומרון.
/15:18 און ער האט געטאן וואס איז שלעכט אין די אויגן פון {dn גאט}; ער האט אלע זיינע טעג זיך ניט אפגעקערט פון די זינד פון ירבעם דעם זון פון נבטן, וואס ער האט געמאכט זינדיקן ישראל.
/15:19 איז געקומען פול דער מלך פון אשור אויפן לאנד. און מנחם האט געגעבן פולן טויזנט צענטנער זילבער, אז זיין האנט זאל זיין מיט אים צו באפעסטיקן די מלוכה אין זיין האנט. /15:20 און מנחם האט אויסגעווארפן דאס געלט אויף ישראל, אויף אלע וווילפארמעגלעכע, פופציק שקלים זילבער אויף יעטוועדער מאן. כדי צו געבן דעם מלך פון אשור. און דער מלך פון אשור האט זיך אומגעקערט, און האט זיך ניט אפגעשטעלט דארטן אין לאנד.
/15:21 און די איבעריקע זאכן וועגן מנחמען, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון ישראל.
/15:22 און מנחם האט זיך געלייגט מיט זיינע עלטערן, און זיין זון פקחיה איז געווארן מלך אויף זיין ארט.
/15:23 אין פופציקסטן יאר פון עזריה דעם מלך פון יהודה איז פקחיה דער זון פון מנחמען געווארן מלך איבער ישראל אין שומרון, [און האט געקיניגט] צוויי יאר.
/15:24 און ער האט געטאן וואס איז שלעכט אין די אויגן פון {dn גאט}; ער האט זיך ניט אפגעקערט פון די זינד פון ירבעם דעם זון פון נבטן, וואס ער האט געמאכט זינדיקן ישראל.
/15:25 און זיין הויפטמאן פקח דער זון פון רמליהון האט געמאכט א בונט אויף אים, און האט אים דערשלאגן אין שומרון, אין פאלאץ פון מלכס הויז, ביי ארגוב און ביי אריה; און מיט אים זיינען געווען פופציק מאן פון די גלעדער; און ער האט אים געטייט, און איז געווארן מלך אויף זיין ארט.
/15:26 און די איבעריקע זאכן וועגן פקחיהן, און אלץ וואס ער האט געטאן, דאס איז באשריבן אין בוך פון די צייטגעשעענישן פון די מלכים פון ישראל.
/15:27 אין צוויי און פופציקסטן יאר פון עזריה דעם מלך פון יהודה, איז פקח דער זון פון רמליהון געווארן מלך איבער ישראל אין שומרון, [און האט געקיניגט] צוואנציק יאר.
/15:28 און ער האט געטאן וואס איז שלעכט אין די אויגן פון {dn גאט}; ער האט זיך ניט אפגעקערט פון די זינד פון ירבעם דעם זון פון נבטן, וואס ער האט געמאכט זינדיקן ישראל.
/15:29 אין די טעג פון פקח דעם מלך פון ישראל, איז געקומען תגלת־פלאסר דער מלך פון אשור, און האט גענומען עיון, און אבל־בית-מעכה, און ינוח, און קדש, און חצור, און גלעד, און גליל, דאס גאנצע לאנד נפתלי; און ער האט זיי פארטריבן קיין אשור.
/15:30 און הושע דער זון פון אלהן האט געבונטעוועט א בונט אויף פקח דעם זון פון רמליהון, און ער האט אים געשלאגן און אים געטייט, און איז געווארן מלך אויף זיין ארט, אין צוואנציקסטן יאר פון יותם דעם זון פון עוזיהן.
/15:31 און די איבעריקע זאכן וועגן פקחן, און אלץ וואס ער האט געטאן, דאס איז באשריבן אין בוך פון די צייטגעשעענישן פון די מלכים פון ישראל.
 /15:32 אין צווייטן יאר פון פקח דעם זון פון רמליהון, דעם מלך פון ישראל, איז יותם דער זון פון עוזיהו דעם מלך פון יהודה געווארן מלך. /15:33 פינף און צוואנציק יאר איז ער אלט געווען, אז ער איז געווארן מלך, און זעכצן יאר האט ער געקיניגט אין ירושלים. און דער נאמען פון זיין מוטער איז געווען ירושא די טאכטער פון צדוקן.
/15:34 און ער האט געטאן וואס איז רעכטפארטיק אין די אויגן פון {dn גאט}; ער האט געטאן אזוי ווי אלץ וואס זיין פאטער עוזיהו האט געטאן. /15:35 נאר די במות זיינען ניט אפגעטאן געווארן; דאס פאלק האט נאך אלץ געשלאכט און גערייכערט אויף די במות.
ער האט געבויט דאס אויבערשטע טויער פון גאטס הויז.
/15:36 און די איבעריקע זאכן וועגן יותמען, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון יהודה.
/15:37 אין יענע טעג האט {dn גאט} אנגעהויבן אנשיקן אויף יהודה רצין דעם מלך פון ארם, און פקח דעם זון פון רמליהון.
/15:38 און יותם האט זיך געלייגט מיט זיינע עלטערן, און ער איז באגראבן געווארן לעבן זיינע עלטערן אין זיין פאטער דודס־שטאט. און זיין זון אחז איז געווארן מלך אויף זיין ארט.

/16:1 אין זיבעצנטן יאר פון פקח דעם זון פון רמליהון, איז אחז דער זון פון יותם דעם מלך פון יהודה געווארן מלך. /16:2 צוואנציק יאר איז אחז אלט געווען, אז ער איז געווארן מלך, און זעכצן יאר האט ער געקיניגט אין ירושלים.
און ער האט ניט געטאן וואס איז רעכטפארטיק אין די אויגן פון {dn גאט} זיין האר, אזוי ווי זיין פאטער דוד. /16:3 נייערט ער איז געגאנגען אין דעם וועג פון די מלכים פון ישראל. און ער האט אויך געמאכט דורכגיין זיין זון דורכן פייער, אזוי ווי די אומווערדיקייטן פון די פעלקער וואס {dn גאט} האט זיי פארטריבן פון פאר די קינדער פון ישראל. /16:4 און ער האט געשלאכט און גערייכערט אויף די במות, און אויף די בערגלעך, און אונטער יעטוועדער צווייגהאפטיקן בוים.
/16:5 דענצמאל איז ארויפגעקומען רצין דער מלך פון ארם, און פקח דער זון פון רמליהון, דער מלך פון ישראל, קיין ירושלים אויף מלחמה; און זיי האבן געלעגערט אויף אחזן, און ניט געקענט בייקומען.
/16:6 אין יענער צייט האט רצין דער מלך פון ארם צוריקגעקערט אילת צו ארם, און האט ארויסגעווארפן די יהודהער פון אילת. און די אדומים זיינען געקומען קיין אילת, און זיינען דארטן געבליבן זיצן ביז אויף היינטיקן טאג.
/16:7 און אחז האט געשיקט שלוחים צו תגלת־פלאסר דעם מלך פון אשור, אזוי צו זאגן: דיין קנעכט און דיין זון בין איך; קום ארויף און העלף מיר פון דער האנט פון דעם מלך פון ארם, און פון דער האנט פון דעם מלך פון ישראל, וואס זיינען אויפגעשטאנען אויף מיר.
/16:8 און אחז האט גענומען דאס זילבער און דאס גאלד וואס האט זיך געפונען אין גאטס הויז און אין די שאצקאמערן פון מלכס הויז, און האט געשיקט צום מלך פון אשור שוחד. /16:9 און דער מלך פון אשור האט צוגעהערט צו אים, און דער מלך פון אשור איז ארויפגעגאנגען אויף דמשק, און האט זי איינגענומען, און האט פארטריבן אירע באוווינער קיין קיר, און רצינען האט ער געטייט.
/16:10 און דער מלך אחז איז געגאנגען קיין דמשק אנטקעגן תגלת־פלאסר דעם מלך פון אשור, און ער האט געזען דעם מזבח וואס אין דמשק. און דער מלך אחז האט געשיקט צו אוריה דעם כהן די געשטאלט פון דעם מזבח און זיין געבוי לויט זיין גאנצער ארבעט. /16:11 און אוריה דער כהן האט אויפגעבויט דעם מזבח; אזוי ווי אלץ וואס דער מלך אחז האט געשיקט פון דמשק. אזוי האט אוריה דער כהן געמאכט, איידער דער מלך אחז איז געקומען פון דמשק. /16:12 און אז דער מלך איז געקומען פון דמשק, האט דער מלך געזען דעם מזבח; און דער מלך האט גענענט צום מזבח, און האט אויפגעבראכט אויף אים. /16:13 און ער האט געדעמפט זיין בראנדאפפער און זיין שפייזאפפער, און געגאסן זיין גיסאפפער, און געשפרענגט דאס בלוט פון זיין פרידאפפער, אויפן מזבח. /16:14 און דעם קופערנעם מזבח וואס פאר {dn גאט} האט ער צוגערוקט פון פאר דעם הויז, פון צווישן דעם מזבח און צווישן דעם הויז פון {dn גאט}, און האט אים אוועקגעשטעלט ביים זייט פון דעם מזבח צו צפון.
/16:15 און דער מלך אחז האט באפוילן אוריה דעם כהן, אזוי צו זאגן: אויף דעם גרויסן מזבח דעמף דאס בראנדאפפער פון אין דער פרי, און דאס שפייזאפפער פון אוונט, און דאס בראנדאפפער פון מלך און זיין שפייזאפפער, און דאס בראנדאפפער פון דעם גאנצן פאלק פון לאנד, און זייער שפייזאפפער און זייערע גיסאפפער; און איטלעך בלוט פון בראנדאפפער און איטלעך בלוט פון שלאכטאפפער זאלסטו שפרענגען אויף אים. און וועגן דעם קופערנעם מזבח וועל איך דארפן נאכקוקן.
/16:16 און אוריה דער כהן האט געטאן אזוי ווי אלץ וואס דער מלך אחז האט באפוילן.
/16:17 און דער מלך אחז האט אפגעהאקט די ראמען פון די געשטעלן, און האט אפגעטאן פון זיי דעם האנטפאס. און דעם ים האט ער אראפגענומען פון די קופערנע רינדער וואס אונטער אים, און האט אים אוועקגעשטעלט אויף א געפלאסטער פון שטיינער. /16:18 און דער איבערדעק פאר שבת וואס מע האט אנגעבויט אן הויז, און דעם מלכס איינגאנג דערויסן, האט ער איבערגעשטעלט אין הויז פון {dn גאט} וועגן דעם מלך פון אשור.
/16:19 און די איבעריקע זאכן פון אחזן וואס ער האט געטאן, זיי זיינען שוין באשריבן אין בוך פון די צייטגעשעענישן פון די מלכים פון יהודה.
/16:20 און אחז האט זיך געלייגט מיט זיינע עלטערן, און ער איז באגראבן געווארן לעבן זיינע עלטערן אין דודס־שטאט. און זיין זון חזקיהו איז געווארן מלך אויף זיין ארט.

/17:1 אין צוועלפטן יאר פון אחז דעם מלך פון יהודה, איז הושע דער זון פון אלהן געווארן מלך אין שומרון איבער ישראל, [און האט געקיניגט] ניין יאר.
/17:2 און ער האט געטאן וואס איז שלעכט אין די אויגן פון {dn גאט}, נאר ניט אזוי ווי די מלכים פון ישראל וואס זיינען געווען פאר אים.
/17:3 אויף אים איז ארויפגעגאנגען שלמנאסר דער מלך פון אשור, און הושע איז געווארן א קנעכט צו אים, און אים געצאלט אפגאב.
/17:4 און דער מלך פון אשור האט אויסגעפונען אין הושען א בונט, ווייל ער האט געשיקט שלוחים צו סוא דעם מלך פון מצרים, און האט ניט ארויפגעבראכט אפגאב צו דעם מלך פון אשור אזוי ווי יאר אין יאר. און דער מלך פון אשור האט אים פארהאלטן, און האט אים אריינגעשפארט אין תפיסה.
/17:5 און דער מלך פון אשור איז ארויפגעגאנגען אויפן גאנצן לאנד, און איז ארויפגעגאנגען אויף שומרון, און האט געלעגערט אויף איר דריי יאר. /17:6 אין ניינטן יאר פון הושען האט דער מלך פון אשור באצווונגען שומרון, און האט פארטריבן ישראל קיין אשור, און זיי באזעצט אין חלח, און אין חבור, ביים טייך גוזן, און אין די שטעט פון מדי.
/17:7 און דאס איז געשען ווייל די קינדער פון ישראל האבן געזינדיקט צו {dn יהוה} זייער {dn גאט} וואס האט זיי אויפגעבראכט פון לאנד מצרים, פון אונטער דער האנט פון פרעה דעם מלך פון מצרים, און זיי האבן געפארכט פרעמדע געטער. /17:8 און זיי זיינען געגאנגען אין די געזעצן פון די פעלקער וואס {dn גאט} האט פארטריבן פון פאר די קינדער פון ישראל; דעס גלייכן די מלכים פון ישראל, וואס זיי האבן געמאכט. /17:9 און די קינדער פון ישראל האבן צוגעטראכט זאכן וואס ניט ריכטיק צו {dn יהוה} זייער {dn גאט}, און זיי האבן זיך געבויט במות אין אלע זייערע שטעט, פון א וועכטערטורעם ביז א פעסטונגשטאט. /17:10 און זיי האבן זיך אויפגעשטעלט זיילשטיינער און געצנשטאנגען אויף יעטוועדער הויכן בערגל און אונטער יעטוועדער צווייגהאפטיקן בוים. /17:11 און זיי האבן דארטן גערייכערט אויף אלע במות, אזוי ווי די פעלקער וואס {dn גאט} האט פארטריבן פון פאר זיי; און זיי האבן געטאן שלעכטע זאכן צו דערצערענען {dn גאט}. /17:12 און זיי האבן געדינט די אפגעטער, וואס {dn גאט} האט זיי אנגעזאגט: איר זאלט ניט טאן די דאזיקע זאך. /17:13 און {dn גאט} האט געווארנט ישראל און יהודה דורך איטלעכן נביא, איטלעכן זעער, אזוי צו זאגן: קערט אייך אום פון אייערע שלעכטע וועגן, און היט מיינע געבאט, מיינע געזעצן, לויט דער גאנצער תורה וואס איך האב באפוילן אייערע עלטערן, און וואס איך האב געשיקט צו אייך דורך מיינע קנעכט, די נביאים. /17:14 אבער זיי האבן ניט צוגעהערט, און זיי האבן הארט געמאכט זייער נאקן, אזוי ווי דער נאקן פון זייערע עלטערן וואס האבן ניט געגלויבט אין {dn יהוה} זייער {dn גאט}. /17:15 און זיי האבן פאראכט זיינע געזעצן און זיין בונד וואס ער האט געשלאסן מיט זייערע עלטערן, און זיינע ווארענישן וואס ער האט זיי געווארנט, און זיי זיינען געגאנגען נאך נישטיקייט און געווארן נישטיק, און נאך די פעלקער וואס רונד ארום זיי, וואס {dn גאט} האט זיי באפוילן ניט צו טאן אזוי ווי זיי. /17:16 און זיי האבן פארלאזן אלע געבאט פון {dn יהוה} זייער {dn גאט}, און האבן זיך געמאכט געגאסענע געצן–צוויי קעלבער, און געמאכט אן אשרה, און זיך געבוקט צו דעם גאנצן חיל פון הימל, און געדינט בעל. /17:17 און זיי האבן געמאכט דורכגיין זייערע זין און זייערע טעכטער דורכן פייער, און האבן געברויכט ווארזאגעריי און געצויבערט, און זיך אפגעגעבן צו טאן וואס איז שלעכט אין די אויגן פון {dn גאט}, אים צו דערצערענען. /17:18 און {dn גאט} האט זייער געצערנט אויף ישראל, און ער האט זיי אפגעטאן פון זיין פנים; עס איז ניט געבליבן אחוץ שבט יהודה אליין. /17:19 האט אויך יהודה ניט געהיט די געבאט פון {dn יהוה} זייער {dn גאט}, און זיי זיינען געגאנגען אין די געזעצן פון ישראל, וואס יענע האבן געמאכט. /17:20 און {dn גאט} האט פאראכט דעם גאנצן זאמען פון ישראל, און ער האט זיי געפייניקט, און האט זיי געגעבן אין דער האנט פון אויסרויבער, ביז ער האט זיי אוועקגעווארפן פון זיין פנים. /17:21 ווארום אז ער האט אפגעריסן ישראל פון דעם הויז פון דוד, און זיי האבן געמאכט פאר א מלך ירבעם דעם זון פון נבטן, האט ירבעם אפגעפירט ישראל פון הינטער {dn גאט}, און ער האט זיי געמאכט זינדיקן א גרויסע זינד. /17:22 און די קינדער פון ישראל זיינען געגאנגען אין אלע זינד פון ירבעמען וואס ער האט געטאן; זיי האבן זיך ניט אפגעקערט דערפון. /17:23 ביז {dn גאט} האט אפגעטאן ישראל פון זיין פנים, אזוי ווי ער האט גערעדט דורך אלע זיינע קנעכט די נביאים, און ישראל איז פארטריבן געווארן פון זיין ערד קיין אשור אויף היינטיקן טאג.
/17:24 און דער מלך פון אשור האט געבראכט מענטשן פון בבל, און פון כותה, און פון עוא, און פון חמת, און פון ספרוים, און באזעצט אין די שטעט פון שומרון אנשטאט די קינדער פון ישראל. און זיי האבן געארבט שומרון, און זיינען געזעסן אין אירע שטעט.
/17:25 און עס איז געווען אין אנהייב פון זייער זיצן דארטן, האבן זיי ניט געפארכט {dn יהוה}, און {dn יהוה} האט אנגעשיקט אויף זיי לייבן, און זיי פלעגן אויסהרגען צווישן זיי. /17:26 האט מען אנגעזאגט דעם מלך פון אשור, אזוי צו זאגן: די פעלקער וואס דו האסט אוועקגעפירט, און באזעצט אין די שטעט פון שומרון, ווייסן ניט דעם שטייגער פון דעם {dn גאט} פון לאנד; דרום האט ער אנגעשיקט אויף זיי לייבן, און זע, זיי טייטן זיי, אזוי ווי זיי ווייסן ניט דעם שטייגער פון דעם {dn גאט} פון לאנד.
/17:27 האט דער מלך פון אשור באפוילן, אזוי צו זאגן: פירט אוועק אהין איינעם פון די כהנים וואס איר האט פארטריבן פון דארטן; און זאלן זיי גיין און זיך באזעצן דארטן, און ער זאל זיי לערנען דעם שטייגער פון דעם {dn גאט} פון לאנד.
/17:28 איז געקומען איינער פון די כהנים וואס מע האט געהאט פארטריבן פון שומרון, און ער האט זיך באזעצט אין בית־אל, און האט זיי געלערנט ווי זיי זאלן פארכטן {dn יהוה}. /17:29 אבער איטלעך פאלק פלעגט אויך מאכן זיינע אייגענע געטער, און זיי האבן זיי אוועקגעשטעלט אין די הייזער פון די במות וואס די שומרונים האבן געמאכט; איטלעך פאלק אין זייערע שטעט וואס זיי זיינען דארטן געזעסן. /17:30 און די מענטשן פון בבל האבן געמאכט סוכות־בנות, און די מענטשן פון כות האבן געמאכט נרגל, און די מענטשן פון חמת האבן געמאכט אשימא /17:31 און די עוים האבן געמאכט נבחז און תרתק, און די ספרוים האבן פארברענט זייערע קינדער אין פייער צו אדרמלך און ענמלך, די געטער פון ספרוים. /17:32 דערביי פלעגן זיי פארכטן {dn יהוה}, און זיי האבן זיך געמאכט פון צווישן זיך כהנים פון במות, וואס פלעגן מקריב זיין פאר זיי אין די הייזער פון די במות. /17:33 {dn יהוה} פלעגן זיי פארכטן, אבער זייערע געטער פלעגן זיי דינען, אזוי ווי דער שטייגער פון די פעלקער וואס מע האט זיי פון דארטן אוועקגעפירט.
/17:34 ביז אויף היינטיקן טאג טוען זיי אזוי ווי די פריערדיקע שטייגערס; זיי פארכטן ניט [אין גאנצן] {dn יהוה}, און זיי טוען ניט אזוי ווי זייערע חוקים און ווי זייער געזעץ, און אזוי ווי די תורה און ווי דאס געבאט וואס {dn גאט} האט געבאטן די קינדער פון יעקב, וואס ער האט געמאכט זיין נאמען ישראל; /17:35 וואס {dn גאט} האט מיט זיי געשלאסן א בונד, און האט זיי באפוילן, אזוי צו זאגן: ״איר זאלט ניט פארכטן פרעמדע געטער, און איר זאלט זיך ניט בוקן צו זיי, און זיי ניט דינען, און ניט שלאכטן צו זיי. /17:36 נייערט {dn יהוה} וואס האט אייך אויפגעבראכט פון לאנד מצרים מיט גרויס שטארקייט, און מיט אן אויסגעשטרעכטן ארעם, אים זאלט איר פארכטן, און צו אים זאלט איר זיך בוקן, און צו אים זאלט איר שלאכטן. /17:37 און די חוקים און די געזעצן, און די תורה און דאס געבאט, וואס ער האט פאר אייך געשריבן, זאלט איר היטן צו טאן אלע טאג; און איר זאלט ניט פארכטן פרעמדע געטער. /17:38 און דעם בונד וואס איך האב געשלאסן מיט אייך, זאלט איר ניט פארגעסן; און איר זאלט ניט פארכטן פרעמדע געטער. /17:39 נייערט {dn יהוה} אייער {dn גאט} זאלט איר פארכטן, און ער וועט אייך מציל זיין פון דער האנט פון אלע אייערע פיינט״. /17:40 אבער זיי האבן ניט צוגעהערט, נייערט זיי טוען אזוי ווי זייער פריערדיקער שטייגער.
/17:41 און די דאזיקע פעלקער פלעגן פארכטן {dn יהוה}, אבער זייערע געצן פלעגן זיי דינען; דעס גלייכן זייערע קינדער און זייערע קינדסקינדער–אזוי ווי זייערע עלטערן האבן געטאן, אזוי טוען זיי ביז אויף היינטיקן טאג.

/18:1 און עס איז געווען אין דריטן יאר פון הושע דעם זון פון אלהן, דעם מלך פון ישראל, איז חזקיה דער זון פון אחז דעם מלך פון יהודה געווארן מלך. /18:2 פינף און צוואנציק יאר איז ער אלט געווען, אז ער איז געווארן מלך, און ניין און צוואנציק יאר האט ער געקיניגט אין ירושלים. און דער נאמען פון זיין מוטער איז געווען אבי די טאכטער פון זכריהן.
/18:3 און ער האט געטאן וואס איז רעכטפארטיק אין די אויגן פון {dn גאט}, אזוי ווי אלץ וואס זיין פאטער דוד האט געטאן. /18:4 ער האט אפגעטאן די במות, און צעבראכן די זיילשטיינער, און אפגעהאקט די אשרה. און ער האט צעהאקט די קופערנע שלאנג וואס משה האט געמאכט; ווארום ביז יענע טעג פלעגן די קינדער פון ישראל רייכערן צו איר, און מע האט זי גערופן נחושתן. /18:5 ער האט זיך פארזיכערט אויף {dn גאט דעם האר} פון ישראל, און נאך אים איז ניט געווען אזא ווי ער צווישן אלע מלכים פון יהודה, אויך ניט צווישן די וואס זיינען געווען פאר אים. /18:6 ווארום ער האט זיך באהעפט אן {dn גאט}, ער האט זיך ניט אפגעקערט פון הינטער אים, און ער האט געהיט זיינע געבאט וואס {dn גאט} האט געבאטן משהן. /18:7 און {dn גאט} פלעגט זיין מיט אים; אומעטום ווי ער פלעגט ארויסגיין, פלעגט ער באגליקן. און ער האט ווידערשפעניקט אן דעם מלך פון אשור, און האט אים ניט געדינט. /18:8 ער האט געשלאגן די פלשתים ביז עזה און אירע געמארקן, פון א וועכטערטורעם ביז א פעסטונגשטאט.
/18:9 און עס איז געווען אין פירטן יאר פון מלך חזקיהון–דאס איז דאס זיבעטע יאר פון הושע דעם זון פון אלהן, דעם מלך פון ישראל–איז ארויפגעגאנגען שלמנאסר דער מלך פון אשור אויף שומרון, און האט געלעגערט אויף איר. /18:10 און זיי האבן זי באצווונגען צום סוף פון דריי יאר; אין זעקסטן יאר פון חזקיהן–דאס איז דאס ניינטע יאר פון הושע דעם מלך פון ישראל–איז שומרון באצווונגען געווארן. /18:11 און דער מלך פון אשור האט פארטריבן ישראל קיין אשור, און האט זיי אוועקגעפירט אין חלח, און אין חבור, ביים טייך גוזן, און אין די שטעט פון מדי. /18:12 פאר וואס זיי האבן ניט צוגעהערט צו דעם קול פון {dn יהוה} זייער {dn גאט}, און האבן איבערגעטרעטן זיין בונד, אלץ וואס משה דער קנעכט פון {dn גאט} האט זיי באפוילן, און זיי האבן ניט צוגעהערט און ניט געטאן.
/18:13 און אין פערצנטן יאר פון מלך חזקיהון, איז ארויפגעגאנגען סנחריב דער מלך פון אשור אויף אלע באפעסטיקטע שטעט פון יהודה, און האט זיי איינגענומען.
/18:14 האט חזקיה דער מלך פון יהודה געשיקט צו דעם מלך פון אשור קיין לכיש, אזוי צו זאגן: איך האב געזינדיקט; קער זיך אפ פון מיר; וואס דו וועסט אויף מיר ארויפלייגן, וועל איך טראגן. האט דער מלך פון אשור ארויפגעלייגט אויף חזקיה דעם מלך פון יהודה דריי הונדערט צענטנער זילבער און דרייסיק צענטנער גאלד.
/18:15 און חזקיה האט אוועקגעגעבן דאס גאנצע זילבער וואס האט זיך געפונען אין הויז פון {dn גאט} און אין די שאצקאמערן פון מלכס הויז. /18:16 אין יענער צייט האט חזקיה ארומגעהאקט די טירן פון דעם טעמפל פון {dn גאט}, און די ביישטידלעך וואס חזקיה דער מלך פון יהודה האט געהאט איבערגעצויגן [מיט גאלד], און ער האט עס געגעבן דעם מלך פון אשור.
/18:17 און דער מלך פון אשור האט געשיקט תרתנען, און רב־סריסן, און רבשקהן, פון לכיש צום מלך חזקיהון מיט א גרויסן חיל קיין ירושלים. און זיי זיינען ארויפגעגאנגען, אזוי זיינען זיי געקומען און האבן זיך געשטעלט ביי דעם גראבן פון דעם אויבערשטן טייך וואס אויפן וועג פון וועשערפעלד. /18:18 און זיי האבן גערופן צום מלך; איז ארויסגעגאנגען צו זיי אליקים דער זון פון חלקיהון, וואס איבערן פאלאץ, און שבנא דער שרייבער, און יואח דער זון פון אספן, דער דערמאנער.
/18:19 און רבשקה האט צו זיי געזאגט: זאגט אקארשט צו חזקיהון אזוי האט געזאגט דער גרויסער מלך, דער מלך פון אשור: וואס איז די דאזיקע פארזיכערונג וואס דו פארזיכערסט זיך? /18:20 מיינסטו הויל ליפגערייד איז אן עצה און גבורה פאר מלחמה? אצונד, אויף וועמען פארזיכערסטו זיך, וואס דו האסט ווידערשפעניקט אן מיר? /18:21 אצונד זע, דו פארזיכערסט זיך אויף דעם שטעקן פון דעם דאזיקן צעבראכענעם ראר–אויף מצרים–וואס אז א מענטש לענט זיך אויף אים אן, גייט ער אים אריין אין דער האנט, און לעכערט זי דורך; אזוי איז פרעה דער מלך פון מצרים פאר אלע וואס פארזיכערן זיך אויף אים. /18:22 און אז איר וועט מיר זאגן: מיר פארזיכערן זיך אויף {dn יהוה} אונדזער {dn גאט}–איז דאס ניט דער וואס חזקיהו האט אפגעטאן זיינע במות און זיינע מזבחות, און האט געזאגט צו יהודה און צו ירושלים: פאר דעם דאזיקן מזבח זאלט איר זיך בוקן אין ירושלים? /18:23 און אצונד, פארוועט זיך אקארשט מיט מיין האר דעם מלך פון אשור, און איך וועל דיר געבן צוויי טויזנט פערד, אויב דו קענסט דיר ארויפזעצן רייטער אויף זיי. /18:24 היינט ווי קענסטו אפשטויסן דעם פנים פון א הויפטמאן, איינעם פון די קלענסטע קנעכט פון מיין האר? פון דעסט וועגן פארזיכערסטו זיך אויף מצרים וועגן רייטוועגן און רייטער. /18:25 אצונד, בין איך דען אן {dn יהוה} ארויפגעקומען אויף דעם דאזיקן ארט, אים צו פארוויסטן? {dn יהוה} האט צו מיר געזאגט: גיי ארויף אויף דעם דאזיקן לאנד, און פארוויסט עס.
/18:26 האט אליקים דער זון פון חלקיהון, און שבנא, און יואח, געזאגט צו רבשקהן: רעד, איך בעט דיך, צו דיינע קנעכט אראמיש, ווארום מיר פארשטיין עס, און רעד ניט צו אונדז יהודיש אין די אויערן פון דעם פאלק וואס אויף דער מויער.
/18:27 האט רבשקה צו זיי געזאגט: האט דען צו דיין האר און צו דיר מיך געשיקט מיין האר צו רעדן די דאזיקע ווערטער, און ניט צו די מענטשן וואס זיצן אויף דער מויער, צו עסן זייער קויט, און צו טרינקען זייער לייבוואסער, ביי אייך?
/18:28 און רבשקה האט זיך געשטעלט, און האט אויסגערופן אויף א הויכן קול אויף יהודיש, און האט גערעדט און געזאגט: הערט דאס ווארט פון דעם גרויסן מלך, דעם מלך פון אשור. /18:29 אזוי האט געזאגט דער מלך: זאל אייך חזקיהו ניט נארן, ווארום ער קען אייך ניט מציל זיין פון זיין האנט. /18:30 און זאל אייך חזקיהו ניט פארזיכערן אויף {dn יהוה}, אזוי צו זאגן: מציל זיין וועט אונדז מציל זיין {dn יהוה}, און די דאזיקע שטאט וועט ניט איבערגעבן ווערן אין דער האנט פון דעם מלך פון אשור. /18:31 איר זאלט ניט צוהערן צו חזקיהון, ווארום אזוי האט געזאגט דער מלך פון אשור: מאכט מיט מיר שלום, און קומט ארויס צו מיר, און עסט איטלעכער פון זיין וויינשטאק און איטלעכער פון זיין פייגנבוים, און טרינקט איטלעכער דאס וואסער פון זיין ברונעם. /18:32 ביז איך קום, און וועל אייך נעמען אין א לאנד אזוי ווי אייער לאנד, א לאנד פון תבואה און וויין, א לאנד פון ברויט און וויינגערטנער, א לאנד פון איילבערטן און האניק, כדי איר זאלט לעבן און ניט שטארבן; און איר זאלט ניט צוהערן צו חזקיהון, אז ער וועט אייך איינרעדן, אזוי צו זאגן: {dn יהוה} וועט אונדז מציל זיין. /18:33 האבן מציל דען מציל געווען די געטער פון די פעלקער איטלעכער זיין לאנד פון דער האנט פון דעם מלך פון אשור? /18:34 ווו זיינען די געטער פון חמת, און ארפד? ווו זיינען די געטער פון ספרוים, הנע, און עוה? האבן זיי דען מציל געווען שומרון פון מיין האנט? /18:35 ווער זיינען צווישן אלע געטער פון די לענדער וואס האבן מציל געווען זייער לאנד פון מיין האנט, אז {dn יהוה} זאל מציל זיין ירושלים פון מיין האנט?
/18:36 האט דאס פאלק געשוויגן, און זיי האבן אים א ווארט ניט געענטפערט, ווארום דער באפעל פון מלך איז געווען, אזוי צו זאגן: איר זאלט אים ניט ענטפערן.
/18:37 איז געקומען אליקים דער זון פון הלקיהן, וואס איבערן פאלאץ, און שבנא דער שרייבער, און יואח דער זון פון אספן, דער דערמאנער, צו חזקיהון, מיט צעריסענע קליידער, און זיי האבן אים דערציילט די ווערטער פון רבשקהן.

/19:1 און עס איז געווען, ווי דער מלך חזקיהו האט עס געהערט, אזוי האט ער צעריסן זיינע קליידער, און זיך צוגעדעקט מיט זאק, און ער איז געקומען אין הויז פון {dn גאט}. /19:2 און ער האט געשיקט אליקימען וואס איבערן פאלאץ, און שבנא דעם שרייבער, און די עלטסטע פון די כהנים, צוגעדעקט מיט זאקקליידער, צו ישעיהו הנביא דעם זון פון אמוצן. /19:3 און זיי האבן צו אים געזאגט: אזוי האט געזאגט חזקיהו: א טאג פון נויט און שטראף און שמאך איז היינטיקער טאג, ווארום די קינדער זיינען געקומען צום מוטערמויל, און ניטא קיין כוח צו געבערן. /19:4 אפשר וועט {dn יהוה} דיין {dn גאט} הערן אלע ווערטער פון רבשקהן, וואס זיין האר דער מלך פון אשור האט אים געשיקט צו לעסטערן דעם לעבעדיקן {dn גאט}, און ער וועט שטראפן פאר די רייד וואס {dn יהוה} דיין {dn גאט} האט געהערט; דרום זאלסטו אויפהייבן א תפילה פאר דעם איבערבלייב וואס געפינט זיך דא.
/19:5 און ווי די קנעכט פון מלך חזקיהון זיינען געקומען צו ישעיהון, /19:6 האט ישעיהו צו זיי געזאגט: אזוי זאלט איר זאגן צו אייער האר: אזוי האט {dn גאט} געזאגט: זאלסט ניט מורא האבן פאר די ווערטער וואס דו האסט געהערט, מיט וואס די יונגען פון דעם מלך פון אשור האבן מיך געשענדט. /19:7 זע, איך גיב אריין אין אים א גייסט, און ער וועט הערן א הערונג, און וועט זיך אומקערן צו זיין לאנד; און איך וועל אים מאכן פאלן דורכן שווערד אין זיין לאנד.
/19:8 און רבשקה האט זיך אומגעקערט, און האט געפונען דעם מלך פון אשור מלחמה האלטנדיק אויף לבנה; ווארום ער האט געהאט געהערט אז ער האט אוועקגעצויגן פון לכיש.
/19:9 און [סנהריב] האט געהערט אויף תרהקה דעם מלך פון כוש, אזוי צו זאגן: ער איז ארויסגעגאנגען מלחמה צו האלטן מיט דיר. און ער האט ווידער געשיקט שלוחים צו חזקיהון, אזוי צו זאגן: /19:10 אזוי זאלט איר זאגן צו חזקיהון דעם מלך פון יהודה, אזוי צו זאגן: זאל דיך ניט נארן דיין {dn גאט}, וואס דו פארזיכערסט זיך אויף אים, אזוי צו זאגן: ירושלים וועט ניט איבערגעגעבן ווערן אין דער האנט פון דעם מלך פון אשור. /19:11 אט האסטו געהערט וואס די מלכים פון אשור האבן געטאן צו אלע לענדער, זיי צו פארוויסטן, און דו ווילסט ניצול ווערן? /19:12 האבן די געטער פון די פעלקער מציל געווען די וואס מיינע עלטערן האבן צעשטערט, גוזן, און חרן, און רצף, אויף די קינדער פון עדן וואס אין תלשר? /19:13 ווו איז דער מלך פון חמת, און דער מלך פון ארפד, און דער מלך פון דער שטאט ספרוים, פון הנע, און עוה?
/19:14 האט חזקיהו צוגענומען דעם בריוו פון דער האנט פון די שלוחים, און האט אים איבערגעלייענט; און ער איז ארויפגעגאנגען אין הויז פון {dn גאט}; און חזקיהו האט אים אויסגעשפרייט פאר {dn גאט}. /19:15 און חזקיהו האט מתפלל געווען צו {dn גאט}, און האט געזאגט: {dn יהוה} דו {dn גאט} פון ישראל וואס זיצט איבער די כרובים, דו אליין ביסט דער {dn גאט} איבער אלע קיניגרייכן פון דער ערד; דו האסט געמאכט די הימלען און די ערד. /19:16 נייג, {dn יהוה}, דיין אויער, און הער; עפן, {dn יהוה}, דיינע אויגן און זע; און הער די ווערטער פון סנהריבן וואס האט אים געשיקט צו לעסטערן דעם לעבעדיקן {dn גאט}. /19:17 אמת, {dn יהוה}, די מלכים פון אשור האבן חרוב געמאכט די פעלקער און זייער לאנד, /19:18 און זיי האבן איבערגעגעבן זייערע געטער צום פייער; ווארום זיי זיינען קיין געטער ניט געווען; נאר בלויז דאס ווערק פון א מענטשנס האנט, האלץ און שטיין; דרום האבן זיי זיי אונטערגעבראכט. /19:19 און אצזונד, {dn יהוה} אונדזער {dn גאט}, העלף אונדז, איך בעט דיך, פון זיין האנט, און זאלן אלע קיניגרייכן פון דער ערד וויסן, אז דו {dn יהוה} אליין ביסט {dn גאט}.
/19:20 האט ישעיהו דער זון פון אמוצן געשיקט צו חזקיהון, אזוי צו זאגן: אזוי האט געזאגט {dn יהוה} דער {dn גאט} פון ישראל: וואס דו האסט מתפלל געווען צו מיר וועגן סנהריב דעם מלך פון אשור, האב איך צוגעהערט. /19:21 דאס איז דאס ווארט וואס {dn גאט} האט וועגן אים גערעדט:
עס פאראכט דיך, עס שפאט פון דירדי יונגפרוי טאכטער ציון;עס שאקלט דעם קאפ הינטער דירדי טאכטער ירושלים. /19:22 וועמען האסטו געלעסטערט און געשענדט?און אויף וועמען האסטו דיין קול אויפגעהויבן?יא, האסט געהויבן דיינע אויגן אין דער הייךאקעגן דעם הייליקן פון ישראל. /19:23 דורך דיינע שלוחים האסטו געלעסטערט {dn גאט}, און געזאגט: מיט מיינע פיל רייטוועגןבין איך צו דער הייך פון די בערג ארויף, צו די ווינקלען פון לבנון;און איך האק אפ זיינע הויכע צעדערן, זיינע געקליבענע ציפרעסביימער;און איך קום צו זיין עקסטן הארבעריק, צום וואלד פון זיין פרוכטגארטן. /19:24 איך האב געגראבן און געטרונקעןוואסערן פרעמדע, און טריקן אויס מיט מיינע פוסטריטאלע טייכן פון מצרים.
/19:25 האסטו דען ניט געהערט?פון לאנג אן האב איך עס צוגעגרייט, פון אלטע טעג האב איך עס געפורעמט;אצונד האב איך עס געבראכט עס זאל געשען, כדי צו פארוויסטן אויף חורבה־הויפנסבאפעסטיקטע שטעט. /19:26 דרום זיינען זייערע באוווינער קורצמאכטיק, זיי זיינען צעבראכן און פארשעמט;זיי זיינען געווארן גראז און פעלד, און קרייטעכץ גרינע, מאך פון די דעכער, און תבואה פארדארט איידער אויפגעוואקסן.
/19:27 אבער איך ווייס דיין זיצן, און דיין גיין און דיין קומען, און דיין שטורעמען קעגן מיר. /19:28 ווייל דיין שטורעמען קעגן מיראון דיין ליארעם איז ארויף אין מיינע אויערן, דרום, וועל איך אריינטאן מיין רינג אין דיין נאז, און מיין צאם אין דיינע ליפן, און איך וועל דיך אומקערן אויף דעם וועגוואס דו ביסט געקומען אויף אים.
/19:29 און דאס וועט דיר זיין דער צייכן: איר וועט עסן היייאר נאכוווקס, און אויפן צווייטן יאר ווידערוווקס;און אויפן דריטן יאר, זייט און שניידט, און פלאנצט וויינגערטנער, און עסט זייער פרוכט. 30 און דער אנטרונענער איבערבלייב פון דעם הויז פון יהודהוועט ווידער ווארצלען אונטן, און טראגן פרוכט אויבן. /19:31 ווארום פון ירושלים וועט ארויסקומען אן איבערבלייב, און אן אנטרינונג פון בארג ציון;דאס אננעמען זיך פון {dn גאט} פון צבאות וועט דאס טאן.
/19:32 פאר וואר, אזוי האט {dn גאט} געזאגט אויפן מלך פון אשור:ער וועט ניט אריינקומען אין דער דאזיקער שטאט, און ניט אריינשיסן אהין א פייל, און ניט קומען פאר איר מיט א שילד, און ניט אנשיטן ארום איר אן ערדוואל. /19:33 אויף דעם וועג וואס ער איז געקומען, אויף אים וועט ער זיך אומקערן, און אין דער דאזיקער שטאטוועט ער ניט אריינקומען, זאגט {dn גאט}. /19:34 און איך וועל באשירעמען די דאזיקע שטאט, זי צו העלפן, פון מיינעט וועגן און פון מיין קנעכט דודס וועגן.
/19:35 און עס איז געווען אין יענער נאכט, איז ארויסגעגאנגען א מלאך פון {dn גאט} און האט געשלאגן אין לאגער פון אשור הונדערט און פינף און אכציק טויזנט. און אז מע האט זיך געפעדערט אין דער פרי, ערשט זיי זיינען אלע טויטע פגרים.
/19:36 און סנהריב דער מלך פון אשור האט אוועקגעצויגן, און איז געגאנגען און האט זיך אומגעקערט; און ער איז געבליבן אין נינוה.
/19:37 און עס איז געווען, ווי ער בוקט זיך אין הויז פון זיין {dn גאט} נסרוך, אזוי האבן זיינע זין אדרמלך און שראצר אים דערשלאגן מיטן שווערד; און זיי זיינען אנטרונען געווארן אין לאנד אררט. און זיין זון אסר־חדון איז געווארן מלך אויף זיין ארט.

/20:1 אין יענע טעג איז חזקיהו קראנק געווארן צום שטארבן; איז צו אים געקומען ישעיהו הנביא דער זון פון אמוצן, און האט צו אים געזאגט: אזוי האט {dn גאט} געזאגט: מאך דיין צוואה וועגן דיין הויזגעזינט, ווארום דו שטארבסט, און וועסט ניט גענעזן ווערן.
/20:2 האט ער אומגעדרייט זיין פנים צו דער וואנט, און האט מתפלל געווען צו {dn גאט}, אזוי צו זאגן: /20:3 איך בעט דיך, {dn גאט}, געדענק ווי איך בין געגאנגען פאר דיר מיט אמת, און מיט א גאנצן הארצן, און וואס איז גוט אין דיינע אויגן האב איך געטאן.
און חזקיהו האט געוויינט א גרויס געוויין.
/20:4 און עס איז געווען, ווען ישעיהו איז נאך ניט געווען ארויסגעגאנגען פון דעם מיטלסטן הויף, איז דאס ווארט פון {dn גאט} געווען צו אים, אזוי צו זאגן: /20:5 קער זיך אום, און זאלסט זאגן צו חזקיהו דעם פירשט פון מיין פאלק: אזוי האט געזאגט {dn יהוה} דער {dn גאט} פון דיין פאטער דודן: איך האב געהערט דיין תפילה, איך האב געזען דיין טרער; זע, איך הייל דיך; אויפן דריטן טאג וועסטו ארויפגיין אין הויז פון {dn גאט}. /20:6 און איך וועל צולייגן צו דיינע טעג פופצן יאר, און פון דער האנט פון דעם מלך פון אשור וועל איך דיך און די דאזיקע שטאט מציל זיין, און איך וועל באשירעמען די דאזיקע שטאט פון מיינעט וועגן און פון מיין קנעכט דודס וועגן.
/20:7 און ישעיהו האט געזאגט: נעם געפרעסטע פייגן. און זיי האבן גענומען און ארויפגעטאן אויפן אויסשלאג, און ער איז גענעזן געווארן.
/20:8 און חזקיהו האט געזאגט צו ישעיהון: וואס איז דער צייכן אז {dn גאט} וועט מיך היילן, און איך וועל ארויפגיין אויפן דריטן טאג אין הויז פון {dn גאט}? /20:9 האט ישעיהו געזאגט: דאס וועט דיר זיין דער צייכן פון {dn גאט}, אז {dn גאט} וועט טאן די זאך וואס ער האט גערעדט: זאל דער שאטן גיין צען שטאפלען ווייטער, אדער זיך אומקערן צען שטאפלען? /20:10 האט יחזקיהו געזאגט: גרינג איז דעם שאטן זיך אראפצוגיין צען שטאפלען; ניין, נייערט דער שאטן זאל זיך אומקערן אויף צוריק צען שטאפלען.
/20:11 האט ישעיהו הנביא גערופן צו {dn גאט}, און ער האט אומגעקערט דעם שאטן צען שטאפלען צוריק אויף די שטאפלען וואס ער האט געהאט אראפגענידערט אויף די שטאפלען פון אחזן.
/20:12 אין יענער צייט האט בראדך־באלאדן דער זון פון באלאדנען, דער מלך פון בבל, געשיקט א בריוו און א מתנה צו חזקיהון, ווארום ער האט געהערט אז חזקיהו איז געווען קראנק. /20:13 און חזקיהו האט זיי צוגעהערט, און ער האט זיי געוויזן זיין גאנץ שאצהויז, דאס זילבער און דאס גאלד, און די בשמים, און דאס גוטע אייל, און דאס גאנצע הויז פון זיינע וואפן, און אלץ וואס האט זיך געפונען אין זיינע שאצקאמערן; ניט געווען א זאך אין זיין הויז, און אין זיין גאנצער געוועלטיקייט, וואס חזקיהו האט זיי ניט געוויזן.
/20:14 איז ישעיהו הנביא געקומען צום מלך יחזקיהו, און האט צו אים געזאגט: וואס האבן די דאזיקע מענטשן געזאגט? און פון וואנען קומען זיי צו דיר? האט חזקיהו געזאגט: פון א ווייטן לאנד זיינען זיי געקומען, פון בבל. /20:15 האט ער געזאגט: וואס האבן זיי געזען אין דיין הויז? האט חזקיהו געזאגט: אלץ וואס איז אין מיין הויז האבן זיי געזען: ניט געווען א זאך אין מיינע שאצקאמערן וואס איך האב זיי ניט געוויזן.
/20:16 האט ישעיהו געזאגט צו חזקיהון: הער דאס ווארט פון {dn גאט}: /20:17 זע, טעג קומען, און אלץ וואס אין דיין הויז, און וואס דיינע עלטערן האבן אנגעקליבן ביז היינטיקן טאג, וועט אוועקגעטראגן ווערן קיין בבל; קיין זאך וועט ניט איבערבלייבן, זאגט {dn גאט}. /20:18 און פון דיינע זין וואס וועלן ארויסגיין פון דיר, וואס דו וועסט געבערן, וועט מען נעמען, און זיי וועלן זיין הויפדינער אין פאלאץ פון דעם מלך פון בבל.
/20:19 האט חזקיהו געזאגט צו ישעיהון: גוט איז דאס ווארט פון {dn גאט} וואס דו האסט גערעדט. און ער האט געזאגט. פאר וואר, אויב שלום און זיכערקייט וועט זיין אין מיינע טעג! 
/20:20 און די איבעריקע זאכן וועגן חזקיהון, און זיין גאנצע גבורהשאפט, און ווי ער האט געמאכט דעם טייך און דעם גראבן, און אריינגעבראכט וואסער אין שטאט, דאס איז שוין באשריבן אין בוך פון די צייטגעשעענישן פון די מלכים פון יהודה.
/20:21 און חזקיהו האט זיך געלייגט מיט זיינע עלטערן, און זיין זון מנשה איז געווארן מלך אויף זיין ארט.

/21:1 צוועלף יאר איז מנשה אלט געווען, אז ער איז געווארן מלך, און פינף און פופציק יאר האט ער געקיניגט אין ירושלים. און דער נאמען פון זיין מוטער איז געווען חפצי־בה.
/21:2 און ער האט געטאן וואס איז שלעכט אין די אויגן פון {dn גאט}, אזוי ווי די אומווערדיקייטן פון די פעלקער וואס {dn גאט} האט פארטריבן פון פאר די קינדער פון ישראל. /21:3 און ער האט אפגעבויט די במות וואס זיין פאטער חזקיהו האט צעשטערט, און ער האט אויפגעשטעלט מזבחות צו בעל, און האט געמאכט אן אשרה, און ווי אחאב דער מלך פון ישראל האט געטאן, און ער האט זיך געבוקט צום גאנצן חיל פון הימל, און זיי געדינט. /21:4 און ער האט געבויט מזבחות אין הויז פון {dn גאט}, וואס {dn גאט} האט געזאגט: אין ירושלים וועל איך טאן מיין נאמען. /21:5 און ער האט געבויט מזבחות צום גאנצן חיל פון הימל אין ביידע הויפן פון גאטס הויז. /21:6 און ער האט געמאכט דורכגיין זיין זון דורכן פייער, און האט געברויכט צייכנזעעריי און געצויבערט, און איינגעשאפט גייסטערזעער און טויטנבאשווערער; ער האט געמערט צו טאן שלעכטס אין די אויגן פון {dn גאט}, צו דערצערענען. /21:7 און ער האט אריינגעשטעלט דעם געץ פון דער אשרה וואס ער האט געמאכט, אין דעם הויז וואס {dn גאט} האט געזאגט צו דודן און צו זיין זון שלמהן: אין דעם דאזיקן הויז און אין ירושלים וואס איך האב אויסדערוויילט פון אלע שבטים פון ישראל, וועל איך טאן מיין נאמען אויף אייביק, /21:8 און איך וועל מער ניט פארוואגלען דעם פוס פון ישראל פון דער ערד וואס איך האב געגעבן זייערע עלטערן, אויב זיי וועלן נאר היטן צו טאן אזוי ווי אלץ וואס איך האב זיי באפוילן, און לויט דער גאנצער תורה וואס מיין קנעכט משה האט זיי באפוילן. /21:9 אבער זיי האבן ניט צוגעהערט; און מנשה האט זיי פארפירט צו טאן מער שלעכטס ווי די פעלקער וואס {dn גאט} האט פארטיליקט פון פאר די קינדער פון ישראל.
/21:10 און {dn גאט} האט גערעדט דורך זיינע קנעכט די נביאים, אזוי צו זאגן: /21:11 ווייל מנשה דער מלך פון יהודה האט געטאן די דאזיקע אומווערדיקייטן, איז באגאנגען ערגערס ווי אלץ וואס די אמורים וואס פאר אים האבן געטאן, און האט אויך געמאכט זינדיקן יהודה מיט זיינע אפגעטער, /21:12 דרום האט אזוי געזאגט {dn יהוה} דער {dn גאט} פון ישראל: זע, איך ברענג אן אומגליק אויף ירושלים אין יהודה, אז איטלעכער וואס הערט עס, וועלן קלינגען זיינע ביידע אויערן. /21:13 און איך וועל ציען אויף ירושלים די מעסטשנור פון שומרון, און די וואגשנור פון אחאבס הויז; און איך וועל אויסווישן ירושלים, אזוי ווי מע ווישט אויס א שיסל, אויסגעווישט און אומגעקערט אויף איר פנים. /21:14 און איך וועל אוועקווארפן דעם איבערבלייב פון מיין ארב, און וועל זיי געבן אין דער האנט פון זייערע פיינט, און זיי וועלן זיין צו רויב און צו אויסרויבונג פאר אלע זייערע פיינט. /21:15 ווייל זיי האבן געטאן וואס איז שלעכט אין מיינע אויגן, און האבן מיך דערצערנט פון דעם טאג וואס זייערע עלטערן זיינען ארויסגעגאנגען פון מצרים און ביז אויף היינטיקן טאג.
/21:16 און אויך אומשולדיק בלוט האט מנשה פארגאסן זייער פיל, ביז ער האט אנגעפילט ירושלים פון עק צו עק; אחוץ זיין זינד וואס ער האט געמאכט זינדיקן יהודה, צו טאן וואס איז שלעכט אין די אויגן פון {dn גאט}.
/21:17 און די איבעריקע זאכן וועגן מנשהן, און אלץ וואס ער האט געטאן, און זיין זינד וואס ער האט געזינדיקט, דאס איז שוין באשריבן אין בוך פון די צייטגעשעענישן פון די מלכים פון יהודה.
/21:18 און מנשה האט זיך געלייגט מיט זיינע עלטערן, און ער איז באגראבן געווארן אין דעם גארטן פון זיין הויז, אין דעם גארטן פון עוזאן. און זיין זון אמון איז געווארן מלך אויף זיין ארט.
/21:19 צוויי און צוואנציק יאר איז אמון אלט געווען. אז ער איז געווארן מלך, און צוויי יאר האט ער געקיניגט אין ירושלים. און דער נאמען פון זיין מוטער איז געווען משולמת די טאכטער פון חרוצן, פון יטבה.
/21:20 און ער האט געטאן וואס איז שלעכט אין די אויגן פון {dn גאט}, אזוי ווי זיין פאטער מנשה האט געטאן. /21:21 און ער איז געגאנגען אין אל דעם וועג וואס זיין פאטער איז געגאנגען, און ער האט געדינט די אפגעטער וואס זיין פאטער האט געדינט, און האט זיך צו זיי געבוקט. /21:22 און ער האט פארלאזן {dn יהוה} דעם {dn גאט} פון זיינע עלטערן, און איז ניט געגאנגען אין דעם וועג פון {dn יהוה}.
/21:23 און די קנעכט פון אמונען האבן געמאכט א בונט אויף אים, און האבן געטייט דעם מלך אין זיין הויז. /21:24 און דאס פאלק פון לאנד האט דערשלאגן אלע וואס האבן געמאכט דעם בונט אויף דעם מלך אמון. און דאס פאלק פון לאנד האט געמאכט זיין זון יאשיהון פאר מלך אויף זיין ארט.
/21:25 און די איבעריקע זאכן פון אמונען וואס ער האט געטאן, זיי זיינען שוין באשריבן אין בוך פון די צייטגעשעענישן פון די מלכים פון יהודה.
/21:26 און מע האט אים באגראבן אין זיין קבר, אין דעם גארטן פון עוזאן. און זיין זון יאשיהו איז געווארן מלך אויף זיין ארט. 

/22:1 אכט יאר איז יאשיהו אלט געווען, אז ער איז געווארן מלך, און איין און דרייסיק יאר האט ער געקיניגט אין ירושלים. און דער נאמען פון זיין מוטער איז געווען ידידה די טאכטער פון עדיהן, פון בצקת.
/22:2 און ער האט געטאן וואס איז רעכטפארטיק אין די אויגן פון {dn גאט}, און ער איז געגאנגען אין אל דעם וועג פון זיין פאטער דודן, און האט זיך ניט אפגעקערט רעכטס אדער לינקס.
/22:3 און עס איז געווען אין אכצנטן יאר פון מלך יאשיהו, האט דער מלך געשיקט שפן דעם זון פון אצליהו, דעם זון פון משולמען, דעם שרייבער, אין הויז פון {dn גאט}, אזוי צו זאגן: /22:4 גיי ארויף צו חלקיהו דעם כהן־גדול, און זאל ער צונויפציילן דאס געלט וואס איז געבראכט געווארן אין הויז פון {dn גאט}, וואס די שוועלהיטערס האבן געזאמלט פון פאלק. /22:5 און זאל מען עס געבן אויף דער האנט פון די ווערקמיינסטערס וואס זיינען געשטעלט איבער דעם הויז פון {dn גאט}; און זיי זאלן עס געבן צו די בעל־מלאכות, וואס אין הויז פון {dn גאט}, אויף צו פארריכטן די צעבראכענע ערטער פון הויז; /22:6 צו די האלצמיינסטערס, און צו די בוימיינסטערס, און צו די מויערער, און אויף צו קויפן האלץ און געהאקטע שטיינער, צו פארריכטן דאס הויז. /22:7 און מע זאל זיך ניט רעכענען מיט זיי וועגן דעם געלט וואס ווערט געגעבן אויף זייער האנט, נייערט אויף נאמנות זאלן זיי ארבעטן.
/22:8 און חלקיהו דער כהן־גדול האט געזאגט צו שפן דעם שרייבער: דאס בוך פון דער תורה האב איך געפונען אין הויז פון {dn גאט}. און חלקיהו האט געגעבן דאס בוך צו שפנען, און ער האט עס איבערגעלייענט.
/22:9 און שפן דער שרייבער איז געקומען צום מלך, און האט געבראכט דעם מלך אן ענטפער, און האט געזאגט: דיינע קנעכט האבן אויסגעשאטן דאס געלט וואס האט זיך געפונען אין הויז, און זיי האבן עס געגעבן אויף דער האנט פון די ווערקמיינסטערס וואס זיינען געשטעלט איבער דעם הויז פון {dn גאט}.
/22:10 און שפן דער שרייבער האט דערציילט דעם מלך, אזוי צו זאגן: חלקיהו דער כהן האט מיר געגעבן א בוך. און שפן האט עס געלייענט פארן מלך. /22:11 און עס איז געווען, ווי דער מלך האט געהערט די ווערטער פון דעם בוך פון דער תורה, אזוי האט ער צעריסן זיינע קליידער. /22:12 און דער מלך האט באפוילן חלקיהו דעם כהן, און אחיקם דעם זון פון שפנען, און עכבור דעם זון פון מיכיהו, און שפן דעם שרייבער, און עשיה דעם מלכס דינער אזוי צו זאגן: /22:13 גייט פרעגט ביי {dn גאט} פאר מיר, און פאר דעם פאלק, און פאר גאנץ יהודה, וועגן די ווערטער פון דעם דאזיקן געפונענעם בוך, ווארום גרויס איז דער גרימצארן פון {dn גאט} וואס איז אנגעצונדן אויף אונדז, פאר וואס אונדזערע עלטערן האבן ניט צוגעהערט צו די ווערטער פון דעם דאזיקן בוך, צו טאן אזוי ווי אלץ וואס איז אנגעשריבן פאר אונדז.
/22:14 איז געגאנגען חלקיהו דער כהן, און אחיקם, און עכבור, און שפן, און עשיה, צו חולדה דער נביאה, דער ווייב פון שלום דעם זון פון תקוה דעם זון פון חרחסן, דעם קליידער־היטער– און זי האט געוווינט אין ירושלים, אין צווייטן שטאטפערטל– און זיי האבן גערעדט צו איר. /22:15 האט זי צו זיי געזאגט: אזוי האט געזאגט {dn יהוה} דער {dn גאט} פון ישראל: זאגט צו דעם מאן וואס האט אייך געשיקט צו מיר: /22:16 אזוי האט {dn גאט} געזאגט: זע, איך ברענג אן אומגליק אויף דעם דאזיקן ארט און אויף זיינע באוווינער– אלע ווערטער פון דעם בוך וואס דער מלך פון יהודה האט געלייענט; /22:17 דערפאר וואס זיי האבן מיך פארלאזן, און האבן גערייכערט צו פרעמדע געטער, כדי מיך צו דערצערענען מיט אלע מעשים פון זייערע הענט, דרום וועט מיין גרימצארן זיך אנצינדן אויף דעם דאזיקן ארט, און וועט ניט פארלאשן ווערן. /22:18 און צו דעם מלך פון יהודה וואס שיקט אייך פרעגן ביי {dn גאט}, צו אים זאלט איר אזוי זאגן: אזוי האט געזאגט {dn יהוה} דער {dn גאט} פון ישראל: וועגן די ווערטער וואס דו האסט געהערט, /22:19 איז, ווייל דיין הארץ איז ווייך געווארן, און ביסט געווארן אונטערטעניק פאר {dn גאט} ווען דו האסט געהערט וואס איך האב גערעדט אויף דעם דאזיקן ארט און אויף זיינע באוווינער, אז זיי וועלן ווערן פאר א שרעק און פאר א קללה, און האסט צעריסן דיינע קליידער, און האסט געוויינט פאר מיר, האב איך אויך צוגעהערט, זאגט {dn גאט}. /22:20 דרום זע, איך זאמל דיך איין צו דיינע עלטערן, און וועסט איינגעזאמלט ווערן אין דיין קבר בשלום, און דיינע אויגן וועלן ניט זען דאס גאנצע בייז וואס איך ברענג אויף דעם דאזיקן ארט.
און זיי האבן געבראכט צום מלך דעם ענטפער.

/23:1 און דער מלך האט געשיקט, און מע האט איינגעזאמלט צו אים אלע עלטסטע פון יהודה און ירושלים. /23:2 און דער מלך איז ארויפגעגאנגען אין הויז פון {dn גאט}, און אלע מענער פון יהודה און אלע באוווינער פון ירושלים מיט אים, און די כהנים, און די נביאים, און דאס גאנצע פאלק פון קליין ביז גרויס. און ער האט געלייענט אין זייערע אויערן אלע ווערטער פון דעם בוך פון בונד וואס איז געפונען געווארן אין הויז פון {dn גאט}. /23:3 און דער מלך האט זיך געשטעלט אויף א בימה, און ער האט געשלאסן א בונד פאר {dn גאט}, צו גיין נאך {dn גאט}, און צו היטן זיינע געבאט און זיינע אנזאגן און זיינע געזעצן מיטן גאנצן הארצן און מיט דער גאנצער זעל, מקיים צו זיין די ווערטער פון דעם דאזיקן בונד וואס שטייען געשריבן אין דעם דאזיקן בוך. און דאס גאנצע פאלק איז צוגעשטאנען צו דעם בונד.
/23:4 און דער מלך האט באפוילן חלקיהו דעם כהן־גדול, און די אונטער־כהנים, און די שוועלהיטערס, ארויסצוטראגן פון דעם טעמפל פון {dn גאט} אלע כלים וואס זיינען געמאכט געווארן פאר בעל, און פאר דער אשרה, און פאר דעם גאנצן חיל פון הימל; און ער האט זיי פארברענט דרויסן פון ירושלים אין די פעלדער פון קדרון, און האט אוועקגעטראגן זייער אש קיין בית־אל. /23:5 און ער האט אפגעשאפט די פריסטער וואס די מלכים פון יהודה האבן אויפגעזעצט, און וואס האבן גערייכערט אויף די במות, אין די שטעט פון יהודה און אין די ארומיקע ערטער פון ירושלים; און די וואס האבן גערייכערט צו בעל, צו דער זון, און צו דער לבנה, און צו די מזלות, און צום גאנצן חיל פון הימל. /23:6 און ער האט ארויסגעטראגן די אשרה פון דעם הויז פון {dn גאט} דרויסן פון ירושלים צום טייך קדרון, און האט זי פארברענט ביים טייך קדרון, און צעמאלן אויף שטויב, און צעווארפן איר שטויב אויף די קברים פון די קינדער פון פאלק. /23:7 און ער האט צעבראכן די הייזער פון די שאנדמענער וואס אין הויז פון {dn גאט}, וואס די ווייבער פלעגן דארטן וועבן צודעקן פאר דער אשרה. /23:8 און ער האט צונויפגעבראכט אלע כהנים פון די שטעט פון יהודה, און האט פאראומרייניקט די במות וואס די כהנים האבן דארטן גערייכערט, פון גבע ביז באר־שבע; און ער האט צעבראכן די במות פון די טויערן וואס ביים טויעראיינגאנג פון יהושוע דעם שטאטהאר, וואס אויף דער לינקער זייט פון דעם וואס קומט אריין אין שטאטטויער. /23:9 אבער די כהנים פון די במות זיינען ניט ארויפגעגאנגען צום מזבח פון {dn גאט} אין ירושלים; נייערט זיי האבן געגעסן דאס אומגעזייערטע ברויט צווישן זייערע ברידער.
/23:10 און ער האט פאראומרייניקט תופת וואס אין טאל פון בן־הנום, אז קיינער זאל ניט מאכן דורכגיין זיין זון אדער זיין טאכטער דורכן פייער צו מולך. /23:11 און ער האט אפגעשאפט די פערד וואס די מלכים פון יהודה האבן געגעבן צו דער זון ביים איינגאנג פון דעם הויז פון {dn גאט}, לעבן דער קאמער פון נתן־מלך דעם הויפדינער, וואס אין די פארהויפן; און די רייטוועגן פון דער זון האט ער פארברענט אין פייער. /23:12 און די מזבחות וואס אויפן דאך פון אחזעס אויבערשטוב, וואס די מלכים פון יהודה האבן געמאכט, און די מזבחות וואס מנשה האט געמאכט אין ביידע הויפן פון גאטס הויז, האט צעבראכן דער מלך און צעהאקט פון דארטן, און אריינגעווארפן זייער שטויב אין טייך קדרון. /23:13 אויך די במות וואס פאר ירושלים, וואס אויף דער רעכטער זייט פון דעם בארג פון פארדארבער, וואס שלמה דער מלך פון ישראל האט געבויט צו עשתורות, דער אומווערדיקייט פון די צידונים, און צו כמוש, דער אומווערדיקייט פון מואב, און צו מלכום, דער אומווערדיקייט פון די קינדער פון עמון, האט דער מלך פאראומרייניקט. /23:14 און ער האט צעבראכן די זיילשטיינער, און אפגעהאקט די געצנביימער, און אנגעפילט זייער ארט מיט ביינער פון מענטשן.
/23:15 און אויך דעם מזבח וואס אין בית־אל, די במה וואס ירבעם דער זון פון נבטן וואס האט געמאכט זינדיקן ישראל, האט געמאכט, אויך יענעם מזבח און די במה האט ער צעבראכן; און ער האט פארברענט די במה, און צעמאלן אויף שטויב; און ער האט פארברענט די אשרה.
/23:16 און ווי יאשיהו האט זיך אומגעדרייט, אזוי האט ער געזען די קברים וואס דארטן אויפן בארג, און ער האט געשיקט, און האט ארויסגענומען די ביינער פון די קברים, און פארברענט אויפן מזבח, און האט אים פאראומרייניקט, אזוי ווי דאס ווארט פון {dn גאט} וואס עס האט אויסגערופן דער געטלעכער מאן וואס האט אויסגערופן די דאזיקע זאכן.
/23:17 און ער האט געזאגט: וואס איז יענער צייכן וואס איך זע? האבן די מענטשן פון שטאט צו אים געזאגט: דאס איז דער קבר פון דעם געטלעכן מאן וואס איז געקומען פון יהודה, און האט אויסגערופן די דאזיקע זאכן וואס דו האסט געטאן צו דעם דאזיקן מזבח אין בית־אל. /23:18 האט ער צו זיי געזאגט: לאזט אים אין רו; קיינער זאל ניט רירן זיינע ביינער. האבן זיי אויסגעלאזט זיינע ביינער מיט די ביינער פון דעם נביא וואס איז ארויסגעקומען פון שומרון.
/23:19 און אויך אלע הייזער פון די במות וואס אין די שטעט פון שומרון, וואס די מלכים פון ישראל האבן געמאכט צו דערצערענען [{dn גאט}], האט יאשיהו אפגעטאן, און ער האט געטאן צו זיי אזוי ווי אלע טוונגען וואס ער האט געטאן אין בית־אל. /23:20 און ער האט געשלאכט אלע כהנים פון די במות וואס זיינען דארטן געווען, אויף די מזבחות, און האט פארברענט ביינער פון מענטשן אויף זיי.
און ער האט זיך אומגעקערט קיין ירושלים.
/23:21 און דער מלך האט באפוילן דעם גאנצן פאלק, אזוי צו זאגן: מאכט א קרבן־פסח צו {dn יהוה} אייער {dn גאט}, אזוי ווי עס שטייט געשריבן אין דעם דאזיקן בוך פון בונד. /23:22 ווארום אזא ווי דער דאזיקער קרבן־פסח איז ניט געמאכט געווארן פון די טעג פון די שופטים וואס האבן געמשפט ישראל, און אין אלע טעג פון די מלכים פון ישראל, און די מלכים פון יהודה. /23:23 נאר אין אכצנטן יאר פון מלך יאשיהון איז געמאכט געווארן דער דאזיקער קרבן־פסח צו {dn גאט} אין ירושלים.
/23:24 און אויך די גייסטערזעער און די טויטנבאשווערער, און די תרפים, און די אפגעטער, און אלע אומווערדיקייטן, וואס זיינען געזען געווארן אין לאנד יהודה און אין ירושלים, האט יאשיהו אויסגעראמט, כדי מקיים צו זיין די ווערטער פון דער תורה וואס שטייען געשריבן אין דעם בוך וואס חלקיהו דער כהן האט געפונען אין הויז פון {dn גאט}.
/23:25 און אזא ווי ער איז ניט געווען קיין מלך פאר אים, וואס זאל זיך אומקערן צו {dn גאט} מיט זיין גאנצן הארצן און מיט זיין גאנצער זעל און מיט זיין גאנצן כוח, לויט דער גאנצער תורה פון משהן; און נאך אים איז ניט אויפגעשטאנען אזא ווי ער.
/23:26 אבער {dn גאט} האט זיך ניט אפגעקערט פון זיין גרויסן גרימצארן ווען זיין צארן האט געגרימט אויף יהודה, פאר אלע דערצערענונגען וואס מנשה האט אים דערצערנט. /23:27 און {dn גאט} האט געזאגט: אויך יהודה וועל איך אפטאן פון מיין פנים, אזוי ווי איך האב אפגעטאן ישראל; און איך וועל פאראכטן די דאזיקע שטאט וואס איך האב אויסדערוויילט, ירושלים, און דאס הויז וואס איך האב געזאגט: מיין נאמען זאל דארטן זיין.
/23:28 און די איבעריקע זאכן וועגן יאשיהון, און אלץ וואס ער האט געטאן, דאס איז שוין באשריבן אין בוך פון די צייטגעשעענישען פון די מלכים פון יהודה.
/23:29 אין זיינע טעג איז ארויפגעגאנגען פרעה־נכו דער מלך פון מצרים אויף דעם מלך פון אשור, ביים טייך פרת, און דער מלך יאשיהו איז אים געגאנגען אקעגן; און ער האט אים געטייט אין מגדו, ווי ער האט אים דערזען. /23:30 האבן זיינע קנעכט אים אוועקגעפירט א טויטן פון מגדו, און זיי האבן אים געבראכט קיין ירושלים, און האבן אים באגראבן אין זיין קבר.
און דאס פאלק פון לאנד האט גענומען יהואחז דעם זון פון יאשיהון, און זיי האבן אים געזאלבט, און אים געמאכט פאר מלך אויף זיין פאטערס ארט.
/23:31 דריי און צוואנציק יאר איז יהואחז אלט געווען, אז ער איז געווארן מלך, און דריי חדשים האט ער געקיניגט אין ירושלים. און דער נאמען פון זיין מוטער איז געווען חמוטל, די טאכטער פון ירמיהון, פון לבנה.
/23:32 און ער האט געטאן וואס איז שלעכט אין די אויגן פון {dn גאט}, אזוי ווי אלץ וואס זיינע עלטערן האבן געטאן.
/23:33 און פרעה־נכו האט אים איינגעשפארט אין רבלה, אין לאנד חמת, אז ער זאל ניט קיניגן אין ירושלים. און ער האט ארויפגעלייגט א שטראף אויפן לאנד, הונדערט צענטנער זילבער, און א צענטנער גאלד.
/23:34 און פרעה־נכו האט געמאכט אליקים דעם זון פון יאשיהון פאר מלך אויף דעם ארט פון זיין פאטער יאשיהון, און ער האט אומגעביטן זיין נאמען אויף יהויקים. און יהואחזן האט ער אוועקגענומען; און ער איז געקומען קיין מצרים, און איז דארטן געשטארבן.
/23:35 און דאס זילבער און דאס גאלד האט יהויקים געגעבן צו פרעהן; אבער ער האט אפגעשאצט דאס לאנד, כדי צו געבן דאס געלט לויט דעם באפעל פון פרעהן; פון איטלעכן לויט זיין אפשאצונג האט ער אויפגעמאנט דאס זילבער און דאס גאלד פון דעם פאלק פון לאנד, כדי צו געבן צו פרעה־נכון.
/23:36 פינף און צוואנציק יאר איז יהויקים אלט געווען, אז ער איז געווארן מלך, און עלף יאר האט ער געקיניגט אין ירושלים. און דער נאמען פון זיין מוטער איז געווען זבודה די טאכטער פון פדיה, פון רומה.
/23:37 און ער האט געטאן וואס איז שלעכט אין די אויגן פון {dn גאט}, אזוי ווי אלץ וואס זיינע עלטערן האבן געטאן.

1 אין זיינע טעג איז ארויפגעגאנגען נבוכדנאצר דער מלך פון בבל, און יהויקים איז געווען א קנעכט צו אים דריי יאר; דערנאך האט ער זיך אפגעקערט און האט ווידערשפעניקט אן אים.
/24:2 און {dn גאט} האט אנגעשיקט אויף אים באנדעס פון כשדים, און באנדעס פון ארם, און באנדעס פון מואב, און באנדעס פון די קינדער פון עמון; און ער האט זיי אנגעשיקט אויף יהודה, כדי עס אונטערצוברענגען, אזוי ווי דאס ווארט פון {dn גאט} וואס ער האט גערעדט דורך זיינע קנעכט די נביאים. /24:3 נאר לויט דעם מויל פון {dn גאט} איז דאס געווען אויף יהודה, כדי זיי אפצוטאן פון זיין פנים, פאר די זינד פון מנשהן, לויט אלץ וואס ער האט געטאן. /24:4 און אויך פאר דעם אומשולדיקן בלוט וואס ער האט פארגאסן, ביז ער האט אנגעפילט ירושלים מיט אומשולדיק בלוט; און {dn גאט} האט ניט געוואלט פארגעבן.
/24:5 און די איבעריקע זאכן וועגן יהויקימען, און אלץ וואס ער האט געטאן, דאס איז שוין באשריבן אין בוך פון די צייטגעשעענישן פון די מלכים פון יהודה.
/24:6 און יהויקים האט זיך געלייגט מיט זיינע עלטערן, און זיין זון יהויכין איז געווארן מלך אויף זיין ארט.
/24:7 און דער מלך פון מצרים איז מער ווידער ניט ארויסגעגאנגען פון זיין לאנד, ווארום דער מלך פון בבל האט צוגענומען, פון דעם באך פון מצרים ביז דעם טייך פרת, אלץ וואס געהערט צום מלך פון מצרים.
/24:8 אכצן יאר איז יהויכין אלט געווען, אז ער איז געווארן מלך, און דריי חדשים האט ער געקיניגט אין ירושלים און דער נאמען פון זיין מוטער איז געווען נחושתא די טאכטער פון אלנתנען, פון ירושלים.
/24:9 און ער האט געטאן וואס איז שלעכט אין די אויגן פון {dn גאט}, אזוי ווי אלץ וואס זיין פאטער האט געטאן.
/24:10 אין יענער צייט זיינען די קנעכט פון נבוכדנאצר דעם מלך פון בבל ארויפגעגאנגען אויף ירושלים, און די שטאט איז געקומען אין באלעגערונג. /24:11 און נבוכדנאצר דער מלך פון בבל איז געקומען אויף דער שטאט, בעת זיינע קנעכט האבן געלעגערט אויף איר.
/24:12 איז יהויכין דער מלך פון יהודה ארויסגעגאנגען צו דעם מלך פון בבל, ער, און זיין מוטער, און זיינע קנעכט, און זיינע הארן, און זיינע הויפדינער; און דער מלך פון בבל האט אים אוועקגענומען אין אכטן יאר פון זיין מלוכה.
/24:13 און ער האט ארויסגעצויגן פון דארטן אלע אוצרות פון גאטס הויז, און די אוצרות פון מלכס הויז; און ער האט צעהאקט אלע גילדערנע כלים וואס שלמה דער מלך פון ישראל האט געמאכט אין דעם טעמפל פון {dn גאט}- אזוי ווי {dn גאט} האט אנגעזאגט. /24:14 און ער האט פארטריבן גאנץ ירושלים, און אלע הארן, און אלע העלדישע גבורים, צען טויזנט געפאנגענע, און אלע מיינסטערס און שלעסערס; קיינער איז ניט געבליבן אחוץ די ארימסטע פון דעם פאלק פון לאנד; /24:15 און ער האט פארטריבן יהויכינען קיין בבל; אויך דעם מלכס מוטער, און דעם מלכס ווייבער, און זיינע הויפדינער, און די פני פון לאנד, האט ער אוועקגעפירט אין גלות פון ירושלים קיין בבל. /24:16 און אלע חילס־לייט, זיבן טויזנט, און די מיינסטערס און די שלעסערס, טויזנט, אלע, גבורים וואס טויגן צו מלחמה, זיי האט דער מלך פון בבל געבראכט אין גלות קיין בבל.
/24:17 און דער מלך פון בבל האט געמאכט פאר מלך אנשטאט אים זיין פעטער מתניהן, און ער האט אומגעביטן זיין נאמען אויף צדקיהו.
/24:18 איין און צוואנציק יאר איז צדקיהו אלט געווען, אז ער איז געווארן מלך, און עלף יאר האט ער געקיניגט אין ירושלים. און דער נאמען פון זיין מוטער איז געווען חמוטל די טאכטער פון ירמיהון, פון לבנה.
/24:19 און ער האט געטאן וואס איז שלעכט אין די אויגן פון {dn גאט}, אזוי ווי אלץ וואס יהויקים האט געטאן. /24:20 פאר וואר, פון וועגן דעם צארן פון {dn גאט} איז דאס געשען אויף ירושלים און יהודה, ביז ער האט זיי אוועקגעווארפן פון זיין פנים.
און צדקיהו האט ווידערשפעניקט אן דעם מלך פון בבל.

/25:1 און עס איז געווען אין ניינטן יאר פון זיין מלוכה, אין צענטן חודש, אין צענטן טאג פון חודש, איז געקומערן נבוכדנאצר דער מלך פון בבל, ער און זיין גאנצער חיל, אויף ירושלים, און ער האט געלעגערט אויף איר, און זיי האבן געבויט באלעגערווערק רונד ארום איר. /25:2 און די שטאט איז געווען אין באלעגערונג ביזן עלפטן יאר פון מלך צדקיהו. /25:3 אין ניינטן טאג פון [פירטן] חודש האט זיך געשטארקט דער הונגער אין שטאט, און עס איז ניט געווען קיין ברויט פאר דעם פאלק פון לאנד. /25:4 און די שטאט איז איינגעבראכן געווארן, און אלע מלחמה־לייט [זיינען אנטלאפן] ביי נאכט דורך דעם טויער צווישן די צוויי מויערן וואס ביים מלכס גארטן- און די כשדים זיינען געווען רונד ארום דער שטאט- און [דער מלך] איז אוועק מיטן וועג פון פלוין. /25:5 אבער דער חיל פון די כשדים האט נאכגעיאגט דעם מלך, און זיי האבן אים אנגעיאגט אין די פלוינען פון יריחו; און זיין גאנצער חיל איז צעלויפן פון אים. /25:6 און זיי האבן געכאפט דעם מלך, און האבן אים ארויפגעבראכט צום מלך פון בבל קיין רבלה; און מע האט ארויסגעזאגט אויף אים א משפט. /25:7 און צדקיהוס זין האט מען געשאכטן פאר זיינע אויגן; און צדקיהוס אויגן האט ער בלינד געמאכט, און ער האט אים געשמידט אין קופערנע קייטן, און געבראכט קיין בבל.
/25:8 און אין פינפטן חודש, אין זיבעטן טאג פון חודש- דאס איז דאס ניינצנטע יאר פון מלך נבוכדנאצר דעם מלך פון בבל- איז געקומען נבוזראדן דער הויפט פון דעם לייב־חיל, דער קנעכט פון דעם מלך פון בבל, קיין ירושלים. /25:9 און ער האט פארברענט דאס הויז פון {dn גאט}, און דאס הויז פון מלך; אויך אלע הייזער פון ירושלים, ווו נאר א הויז פון א גרויסן מאן, האט ער פארברענט אין פייער. /25:10 און די מויערן פון ירושלים רונד ארום האט דער גאנצער חיל פון די כשדים וואס מיט דעם הויפט פון דעם לייב־חיל איינגעווארפן. /25:11 און דעם רעשט פון פאלק וואס איז געבליבן אין שטאט, און די אריבערגעלאפענע וואס זיינען אריבערגעלאפן צו דעם מלך פון בבל, און דעם רעשט פון המון, האט נבוזראדן דער הויפט פון דעם לייב־חיל איבערגעלאזן פאר וויינגערטנירער און פאר אקערלייט.
/25:13 און די קופערנע זיילן וואס אין הויז פון {dn גאט}, און די געשטעלן, און דעם קופערנעם ים וואס אין הויז פון {dn גאט}, האבן די כשדים צעבראכן, און אוועקגעטראגן דאס קופער דערפון קיין בבל. /25:14 אויך די טעפ, און די שופלען, און די שנייצמעסערס, און די שאלן, און אלע קופערנע כלים וואס מע פלעגט דינען מיט זיי, האבן זיי צוגענומען. /25:15 אויך די פייערפאנען, און די שפרענגבעקנס, וואס גאלד, גאלד, און וואס זילבער, זילבער, האט דער הויפט פון דעם לייב־חיל צוגענומען. /25:16 די צוויי זיילן, דעם איין ים, און די געשטעלן, וואס שלמה האט געמאכט פאר גאטס הויז- דאס קופער פון אלע די דאזיקע כלים איז ניט געווען אפצווועגן. /25:17 אכצן איילן איז געווען די הייך פון איין זייל און א קופערנע קרוין איז געווען אויף אים; און די הייך פון דער קרוין איז געווען דריי איילן; און א נעצווערק פון מילגרוימען זיינען געווען אויף דער קרוין רונד ארום, אלץ פון קופער;און דעס גלייכן צום צווייטן זייל, איבער דעם נעצווערק.
/25:18 און דער הויפט פון דעם לייב־חיל האט גענומען שריה דעם כהן־גדול, און צפניה דעם צווייטן כהן, און די דריי שוועלהיטערס; /25:19 און פון שטאט האט ער גענומען איין הויפדינער וואס איז געווען דער אויפזעער איבער די מלחמה־לייט, און פינף מענער פון די וואס פלעגן זען דעם מלכס פנים, וואס האבן זיך געפונען אין שטאט, און דעם שרייבער פון דעם חיל־פירער וואס האט אויפגענומען אין חיל דאס פאלק פון לאנד, און זעכציק מאן פון דעם פאלק פון לאנד וואס האבן זיך געפונען אין שטאט. /25:20 און נבוזראדן דער הויפט פון דעם לייב־חיל האט זיי גענומען, און האט זיי אוועקגעפירט צו דעם מלך פון בבל קיין רבלה. /25:21 און דער מלך פון בבל האט זיי געשלאגן און געטייט אין רבלה אין לאנד חמת. אזוי איז יהודה אוועק אין גלות פון זיין לאנד.
/25:22 און דאס פאלק וואס איז געבליבן אין לאנד יהודה, וואס נבוכדנאצר דער מלך פון בבל האט איבערגעלאזן- איבער זיי האט ער אויפגעזעצט גדליהו דעם זון פון אחיקם דעם זון פון שפנען.
/25:23 און ווי אלע הויפטלייט פון חיל, זיי מיט די מענטשן, האבן געהערט, אז דער מלך פון בבל האט אויפגעזעצט גדליהון, אזוי זיינען זיי געקומען צו גדליהון קיין מצפה: און ישמעאל דער זון פון נתניהן, און יוחנן דער זון פון קרחן, און שריה דער זון פון תנחומתן, פון נטופה, און יאזניהו דער זון פון דעם מעכתי, זיי מיט זייערע מענטשן. /25:24 און גדליהו האט געשווארן זיי און זייערע מענטשן, און האט צו זיי געזאגט: איר זאלט ניט מורא האבן פאר די קנעכט פון די כשדים; זיצט אין לאנד, און דינט דעם מלך פון בבל, און אייך וועט גוט זיין.
/25:25 אבער עס איז געווען אין זיבעטן חודש, איז געקומען ישמעאל דער זון פון נתניה דעם זון פון אלישמען, פון קיניגלעכן אפשטאם, און צען מענטשן מיט אים, און זיי האבן געשלאגן גדליהון, און ער איז געשטארבן; אויך די יהודהער און די כשדים וואס זיינען געווען מיט אים אין מצפה. /25:26 און דאס גאנצע פאלק פון קליין ביז גרויס, און די הויפטלייט פון חיל, זיינען אויפגעשטאנען און זיינען אוועק קיין מצרים, ווארום זיי האבן מורא געהאט פאר די כשדים.
/25:27 און עס איז געווען אין זיבן און דרייסיקסטן יאר נאך דעם גלות פון יהויכין דעם מלך פון יהודה, אין צוועלפטן חודש, אין זיבן און צוואנציקסטן טאג פון חודש, האט אויל־מרודך דער מלך פון בבל, אין דעם יאר וואס ער איז געווארן מלך, אויפגעהויבן דעם קאפ פון יהויכין דעם מלך פון יהודה, פון תפיסה. /25:28 און ער האט גערעדט צו אים פריינטלעך, און האט געשטעלט זיין שטול איבער די שטולן פון די מלכים וואס ביי אים אין בבל. /25:29 און ער האט אומגעביטן זיינע תפיסה־קליידער, און ער האט געגעסן ביי אים ברויט תמיד אלע טעג פון זיין לעבען. /25:30 און זיין אויסקומעניש, א שטענדיקע אויסקומעניש, איז אים געגעבן געווארן פון מלך טאגטעגלעך אלע טעג פון זיין לעבן.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.