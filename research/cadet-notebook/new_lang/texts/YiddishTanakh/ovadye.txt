תורה נביאים וכתובים
תרגום יידיש פון יהואש
 עובדיה

/1:1 די זעונג פון עובדיהן. אזוי האט געזאגט {dn גאט דער האר} אויף אדום: א הערונג האבן מיר געהערט פון {dn גאט}, און א שליח איז געשיקט צווישן די פעלקער: שטייט אויף, און לאמיר אויפשטיין אין מלחמה אויף איר. /1:2 זע, קליין מאך איך דיך צווישן די פעלקער, פאראכט זייער ווערסטו. /1:3 די מוטוויליקייט פון דיין הארצן האט דיך פארפירט, דו וואס רוסט אין די שפאלטן פון פעלז, אין דער הייך פון דיין וווינונג; וואס זאגסט אין דיין הארצן: ווער וועט מיך אראפנידערן צו דער ערד? /1:4 ווען דו זאלסט זיך ווי אן אדלער דערהייבן, און ווען דו מאכסט צווישן שטערן דיין נעסט, וועל איך פון דארטן דיך אראפנידערן, זאגט {dn גאט}. /1:5 אויב גנבים וואלטן געקומען צו דיר, אויב נאכטרויבער – ווי ביסטו פארשניטן געווארן! – וואלטן זיי דאך בלויז געגנבעט גענוג פאר זיך; אויב הארבסטער וואלטן געקומען צו דיר, וואלטן זיי דאך א נאכקלייב איבערגעלאזט. /1:6 ווי איז דורכגעזוכט געווארן עשו, אנטפלעקט געווארן זיינע באהעלטענישן! /1:7 ביז צום געמארק האבן זיי דיר באלייט, אלע דיינע בונדסלייט; דיך פארפירט, דיך בייגעקומען האבן די גוטע פריינט דיינע. די וואס האבן דיין ברויט געגעסן האבן געשטעלט א נעץ אונטער דיר. ניט געווען קיין פארשטאנדיקייט אין אים. 
/1:8 פאר וואר, אין יענעם טאג, זאגט {dn גאט}, וועל איך אונטערברענגען די חכמים, פון אדום, און די פארשטאנדיקייט, פון בארג עשו. /1:9 און דיינע גיבורים, תימן, וועלן צעבראכן ווערן, כדי איטלעכער זאל פארשניטן ווערן פון בארג עשו דורך טייטונג. /1:10 פאר דעם אומרעכט צו דיין ברודער יעקב וועט דיך א בושה באדעקן, און וועסט פארשניטן ווערן אויף אייביק. /1:11 אין דעם טאג וואס דו ביסט געשטאנען פון ווייטן, אין דעם טאג וואס פרעמדע האבן געפאנגען זיין פארמעג, און ווילדפרעמדע זיינען געקומען אין זיינע טויערן, און אויף ירושלים גורל געווארפן, ביסטו אויך געווען ווי איינער פון זיי. /1:12 און דו האסט ניט געזאלט צוזען דעם טאג פון דיין ברודער, אין טאג פון זיין אומגליק, און ניט געזאלט זיך פרייען איבער די קינדער פון יהודה, אין טאג פון זייער אונטערגאנג, און ניט געזאלט גרייסן דיין מויל, אין טאג פון נויט. /1:13 האסט ניט געזאלט קומען אין טויער פון מיין פאלק, אין טאג פון זיין בראך, ניט געזאלט צוזען, דו אויך, זיין אומגליק, אין טאג פון זיין בראך, און ניט געזאלט אויסשטרעקן די האנט אויף זיין פארמעג, אין טאג פון זיין בראך. און האסט ניט געזאלט שטיין ביים שיידוועג, /1:14 צו פארשניידן זיינע אנטרונענע, און ניט געזאלט איבערענטפערן זיינע געבליבענע, אין טאג פון נויט. 
/1:15 ווארום נאנט איז דער טאג פון {dn גאט} אויף אלע פעלקער; ווי דו האסט געטאן, וועט געטאן ווערן צו דיר, דיין טוונג וועט זיך אומקערן אויף דיין קאפ. /1:16 ווארום ווי איר האט געטרונקען אויף מיין הייליקן בארג, וועלן טרינקען אלע פעלקער תמיד; יא, זיי וועלן טרינקען און זופן, און ווערן ווי קיין מאל ניט געווען. /1:17 אבער אויף דעם בארג ציון וועט זיין אן אנטרינונג, און ער וועט זיין הייליק; און דאס הויז פון יעקב וועט ארבן זייערע ארבונגען. /1:18 און דאס הויז פון יעקב וועט זיין א פייער, און דאס הויז פון יוסף א פלאם, און דאס הויז פון עשו צו שטרוי, און זיי וועלן זיי אנצינדן און זיי פארצערן, און קיין איבערבלייב וועט ניט זיין פון דעם הויז פון עשו; ווארום {dn גאט} האט גערעדט. /1:19 און די וואס אין דרום וועלן ארבן דעם בארג עשו, און די וואס אין דער נידערונג – די פלשתים; און זיי וועלן ארבן דאס פעלד פון אפרים, און דאס פעלד פון שומרון; און בנימין וועט ארבן גלעד. /1:20 און די דאזיקע פארטריבענע מחנה פון די קינדער פון ישראל וואס צווישן די כנענים ביז צרפת, און די פארטריבענע פון ירושלים וואס אין ספרד, וועלן ארבן די שטעט פון דרום. /1:21 און העלפער וועלן ארויפגיין אויפן בארג ציון, צו משפטן דעם בארג עשו, און די מלוכה וועט זיין ביי {dn גאט}.

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.
