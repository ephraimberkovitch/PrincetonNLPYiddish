תורה נביאים וכתובים
תרגום יידיש פון יהואש
קהלת

/1:1 די ווערטער פון קהלת דעם זון פון דודן, דעם מלך אין ירושלים. /1:2 נישטיקייט פון נישטיקייטן, זאגט קהלת, נישטיקייט פון נישטיקייטן, אלץ איז נישטיקייט. /1:3 וואס פאר א נוץ האט דער מענטש פון זיין גאנצער מיוואס ער מיט זיך אונטער דער זון?/1:4 א דור פארגייט, און א דור קומט, און די ערד באשטייט אייביק. /1:5 און די זון גייט אויף, און די זון גייט אונטער, און יאגט צו איר ארט אווו זי גייט אויף. /1:6 דער ווינט גייט קיין דרום, און פארדרייט זיך קיין צפון, רונד ארום, רונד ארום גייט ער, און צו זיינע געדרייען קערט זיך אום דער ווינט. /1:7 אלע טייכן גייען צום ים, און דער ים ווערט ניט פול;צו דעם ארט וווהין די טייכן גייען, אהין גייען זיי ווידער. /1:8 אלע ווערטער ווערן מיד, קיין מענטש קען עס ניט ארויסרעדן;דאס אויג קען זיך ניט אנקוקן זאט, און דאס אויער קען זיך ניט אנהערן פול. /1:9 וואס איז געווען דאס וועט זיין, און וואס איז געשען דאס וועט געשען, און ניטא קיין נייס אונטער דער זון. /1:10 פאראן א זאך וואס מע זאגט דערויף:זע, דאס איז א נייס;איז עס שוין געווען אין אלטע צייטןוואס זיינען געווען פאר אונדז. /1:11 ניטא קיין זכר פון די פריערדיקע, און פון די שפעטערדיקע וואס וועלן ערשט זיין, אויך פון זיי וועט קיין זכר ניט זיין, צווישן די וואס וועלן זיין נאך שפעטער.
/1:12 איך קהלת בין געווען א מלך איבער ישראל אין ירושלים. /1:13 און איך האב אפגעגעבן מיין הארץ צו זוכן און צו פארשן מיט חכמה וועגן אלץ וואס געשעט אונטער די הימלען. דאס איז א שלעכטער ענין וואס {dn גאט} האט געגעבן די מענטשנקינדער, זיך צו פארנעמען דערמיט. /1:14 איך האב געזען אלע טוענישן וואס ווערן געטאן אונטער דער זון, ערשט אלץ איז נישטיקייט און ווינטיאגעניש; /1:15 א קרומקייט וואס מע קען ניט אויסגלייכן, און א פעלער וואס קען ניט גוט געמאכט ווערן.
/1:16 איך האב געטענהט מיט מיין הארצן אזוי צו זאגן: אט האב איך געהאט חכמה גרעסער און מער איידער אלע וואס זיינען געווען פאר מיר אין ירושלים, און מיין הארץ האט געזען פיל חכמה און קענטשאפט. /1:17 און איך האב אפגעגעבן מיין הארץ צו פארשטיין חכמה, אויך פארשטיין משוגעת און נארישקייט – בין איך געוואר געווארן אז דאס אויך איז ווינטיאגעניש.
/1:18 ווארום אין פיל חכמה איז פיל פארדראס, און מערט מען קענטשאפט, מערט מען ווייטאג.

/2:1 איך האב געזאגט ביי מיר אין הארצן: קום אקארשט, לאמיך דיך פרווון מיט פרייד, און האב וווילטאג; ערשט דאס אויך איז נישטיקייט. /2:2 אויף געלעכטער האב איך געזאגט: עס איז משוגע; און אויף פרייד: וואס טוט זי אויף? /2:3 איך האב אויסגעקלערט ביי מיר אין הארצן צו פארציען מיין לייב מיט וויין, אז אי מיין הארץ זאל זיך פירן מיט חכמה, אי איך זאל מיך האלטן אן נארישקייט, ביז איך וועל זען וואס איז בעסער פאר די מענטשנקינדער אז זיי זאלן טאן אונטערן הימל אין די געציילטע טעג פון זייער לעבן. /2:4 איך האב מיר אויפגעטאן גרויסע זאכן; איך האב מיר געבויט הייזער, איך האב מיר געפלאנצט וויינגערטנער; /2:5 איך האב מיר געמאכט גערטנער און סעדער און איינגעפלאנצט אין זיי ביימער פון אלערליי פירות. /2:6 איך האב מיר געמאכט וואסערטייכן אנצוטרינקען פון זיי דעם וואקסיקן וואלד וואס שפראצט מיט ביימער. /2:7 איך האב איינגעקויפט קנעכט און דינסטן, און הויזגעבארענע האב איך געהאט; אויך אן אייגנס פון רינדער און שאף א סך האב איך געהאט, מער פון אלע וואס זיינען געווען פאר מיר אין ירושלים. /2:8 איך האב מיר אנגעזאמלט אויך זילבער און גאלד, און שאצן פון מלכים און מדינות. איך האב מיר איינגעשאפט זינגערס און זינגערינס, און תענוגים פון מענטשנקינדער, ווייבער אויף ווייבער. /2:9 און איך בין געווען גרעסער און האב פארמאגט מער פון אלע וואס זיינען געווען פאר מיר אין ירושלים; אויך איז מיין חכמה מיר בייגעשטאנען. /2:10 און וואס נאר מיינע אויגן האבן פארלאנגט, האב איך פון זיי ניט געמינערט; איך האב ניט פארמיטן מיין הארץ פון קיין פרייד, נייערט מיין הארץ האט זיך ווויל געטאן מיט מיין גאנצער מי, ווארום דאס איז געווען מיין חלק פון מיין גאנצער מי. /2:11 אבער איך האב זיך אומגעקוקט אויף אלע מיינע אויפטוען וואס מיינע הענט האבן אויפגעטאן, און אויף דער מי וואס איך האב מיך געמיט כדי דאס אויפצוטאן, ערשט אלץ נישטיקייט און ווינטיאגעניש, און גארנישט קומט ארויס אונטער דער זון.
/2:12 און איך האב מיך געקערט צו באקוקן חכמה און משוגעת און נארישקייט; ווארום וואס קען אויפטאן דער מענטש וואס קומט נאכן מלך? בלויז דאס וואס מע האט שוין פריער געטאן. /2:13 און איך האב איינגעזען אז די מעלה פון חכמה איבער נארישקייט איז אזוי ווי די מעלה פון ליכטיקייט איבער פינצטערניש.
/2:14 דער חכם האט זיינע אויגן אין קאפ, און דער נאר גייט אין דער פינצטער.
אבער איך האב אויך געמערקט אז איין טראף טרעפט זיי אלעמען. /2:15 און איך האב געזאגט ביי מיר אין הארצן: אזוי ווי עס טרעפט דעם נארן אזוי וועט אויך מיך טרעפן, היינט נאך וואס דען בין איך געווען קליגער? און איך האב געטענהט ביי מיר אין הארצן, אז דאס אויך איז נישטיקייט. /2:16 ווארום פון דעם חכם אזוי ווי פון דעם נארן בלייבט ניט קיין זכר אויף אייביק; ווייל אין די קומעדיקע טעג וועט אלץ זיין שוין פארגעסן; און ווי שטארבט דער חכם? אזוי ווי דער נאר. /2:17 און איך האב פיינט געקראגן דאס לעבן, ווארום מיר איז אויסגעקומען שלעכט די געשעונג וואס געשעט אונטער דער זון, ווייל אלץ איז נישטיקייט און ווינטיאגעניש.
/2:18 און איך האב פיינט געקראגן מיין גאנצע מי וואס איך מי מיך דערויף אונטער דער זון, כדי אז איך מוז עס איבערלאזן צו א מענטשן וואס וועט זיין נאך מיר. /2:19 און ווער ווייס אויב ער וועט זיין א חכם אדער א נאר? פון דעסט וועגן וועט ער געוועלטיקן איבער מיין גאנצער מי וואס איך האב מיך געמיט און געקליגט דערויף אונטער דער זון. דאס אויך איז נישטיקייט. /2:20 און איך האב מיך אומגעדרייט צו לאזן מיין הארץ זיך מיאש צו זיין פון דער גאנצער מי וואס איך האב מיך געמיט אונטער דער זון. /2:21 ווארום פאראן א מענטש וואס זיין מי איז מיט חכמה, און מיט קענשאפט, און מיט בריהשאפט, און ער לאזט עס איבער פאר א חלק צו א מענטשן וואס האט זיך דערויף ניט געמיט. דאס אויך איז נישטיקייט און א גרויס בייז. /2:22 ווארום וואס האט דער מענטש פון זיין גאנצער מי, און פון דעם האוון פון זיין הארצן, אז ער זאל זיך מיען אונטער דער זון? /2:23 ווארום אלע זיינע טעג זיינען ווייטאגן, און זיין עסק איז ערגערניש; אפילו ביי נאכט ליגט ניט איין זיין הארץ. דאס אויך איז נישטיקייט.
/2:24 ניטא בעסערס פארן מענטשן, ווי ער זאל עסן און טרינקען, און זיך לאזן ווויל גיין פאר זיין מי. דאס אויך, האב איך איינגעזען, אז דאס איז פון גאטס האנט – /2:25 ווארום: ווער זאל עסן און ווער זאל הנאה האבן, אויב ניט איך? – /2:26 ווייל דעם מענטשן וואס איז וווילגעפעלן פאר אים, גיט ער חכמה, און קענשאפט, און פרייד; און דעם זינדיקן גיט ער אן עסק צו קלייבן און צו זאמלען, כדי איבערצולאזן צו דעם וואס איז וווילגעפעלן פאר {dn גאט}. דאס אויך איז נישטיקייט און ווינטיאגעניש.
/3:1 אויף אלץ איז דא א שעה, און א צייט פאר איטלעכער זאך אונטערן הימל.
/3:2 א צייט געבארן צו ווערן, און א צייט צו שטארבן;א צייט צו פלאנצן, און א צייט אויסצורייסן דאס געפלאנצטע. /3:3 א צייט צו הרגען, און א צייט צו היילן;א צייט צו ברעכן, און א צייט צו בויען. /3:4 א צייט צו וויינען, און א צייט צו לאכן;א צייט צו קלאגן, און א צייט צו טאנצן. /3:5 א צייט אוועקצוווארפן שטיינער, און א צייט אויפצוקלייבן שטיינער;א צייט צו האלדזן, און א צייט זיך צו דערווייטערן פון האלדזן. /3:6 א צייט צו זוכן, און א צייט אנצוווערן;א צייט צו היטן, און א צייט אוועקצוווארפן. /3:7 א צייט צו רייסן, און א צייט צו נייען;א צייט צו שווייגן, און א צייט צו רעדן. /3:8 א צייט ליב צו האבן, און צייט פיינט צו האבן;א צייט פאר מלחמה, און א צייט פאר שלום.
/3:9 וואס קומט ארויס דעם טוער וואס ער מיט זיך? /3:10 איך האב געזען דעם עסק וואס {dn גאט} האט געגעבן די מענטשנקינדער זיך צו עסקן דערמיט. /3:11 אלצדינג האט ער געמאכט שיין אין זיין צייט, אויך די וועלט האט ער אריינגעטאן אין זייער הארצן, אבער אזוי אז דער מענטש קען ניט אויסגעפינען דעם באשאף וואס {dn גאט} האט באשאפן, פון אנהייב ביזן סוף. /3:12 איך ווייס אז ניטא בעסערס פאר זיי, ווי נאר זיך צו פרייען, און זיך ווויל צו טאן, אין זייער לעבן. אבער אויך אז עמעצער א מענטש עסט און טרינקט, און האט וווילטאג פאר אל זיין מי, /3:13 איז דאס א מתנה פון {dn גאט}. /3:14 איך ווייס אז אלץ וואס {dn גאט} מאכט, דאס וועט זיין אייביק; דערצו איז ניט צוצולייגן, און דערפון איז ניט צו מינערן; און {dn גאט} האט געמאכט אז מע זאל מורא האבן פאר אים. /3:15 דאס וואס איז שוין געווען, און דאס וואס דארף ערשט זיין, איז שוין געווען. אבער {dn גאט} מאנט אויף פאר דעם גערודפטן.
/3:16 און נאך האב איך געזען אונטער דער זון: אין דעם ארט פון גערעכטיקייט, דארטן איז אומרעכט, און אין דעם ארט פון רעכטפארטיקייט, דארטן איז אומרעכט. /3:17 האב איך געזאגט ביי זיך אין הארצן: אי דעם צדיק אי דעם רשע וועט {dn גאט} משפטן, ווארום א צייט פאר איטלעכער זאך און פאר איטלעכער טוונג איז דארטן דא. /3:18 איך האב געזאגט ביי זיך אין הארצן: דאס איז פון וועגן די מענטשנקינדער; כדי {dn גאט} זאל זיי לייטערן, און כדי זיי אליין זאלן זען אז זיי זיינען ווי א בהמה. /3:19 ווארום דער טראף פון די מענטשנקינדער איז דער טראף פון דער בהמה; איין טראף ביי זיי. ווי דער שטארבט, אזוי שטארבט דער, און איין אטעם ביי ביידן, און קיין מעלה פון מענטשן איבער דער בהמה איז ניטא, ווארום אלץ איז נישטיקייט. /3:20 ביידע קומען אהין אין איין ארט, ביידע זיינען פון שטויב, און ביידע קערן זיך אום צו שטויב. /3:21 ווער ווייס דעם גייסט פון די מענטשנקינדער, אויב ער גייט ארויף אין דער הייך, און דעם גייסט פון דער בהמה, אויב ער נידערט אונטן צו דער ערד? /3:22 און איך האב איינגעזען אז ניטא בעסערס, ווי דער מענטש זאל הנאה האבן פון זיינע אויפטוען, ווארום דאס איז זיין חלק; ווייל ווער וועט אים ברענגען אנצוקוקן וואס וועט זיין נאך אים?

/4:1 און איך האב ווידער געזען אלע רויבערייען וואס ווערן אפגעטאן אונטער דער זון. און אט זיינען די טרערן פון די געדריקטע, און ניטא ווער זאל זיי טרייסטן; און אויף דער זייט פון זייערע דריקער איז די מאכט, און ניטא ווער זאל זיי טרייסטן. /4:2 דרום האלט איך די טויטע וואס זיינען שוין געשטארבן פאר גליקלעכער פון די לעבעדיקע וואס לעבן נאך. /4:3 און בעסער פון זיי ביידן איז דעם וואס איז נאך ניט געווען, וואס האט ניט געזען די שלעכטע מעשים וואס ווערן אפגעטאן אונטער דער זון. /4:4 און איך האב געזען יעטוועדער מי, און יעטוועדער בריהשאפט אין ארבעט, אז דאס איז אויס קנאה פון איינעם צום אנדערן. דאס אויך איז נישטיקייט און ווינטיאגעניש.
/4:5 דער נאר פארלייגט זיינע הענט, און עסט זיין אייגן פלייש. /4:6 בעסער א האנטפול מנוחה, איידער פולע הויפנס מי און ווינטיאגעניש.
/4:7 און איך האב ווידער געזען נישטיקייט אונטער דער זון. /4:8 פאראן איינער, אן א צווייטן צו זיך; צו מאל א זון אדער א ברודער האט ער ניט, פון דעסט וועגן איז ניטא קיין ענד צו זיין מיעניש, און זיין אויג קען זיך ניט אנזעטן מיט עשירות; ״און פאר וועמען מי איך מיך, און מינער זיך פון גוטס?״ דאס אויך איז נישטיקייט, און עס איז א שלעכטער ענין.
/4:9 בעסער צוויי איידער איינער, ווארום זיי האבן א גוטן לוין פאר זייער מי. /4:10 ווארום אז זיי פאלן, הייבט איינער אויף דעם אנדערן, אבער וויי צו דעם איינצלנעם וואס פאלט, און ניטא א צווייטער אים אויפצוהייבן. /4:11 דאס גלייכן אז צוויי ליגן באנאנד, איז זיי ווארעם, אבער איינעם ווי קען ווארעם ווערן? /4:12 און אויב עמעצער קען איבערשטארקן דעם איינעם, וועלן אבער צוויי זיך שטעלן קעגן אים. און א דרייעדיקער פאדים וועט ניט אויף גיך צעריסן ווערן.
/4:13 בעסער אן ארים יינגל און א חכם, איידער אן אלטער מלך און א נאר, וואס ווייס ניט מער צו זיין אפגעהיט. /4:14 ווארום פון געפענקעניש איז יענער ארויסגעגאנגען צו ווערן א מלך, הגם ער איז געבארן געווארן ארים, אונטער דעמס מלוכה. /4:15 איך האב געזען אלע לעבעדיקע וואס גייען אונטער דער זון, האלטן מיט דעם יינגל, דעם צווייטן וואס שטייט אויף זיין ארט; /4:16 ניט געווען קיין ענד צו אל דעם פאלק, צו אלע וואס ער איז געווען זייער אנפירער; פון דעסט וועגן וועלן די שפעטערדיקע זיך ניט פרייען מיט אים. יא, דאס אויך איז נישטיקייט און ווינטיאגעניש.
/4:17 היט דיין פוס, אז דו גייסט אין גאטס הויז, ווארום געהארכן איז אנגעלייגטער, ווי וואס די נארן גיבן א שלאכטאפפער; הגם זיי ווייסן ניט אז זיי טוען שלעכט.
 
/5:1 זאלסט ניט זיין האסטיק מיט דיין מויל, און דיין הארץ זאל זיך ניט איילן ארויסצולאזן א ווארט פאר {dn גאט}, ווארום {dn גאט} איז אין הימל און דו ביסט אויף דער ערד; דרום זאלן דיינע ווערטער זיין ווינציק.
/5:2 ווארום א חלום קומט מיט פיל געשילדער, און דער קול פון א נארן מיט פיל ווערטער.
/5:3 אז דו ביסט מנדר א נדר צו {dn גאט}, זאלסטו זיך ניט שפעטיקן אים צו באצאלן, ווארום ער האט ניט ליב נארן; וואס דו ביסט מנדר, באצאל. /5:4 בעסער זאלסט ניט מנדר זיין, איידער זאלסט מנדר זיין און ניט באצאלן. /5:5 זאלסט ניט דערלאזן דיין מויל צו פארזינדיקן דיין לייב, און זאלסט ניט זאגן פאר דעם שליח פון {dn גאט}, אז דאס איז געווען א פארזע. נאך וואס זאל {dn גאט} צערענען אויף דיין קול, און צעשטערן דאס ווערק פון דיינע הענט? /5:6 ווארום פון פיל חלומות און נארישקייטן קומען ארויס פיל צוזאגן, אבער האב מורא פאר {dn גאט}.
/5:7 אז דו זעסט די דריקונג פון דעם ארימאן, און די בארויבונג פון רעכט און גערעכטיקייט אין דער מדינה, זאלסטו זיך ניט ווונדערן אויף דער זאך, ווארום איבער דעם הויכן גיט אכטונג א העכערער, און נאך העכערע איבער זיי. /5:8 און א מעלה פון א לאנד אין אלעם, איז א מלך איבערגעגעבן צו פעלד.
/5:9 דער וואס האט ליב געלט קען זיך ניט אנזעטן מיט געלט, און ניט ווער עס האט ליב רייכטום – מיטן איינקום. דאס אויך איז נישטיקייט. /5:10 אז דאס גוטס מערט זיך, מערן זיך זיינע עסערס; און וואס קומט ארויס דעם אייגנטימער, אחוץ דאס אנקוקן מיט זיינע אויגן? /5:11 זיס איז דער שלאף פון דעם וואס ארבעט, סיי ער עסט ווינציק, סיי פיל, אבער די זעט פון דעם עושר לאזט אים ניט שלאפן.
/5:12 פאראן א פארדראסיקער ווייטאג וואס איך האב געזען אונטער דער זון: אן עשירות וואס ווערט געהיט פון דעם אייגנטימער אים צום בייזן. /5:13 און די עשירות ווערט פארלארן אין א שלעכטן עסק; און אז ער האט א זון, בלייבט גארנישט אין זיין האנט. /5:14 אזוי ווי ער איז ארויס פון זיין מוטערלייב, גייט ער נאקעט צוריק, אזוי ווי ער איז געקומען, און קיין זאך נעמט ער ניט מיט פאר זיין מי, כדי ער זאל עס אוועקטראגן אין זיין האנט. /5:15 יא, דאס אויך איז א פארדראסיקער ווייטאג, וואס גענוי ווי ער איז געקומען, אזוי גייט ער אוועק; און וואס קומט אים ארויס וואס ער מיט זיך פארן ווינט? /5:16 דערצו פארצערט ער אלע זיינע טעג אין פינצטערניש, און ערגערט זיך א סך, און האט קרענקעניש און פארדראס.
/5:17 אט וואס איך האב איינגעזען: בעסער און שענער וואלט געווען צו עסן און טרינקען, און האבן וווילטאג פאר זיין גאנצער מי וואס ער מיט זיך אונטער דער זון אין די געציילטע טעג פון זיין לעבן וואס {dn גאט} האט אים געשאנקען; ווארום דאס איז זיין חלק. /5:18 און איטלעכער מענטש וואס {dn גאט} שענקט אים עשירות און גיטער, און גיט אים שליטה צו עסן דערפון, און צו נעמען זיין חלק, און זיך ווויל צו טאן פאר זיין מי, איז דאס א מתנה פון {dn גאט}. /5:19 יא, ער דארף געדענקען אז די טעג פון זיין לעבן זיינען ניט פיל – ווען {dn גאט} באווערט אים נאך די פרייד פון זיין הארצן.

/6:1 פאראן אן אומגליק וואס איך האב געזען אונטער דער זון, און עס איז זייער אפט ביים מענטשן: /6:2 א מענטש וואס {dn גאט} שענקט אים עשירות און גיטער און כבוד, און אים גייט ניט אפ פאר זיך קיין זאך פון אלץ וואס ער געלוסט, אבער {dn גאט} האט אים ניט געגעבן קיין שליטה צו עסן דערפון, נאר א פרעמדער מענטש עסט עס. דאס איז נישטיקייט, און א פארדראסיקער ווייטאג. /6:3 אז א מענטש זאל האבן הונדערט קינדער, און לעבן א סך יארן, איז, וויפיל די טעג פון זיינע יארן זאלן זיין, אויב זיין זעל זעטיקט זיך ניט פון דעם גוטס, און צו מאל קיין קבורה האט ער ניט, זאג איך: בעסער פון אים איז דעם מפיל־קינד. /6:4 ווארום אין נישטיקייט קומט עס, און אין פינצטערניש פארגייט עס, און אין פינצטערניש ווערט צוגעדעקט זיין נאמען. /6:5 עס האט צו מאל די זון ניט געזען און ניט געקענט; עס האט מער נחת ווי יענער. /6:6 און ווען ער זאל לעבן צוויי מאל טויזנט יאר, און ניט אנזען קיין גוטס, גייען דען ניט אלע אין איין ארט?
/6:7 די גאנצע מי פון מענטשן איז פאר זיין מויל, און פון דעסט וועגן ווערט די זעל ניט אנגעפילט.
/6:8 ווארום וואס איז די מעלה פון דעם חכם איבער דעם נארן? וואס, פון דעם ארימאן וואס פארשטייט? – ווי אומצוגיין מיטן לעבן. /6:9 בעסער זעונג פון די אויגן, איידער וואנדערניש פון דער זעל. דאס אויך איז נישטיקייט און ווינטיאגעניש.
/6:10 וואס געשעט איז לאנג צוריק אנגערופן געווארן מיטן נאמען, און עס איז באוווסט פארויס וואס דער מענטש איז; און ער קען זיך ניט האמפערן מיט דעם וואס איז שטארקער פון אים. /6:11 אויב פיל ווערטער מערן אפט נישטיקייט, וואס איז די מעלה מיטן מענטשן? /6:12 ווארום ווער ווייס וואס איז בעסער פארן מענטשן אין לעבן, אין די געציילטע טעג פון זיין נישטיקן לעבן וואס ער מאכט דורך ווי א שאטן? ווייל ווער קען זאגן דעם מענטשן, וואס וועט זיין נאך אים אונטער דער זון?

/7:1 א גוטער נאמען איז בעסער פון גוטן אייל;און דער טאג פון טויט, פון דעם טאג וואס מע ווערט געבארן. /7:2 בעסער צו גיין אין הויז פון טרויער, איידער צו גיין אין הויז פון א סעודה; ווייל דאס איז דער סוף פון יעטוועדער מענטשן, און דער לעבעדיקער דארף זיך נעמען צום הארצן. /7:3 בעסער קומער איידער געלעכטער, ווארום אז דער פנים איז טרויעריק, איז בעסער פארן הארצן. /7:4 דאס הארץ פון די קלוגע איז אין הויז פון טרויער, און דאס הארץ פון די נארן אין הויז פון פרייד. /7:5 בעסער צו הערן דעם אנגעשריי פון א קלוגן, איידער מע זאל הערן דאס לויבגעזאנג פון נארן. /7:6 ווארום אזוי ווי דאס קנאקן פון דערנער אונטערן טאפ, אזוי איז דאס געלעכטער פון דעם נארן. און דאס אויך איז נישטיקייט. /7:7 פאר וואר, רויב צעדולט דעם חכם, און שוחד פירט איבער דאס הארץ. /7:8 בעסער דער סוף פון א זאך איידער איר אנהייב; בעסער איינגעהאלטן אין געמיט, איידער האפערדיק אין געמיט. /7:9 זאלסט ניט זיין האסטיק אין דיין געמיט צו ווערן אין כעס, ווארום כעס רוט אין בוזעם פון די נארן.
/7:10 זאלסט ניט זאגן: ווי איז דאס, וואס די פריערדיקע טעג זיינען געווען בעסער ווי די איצטיקע? ווארום ניט פון חכמה פרעגסטו וועגן דעם.
/7:11 גוט איז חכמה מיט א נחלה, און א מעלה פאר די וואס זעען די זון.
/7:12 ווארום חכמה איז א באשירעמונג, געלט איז א באשירעמונג, אבער די מעלה פון קענשאפט איז, וואס חכמה האלט אויף דאס לעבן פון דעם וואס האט זי.
/7:13 קוק אן דאס ווערק פון {dn גאט}; ווארום ווער קען אויסגלייכן וואס ער האט געמאכט קרום? /7:14 אין טאג פון גליק זיי גליקלעך, און אין טאג פון אומגליק קוק זיך ארום – דאס אויך אזוי ווי יענס האט {dn גאט} געמאכט – ווארום דער מענטש וועט דערנאך גארנישט שפירן.
/7:15 אלץ האב איך געזען אין מיינע נישטיקע טעג: פאראן א צדיק וואס גייט אונטער אין זיין צדיקות, און פאראן א רשע וואס איז מאריך־ימים אין זיין שלעכטיקייט. /7:16 זאלסט ניט זיין צו פיל צדיק, און זאלסט זיך ניט קליגן איבריקס; נאך וואס זאלסטו זיך אומברענגען? /7:17 זאלסט ניט זיין צו שלעכט, און זאלסט ניט זיין קיין נאר; נאך וואס זאלסטו שטארבן פאר דער צייט? /7:18 גוט איז דו זאלסט זיך האלטן אן דעם, און אויך פון יענעם ניט אפלאזן דיין האנט; ווארום דער וואס האט מורא פאר {dn גאט}, קומט דורך מיט ביידע.
/7:19 די חכמה באשיצט דעם חכם מער ווי צען געוועלטיקער וואס זיינען אין שטאט. /7:20 ווארום ניטא א מענטש א צדיק אויף דער ערד וואס זאל טאן לויטער גוטס, און ניט זינדיקן.
/7:21 זאלסט אויך ניט לייגן דיין הארץ אויף אלע ווערטער וואס מע רעדט, כדי זאלסט ניט הערן ווי דיין קנעכט שילט דיך; /7:22 ווארום דיין הארץ ווייס אז פיל מאל האסט דו אויך געשאלטן אנדערע.
/7:23 דאס אלץ האב איך אויסגעפרוווט מיט חכמה; איך האב געזאגט: איך וועל קלוג ווערן; אבער עס איז געווען ווייט פון מיר. /7:24 דאס וואס איז ווייט און טיף־טיף, ווער קען עס אויסגעפינען? /7:25 איך האב מיך ארומגעדרייט, און מיין הארץ איז געווען אויף צו פארשטיין און צו פארשן און זוכן חכמה און א חשבון, און צו דערקענען אז שלעכטיקייט איז טיפשות, און נארישקייט איז משוגעת. /7:26 און איך געפין אז ביטערער פון טויט איז די פרוי, וואס איר הארץ איז פאסטקעס און נעצן, אירע הענט זיינען בינדשטריק. דער וואס איז וווילגעפעלן פאר {dn גאט}, ווערט אנטרונען פון איר, און דער זינדיקער ווערט געפאנגען פון איר. /7:27 זע, דאס האב איך אויסגעפונען, זאגט קהלת, ווען איך האב צוגעלייגט איינס צום אנדערן, כדי צו געפינען דעם חשבון. /7:28 וואס מיין זעל זוכט נאכאנאנד, און איך געפין ניט: איין מאן צווישן טויזנט האב איך געפונען, אבער א פרוי צווישן די אלע האב איך ניט געפונען. /7:29 זע, דאס אליין האב איך אויסגעפונען, אז {dn גאט} האט באשאפן דעם מענטשן גלייך, אבער זיי האבן געזוכט פיל אויסטראכטענישן.

/8:1 ווער איז ווי דער חכם?און ווער ווייס דעם באשייד פון א זאך?א מענטשנס חכמה באלייכט זיין פנים, און די פארשייטקייט פון זיין פנים ווערט פארביטן.
/8:2 איך זאג: היט דעם מלכס באפעל פון וועגן דער שבועה צו {dn גאט}. /8:3 זאלסט ניט אוועקגיין איבעראיילט פון זיין פנים; זאלסט ניט צושטיין צו א שלעכטער זאך, ווארום אלץ וואס ער וויל, טוט ער. /8:4 מחמת דאס ווארט פון דעם מלך איז געוועלטיקונג; און ווער קען אים זאגן: וואס טוסטו?
/8:5 דער וואס וויל ניט וויסן פון קיין בייז געשעעניש, היט דאס געבאט, און דעם קלוגנס הארץ ווייס אז פאראן א צייט און א משפט.
/8:6 ווארום פאר יעטוועדער זאך איז דא א צייט און א משפט, ווייל דאס בייז פון דעם מענטשן איז גרויס אויף אים. /8:7 ווארום ער ווייס ניט וואס וועט געשען; ווארום ווען עס דארף געשען, ווער וועט עס אים זאגן? /8:8 קיין מענטש געוועלטיקט ניט איבערן ווינט, צו קענען איינהאלטן דעם ווינט, און ניטא קיין געוועלטיקונג אין טאג פון טויט, און ניטא קיין אורלויב אין מלחמה, און דאס בייז וועט ניט ראטעווען זיין טוער. /8:9 דאס אלץ האב איך געזען, און האב מיר אריינגענומען אין הארצן וועגן יעטוועדער טוונג וואס ווערט געטאן אונטער דער זון, בעת איין מענטש געוועלטיקט איבערן אנדערן אים שלעכטס צו טאן.
/8:10 און אזוי האב איך געזען אז רשעים זיינען באגראבן געווארן, און זיינען געקומען צו זייער רו, און די וואס האבן געטאן רעכט זיינען אוועק פון דעם הייליקן ארט, און זיינען פארגעסן געווארן אין שטאט. דאס אויך איז נישטיקייט. /8:11 ווייל דער פסק פאר די שלעכטע מעשים ווערט ניט געטאן אויף גיך, דרום דערוועגט זיך דאס הארץ פון די מענטשנקינדער אין זיי צו טאן שלעכטס; /8:12 ווארום א זינדיקער טוט הונדערט מאל שלעכטס, און מע פארלענגערט אים. אבער איך ווייס פארט אז די וואס האבן מורא פאר {dn גאט} וועט זיין גוט, ווייל זיי האבן מורא פאר אים; /8:13 און דעם רשע וועט זיין ניט גוט, און אזוי ווי א שאטן וועט ער ניט מאריך־ימים זיין, ווייל ער האט ניט מורא פאר {dn גאט}. /8:14 פאראן א נישטיקייט וואס געשעט אויף דער ערד: וואס עס זיינען פאראן צדיקים וואס זיי גייט וועדליק די מעשים פון די רשעים, און פאראן רשעים וואס זיי גייט וועדליק די מעשים פון די צדיקים. האב איך געזאגט: דאס אויך איז נישטיקייט. /8:15 און איך האב געלויבט די פרייד, ווארום ניטא בעסערס פארן מענטשן אונטער דער זון, ווי צו עסן און טרינקען און זיין פריילעך, און אז דאס זאל אים באלייטן אין זיין מי, דורך די טעג פון זיין לעבן וואס {dn גאט} האט אים געשאנקען אונטער דער זון.
/8:16 אזוי ווי איך האב אפגעגעבן מיין הארץ צו קענען חכמה, און צו זען די טועניש וואס ווערט געטאן אויף דער ערד – ווארום סיי ביי טאג סיי ביי נאכט זעט דער מענטש ניט אן קיין שלאף אין זיינע אויגן – /8:17 האב איך געזען אין אלע מעשים פון {dn גאט}, אז דער מענטש קען ניט אויסגעפינען די מעשים וואס ווערן געטאן אונטער דער זון; ווארום ווי דער מענטש זאל זיך מיען צו זוכן, וועט ער עס ניט געפינען; און אפילו אז דער חכם זאגט, ער ווייס עס, קען ער עס ניט אויסגעפינען.

/9:1 ווארום דאס אלץ האב איך מיר אריינגענומען אין הארצן, כדי קלאר צו מאכן דאס אלץ: אז די צדיקים און די חכמים מיט זייערע מעשים זיינען אין דער האנט פון {dn גאט}; סיי ליבשאפט, סיי שנאה – דער מענטש ווייס ניט; אלץ ליגט זיי פארויס. /9:2 אלצדינג ווי פאר אלעמען; איין טראף פאר דעם צדיק און פאר דעם רשע, פאר דעם גוטן און דעם ריינעם, און פאר דעם אומריינעם, און פאר דעם וואס שלאכט א קרבן, און פאר דעם וואס שלאכט ניט; אזוי דער גוטער אזוי דער זינדיקער, דער וואס שווערט ווי דער וואס שייט זיך פון א שבועה. /9:3 דאס איז דאס בייז אין אלץ וואס געשעט אונטער דער זון, וואס איין טראף איז פאר אלעמען, און אויך איז דאס הארץ פון די מענטשנקינדער פול מיט בייז, און משוגעת איז אין זייער הארצן ביי זייער לעבן, און דערנאך גייען זיי צו די טויטע.
/9:4 ווארום ביי דעם וואס איז נאך באהעפט צו אלע לעבעדיקע איז דא א האפענונג, ווייל א לעבעדיקן הונט איז בעסער ווי א טויטן לייב. /9:5 ווארום די לעבעדיקע ווייסן אז זיי וועלן שטארבן, אבער די טויטע ווייסן גארנישט, און זיי האבן ניט מער קיין לוין; ווארום זייער זכר איז פארגעסן. /9:6 אי זייער ליבשאפט אי זייער שנאה אי זייער קנאה איז לאנג אונטערגעגאנגען, און זיי האבן קיין מאל מער ניט קיין חלק אין אלץ וואס ווערט געטאן אונטער דער זון.
/9:7 גיי עס מיט שמחה דיין ברויט, און טרינק מיט א פריילעכן הארצן דיין וויין, ווארום {dn גאט} האט שוין באוויליקט דיינע מעשים. /9:8 צו יעטוועדער צייט זאלן דיינע בגדים זיין ווייס, און אייל זאל ניט פעלן אויף דיין קאפ.
/9:9 געניס דאס לעבן מיט דער ווייב וואס דו האסט ליב, אלע טעג פון דיין נישטיקן לעבן וואס מע האט דיר געשאנקען אונטער דער זון, אלע דיינע נישטיקע טעג; ווארום דאס איז דיין חלק אין לעבן, און אין דיין מי וואס דו מיסט זיך אונטער דער זון. /9:10 אלץ וואס דיין האנט פארמאגט צו טאן מיט דיין כוח, טו, ווארום ניטא קיין טאן, אדער אויסרעכענונג, אדער קענשאפט, אדער חכמה, אין דער אונטערערד וואס דו גייסט אהין.
/9:11 איך האב ווידער געזען אונטער דער זון, אז ניט די פלינקע געווינען דעם געוועטלויף, און ניט די גיבורים די מלחמה, און אויך ניט די חכמים ברויט, און אויך ניט די פארשטאנדיקע עשירות, און אויך ניט די וווילקענעוודיקע חן; נאר צייט און צופאל טרעפט זיי אלעמען. /9:12 ווארום דער מענטש ווייס צו מאל ניט זיין צייט; אזוי ווי פיש וואס ווערן געכאפט אין א בייזער נעץ, און אזוי ווי פויגלען וואס ווערן געכאפט אין א פאסטקע, אזוי ווי זיי, ווערן די מענטשנקינדער געפאנגען אין א בייזער צייט, ווען זי פאלט אויף זיי פלוצלינג.
/9:13 אבער דאס האב איך געזען פאר חכמה אונטער דער זון, און דאס איז גרויס ביי מיר: /9:14 געווען א קליינע שטאט מיט ווינציק מענטשן אין איר; איז אויף איר געקומען א גרויסער מלך, און האט זי ארומגערינגלט, און געבויט ארום איר גרויסע באלעגערווערק. /9:15 האט מען געפונען אין איר אן ארימאן א חכם, און ער האט געראטעוועט די שטאט מיט זיין חכמה; הגם קיין מענטש האט ניט געדאכט אן דעם דאזיקן ארימאן. /9:16 האב איך געזאגט: בעסער חכמה איידער גבורה; הגם די חכמה פון ארימאן ווערט פאראכט, און זיינע ווערטער ווערן ניט געהערט.
/9:17 די ווערטער פון די קלוגע מיט געלאסנקייט ווערן מער צוגעהערט ווי דער אנגעשריי פון א געוועלטיקער צווישן נארן. /9:18 בעסער חכמה איידער כלי־מלחמה;און איין זינדיקער פירט איבער א סך גוטס.

/10:1 טויטע פליגן פארשטינקען און צעבלעזלען דעם זאלבמישערס אייל, אזוי וועגט אריבער א ביסל נארישקייט חכמה און כבוד. /10:2 דער שכל פון דעם חכם איז אויף זיין רעכטער זייט, און דער שכל פון נארן אויף זיין לינקער. /10:3 און אויך אז דער נאר גייט אין וועג, פעלט אים שכל, און ער זאגט אלעמען אויס אז ער איז א נאר. /10:4 אז דאס געמיט פון דעם געוועלטיקער הייבט זיך אויף קעגן דיר, זאלסטו ניט פארלאזן דיין ארט;ווארום געלאסנקייט בארוט גרויסע זינד. /10:5 פאראן אן אומגליק וואס איך האב געזען אונטער דער זון, אזוי ווי א פארזע וואס גייט ארויס פון א געוועלטיקער:/10:6 נארישקייט ווערט געשטעלט אין גרויסע הייכן, און נגידים זיצן אין דער נידער. /10:7 איך האב געזען קנעכט אויף פערד, און הארן וואס גייען ווי קנעכט אויף דער ערד. /10:8 דער וואס גראבט א גרוב, וועט אין איר אריינפאלן, און דער וואס ברעכט דורך א צאם, אים וועט איינבייסן א שלאנג. /10:9 דער וואס האקט ארויס שטיינער וועט זיך וויי טאן אן זיי, דער וואס שפאלט האלץ איז אין סכנה דורך דעם. /10:10 אז דער אייזן איז שטומפ, און מע האט דעם שארף ניט פארשלייפט, מוז מען שטארקן די כוחות;און די מעלה פון חכמה איז צוגרייטן. /10:11 אז די שלאנג בייסט איין פארן אפשפרעכן, איז אויס מעלה פון דעם מאן מיט דער צונג.
/10:12 די ווערטער פון דעם חכמס מויל זיינען מיט חן, און די ליפן פון דעם נארן ברענגען אים אום. /10:13 דער אנהייב פון די ווערטער פון זיין מויל איז נארישקייט, און דער סוף פון זיין רעדן איז בייזע משוגעת. /10:14 יא, דער נאר מערט ווערטער, אבער דער מענטש ווייס ניט וואס געשעט; 
און וואס וועט געשען נאך אים, ווער וועט אים דערציילן?/10:15 די מי פון דעם נארן פארמאטערט אים, ווארום ער ווייס ניט צו מאל ווי צו גיין אין שטאט.
/10:16 וויי דיר לאנד, וואס דיין מלך איז א יונג, און דיינע הארן מאכן סעודות אין דער פרי!/10:17 ווויל דיר לאנד, וואס דיין מלך איז א פרייגעבארענער, און דיינע הארן עסן אין דער צייט, אין מאנהאפטיקייט און ניט אין זויפעריי. /10:18 פון פוילקייט פאלט איין דער באלקן, און פון אפגעלאזטע הענט רינט דאס הויז.
/10:19 א סעודה מאכט מען פון פריילעכקייט וועגן, און וויין מאכט לוסטיק דאס לעבן;אבער געלט באווערט אלץ.
/10:20 אפילו אין דיין געדאנקען זאלסטו ניט שילטן דעם מלך, און אין דיינע שלאפקאמערן זאלסטו ניט שילטן דעם עושר;ווארום א פויגל פון הימל וועט אוועקטראגן דעם קול, און דער וואס האט פליגלען וועט דערציילן די זאך.

/11:1 לאז אוועק דיין ברויט אויפן וואסער, ווארום אין פיל טעג ארום וועסטו עס געפינען. /11:2 צעטייל א חלק אויף זיבן, און אפילו אויף אכט, ווארום ווייסט ניט וואס פאר א בייז עס קען זיין אויף דער ערד. /11:3 אז די וואלקן ווערן פול מיט רעגן, ליידיקן זיי זיך אויס אויף דער ערד;און סיי א בוים פאלט אין צפון און סיי אין דרום –אין ארט ווו דער בוים פאלט, דארטן וועט ער בלייבן.
/11:4 דער וואס פאסט־אויף דעם ווינט וועט ניט זייען, און דער וואס קוקט אויף די וואלקנס וועט ניט שניידן. /11:5 אזוי ווי דו ווייסט ניט וואס איז דער וועג פון דעם ווינט, אדער ווי עס ווערן ביינער אין לייב פון א טראגעדיקער, אזוי ווייסטו ניט די טוונג פון {dn גאט}וואס טוט אלצדינג. /11:6 אין פרימארגן זיי דיין זאמען, און אין אוונט זאלסטו ניט אפלאזן דיין האנט, ווארום דו ווייסט ניט וואסערס וועט געראטן, דאס אדער יענס, אדער ביידע באגלייך וועלן זיין גוט. /11:7 און זיס איז די ליכטיקייט, און גוט איז פאר די אויגן צו זען די זון. /11:8 ווארום וויפיל יארן דער מענטש זאל לעבן, זאל ער אין זיי אלע זיין פריילעך;און זאל ער געדענקען די טעג פון פינצטערניש, אז זיי וועלן זיין פיל. אלץ וואס געשעט איז נישטיקייט.
/11:9 פריי זיך, בחור, אין דיין יוגנט, און לאז ווויל גיין דיין הארץ אין דיינע בחורשע טעג, און גיי אין די וועגן פון דיין הארצן, און נאך דער זעונג פון דיינע אויגן; אבער זיי וויסן אז פאר אלעם דעםוועט {dn גאט} דיך ברענגען צום משפט. /11:10 און טו אפ ערגערניש פון דיין הארצן, און האלט אפ בייז פון דיין לייב, ווארום יינגלשאפט און יוגנט זיינען א הויך.

/12:1 און געדענק דיין באשעפער אין דיינע בחורשע טעג, איידער עס וועלן קומען די שלעכטע טעג, און אנקומען וועלן די יארן, וואס דו וועסט זאגן: איך האב ניט קיין הנאה פון זיי;/12:2 איידער עס וועט פינצטער ווערן די זון און דאס ליכט, און די לבנה און די שטערן; און די וואלקנס וועלן ווידער קערן נאכן רעגן; /12:3 אין דעם טאג וואס די הויזוועכטער וועלן זיך טרייסלען, און די חילס־לייט וועלן זיך אויסקרימען, און די מאלערינס וועלן ניט ארבעטן, ווייל זיי זיינען ווינציק, און די קוקערינס וועלן טונקל זיין אין די פענצטער, /12:4 און די טירן צום גאס וועלן פארשלאסן ווערן;ווען נידעריק וועט זיין דאס רוישן פון דער מיל, און מע וועט זיך אפשטעלן ביים פיפס פון א פויגל, און פארשטיקט וועלן זיין אלע טעכטער פון געזאנג;/12:5 אויך וועט מען מורא האבן פאר א הויכן ארט, און שרעקענישן וועלן זיין אויפן וועג;און דער מאנדלבוים וועט בליען, און דער היישעריק וועט זיך שלעפן, און די קאפערפרוכט וועט אויפהערן, ווייל דער מענטש גייט צו זיין אייביקער היים, און די באקלאגער וועלן זיך אומדרייען אין גאס; /12:6 איידער די זילבערנע שנור וועט צעריסן ווערן, און דער גילדערנער בעקן וועט צעהאקט ווערן, און דער קרוג וועט צעבראכן ווערן ביים קוואל, און דער ראד פאלט א צעהאקטער אין ברונעם;/12:7 און דער שטויב וועט זיך אומקערן צו דער ערד, ווי געווען, און דער גייסט וועט זיך אומקערן צו {dn גאט} וואס האט אים געגעבן. /12:8 נישטיקייט פון נישטיקייט, זאגט קהלת, אלץ איז נישטיקייט.
/12:9 און אחוץ וואס קהלת איז געווען א חכם, האט ער נאך געלערנט דאס פאלק קענשאפט; און ער האט געווויגן און געפארשט, און צונויפגעשטעלט שפריכווערטער א סך. /12:10 קהלת האט געזוכט צו געפינען נוצלעכע זאכן, און וואס איז געשריבן אויפריכטיק – אמתדיקע ווערטער.
/12:11 די ווערטער פון די חכמים זיינען אזוי ווי טרייבשפיצן, און ווי נעגל אריינגעשלאגענע זיינען די צונויפגעזאמלטע רייד; זיי זיינען געגעבן געווארן פון איין פאסטוך. /12:12 און ווייטער, מיין זון, זיי געווארנט: צו מאכן פיל ספרים איז ניטא קיין ענד, אבער זיך גריבלען צו פיל מאטערט אפ דעם לייב.
/12:13 דער סוף פון דער זאך, נאך דעם ווי אלץ איז געהערט געווארן, איז: האב מורא פאר {dn גאט}, און היט זיינע געבאט, ווארום דאס איז דער גאנצער מענטש. /12:14 ווייל דעם גאנצן באשאף וועט {dn גאט} ברענגען פאר א משפט איבער אלעם פארהוילענעם, סיי גוט און סיי שלעכט.

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.
