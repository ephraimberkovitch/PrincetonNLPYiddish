תורה נביאים וכתובים
תרגום יידיש פון יהואש
שמואל ב


﻿
/1:1 און עס איז געווען נאך שאולס טויט, אז דוד האט זיך געהאט אומגעקערט פון שלאגן עמלק, און דוד איז געזעסן אין ציקלג צוויי טעג, /1:2 און אויפן דריטן טאג, ערשט א מאן קומט אן פון דעם לאגער, פון שאולן, און זיינע קליידער זיינען צעריסן, און ערד איז אויף זיין קאפ. און עס איז געווען, ווי ער איז געקומען צו דודן, אזוי איז ער געפאלן צו דער ערד, און האט זיך געבוקט. /1:3 האט דוד צו אים געזאגט: פון וואנען קומסטו? האט ער צו אים געזאגט: פון דעם לאגער פון ישראל בין איך אנטרונען געווארן. /1:4 האט דוד צו אים געזאגט: ווי איז די זאך געווען? דערצייל מיר, איך בעט דיך. האט ער געזאגט: דאס פאלק איז אנטלאפן פון דער מלחמה, און אויך זיינען פיל פון דעם פאלק געפאלן און געשטארבן, און אויך שאול און זיין זון יהונתן זיינען טויט. /1:5 האט דוד געזאגט צו דעם יונג וואס האט דאס אים דערציילט: ווי אזוי ווייסטו אז שאול און זיין זון יהונתן זיינען טויט? /1:6 האט דער יונג וואס האט אים דאס דערציילט, געזאגט: איך האב זיך גראד געטראפן אויף בארג גלבוע, ערשט שאול איז אנגעלענט אויף זיין שפיז, און אט האבן די רייטוועגן און די רייטמענער אים אנגעיאגט. /1:7 האט ער זיך אומגעקערט הינטער זיך, און האט מיך דערזען, און ער האט גערופן צו מיר, און איך האב געזאגט: דא בין איך. /1:8 האט ער צו מיר געזאגט: ווער ביסטו? האב איך צו אים געזאגט: אן עמלקי בין איך. /1:9 האט ער צו מיר געזאגט: שטעל זיך, איך בעט דיך, לעבן מיר, און טייט מיך, ווארום די גסיסה האט מיך אנגענומען; ווארום נאר וואס מיין נשמה האלט זיך אין מיר. /1:10 האב איך זיך געשטעלט לעבן אים, און האב אים געטייט, ווייל איך האב געוווסט, אז ער קען מער ניט לעבן נאך זיין פאלן. און איך האב גענומען די קרוין וואס אויף זיין קאפ, און דעם ארעמבאנד וואס אויף זיין ארעם, און האב זיי געבראכט אהער צו מיין האר.
/1:11 האט דוד אנגענומען זיינע קליידער, און האט זיי צעריסן, און דאס גלייכן אלע מענטשן וואס מיט אים. /1:12 און זיי האבן געקלאגט און געוויינט, און האבן געפאסט ביזן אוונט אויף שאולן און אויף יהונתן זיין זון, און אויף דעם פאלק פון {dn גאט}, און אויף דעם הויז פון ישראל, וואס זיי זיינען געפאלן דורכן שווערד.
/1:13 און דוד האט געזאגט צו דעם יונג וואס האט דאס אים דערציילט: פון וואנען ביסטו? האט ער געזאגט: איך בין דער זון פון א פרעמדן מאן, אן עמלקי. /1:14 האט דוד צו אים געזאגט: ווי האסטו ניט מורא געהאט אויסצושטרעקן דיין האנט אומצוברענגען דעם געזאלבטן פון {dn גאט}?
/1:15 און דוד האט צוגערופן איינעם פון די יונגען, און האט געזאגט: גענען, פאל־צו אויף אים. און ער האט אים געשלאגן, און ער איז געשטארבן.
/1:16 און דוד האט צו אים געזאגט: דיין בלוט אויף דיין קאפ! ווארום דיין מויל האט עדות געזאגט אויף דיר, אזוי צו זאגן: איך האב געטייט דעם געזאלבטן פון {dn גאט}.
/1:17 און דוד האט געקלאגט די דאזיקע קלאג אויף שאולן און אויף יהונתן זיין זון, /1:18 און ער האט געזאגט־כדי צו לערנען די קינדער פון יהודה דעם בויגן; דאס איז שוין פארשריבן אין בוך פון ישר:
/1:19 די פראכט, ישראל, איז אויף דיינע הייכן דערשלאגן;ווי זיינען די גבורים געפאלן!/1:20 ניט דערציילן זאלט איר אין גת, ניט אנזאגן אין די גאסן פון אשקלון, כדי די טעכטער פון די פלשתים זאלן זיך ניט פרייען, כדי די טעכטער פון די אומבאשניטענע זאלן ניט קוועלן.
/1:21 איר בערג פון גלבוע, ניט טוי און ניט רעגן אויף אייך, אדער פעלדער געהויבענע!ווארום דארט איז פארמיאוסט געווארן דער שילד פון גבורים, דער שילד פון שאולן, מיט אייל ניט באשמירט, /1:22 פון בלוט פון דערשלאגענע, פון פעטס פון גבורים, האט יהונתנס בויגן זיך צוריק ניט געצויגן, און די שווערד פון שאולן זיך ניט אומגעקערט ליידיק. /1:23 שאול און יהונתן, די באליבטע און ליבע אין זייער לעבן, צו מאל אין זייער טויט האבן זיי זיך ניט צעשיידט. פון אדלערס זיינען זיי געווען פלינקער, פון לייבן זיינען זיי געווען שטארקער.
/1:24 איר טעכטער פון ישראל, אויף שאולן וויינט, וואס האט אייך אין רויטן געקליידט, מיט תענוגים דערצו, וואס האט ארויפגעטאן צירונג פון גאלד אויף אייער קלייד.
/1:25 ווי זיינען די גבורים אין מלחמה געפאלן־יהונתן אויף דיינע הייכן דערשלאגן!
/1:26 מיך קלעמט נאך דיר, יהונתן מיין ברודער, ליב געווען ביסטו מיר זייער;ווונדערלעך געווען איז דיין ליבשאפט צו מיר, מער ווי די ליבשאפט פון ווייבער.
/1:27 ווי זיינען די גבורים געפאלן, און אונטערגעגאנגען די וואפן פון מלחמה!

/2:1 און עס איז געווען נאך דעם, האט דוד געפרעגט ביי {dn גאט}, אזוי צו זאגן: זאל איך ארויפגיין אין איינער פון די שטעט פון יהודה? האט {dn גאט} צו אים געזאגט: גיי ארויף. האט דוד געזאגט: וווהין זאל איך ארויפגיין? האט ער געזאגט: קיין חברון.
/2:2 איז דוד ארויפגעגאנגען אהין, און אויך זיינע צוויי ווייבער, אחינועם פון יזרעאל, און אביגיל די ווייב פון נבלן פון כרמל. /2:3 און זיינע מענטשן וואס מיט אים האט דוד ארויפגעבראכט, עטלעכן מיט זיין הויזגעזינט; און זיי האבן זיך באזעצט אין די שטעט פון חברון. /2:4 און די מענער פון יהודה זיינען געקומען, און האבן דארטן געזאלבט דודן פאר א מלך איבער דעם הויז פון יהודה.
האט מען דערציילט דודן, אזוי צו זאגן: די מענטשן פון יבש־גלעד זיינען די וואס האבן באגראבן שאולן. /2:5 האט דוד געשיקט שלוחים צו די מענטשן פון יבש־גלעד, און זיי געלאזט זאגן: געבענטשט זאלט איר זיין פון {dn גאט}, וואס איר האט געטאן דעם דאזיקן חסד מיט אייער האר, מיט שאולן, און האט אים באגראבן. /2:6 און אצונד, זאל {dn גאט} טאן מיט אייך חסד און טריישאפט; און אויך איך וועל אייך אפטאן די דאזיקע טובה, וואס איר האט געטאן די דאזיקע זאך. /2:7 און אצונד, זאלן שטארק זיין אייערע הענט, און זייט העלדישע יונגען; ווארום אייער האר שאול איז טויט, און אויך האט מיך דאס הויז פון יהודה געזאלבט פאר א מלך איבער זיי.
/2:8 און אבנר דער זון פון נרן, דער חיל־פירער פון שאולן, האט גענומען איש־בושת דעם זון פון שאולן, און האט אים אריבערגעפירט קיין מחנים. /2:9 און ער האט אים געמאכט פאר א מלך איבער גלעד, און איבער דעם אשורי, און איבער יזרעאל און איבער אפרים, און איבער בנימין, און איבער גאנץ ישראל.
/2:10 פערציק יאר איז אלט געווען איש־בושת דער זון פון שאולן, אז ער איז געווארן מלך איבער ישראל, און צוויי יאר האט ער געקיניגט. אבער דאס הויז פון יהודה איז געווען הינטער דודן. /2:11 און די צאל פון די טעג וואס דוד איז געווען מלך אין חברון איבער דעם הויז פון יהודה, איז געווען זיבן יאר און זעקס חדשים.
/2:12 און אבנר דער זון פון נרן, און די קנעכט פון איש־בושת דעם זון פון שאולן, זיינען ארויסגעגאנגען פון מחנים קיין גבעון. /2:13 אויך יואב דער זון פון צרויהן, און די קנעכט פון דודן, זיינען ארויסגעגאנגען, און זיי האבן זיך צונויפגעטראפן מיט זיי אין איינעם ביים טייך פון גבעון, און די האבן זיך געזעצט פון דער זייט טייך, און די פון יענער זייט טייך. /2:14 און אבנר האט געזאגט צו יואבן: זאלן אקארשט די יונגען אויפשטיין, און א שטיף טאן פאר אונדז. האט יואב געזאגט: זאלן זיי אויפשטיין.
/2:15 זיינען זיי אויפגעשטאנען, און זיינען אריבערגעגאנגען מיט א צאל, צוועלף פאר בנימין, און פאר איש־בושת דעם זון פון שאולן, און צוועלף פון דודס קנעכט. /2:16 און זיי האבן אנגענומען איינער דעם אנדערן פארן קאפ, מיט זיין שווערד צום אנדערנס זייט, ביז זיי זיינען געפאלן אין איינעם. און מע האט גערופן יענעם ארט חלקת־הצורים, וואס איז גבעון.
/2:17 און די מלחמה איז געווען זייער א שווערע אין יענעם טאג, און אבנר און די מענער פון ישראל זיינען געשלאגן געווארן פאר די קנעכט פון דודן.
/2:18 און דארטן זיינען געווען צרויהס דריי זין, יואב, און אבישי און עשהאל; און עשהאל איז געווען פלינק אויף זיינע פיס, אזוי ווי איינער פון די הינדן וואס אין פעלד. /2:19 האט עשהאל נאכגעיאגט אבנרן, און ער האט זיך ניט אפגענייגט פון הינטער אבנרן צו גיין רעכטס אדער לינקס. /2:20 האט אבנר זיך אומגעקערט הינטער זיך, און האט געזאגט: ביסט דו דאס, עשהאל? האט ער געזאגט: איך. /2:21 האט אבנר צו אים געזאגט: נייג זיך צו דיין רעכטער זייט אדער צו דיין לינקער, און כאפ דיר אן איינעם פון די יונגען, און נעם דיר זיין אויסטו. אבער עשהאל האט זיך ניט געוואלט אפקערן פון הינטער אים. /2:22 האט אבנר ווידער געזאגט צו עשהאלן: קער דיך אפ פון הינטער מיר; נאך וואס זאל איך דיך שלאגן צו דער ערד? און ווי וועל איך אויפהייבן מיין פנים צו דיין ברודער יואבן? /2:23 אבער ער האט זיך ניט געוואלט אפקערן, און אבנר האט אים א זעץ געטאן מיטן אונטערשטן טייל פון שפיז אין בויך, ביז דער שפיז איז אים ארויס פון הינטן; און ער איז דארטן געפאלן און געשטארבן אויפן ארט. און עס איז געווען, איטלעכער וואס איז געקומען צו דעם ארט וואס עשהאל איז דארטן געפאלן און געשטארבן, האט זיך אפגעשטעלט.
/2:24 האבן יואב און אבישי נאכגעיאגט אבנרן, און ווי די זון איז אונטערגעגאנגען, זיינען זיי געקומען ביזן בערגל אמה וואס פאר גיח, אויפן וועג צום מדבר פון גבעון. /2:25 און די קינדער פון בנימין האבן זיך איינגעזאמלט הינטער אבנרן, און זיי זיינען געווארן צו איין בונד; און זיי האבן זיך געשטעלט אויפן שפיץ פון א בערגל.
/2:26 האט אבנר גערופן צו יואבן, און האט געזאגט: זאל דען אייביק פארצערן די שווערד? ווייסטו דען ניט אז ביטער וועט זיין צום סוף? און ביז וואנען וועסטו ניט הייסן דעם פאלק זיך אומקערן פון הינטער זייערע ברידער? /2:27 האט יואב געזאגט: אזוי ווי {dn גאט} לעבט, אז ווען דו וואלסט ניט גערעדט, וואלט ערשט אין דער פרי דאס פאלק אפגעטרעטן איינער פון הינטערן אנדערן.
/2:28 און יואב האט געבלאזן אין שופר, און דאס גאנצע פאלק האט זיך אפגעשטעלט, און זיי האבן מער ניט נאכגעיאגט ישראל, און האבן מער ווייטער ניט מלחמה געהאלטן.
/2:29 און אבנר און זיינע מענטשן זיינען געגאנגען דורכן פלוין יענע גאנצע נאכט, און זיי זיינען אריבער דעם ירדן, און דורכגעגאנגען גאנץ בתרון, און געקומען קיין מחנים.
/2:30 און יואב האט זיך אומגעקערט פון הינטער אבנרן, און ער האט איינגעזאמלט דאס גאנצע פאלק; האבן געפעלט פון דודס קנעכט ניינצן מאן און עשהאל. /2:31 און דודס קנעכט האבן געשלאגן פון בנימין, צווישן אבנרס מענטשן -דריי הונדערט און זעכציק מאן זיינען געבליבן טויט.
/2:32 און עשהאלן האבן זיי אוועקגעטראגן, און האבן אים באגראבן אין קבר פון זיין פאטער וואס אין בית־לחם. און יואב און זיינע מענטשן זיינען געגאנגען א גאנצע נאכט, און זיי איז ליכטיק געווארן אין חברון.

/3:1 און די מלחמה איז געווען א לאנגע צווישן דעם הויז פון שאולן און צווישן דעם הויז פון דודן. און דוד איז געווארן אלץ שטארקער, און דאס הויז פון שאולן איז געווארן אלץ שוואכער.
/3:2 און ביי דודן זיינען געבארן געווארן זין אין חברון, און זיין בכור איז געווען אמנון, פון אחינועמען פון יזרעאל; /3:3 און דער צווייטער פון אים, כלאב, פון אביגיל דער ווייב פון נבלן פון כרמל; און דער דריטער, אבשלום, דער זון פון מעכה דער טאכטער פון תלמי דעם מלך פון גשור; /3:4 און דער פירטער, אדוניה, דער זון פון חגיתן; און דער פינפטער שפטיה דער זון פון אביטלן; /3:5 און דער זעקסטער, יתרעם פון דודס ווייב עגלהן. די דאזיקע זיינען געבארן געווארן ביי דודן אין חברון.
/3:6 און עס איז געווען, ווען די מלחמה איז געווען צווישן דעם הויז פון שאולן און צווישן דעם הויז פון דודן, האט אבנר זיך געהאלטן אן דעם הויז פון שאולן.
/3:7 און שאול האט געהאט א קעפסווייב וואס איר נאמען איז געווען רצפה די טאכטער פון איהן. האט [איש־בושת] געזאגט צו אבנרן: פאר וואס ביסטו געקומען צו מיין פאטערס קעפסווייב? /3:8 האט אבנרן זייער געברענט אויף די ווערטער פון איש־בושתן, און ער האט געזאגט: בין איך דען א הונטסקאפ פון יהודה? איך טו היינט צו טאג חסד מיט דעם הויז פון דיין פאטער שאולן, צו זיינע אייגענע און צו זיינע גוטע פריינט, און איך האב דיך ניט איבערגעענטפערט אין דער האנט פון דודן, און דו ווארפסט מיר היינט פאר א זינד מיט דער פרוי. /3:9 זאל {dn גאט} טאן צו אבנרן אזוי און נאך מער, אז אזוי ווי {dn גאט} האט געשווארן צו דודן, אזוי וועל איך אים טאן, /3:10 אריבערצוטראגן די מלוכה פון שאולס הויז, און אויפשטעלן דעם טראן פון דודן איבער ישראל און איבער יהודה, פון דן און ביז באר־שבע! /3:11 און ער האט מער א ווארט ניט געקענט ענטפערן אבנרן, פון זיין מורא פאר אים.
/3:12 און אבנר האט אויפן ארט געשיקט שלוחים צו דודן, אזוי צו זאגן: ביי וועמען איז דאס לאנד? אזוי צו זאגן: שליס דיין בונד מיט מיר, און אט איז מיין האנט מיט דיר איבערצודרייען צו דיר גאנץ ישראל. /3:13 האט ער געזאגט: גוט, איך וועל שליסן מיט דיר א בונד, אבער איין זאך פארלאנג איך פון דיר, אזוי צו זאגן: זאלסט ניט זען מיין פנים, סיידן דו ברענגסט צוגלייך מיכל די טאכטער פון שאולן, ווען דו קומסט זען מיין פנים.
/3:14 און דוד האט געשיקט שלוחים צו איש־בושת דעם זון פון שאולן, אזוי צו זאגן: גיב מיר מיין ווייב מיכלען, וואס איך האב פארקנאסט צו מיר מיט הונדערט פארהויטן פון די פלשתים.
/3:15 האט איש־בושת געשיקט, און האט זי אפגענומען פון דעם מאן, פון פלטיאל דעם זון פון לישן. /3:16 און איר מאן איז געגאנגען מיט איר, געגאנגען נאך איר און געוויינט ביז בחורים. האט אבנר צו אים געזאגט: גיי קער זיך אום; און ער האט זיך אומגעקערט.
/3:17 און אבנר האט געהאט א גערייד מיט די עלטסטע פון ישראל, אזוי צו זאגן: נאך נעכטן און נאך אייערנעכטן האט איר באגערט דודן פאר א מלך איבער אייך. /3:18 און אצונד טוט; ווארום {dn גאט} האט געזאגט אויף דודן, אזוי צו זאגן: דורך דער האנט פון דוד מיין קנעכט וועל איך העלפן מיין פאלק ישראל פון דער האנט פון די פלשתים, און פון דער האנט פון אלע זייערע פיינט.
/3:19 און אבנר האט אויך גערעדט אין די אויערן פון בנימין. און אבנר איז אויך געגאנגען דערציילן אין די אויערן פון דודן אין חברון אלץ וואס איז וווילגעפעלן אין די אויגן פון ישראל, און אין די אויגן פון גאנצן הויז פון בנימין. /3:20 און אבנר איז געקומען צו דודן קיין חברון, און צוואנציק מאן מיט אים. און דוד האט געמאכט פאר אבנרן און פאר די מענטשן וואס מיט אים א מאלצייט. /3:21 און אבנר האט געזאגט צו דודן: איך וועל אויפשטיין און וועל גיין, און איך וועל איינזאמלען צו מיין האר דעם מלך גאנץ ישראל, און זיי וועלן שליסן מיט דיר א בונד, און וועסט קיניגן ווי ווייט דיין הארץ געלוסט. און דוד האט אוועקגעשיקט אבנרן, און ער איז אוועקגעגאנגען בשלום.
/3:22 ערשט די קנעכט פון דודן און יואב זיינען אנגעקומען פון אן אנפאל, און זיי האבן געבראכט מיט זיך פיל רויב; און אבנר איז שוין ניט געווען ביי דודן אין חברון, ווייל ער האט אים אוועקגעשיקט, און ער איז אוועקגעגאנגען בשלום. /3:23 און ווי יואב און דער גאנצער חיל וואס מיט אים זיינען אנגעקומען, האט מען דערציילט יואבן, אזוי צו זאגן: אבנר דער זון פון נרן איז געקומען צום מלך, און ער האט אים אוועקגעשיקט, און ער איז אוועקגעגאנגען בשלום.
/3:24 איז יואב געקומען צום מלך, און האט געזאגט: וואס האסטו געטאן? אט איז אבנר געקומען צו דיר; אלמאי האסטו אים אפגעלאזט, און ער איז אוועקגעגאנגען? /3:25 דו קענסט אבנר דעם זון פון נרן, אז דיך צו פארנארן איז ער געקומען, און געוואר צו ווערן ווו אויס און ווו איין ביי דיר, און געוואר צו ווערן אלץ וואס דו טוסט.
/3:26 און יואב איז ארויסגעגאנגען פון דודן, און ער האט געשיקט שלוחים נאך אבנרן, און זיי האבן אים אומגעקערט פון בור־סירה; און דוד האט ניט געוווסט.
/3:27 און ווי אבנר האט זיך אומגעקערט קיין חברון, אזוי האט אים יואב אפגענייגט אינעווייניק אין טויער, כדי צו רעדן מיט אים שטילערהייט, און ער האט אים דארטן געשלאגן אין בויך, און ער איז געשטארבן, פאר דעם בלוט פון זיין ברודער עשהאלן.
/3:28 און דוד האט עס דערנאך געהערט, און ער האט געזאגט: ריין בין איך און מיין מלוכה פאר {dn גאט} אויף אייביק פון דעם בלוט פון אבנר דעם זון פון נרן. /3:29 זאל עס פאלן אויפן קאפ פון יואבן, און אויפן גאנצן הויז פון זיין פאטער, און זאל ניט אויסגיין פון יואבס הויז א פלוסיקער און א קרעציקער, און דער וואס האלט זיך אויף א שטעקן, און דער וואס פאלט דורכן שווערד און דער וואס אים פעלט ברויט.
/3:30 און יואב און אבישי זיין ברודער האבן געהרגעט אבנרן פאר וואס ער האט געטייט זייער ברודער עשהאלן אין גבעון אין דער מלחמה.
/3:31 און דוד האט געזאגט צו יואבן און צו דעם גאנצן פאלק וואס מיט אים: צערייסט אייערע קליידער, און גורט אן זאק, און קלאגט פארויס פאר אבנרן. און דער מלך דוד איז געגאנגען נאך דער מיטה. /3:32 און זיי האבן באגראבן אבנרן אין חברון. /3:33 און דער מלך האט אויפגעהויבן זיין קול, און האט געוויינט אויף אבנרס קבר, און דאס גאנצע פאלק האט מיטגעוויינט. און דער מלך האט געקלאגט אויף אבנרן, און האט געזאגט:
זאל אבנר שטארבן ווי א נידערטרעכטיקער שטארבט?/3:34 דיינע הענט זיינען ניט געבונדן געווען, און דיינע פיס ניט אין קייטן געשמידט;ווי מע פאלט פאר פארברעכער ביסטו געפאלן. און דאס גאנצע פאלק האט ווידער געוויינט אויף אים.
/3:35 און דאס גאנצע פאלק איז געקומען צו געבן עסן דודן ברויט ווען עס איז נאך געווען טאג, אבער דוד האט געשווארן, אזוי צו זאגן: זאל מיר {dn גאט} טאן אזוי און נאך מער, אויב איך וועל פארזוכן ברויט אדער עפעס וואס עס איז, איידער די זון גייט אונטער! /3:36 און דאס גאנצע פאלק האט געמערקט, און עס איז וווילגעפעלן אין זייערע אויגן; אלץ וואס דער מלך האט געטאן איז וווילגעפעלן אין די אויגן פון גאנצן פאלק. /3:37 און דאס גאנצע פאלק און גאנץ ישראל האבן געוווסט אין יענעם טאג, אז דאס איז ניט געווען פון מלך, צו טייטן אבנר דעם זון פון נרן.
/3:38 און דער מלך האט געזאגט צו זיינע קנעכט: פאר וואר, איר דארפט וויסן, אז א האר און א גרויסער מאן איז געפאלן היינטיקן טאג אין ישראל. /3:39 און איך בין היינט שוואך, און נאר־וואס געזאלבט פאר א מלך, און די דאזיקע לייט, די זין פון צרויהן, זיינען צו הארט פאר מיר. זאל {dn גאט} באצאלן דעם שלעכטסטוער לויט זיין שלעכטיקייט.

/4:1 און שאולס זון האט געהערט, אז אבנר איז אומגעקומען אין חברון, און זיינע הענט זיינען שלאף געווארן, און גאנץ ישראל זיינען דערשראקן געווארן.
/4:2 און שאולס זון האט געהאט צוויי הויפטלייט פון מחנות; דער נאמען פון איינעם איז געווען בענה, און דער נאמען פון צווייטן רכב, זין פון רמון דעם בארותער, פון די קינדער פון בנימין; ווארום אויך בארות ווערט גערעכנט צו בנימין; /4:3 און די בארותער זיינען אנטלאפן קיין גתים, און זיינען דארטן געבליבן וווינער ביז אויף היינטיקן טאג.
/4:4 און יהונתן דער זון פון שאולן האט געהאט א זון א לאמען אויף די פיס. ער איז געווען פינף יאר אלט, ווען די הערונג וועגן שאולן און יהונתנען איז אנגעקומען פון יזרעאל. האט אים זיין אם אויפגעהויבן און איז געלאפן: איז, אין איר איילעניש צו אנטלויפן, איז ער געפאלן און איז הינקעדיק געווארן. און זיין נאמען איז געווען מפיבושת.
/4:5 זיינען געגאנגען די זין פון רמון דעם בארותער, רכב און בענה, און זיי זיינען געקומען אין דער היץ פון טאג צום הויז פון איש־בושתן, בעת ער האט געשלאפן דעם מיטאגשלאף. /4:6 און זיי זיינען אריינגעגאנגען אינעווייניק אין הויז ווי קויפער פון ווייץ, און האבן אים געשלאגן אין בויך; און רכב און זיין ברודער בענה זיינען אנטרונען געווארן. /4:7 און אז זיי זיינען אריין אין הויז, ווען ער איז געלעגן אויף זיין בעט אין זיין שלאפקאמער, און האבן אים געשלאגן און געטייט, האבן זיי אפגעשניטן זיין קאפ; און זיי האבן גענומען זיין קאפ, און זיינען געגאנגען מיטן וועג פון פלוין א גאנצע נאכט. /4:8 און זיי האבן געבראכט דעם קאפ פון איש־בושתן צו דודן קיין חברון, און זיי האבן געזאגט צום מלך: אט איז דער קאפ פון איש־בושת דעם זון פון שאול דיין פיינט וואס האט געזוכט דיין לעבן; און {dn גאט} האט היינטיקן טאג געגעבן מיין האר דעם מלך א נקמה אן שאולן און אן זיין זאמען.
/4:9 האט דוד געענטפערט רכבן און זיין ברודער בענהן, די זין פון רמון דעם בארותער, און ער האט צו זיי געזאגט: אזוי ווי עס לעבט {dn גאט} וואס האט אויסגעלייזט מיין זעל פון יעטוועדער צרה, /4:10 אז דער וואס האט מיר דערציילט, אזוי צו זאגן: ״זע, שאול איז טויט״, און ער איז געווען ווי א בשורה־ברענגער אין זיינע אויגן, האב איך אים אנגענומען, און האב אים געהרגעט אין ציקלג, אנשטאט וואס איך זאל אים געבן בשורה־געלט. /4:11 היינט ווי נאך אז מענטשן רשעים האבן געהרגעט אן אומשולדיקן מענטשן אין זיין הויז אויף זיין געלעגער, זאל איך אצונד ניט מאנען זיין בלוט פון אייער האנט, און אייך אפראמען פון דער ערד?
/4:12 און דוד האט באפוילן די יונגען, און זיי האבן זיי געהרגעט, און אפגעהאקט זייערע הענט און זייערע פיס, און זיי אויפגעהאנגען ביים טייך אין חברון. און דעם קאפ פון איש־בושתן האבן זיי גענומען און באגראבן אין דעם קבר פון אבנרן אין חברון.


/5:1 און אלע שבטים פון ישראל זיינען געקומען צו דודן קיין חברון, און זיי האבן געזאגט, אזוי צו זאגן: דיין ביין און דיין פלייש זיינען מיר. /5:2 נאך נעכטן און נאך אייערנעכטן, אז שאול איז געווען מלך איבער אונדז, ביסט דו געווען דער וואס האט ארויסגעפירט און אריינגעפירט ישראל. און {dn גאט} האט צו דיר געזאגט: דו זאלסט פיטערן מיין פאלק, ישראל, און דו זאלסט זיין א פירשט איבער ישראל.
/5:3 און אלע עלטסטע פון ישראל זיינען געקומען צום מלך קיין חברון, און דער מלך דוד האט זיי געשלאסן א בונד אין חברון פאר {dn גאט}, און זיי האבן געזאלבט דודן פאר א מלך איבער ישראל.
/5:4 דרייסיק יאר איז דוד אלט געווען ווען ער איז געווארן מלך; פערציק יאר האט ער געקיניגט. /5:5 אין חברון האט ער געקיניגט איבער יהודה זיבן יאר און זעקס חדשים, און אין ירושלים האט ער געקיניגט דריי און דרייסיק יאר איבער גאנץ ישראל און יהודה.
/5:6 און דער מלך איז געגאנגען מיט זיינע מענטשן קיין ירושלים אויף דעם יבוסי, דעם באוווינער פון לאנד. האבן זיי געזאגט צו דודן, אזוי צו זאגן: וועסט אהער ניט קומען סיידן וועסט אפטאן די בלינדע און די הינקעדיקע; אזוי צו זאגן: דוד קען אהער ניט קומען. /5:7 אבער דוד האט באצווונגען די פעסטונג פון ציון, דאס איז דודס־שטאט. /5:8 און דוד האט געזאגט אין יענעם טאג: ווער נאר עס וועט שלאגן דעם יבוסי, און וועט צוקומען צו דער וואסעררינע, און [אפטאן] די הינקעדיקע און די בלינדע, די פארהאסטע פון דודס זעל. . . . . דרום זאגט מען: א בלינדער און א הינקעדיקער איז דא; מע קען ניט אריין אין הויז.
/5:9 און דוד האט זיך באזעצט אין דער פעסטונג, און ער האט זי גערופן דודס־שטאט; /5:10 און דוד האט פארבויט רונד ארום פון מלוא און אינעווייניק צו. און דוד איז געווארן אלץ גרעסער, און {dn יהוה} דער {dn גאט} פון צבאות איז געווען מיט אים.
/5:11 און חירם דער מלך פון צור האט געשיקט שלוחים צו דודן מיט צעדערהאלץ און האלצמיינסטערס און שטיינמיינסטערס, און זיי האבן געבויט א הויז פאר דודן. /5:12 און דוד האט געוווסט אז {dn גאט} האט אים באפעסטיקט פאר א מלך איבער ישראל, און אז ער האט דערהויבן זיין מלוכה פון וועגן זיין פאלק ישראל.
/5:13 און דוד האט גענומען נאך קעפסווייבער און ווייבער פון ירושלים נאך זיין קומען פון חברון, און ביי דודן זיינען געבארן געווארן נאך זין און טעכטער. /5:14 און דאס זיינען די נעמען פון די וואס זיינען אים געבארן געווארן אין ירושלים: שמוע, און שובב, און נתן, און שלמה; /5:15 און יבחר, און אלישוע, און נפג, און יפיע; /5:16 און אלישמע, און אלידע, און אליפלט.
/5:17 און די פלשתים האבן געהערט אז מע האט געזאלבט דודן פאר א מלך איבער ישראל, און אלע פלשתים זיינען ארויפגעגאנגען צו זוכן דודן. האט דוד דערהערט, און ער האט אראפגענידערט צו דער פעסטונג.
/5:18 און די פלשתים זיינען געקומען, און האבן זיך פארשפרייט אין טאל רפאים.
/5:19 האט דוד געפרעגט ביי {dn גאט}, אזוי צו זאגן: זאל איך ארויפגיין אקעגן די פלשתים? וועסטו זיי געבן אין מיין האנט? האט {dn גאט} געזאגט צו דודן: גיי ארויף ווארום געבן וועל איך געבן די פלשתים אין דיין האנט.
/5:20 איז דוד געקומען אין בעל־פרצים, און דוד האט זיי דארטן געשלאגן, און ער האט געזאגט: {dn גאט} האט דורכגעבראכן מיינע פיינט פאר מיר, אזוי ווי א דורכבראך פון וואסער. דרום האט מען גערופן דעם נאמען פון יענעם ארט בעל־פרצים.
/5:21 און זיי האבן דארטן איבערגעלאזט זייערע געצנבילדער, און דוד און זיינע מענטשן האבן זיי אוועקגעטראגן.
/5:22 און די פלשתים זיינען ווידער א מאל ארויפגעקומען, און האבן זיך פארשפרייט אין טאל רפאים. /5:23 האט דוד געפרעגט ביי {dn גאט}, און ער האט געזאגט: זאלסט ניט ארויפגיין; דריי זיך אויס הינטער זיי, און זאלסט קומען אויף זיי פון אקעגן די מוילבערביימער. /5:24 און עס וועט זיין, אז דו הערסט א גערויש פון טריט אין די שפיצן פון די מוילבערביימער, דענצמאל זאלסטו איילן, ווארום דענצמאל איז {dn גאט} ארויסגעגאנגען דיר פארויס, צו שלאגן אין דעם לאגער פון די פלשתים.
/5:25 און דוד האט אזוי געטאן – אזוי ווי {dn גאט} האט אים באפוילן, און ער האט געשלאגן די פלשתים פון גבע ביז דו קומסט קיין גזר.

/6:1 און דוד האט ווידער איינגעזאמלט אלע געקליבענע אין ישראל, דרייסיק טויזנט מאן. /6:2 און דוד איז אויפגעשטאנען און איז געגאנגען מיט דעם גאנצן פאלק וואס מיט אים פון בעלי־יהודה, ארויפצוברענגען פון דארטן דעם ארון פון {dn גאט}, וואס אויף אים ווערט גערופן דער נאמען – דער נאמען פון {dn גאט} פון צבאות וואס זיצט אויף די כרובים. /6:3 און זיי האבן ארויפגעלייגט דעם ארון פון {dn גאט} אויף א נייעם וואגן, און האבן אים אוועקגענומען פון אבינדבס הויז וואס אין גבעה. און עוזה און אחיו די זין פון אבינדבן האבן געפירט דעם נייעם וואגן. /6:4 און אז זיי האבן אים אוועקגענומען פון אבינדבס הויז וואס אין גבעה, מיט דעם ארון פון {dn גאט}, איז אחיו געגאנגען פארויס פארן ארון. /6:5 און דוד און דאס גאנצע הויז פון ישראל האבן געשפילט פאר {dn גאט} אויף אלערליי [כלי־זמר פון] ציפרעסנהאלץ, און אויף הארפן, און אויף גיטארן, און אויף פויקן, און אויף קלעפערלעך, און אויף צימבלען.
/6:6 און ווי זיי זיינען געקומען ביזן שייער פון נכון, האט עוזה אויסגעשטרעקט זיין האנט צום ארון פון {dn גאט}, און האט אים אנגענומען, ווארום די רינדער האבן אים אראפגערוקט. /6:7 האט דער צארן פון {dn גאט} געגרימט אויף עוזהן, און {dn גאט} האט אים דארטן געשלאגן פאר דעם פארזע. און ער איז דארטן געשטארבן לעבן דעם ארון פון {dn גאט}.
/6:8 און דודן האט געערגערט פאר וואס {dn גאט} האט געבראכט א בראך אויף עוזהן. און מע רופט יענעם ארט פרץ־עוזה ביז אויף היינטיקן טאג. /6:9 און דוד האט מורא געהאט פאר {dn גאט} יענעם טאג, און ער האט געזאגט: ווי אזוי זאל דער ארון פון {dn גאט} קומען צו מיר?
/6:10 און דוד האט ניט געוואלט אפקערן דעם ארון פון {dn גאט} צו זיך אין דודס־שטאט, און דוד האט אים אפגעפירט צו דעם הויז פון עובד־אדומען פון גת. /6:11 און דער ארון פון {dn גאט} איז געבליבן אין הויז פון עובד־אדומען פון גת דריי חדשים. און {dn גאט} האט געבענטשט עובד־אדומען און זיין גאנץ הויז.
/6:12 איז דערציילט געווארן דעם מלך דודן, אזוי צו זאגן: {dn גאט} האט געבענטשט דאס הויז פון עובד־אדומען און אלץ וואס געהערט צו אים, פון וועגן דעם ארון פון {dn גאט}. איז דוד געגאנגען, און האט ארויפגעבראכט דעם ארון פון {dn גאט} פון עובד־אדומס הויז אין דודס־שטאט, מיט א שמחה. /6:13 און עס איז געווען, ווי די טרעגערס פון דעם ארון פון {dn גאט} זיינען אפגעגאנגען זעקס טריט, אזוי האט ער געשלאכט אן אקס און א געשטאפט רינד. /6:14 און דוד האט געטאנצט מיטן גאנצן כוח פאר {dn גאט}; און דוד איז געווען אנגעגורט אין א ליינענעם אפוד. /6:15 און דוד און דאס גאנצע הויז פון ישראל, האבן ארויפגעבראכט דעם ארון פון {dn גאט} מיט שאלונג און מיט א קול פון שופר.
/6:16 און עס איז געווען, ווי דער ארון פון {dn גאט} איז געקומען אין דודס־שטאט, אזוי האט מיכל די טאכטער פון שאולן ארויסגעקוקט דורכן פענצטער, און האט געזען דעם מלך דודן טאנצן און שפרינגען פאר {dn גאט}, און זי האט אים פאראכט אין איר הארצן.
/6:17 און זיי האבן געבראכט דעם ארון פון {dn גאט}, און האבן אים אוועקגעשטעלט אויף זיין ארט, אין דעם געצעלט וואס דוד האט פאר אים אויפגעשטעלט. און דוד האט אויפגעבראכט בראנדאפפער און פרידאפפער פאר {dn גאט}. /6:18 און אז דוד האט געענדיקט אויפברענגען די בראנדאפפער און די פרידאפפער, האט ער געבענטשט דאס פאלק אין דעם נאמען פון {dn גאט} פון צבאות. /6:19 און ער האט אויסגעטיילט דעם גאנצן פאלק, דעם גאנצן המון פון ישראל, פון א מאן ביז א פרוי, איטלעכן א חלה ברויט, און א חלק פלייש, און א ראזינקעקוכן. און דאס גאנצע פאלק איז געגאנגען איטלעכער צו זיין הויז.
/6:20 און דוד האט זיך אומגעקערט צו בענטשן זיין הויזגעזינט. איז מיכל די טאכטער פון שאולן ארויסגעגאנגען דודן אנטקעגן, און האט געזאגט: וואס פאר א כבוד האט זיך היינט אנגעטאן דער מלך פון ישראל, ווען ער האט זיך היינט אפגעדעקט פאר די אויגן פון די דינסטן פון זיינע קנעכט, אזוי ווי אפדעקן דעקט זיך אפ איינער פון די נישטווערטיקע! /6:21 האט דוד געזאגט צו מיכלען: פאר {dn גאט} וואס האט אויסדערוויילט מיך איידער דיין פאטער און איידער דיין גאנץ הויז, מיך צו באפעלן פאר א פירשט איבער דעם פאלק פון {dn גאט}, איבער ישראל – פאר {dn גאט} וועל איך מיך פריילעך מאכן. /6:22 און איך וועל זיך נאך קלענער האלטן ווי דאס, און וועל זיין שפל אין מיינע אויגן. און מיט די דינסטן וואס דו זאגסט, מיט זיי טו איך זיך אן כבוד.
/6:23 און מיכל די טאכטער פון שאולן, זי האט ניט געהאט קיין קינד ביז דעם טאג פון איר טויט.

/7:1 און עס איז געווען, אז דער מלך האט זיך באזעצט אין זיין הויז, און {dn גאט} האט אים בארוט רונד ארום פון אלע זיין פיינט, /7:2 האט דער מלך געזאגט צו נתן דעם נביא: זע נאר, איך וווין אין א הויז פון צעדערן, און דער ארון פון {dn גאט} וווינט אין פארהאנגען. /7:3 האט נתן געזאגט צום מלך: אלץ וואס אין דיין הארצן גיי טו, ווארום {dn גאט} איז מיט דיר.
/7:4 און עס איז געווען, אין יענער נאכט, איז דאס ווארט פון {dn גאט} געווען צו נתנען, אזוי צו זאגן: /7:5 גיי און זאלסט זאגן צו מיין קנעכט, צו דודן: אזוי האט {dn גאט} געזאגט: ווילסט דו דען מיר בויען א הויז צום וווינען פאר מיר? /7:6 אז איך האב ניט געוווינט אין א הויז פון דעם טאג וואס איך האב אויפגעבראכט די קינדער פון ישראל פון מצרים און ביז אויף היינטיקן טאג, נייערט איך פלעג אומגיין אין א געצעלט און אין א משכן. /7:7 אומעטום ווו איך בין אומגעגאנגען צווישן אלע קינדער פון ישראל, צי האב איך א ווארט גערעדט מיט איינעם פון די שבטים פון ישראל, וואס איך האב באפוילן צו פיטערן מיין פאלק ישראל, אזוי צו זאגן: פאר וואס האט איר מיר ניט געבויט א הויז פון צעדערן? /7:8 און אצונד, זאלסטו אזוי זאגן צו מיין קנעכט, צו דודן: אזוי האט געזאגט {dn גאט} פון צבאות: איך האב דיך גענומען פון דעם פיטערפלאץ, פון הינטער די שאף, צו זיין א פירשט איבער מיין פאלק, איבער ישראל. /7:9 און איך בין געווען מיט דיר אומעטום ווו דו ביסט געגאנגען, און איך האב פארשניטן אלע דיינע פיינט פון פאר דיר; און איך וועל דיר מאכן א גרויסן נאמען, אזוי ווי דער נאמען פון די גרעסטע וואס אויף דער ערד. /7:10 און איך וועל מאכן אן ארט פאר מיין פאלק, פאר ישראל, און וועל אים איינפלאנצן, ער זאל רוען אויף זיין ארט, און מער ניט ציטערן; און פארברעכער זאלן אים מער ניט פייניקן אזוי ווי צוערשט, /7:11 פון דעם טאג וואס איך האב באפוילן שופטים איבער מיין פאלק ישראל; און איך וועל דיך בארוען פון אלע דיינע פיינט. און {dn גאט} זאגט דיר אן, אז {dn גאט} וועט דיר מאכן א הויז. /7:12 אז דיינע טעג וועלן דערפילט ווערן, און וועסט זיך לייגן מיט דיינע עלטערן, וועל איך אויפשטעלן דיין זאמען נאך דיר, דעם וואס וועט ארויסגיין פון דיינע אינגעווייד, און איך וועל באפעסטיקן זיין מלוכה. /7:13 ער וועט בויען א הויז צו מיין נאמען, און איך וועל באפעסטיקן דעם טראן פון זיין מלוכה ביז אויף אייביק. /7:14 איך וועל אים זיין פאר א פאטער, און ער וועט מיר זיין פאר א זון, אז ווען ער פארברעכט, וועל איך אים שטראפן מיט דער רוט פון מענטשן, און מיט די פלאגן פון מענטשנקינדער. /7:15 אבער מיין חסד וועט זיך ניט אפטאן פון אים, אזוי ווי איך האב אפגעטאן פון שאולן, וועמען איך האב אפגעטאן פון פאר דיר. /7:16 און דיין הויז און דיין מלוכה וועלן ביז אייביק זיין זיכער פאר דיר; דיין טראן וועט זיין פעסט ביז אייביק.
/7:17 אזוי ווי אלע די דאזיקע ווערטער, און אזוי ווי די דאזיקע גאנצע זעונג, אזוי האט נתן גערעדט צו דודן.
/7:18 און דער מלך דוד איז געקומען, און האט זיך געזעצט פאר {dn גאט}, און האט געזאגט: ווער בין איך, {dn גאט דו האר}, און ווער איז מיין הויז, וואס דו האסט מיך געבראכט ביז אהער? /7:19 און דאס איז נאך געווען קליין אין דיינע אויגן, {dn גאט דו האר}, און דו האסט אויך גערעדט וועגן דיין קנעכטס הויז אויף ווייטער אהין, וואס דאס איז נאר דער שטייגער מיט א לייט, {dn גאט דו האר}. /7:20 און וואס מער נאך זאל דוד רעדן צו דיר? דו קענסט דאך דיין קנעכט, {dn גאט דו האר}. /7:21 פון וועגן דיין ווארט, און לויט דיין הארצן, האסטו געטאן, צו לאזן וויסן דיין קנעכט די דאזיקע גאנצע גדולה. /7:22 דעריבער ביסטו גרויס, {dn יהוה} דו {dn גאט}, ווארום ניטא אזא ווי דו, און ניטא קיין {dn גאט} אחוץ דיר, לויט אלץ וואס מיר האבן געהערט מיט אונדזערע אויערן. /7:23 און וואסער איינציקע אומה אויף דער ערד איז אזוי ווי דיין פאלק ישראל, וואס {dn גאט} איז געגאנגען אויסלייזן זיך צום פאלק, און זיך צו מאכן א נאמען, און צו טאן – פון אייערט וועגן־גרויס׳, און פארכטיקע זאכן, פאר דיין לאנד, [צו פארטרייבן] פון פאר דיין פאלק וואס דו האסט דיר אויסגעלייזט פון מצרים, אומות מיט זייערע געטער? /7:24 און דו האסט דיר באפעסטיקט דיין פאלק ישראל דיר צום פאלק אויף אייביק, און דו, {dn יהוה}, ביסט געווארן זיי צום {dn גאט}. /7:25 און אצונד, {dn יהוה} דו {dn גאט}, דאס ווארט וואס דו האסט גערעדט וועגן דיין קנעכט און וועגן זיין הויז, זיי מקיים אויף אייביק, און טו אזוי ווי דו האסט גערעדט. /7:26 און זאל געגרייסט ווערן דיין נאמען ביז אייביק, אזוי צו זאגן: {dn יהוה} פון צבאות איז דער {dn גאט} איבער ישראל; און דאס הויז פון דיין קנעכט דודן זאל זיין פעסט פאר דיר. /7:27 ווארום דו, {dn יהוה} פון צבאות, דער {dn גאט} איבער ישראל, האסט אנטפלעקט דעם אויער פון דיין קנעכט, אזוי צו זאגן: איך וועל דיר בויען א הויז; דרום האט דיין קנעכט געפונען ביי זיך הארץ מתפלל צו זיין צו דיר די דאזיקע תפילה. /7:28 און אצונד, {dn יהוה} {dn גאט}, דו ביסט {dn גאט}, און דיינע ווערטער מוזען זיין אמת, און דו האסט צוגעזאגט דיין קנעכט דאס דאזיקע גוטס; /7:29 דרום באוויליק אצונד, און בענטש דאס הויז פון דיין קנעכט צו זיין אויף אייביק פאר דיר, ווארום דו {dn גאט דער האר} האסט גערעדט; און פון דיין ברכה זאל דאס הויז פון דיין קנעכט געבענטשט ווערן אויף אייביק.

/8:1 און עס איז געווען נאך דעם, האט דוד געשלאגן די פלשתים, און האט זיי געמאכט אונטערטעניק, און דוד האט צוגענומען מתג־אמה פון דער האנט פון די פלשתים.
/8:2 און ער האט געשלאגן מואב, און האט זיי געמאסטן מיט א שנור, זיי אויסלייגנדיק אויף דער ערד; און ער האט אפגעמאסטן צוויי שנורן צו טייטן, און איין פולע שנור צו לאזן לעבן. און מואב איז געווארן צו דודן קנעכט וואס ברענגען אפגאב.
/8:3 און דוד האט געשלאגן הדדעזר דעם זון פון רחובן, דעם מלך פון צובה, בעת ער איז געגאנגען צוריקקריגן זיין אויבערהאנט ביים טייך פרת. /8:4 און דוד האט באצווונגען פון אים טויזנט און זיבן הונדערט רייטער, און צוואנציק טויזנט פוסגייער; און דוד האט געליימט אלע געשפאנען, נאר איבערגעלאזט פון זיי הונדערט געשפאן.
/8:5 איז ארם פון דמשק געקומען העלפן הדדעזר דעם מלך פון צובה, און דוד האט געשלאגן פון ארם צוויי און צוואנציק טויזנט מאן. /8:6 און דוד האט געשטעלט וואכן אין ארם פון דמשק, און ארם איז געווארן צו דודן קנעכט וואס ברענגען אפגאב.
און {dn גאט} האט געהאלפן דודן אומעטום ווו ער איז געגאנגען.
/8:7 און דוד האט גענומען די גילדערנע שילדן וואס זיינען געווען אויף הדדעזרס קנעכט, און ער האט זיי געבראכט קיין ירושלים. /8:8 און פון בטח און פון ברותי, הדדעזרס שטעט, האט דער מלך דוד צוגענומען קופער זייער פיל.
/8:9 און תועי דער מלך פון חמת האט געהערט אז דוד האט געשלאגן דעם גאנצן חיל פון הדדעזרן, /8:10 און תועי האט געשיקט זיין זון יורמען צום מלך דוד, אים צו פרעגן אויף פריד און אים אנצוווינטשן, פאר וואס ער האט מלחמה געהאלטן מיט הדדעזרן, און אים געשלאגן, ווארום הדדעזר האט געהאט מלחמה מיט תועין; און ער האט געבראכט מיט זיך זילבערנע כלים און גילדערנע כלים און קופערנע כלים. /8:11 זיי אויך האט דער מלך דוד געהייליקט צו {dn גאט}, מיט דעם זילבער און דעם גאלד וואס ער האט געהייליקט פון אלע פעלקער וואס ער האט באצווונגען: /8:12 פון ארם, און פון מואב, און פון די קינדער פון עמון, און פון די פלשתים, און פון עמלק, און פון דעם רויב פון הדדעזר דעם זון פון רחובן, דעם מלך פון צובה.
/8:13 און דוד האט זיך געמאכט א שם, ווען ער האט זיך אומגעקערט פון שלאגן ארם אין טאל פון זאלץ – אכצן טויזנט מאן. /8:14 און ער האט געשטעלט וואכן אין אדום; אין גאנץ אדום האט ער געשטעלט וואכן. און גאנץ אדום איז געווארן קנעכט צו דודן.
און {dn גאט} האט געהאלפן דודן אומעטום ווו ער איז געגאנגען. /8:15 און דוד האט געקיניגט איבער גאנץ ישראל. און דוד האט געטאן רעכט און גערעכטיקייט צו זיין גאנצן פאלק.
/8:16 און יואב דער זון פון צרויהן איז געווען איבערן חיל; און יהושפט דער זון פון אחילודן, דער דערמאנער; /8:17 און צדוק דער זון פון אחיטובן, און אחימלך דער זון פון אביתרן, כהנים; און שריה, דער שרייבער; /8:18 און בניהו דער זון פון יהוידען, איבער די כרתים און די פלתים; און די זין פון דודן זיינען געווען אויבערלייט.

/9:1 און דוד האט געזאגט: איז נאך ווער דא וואס איז געבליבן פון שאולס הויז, אז איך זאל קענען טאן מיט אים חסד פון יהונתנס וועגן?
/9:2 איז געווען פון שאולס הויז א קנעכט וואס זיין נאמען איז געווען ציבא; האט מען אים גערופן צו דודן, און דער מלך האט צו אים געזאגט: ביסט דו ציבא? האט ער געזאגט: דיין קנעכט! /9:3 האט דער מלך געזאגט: איז ניטא מער עמעצער פון שאולס הויז, אז איך זאל קענען טאן מיט אים א גאטס חסד? האט ציבא געזאגט צום מלך: פאראן נאך א זון פון יהונתנען, א לאמער אויף די פיס. /9:4 האט דער מלך צו אים געזאגט: אווו איז ער? האט ציבא געזאגט צום מלך: זע, ער איז אין הויז פון מכיר דעם זון פון עמיאלן אין לו־דבר. /9:5 האט דער מלך דוד געשיקט, און האט אים צוגענומען פון דעם הויז פון מכירן דעם זון פון עמיאלן פון לו־דבר. /9:6 און מפיבושת דער זון פון יהונתן דעם זון פון שאולן איז געקומען צו דודן, און ער איז געפאלן אויף זיין פנים, און האט זיך געבוקט. האט דוד געזאגט: מפיבושת! האט ער געזאגט: דא איז דיין קנעכט. /9:7 האט דוד צו אים געזאגט: זאלסט ניט מורא האבן, ווארום טאן וועל איך טאן מיט דיר חסד פון דיין פאטער יהונתנס וועגן, און איך וועל דיר אומקערן דאס גאנצע פעלד פון דיין פאטער שאולן, און דו וועסט עסן ברויט ביי מיין טיש תמיד. /9:8 האט ער זיך געבוקט און האט געזאגט: וואס איז דיין קנעכט, אז דו זאלסט זיך אומקוקן אויף אזא טויטן הונט ווי איך?
/9:9 און דער מלך האט גערופן ציבאן, שאולס דינער, און האט צו אים געזאגט: אלץ וואס האט געהערט צו שאולן און צו זיין גאנצן הויז, האב איך אפגעגעבן צו דעם זון פון דיין האר. /9:10 און וועסט באארבעטן פאר אים די ערד, דו און דיינע זין, און דיינע קנעכט, און וועסט אריינברענגען די תבואה, און עס וועט זיין פאר דיין הארס זון ברויט צום עסן; און מפיבושת דיין הארס זון וועט עסן ברויט ביי מיין טיש תמיד. – און ציבא האט געהאט פופצן זין און צוואנציק קנעכט. – /9:11 האט ציבא געזאגט צום מלך: אזוי ווי אלץ וואס מיין האר דער מלך באפעלט זיין קנעכט, אזוי וועט דיין קנעכט טאן. און מפיבושת – ער עסט אויך ביי מיין טיש אזוי ווי איינער פון דעם מלכס זין.
/9:12 און מפיבושת האט געהאט א קליינעם זון וואס זיין נאמען איז געווען מיכא. און די גאנצע באוווינערשאפט פון ציבאס הויז איז געווען קנעכט צו מפיבושתן. /9:13 און מפיבושת איז געזעסן אין ירושלים, ווארום ביים מלכס טיש האט ער תמיד געגעסן. און ער איז געווען א הינקעדיקער אויף זיינע ביידע פיס.

/10:1 און עס איז געווען נאך דעם, איז געשטארבן דער מלך פון די קינדער פון עמון, און זיין זון חנון איז געווארן מלך אויף זיין ארט. /10:2 האט דוד געזאגט: לאמיך טאן א פריינטלעכקייט מיט חנון דעם זון פון נחשן, אזוי ווי זיין פאטער האט געטאן א פריינטלעכקייט מיט מיר.
און דוד האט געשיקט דורך זיינע קנעכט אים צו טרייסטן נאך זיין פאטער. און דודס קנעכט זיינען געקומען אין לאנד פון די קינדער פון עמון.
/10:3 האבן די הארן פון די קינדער פון עמון געזאגט צו חנון זייער האר: צי מיינסטו אז דוד וויל טאן כבוד דיין פאטער, וואס ער האט געשיקט צו דיר טרייסטער? דאך נאר אויסצופארשן די שטאט און זי אויסצוקוקן און זי דורכצונישטערן האט דוד געשיקט זיינע קנעכט צו דיר.
/10:4 האט חנון גענומען דודס קנעכט און האט זיי אפגעגאלט א האלבע בארד, און אפגעשניטן זייערע קליידער אין העלפט, ביז זייער געזעס, און זיי אוועקגעשיקט.
/10:5 האט מען אנגעזאגט דודן, און ער האט געשיקט זיי אנטקעגן, ווארום די מענטשן האבן זיך זייער געשעמט. און דער מלך האט געלאזט זאגן: זיצט אין יריחו ביז אייער בארד וועט אפוואקסן, און איר וועט זיך אומקערן.
/10:6 האבן די קינדער פון עמון געזען אז זיי האבן זיך פארמיאוסט ביי דודן, און די קינדער פון עמון האבן געשיקט און געדונגען ארם פון בית־רחוב, און ארם פון צובא, צוואנציק טויזנט פוסגייער, און דעם מלך פון מעכה מיט טויזנט מאן, און די מענער פון טוב, צוועלף טויזנט מאן.
/10:7 האט דוד דערהערט, און ער האט געשיקט יואבן און דעם גאנצן חיל, די גבורים.
/10:8 און די קינדער פון עמון זיינען ארויסגעגאנגען, און האבן אנגעריכט א מלחמה ביים איינגאנג פון טויער; און ארם פון צובא און רחוב, און די מענער פון טוב און פון מעכה, זיינען געווען באזונדער אין פעלד. /10:9 און יואב האט געזען אז דער פראנט פון דער מלחמה איז קעגן אים פון פארנט און פון הינטן; האט ער אויסגעקליבן פון אלע געקליבענע פון ישראל, און אויסגעשטעלט אקעגן ארם. /10:10 און דאס איבעריקע פאלק האט ער געגעבן אויף דער האנט פון זיין ברודער אבישין, און אויסגעשטעלט אקעגן די קינדער פון עמון. /10:11 און ער האט געזאגט: אויב ארם וועט זיין שטארקער פון מיר, וועסטו מיר זיין צו הילף, און אויב די קינדער פון עמון וועלן זיין שטארקער פון דיר, וועל איך דיר גיין העלפן. /10:12 זיי שטארק, און לאמיר זיך שטארקן, פאר אונדזער פאלק און פאר די שטעט פון אונדזער {dn גאט}; און זאל {dn יהוה} טאן וואס איז גוט אין זיינע אויגן.
/10:13 און יואב און דאס גאנצע פאלק וואס מיט אים האבן גענענט אויף מלחמה קעגן ארם, און זיי זיינען אנטלאפן פאר אים. /10:14 און ווי די קינדער פון עמון האבן געזען אז ארם איז אנטלאפן, אזוי זיינען זיי אנטלאפן פאר אבישין, און זיינען אריין אין שטאט. און יואב האט זיך אומגעקערט פון די קינדער פון עמון, און איז געקומען קיין ירושלים.
/10:15 און ארם האט געזען אז ער איז געשלאגן געווארן פאר ישראל, און זיי האבן זיך איינגעזאמלט אין איינעם. /10:16 און הדדעזר האט געשיקט און ארויסגעבראכט ארם וואס פון יענער זייט טייך; און זיי זיינען געקומען קיין חילם, מיט שובך דעם חיל־פירער פון הדדעזרן זיי פארויס.
/10:17 איז אנגעזאגט געווארן דודן, און ער האט איינגעזאמלט גאנץ ישראל, און איז אריבער דעם ירדן, און געקומען קיין חילם. און ארם האט זיך אויסגעשטעלט אקעגן דודן, און זיי האבן מלחמה געהאלטן מיט אים. /10:18 און ארם איז אנטלאפן פאר ישראל, און דוד האט געהרגעט פון ארם זיבן הונדערט אויף רייטוועגן, און פערציק טויזנט רייטער; און שובך זייער חיל־פירער האט ער געשלאגן, און ער איז דארטן געשטארבן.
/10:19 און אלע מלכים, די קנעכט פון הדדעזרן, האבן געזען אז זיי זיינען געשלאגן געווארן פאר ישראל, און זיי האבן געמאכט שלום מיט ישראל, און האבן זיי געדינט. און ארם האט מורא געהאט ווידער צו העלפן די קינדער פון עמון.

/11:1 און עס איז געווען ביים אומקער פון יאר, אין דער צייט וואס די מלכים גייען ארויס אויף מלחמה, האט דוד געשיקט יואבן און זיינע קנעכט מיט אים, און גאנץ ישראל, און זיי האבן פארוויסט די קינדער פון עמון, און האבן געלעגערט אויף רבה. און דוד איז געזעסן אין ירושלים.
/11:2 און עס איז געווען קעגן אוונטצייט, איז דוד אויפגעשטאנען פון זיין געלעגער, און איז ארומגעגאנגען אויפן דאך פון מלכס הויז, און האט געזען פון דאך א פרוי זיך באדן; און די פרוי איז געווען זייער שיין פון אויסזען.
/11:3 האט דוד געשיקט און זיך נאכגעפרעגט אויף דער פרוי, און מע האט געזאגט: דאס איז דאך בת־שבע, די טאכטער פון אליעמען, די ווייב פון אוריה דעם חתי. /11:4 האט דוד געשיקט שלוחים און האט זי געלאזט ברענגען, און זי איז צו אים געקומען, און ער איז געלעגן מיט איר; און זי האט זיך נאר וואס געהאט גערייניקט פון איר אומריינקייט. און זי האט זיך אומגעקערט אין איר הויז.
/11:5 און די פרוי איז טראגעדיק געווארן, און זי האט געשיקט און דערציילט דודן, און געזאגט: איך בין טראגעדיק.
/11:6 האט דוד געשיקט צו יואבן: שיק צו מיר אוריה דעם חתי. און יואב האט געשיקט אוריהן צו דודן. /11:7 איז אוריה צו אים געקומען, און דוד האט זיך נאכגעפרעגט אויף דעם פריד פון יואבן, און אויף דעם פריד פון פאלק, און אויף דעם גאנג פון דער מלחמה. /11:8 און דוד האט געזאגט צו אוריהן: נידער אראפ צו דיין הויז, און וואש דיינע פיס.
איז אוריה ארויסגעגאנגען פון מלכס הויז, און נאך אים איז ארויסגעגאנגען א שפייזגעשאנק פון דעם מלך. /11:9 אבער אוריה האט זיך געלייגט ביים איינגאנג פון מלכס הויז מיט אלע קנעכט פון זיין האר, און האט ניט אראפגענידערט צו זיין הויז.
/11:10 האט מען דערציילט דודן, אזוי צו זאגן: אוריה האט ניט אראפגענידערט צו זיין הויז. און דוד האט געזאגט צו אוריהן: דו קומסט דאך פון וועג, פאר וואס האסטו ניט אראפגענידערט צו דיין הויז? /11:11 האט אוריה געזאגט צו דודן: דער ארון פון ישראל און יהודה זיצן אין ביידלעך, און מיין האר יואב און די קנעכט פון מיין האר לאגערן אויפן פרייען פעלד, און איך זאל קומען אין מיין הויז צו עסן און צו טרינקען, און צו ליגן מיט מיין ווייב? אזוי ווי דו לעבסט, און אזוי ווי דיין זעל לעבט, אויב איך וועל טאן די דאזיקע זאך!/11:12 האט דוד געזאגט צו אוריהן: בלייב דא אויך היינט, און מארגן וועל איך דיך אוועקשיקן.
איז אוריה געבליבן אין ירושלים יענעם טאג און אויף מארגן. /11:13 און דוד האט אים גערופן, און ער האט געגעסן ביי אים און געטרונקען: און ער האט אים אנגעשיכורט. אבער אין אוונט איז ער ארויסגעגאנגען זיך לייגן אויף זיין געלעגער מיט די קנעכט פון זיין האר, און צו זיין הויז האט ער ניט אראפגענידערט.
/11:14 און עס איז געווען אין דער פרי, האט דוד געשריבן א בריוו צו יואבן, און געשיקט דורך דער האנט פון אוריהן. /11:15 און ער האט געשריבן אין דעם בריוו אזוי צו זאגן: שטעל אוריהן אקעגן דעם פראנט פון דער שטארקסטער מלחמה, און קערט אייך אפ פון הינטער אים, כדי ער זאל געשלאגן ווערן און שטארבן.
/11:16 און עס איז געווען, אז יואב האט געוואכט אויף דער שטאט, האט ער אוועקגעשטעלט אוריהן אויף דעם ארט וואס ער האט געוווסט אז דארטן זיינען דא העלדישע לייט. /11:17 און די מענער פון שטאט זיינען ארויסגעגאנגען, און האבן מלחמה געהאלטן מיט יואבן, און עס זיינען געפאלן פון דעם פאלק, פון דודס קנעכט, און אויך אוריה דער חתי איז אומגעקומען.
/11:18 און יואב האט געשיקט און דערציילט דודן אלע געשעענישן פון דער מלחמה. /11:19 און ער האט באפוילן דעם שליח אזוי צו זאגן: אז דו ענדיקסט דערציילן דעם מלך אלע געשעענישן פון דער מלחמה, /11:20 איז, אויב דער גרימצארן פון דעם מלך וועט אויפגיין, און ער וועט זאגן צו דיר: נאך וואס האט איר גענענט צו דער שטאט מלחמה צו האלטן? האט איר ניט געוווסט אז זיי וועלן שיסן פון דער מויער?/11:21 ווער האט דערשלאגן אבימלך דעם זון פון ירובשתן? האט ניט א פרוי אראפגעווארפן אויף אים אן אויבערשטן מילשטיין פון דער מויער, און ער איז געשטארבן אין תבץ? נאך וואס האט איר גענענט צו דער מויער? – זאלסטו זאגן: אויך דיין קנעכט אוריה דער חתי איז אומגעקומען.
/11:22 איז געגאנגען דער שליח, און ער איז געקומען און האט דערציילט דודן אלץ וועגן וואס יואב האט אים געשיקט. /11:23 און דער שליח האט געזאגט צו דודן: יא, די מענטשן זיינען געווען שטארקער פון אונדז, און זיי זיינען ארויסגעגאנגען צו אונדז אין פעלד, און מיר האבן זיך געלאזט אויף זיי ביזן איינגאנג פון טויער. /11:24 און די שיסערס האבן געשאסן אויף דיינע קנעכט פון דער מויער, און עס זיינען אומגעקומען פון דעם מלכס קנעכט, און אויך דיין קנעכט אוריה דער חתי איז אומגעקומען.
/11:25 האט דוד געזאגט צום שליח: אזוי זאלסטו זאגן צו יואבן: ״זאל ניט זיין פארדראסיק אין דיינע אויגן די דאזיקע זאך, ווארום די שווערד פארצערט, אזוי צי אזוי; האלט אן דיין מלחמה אקעגן דער שטאט, און צעשטער זי״; און שטארק אים.
/11:26 און די ווייב פון אוריה דעם חתי האט געהערט אז איר מאן אוריה איז טויט, און זי האט געקלאגט אויף איר מאן. /11:27 און ווי די אבלות איז אריבער, אזוי האט דוד געשיקט און האט זי אריינגענומען אין זיין הויז, און זי איז אים געווארן פאר א ווייב. און זי האט אים געבארן א זון.
און די זאך וואס דוד האט געטאן, איז געווען שלעכט אין די אויגן פון {dn גאט}.

/12:1 און {dn גאט} האט געשיקט נתנען צו דודן, און ער איז צו אים געקומען, און האט צו אים געזאגט: צוויי מענטשן זיינען געווען אין איין שטאט: איינער אן עושר און איינער אן ארעמאן. /12:2 ביים עושר זיינען געווען שאף און רינדער זייער פיל, /12:3 און ביים ארעמאן איז גארנישט געווען אחוץ איין קליין שעפעלע, וואס ער האט געקויפט און עס אויפגעהאדעוועט, און עס איז אויפגעוואקסן אין איינעם מיט אים און מיט זיינע קינדער. פון זיין ביסן פלעגט עס עסן, און פון זיין בעכער פלעגט עס טרינקען, און אין זיין בוזעם פלעגט עס ליגן, און עס איז אים געווען ווי א טאכטער. /12:4 איז געקומען א דורכגייער צו דעם מאן דעם עושר, און אים איז געווען א שאד צו נעמען פון זיינע שאף און פון זיינע רינדער, אויף צו מאכן פאר דעם אורח וואס איז צו אים געקומען, האט ער גענומען דאס שעפעלע פון דעם ארעמאן, און האט עס געמאכט פאר דעם מאן וואס איז צו אים געקומען.
/12:5 האט דער צארן פון דודן שטארק געגרימט אויף דעם מאן, און ער האט געזאגט צו נתנען: אזוי ווי {dn גאט} לעבט, אז טויט קומט דעם מאן וואס טוט דאס דאזיקע! /12:6 און פאר דעם שעפעלע דארף ער באצאלן פירפאכיק, דערפאר וואס ער האט געטאן די דאזיקע זאך, און פאר וואס ער האט ניט רחמנות געהאט.
/12:7 האט נתן געזאגט צו דודן: דו ביסט דער מאן! אזוי האט געזאגט {dn יהוה} דער {dn גאט} פון ישראל: איך האב דיך געזאלבט פאר א מלך איבער ישראל, און איך האב דיך מציל געווען פון שאולס האנט;/12:8 און איך האב דיר געגעבן דאס הויז פון דיין האר, און די ווייבער פון דיין האר אין דיין בוזעם, און האב דיר געגעבן דאס הויז פון ישראל און יהודה. און אויב דאס איז ווינציק, וועל איך דיר צולייגן נאך און נאך א מאל אזוי פיל. /12:9 פאר וואס האסטו פאראכט דאס ווארט פון {dn גאט}, צו טאן וואס איז שלעכט אין מיינע אויגן? אוריה דעם חתי האסטו דערשלאגן מיטן שווערד, און זיין ווייב האסטו דיר צוגענומען פאר א ווייב; און האסט אים געהרגעט דורך דער שווערד פון די קינדער פון עמון. /12:10 און אצונד, זאל זיך אויף אייביק ניט אפטאן א שווערד פון דיין הויז, דערפאר וואס דו האסט מיך פאראכט, און האסט גענומען די ווייב פון אוריה דעם חתי דיר צו זיין פאר א ווייב. /12:11 אזוי האט {dn גאט} געזאגט: זע, איך שטעל־אויף אויף דיר אן אומגליק פון דיין הויז, און איך וועל נעמען דיינע ווייבער פאר דיינע אויגן, און זיי געבן צו אן אנדערן, און ער וועט ליגן מיט דיינע ווייבער פאר די אויגן פון דער דאזיקער זון. /12:12 ווארום דו האסט געטאן אין פארבארגעניש, און איך וועל טאן די דאזיקע זאך פאר גאנץ ישראל, און פאר דער זון.
/12:13 האט דוד געזאגט צו נתנען: איך האב געזינדיקט צו {dn גאט}. האט נתן געזאגט: {dn גאט} האט אויך אפגעטאן דיין זינד; וועסט ניט שטארבן. /12:14 אבער ווייל לעסטערן האסטו געלעסטערט די פיינט פון {dn גאט} מיט דער דאזיקער זאך, וועט אויך דאס קינד וואס איז דיר געבארן געווארן, זיכער שטארבן.
און נתן איז אוועקגעגאנגען צו זיין הויז.
/12:15 און {dn גאט} האט געפלאגט דאס קינד וואס אוריהס ווייב האט געבארן דודן, און ער איז געווארן חרוב. /12:16 האט דוד געבעטן {dn גאט} פאר דעם יינגל, און דוד האט געפאסט א פאסטונג, און אז ער פלעגט אהיים קומען, פלעגט ער נעכטיקן ליגנדיק אויף דער ערד. /12:17 זיינען צוגעשטאנען צו אים אלע עלטסטע פון זיין הויז, אים צו מאכן אויפשטיין פון דער ערד, אבער ער האט ניט געוואלט, און ער האט ניט געגעסן מיט זיי קיין ברויט.
/12:18 און עס איז געווען אויפן זיבעטן טאג, איז דאס קינד געשטארבן, און דודס קנעכט האבן מורא געהאט אים אויסצוזאגן אז דאס קינד איז געשטארבן; ווארום זיי האבן געזאגט: זע, אז דאס קינד האט געלעבט, האבן מיר צו אים גערעדט, און ער האט ניט צוגעהערט צו אונדזער קול, היינט ווי וועלן מיר זאגן צו אים: דאס קינד איז געשטארבן? ער וועט זיך נאך אנטאן עפעס בייז.
/12:19 האט דוד געזען אז זיינע קנעכט שושקן זיך, און דוד האט פארשטאנען אז דאס קינד איז געשטארבן, און דוד האט געזאגט צו זיינע קנעכט: איז דאס קינד געשטארבן? האבן זיי געזאגט: געשטארבן.
/12:20 איז דוד אויפגעשטאנען פון דער ערד, און ער האט זיך געוואשן און געזאלבט, און איבערגעביטן זיינע קליידער; און ער איז געקומען אין גאטס הויז, און האט זיך געבוקט. און ער איז געקומען אין זיין הויז, און האט געבעטן, און מע האט געלייגט פאר אים ברויט, און ער האט געגעסן.
/12:21 האבן זיינע קנעכט צו אים געזאגט: וואס איז די דאזיקע זאך, וואס דו האסט געטאן? פון וועגן דעם קינד, אז עס האט געלעבט, האסטו געפאסט און געוויינט, און ווי דאס קינד איז געשטארבן, ביסטו אויפגעשטאנען און האסט געגעסן ברויט? /12:22 האט ער געזאגט: אז דאס קינד האט נאך געלעבט האב איך געפאסט און געוויינט, ווייל איך האב געקלערט: ווער ווייס, {dn גאט} קען מיך לייטזעליקן, און דאס קינד וועט בלייבן לעבן. /12:23 אצונד אבער אז ער איז געשטארבן, נאך וואס זאל איך פאסטן? צי קען איך אים ווידער אומקערן? איך גיי צו אים, אבער ער וועט זיך ניט אומקערן צו מיר.
/12:24 און דוד האט געטרייסט זיין ווייב בת־שבען, און ער איז געקומען צו איר, און איז געלעגן מיט איר. און זי האט געבארן א זון, און ער האט גערופן זיין נאמען שלמה, און {dn גאט} האט אים ליב געהאט. /12:25 און ער האט געשיקט דורך נתן דעם נביא, און האט גערופן זיין נאמען ידידיה פון וועגן {dn גאט}.
/12:26 און יואב האט מלחמה געהאלטן אויף רבה פון די קינדער פון עמון, און ער האט באצווונגען די מלוכה־שטאט. /12:27 און יואב האט געשיקט שלוחים צו דודן, און האט געזאגט: איך האב מלחמה געהאלטן אויף רבה, אויך האב איך באצווונגען די וואסערשטאט. /12:28 און אצונד, זאמל איין דאס איבעריקע פאלק, און לעגער אויף דער שטאט, און באצווינג זי; אזיסט וועל איך באצווינגען די שטאט, און מיין נאמען וועט גערופן ווערן אויף איר.
/12:29 האט דוד איינגעזאמלט דאס גאנצע פאלק, און ער איז געגאנגען קיין רבה, און האט מלחמה געהאלטן אויף איר, און האט זי באצווונגען. /12:30 און ער האט אראפגענומען מלכמס קרוין פון זיין קאפ; און איר וואג איז געווען א צענטנער גאלד, דערצו טייער געשטיין; און זי איז אנגעטאן געווארן אויף דודס קאפ. און רויב פון דער שטאט האט ער ארויסגעפירט זייער פיל. /12:31 און דאס פאלק וואס אין איר האט ער ארויסגעפירט, און געלייגט אונטער זעגן, און אונטער אייזערנע דרעששליטנס, און אונטער אייזערנע העק, און האט זיי געמאכט דורכגיין דורך ציגלאויוונס. און אזוי פלעגט ער טאן צו אלע שטעט פון די קינדער פון עמון.
און דוד און דאס גאנצע פאלק האבן זיך אומגעקערט קיין ירושלים.

/13:1 און עס איז געווען נאך דעם: אבשלום דער זון פון דודן האט געהאט א שיינע שוועסטער וואס איר נאמען איז געווען תמר, /13:2 און אמנון דער זון פון דודן האט זי ליב געקריגן. און אמנון האט זיך געקלעמט ביז צום קראנק ווערן, פון וועגן זיין שוועסטער תמרן, ווארום זי איז געווען א יונגפרוי; און עס איז געווען פארהוילן אין אמנונס אויגן ווי אזוי איר עפעס צו טאן.
/13:3 און אמנון האט געהאט א חבר וואס זיין נאמען איז געווען יונדב דער זון פון שמה, דודס ברודער, און יונדב איז געווען זייער א קלוגער מענטש. /13:4 האט ער צו אים געזאגט: פאר וואס ביסטו אזוי אפגעצערט פרימארגן אין פרימארגן, דו בן־מלך? ווילסטו מיר ניט זאגן? האט אמנון צו אים געזאגט: איך האב ליב תמרן, מיין ברודער אבשלומס שוועסטער. /13:5 האט יונדב צו אים געזאגט: לייג זיך אויף דיין געלעגער, און מאך זיך קראנק, און אז דיין פאטער וועט דיך קומען זען, אזוי זאלסטו זאגן צו אים: זאל, איך בעט דיך, קומען מיין שוועסטער תמר, און מיר געבן עסן שפייז, און זאל זי מאכן דאס עסן פאר מיינע אויגן, כדי איך זאל זען, און עסן פון איר האנט.
/13:6 האט אמנון זיך געלייגט און זיך געמאכט קראנק, און ווי דער מלך איז אים געקומען זען, אזוי האט אמנון געזאגט צום מלך: זאל, איך בעט דיך, קומען מיין שוועסטער תמר, און צוברייטן פאר מיינע אויגן א פאר פאנקוכנס, און איך וועל עסן פון איר האנט.
/13:7 האט דוד געשיקט צו תמרן אין הויז, אזוי צו זאגן: גיי אקארשט אין דיין ברודער אמנונס הויז, און מאך אים עסן.
/13:8 איז תמר געגאנגען אין איר ברודער אמנונס הויז; און ער איז געלעגן. און זי האט גענומען דעם טייג, און האט געקנעטן און צובארייט פאר זיינע אויגן, און געבאקט די פאנקוכנס. /13:9 און זי האט גענומען די פאן, און האט אויסגעגאסן פאר אים; אבער ער האט ניט געוואלט עסן. און אמנון האט געזאגט: פירט ארויס אלע מענטשן פון מיר. זיינען אלע מענטשן ארויסגעגאנגען פון אים. /13:10 און אמנון האט געזאגט צו תמרן: ברענג דאס עסן אין קאמער, און איך וועל עסן פון דיין האנט. האט תמר גענומען די פאנקוכנס וואס זי האט געמאכט, און אריינגעבראכט צו איר ברודער אמנונען אין קאמער. /13:11 און ווי זי האט אים דערלאנגט צום עסן, אזוי האט ער זי אנגענומען, און האט געזאגט: קום ליג מיט מיר, מיין שוועסטער. /13:12 האט זי צו אים געזאגט: ניט, מיין ברודער! זאלסט מיך ניט פייניקן, ווארום אזוי ווערט ניט געטאן אין ישראל; זאלסט ניט טאן די דאזיקע נבלה. /13:13 און איך, ווו וועל איך אהינטאן מיין חרפה? און דו וועסט זיין אזוי ווי איינער פון די נידערטרעכטיקע אין ישראל. און אצונד, רעד, איך בעט דיך, צום מלך, ווארום ער וועט מיך ניט פארמיידן פון דיר.
/13:14 אבער ער האט ניט געוואלט צוהערן צו איר קול, און ער האט זי איבערגעשטארקט, און האט זי געפייניקט, און איז געלעגן מיט איר.
/13:15 און אמנון האט זי פיינט געקריגן זייער א גרויס פיינטשאפט; ווארום די פיינטשאפט וואס ער האט זי פיינט געקריגן, איז געווען גרעסער פון דער ליבשאפט וואס ער האט זי ליב געהאט. און אמנון האט צו איר געזאגט: שטיי אויף, גיי. /13:16 האט זי צו אים געזאגט: ניטע! ווארום דאס דאזיקע בייז מיך אוועקצושיקן איז נאך גרעסער ווי דאס אנדערע וואס דו האסט געטאן מיט מיר.
אבער ער האט ניט געוואלט צוהערן צו איר. /13:17 און ער האט גערופן זיין יונג, זיין משרת, און האט געזאגט: שיקט אקארשט ארויס די דאזיקע פון מיר דרויסן, און פארשליס די טיר הינטער איר. – /13:18 און זי האט געהאט אויף זיך א געשטרייפט קלייד, ווארום אזעלכע מאנטלען פלעגן טראגן דעם מלכס טעכטער די יונגפרויען. – האט זיין משרת זי ארויסגעפירט דרויסן, און האט פארשלאסן די טיר הינטער איר. /13:19 און תמר האט גענומען אש אויף איר קאפ, און דאס געשטרייפטע קלייד וואס אויף איר האט זי צעריסן, און זי האט ארויפגעטאן איר האנט אויף איר קאפ, און איז געגאנגען און גייענדיק געשריען.
/13:20 האט צו איר געזאגט איר ברודער אבשלום: איז אמנון דיין ברודער געווען מיט דיר? און אצונד, מיין שוועסטער, שווייג, ווארום ער איז דיין ברודער; זאלסט דיר ניט נעמען צום הארצן די דאזיקע זאך.
און תמר איז געזעסן א וויסטע אין איר ברודער אבשלומס הויז.
/13:21 און דער מלך דוד האט געהערט אלע די דאזיקע זאכן. און אים האט זייער געערגערט.
/13:22 און אבשלום האט ניט גערעדט מיט אמנונען פון שלעכטס ביז גוטס, ווארום אבשלום האט פיינט געקריגן אמנונען דערפאר וואס ער האט געפייניקט זיין שוועסטער תמרן.
/13:23 און עס איז געווען אין צוויי יאר צייט ארום, האט מען געשארן ביי אבשלומען אין בעל־חצור וואס ביי אפרים, און אבשלום האט פאררופן אלע זין פון מלך. /13:24 און אבשלום איז געקומען צום מלך, און האט געזאגט: אט, איך בעט דיך, שערט מען ביי דיין קנעכט; זאל, איך בעט דיך, דער מלך און זיינע קנעכט מיטגיין מיט דיין קנעכט. /13:25 האט דער מלך געזאגט צו אבשלומען: ניין, מיין זון, לאמיר אקארשט ניט אלע גיין, כדי מיר זאלן ניט פאלן צו שווער אויף דיר. איז ער צוגעשטאנען צו אים, אבער ער האט ניט געוואלט גיין, און ער האט אים געבענטשט. /13:26 האט אבשלום געזאגט: אויב ניט, זאל, איך בעט דיך, גיין מיט אונדז מיין ברודער אמנון. האט דער מלך צו אים געזאגט: נאך וואס זאל ער גיין מיט דיר? /13:27 איז אבשלום צוגעשטאנען צו אים, און ער האט געשיקט מיט אים אמנונען און אלע זין פון מלך.
/13:28 און אבשלום האט באפוילן זיינע יונגען, אזוי צו זאגן: זעט אקארשט, ווי אמנונס הארץ איז פריילעך פון וויין, און איך וועל אייך זאגן: שלאגט אמנונען, אזוי זאלט איר אים טייטן; איר זאלט ניט מורא האבן, ווארום איך האב דאך אייך באפוילן. שטארקט אייך און זייט העלדישע יונגען.
/13:29 האבן די יונגען פון אבשלומען געטאן צו אמנונען אזוי ווי אבשלום האט באפוילן, און אלע זין פון מלך זיינען אויפגעשטאנען, און האבן זיך געזעצט איטלעכער אויף זיין מוילאייזל, און זיינען אנטלאפן. /13:30 און עס איז געווען, ווי זיי זיינען אונטער וועגנס, אזוי איז די הערונג אנגעקומען צו דודן, אזוי צו זאגן: אבשלום האט דערשלאגן אלע זין פון מלך, און ניט געבליבן פון זיי אן איינציקער.
/13:31 איז דער מלך אויפגעשטאנען, און ער האט צעריסן זיינע קליידער, און האט זיך געלייגט אויף דער ערד; און אלע זיינע קנעכט זיינען געשטאנען מיט צעריסענע קליידער. /13:32 האט זיך אפגערופן יונדב דער זון פון שמה, דודס ברודער, און האט געזאגט: זאל ניט מיינען מיין האר, אלע יונגעלייט, די זין פון מלך, האט מען געטייט, ווארום בלויז אמנון איז טויט; ווייל דאס איז געווען אפגעמאכט פון אבשלומס מויל פון דעם טאג וואס ער האט געפייניקט זיין שוועסטער תמרן. /13:33 און אצונד זאל מיין האר דער מלך זיך ניט נעמען די זאך צום הארצן, אזוי צו זאגן: אלע זין פון מלך זיינען טויט, ווארום בלויז אמנון איז טויט.
/13:34 און אבשלום איז אנטלאפן.
און דער יונג דער וועכטער האט אויפגעהויבן זיינע אויגן און געזען, ערשט פיל פאלק גייען פון דעם וועג הינטער אים, פון זייט בארג. /13:35 און יונדב האט געזאגט צום מלך: אן זיינען געקומען דעם מלכס זין. אזוי ווי דאס ווארט פון דיין קנעכט, אזוי איז געווען.
/13:36 און עס איז געווען, ווי ער ענדיקט רעדן, ערשט דעם מלכס זין זיינען אנגעקומען, און זיי האבן אויפגעהויבן זייער קול און האבן געוויינט, און אויך דער מלך און אלע זיינע קנעכט האבן געוויינט זייער א גרויס געוויין.
/13:37 און אבשלום איז אנטלאפן, און איז אוועק צו תלמי דעם זון פון עמיהודן, דעם מלך פון גשור. און [דוד] האט געטרויערט אויף זיין זון אלע טעג.
/13:38 אזוי איז אבשלום אנטלאפן, און איז אוועק קיין גשור, און ער איז דארטן געווען דריי יאר.
/13:39 און [דאס הארץ פון] דוד המלך איז אויסגעגאנגען פון בענקשאפט נאך אבשלומען, ווארום ער האט זיך שוין געטרייסט וועגן אמנונען, וואס ער איז טויט.
/14:1 און יואב דער זון פון צרויהן האט געוווסט אז דעם מלכס הארץ איז צו אבשלומען. /14:2 האט יואב געשיקט קיין תקוע, און האט געבראכט פון דארטן א קלוגע פרוי, און האט צו איר געזאגט: מאך זיך, איך בעט דיך, טרויערנדיק, און טו אן, איך בעט דיך, טרויערקליידער, און זאלסט זיך ניט זאלבן מיט אייל, און זאלסט זיין ווי א פרוי וואס טרויערט שוין פיל טעג נאך א טויטן. /14:3 און זאלסט קומען צום מלך, און רעדן צו אים אזוי ווי דאס דאזיקע ווארט. און יואב האט אריינגעטאן די ווערטער אין איר מויל.
/14:4 האט די פרוי פון תקוע גערעדט צום מלך, און זי איז געפאלן אויף איר פנים צו דער ערד, און האט זיך געבוקט און געזאגט: העלף, מלך. /14:5 האט דער מלך צו איר געזאגט: וואס איז דיר? האט זי געזאגט: פאר וואר, א פרוי אן אלמנה בין איך, ווארום מיין מאן איז געשטארבן. /14:6 און דיין דינסט האט געהאט צוויי זין, האבן זיי זיך ביידע געקריגט אין פעלד, און ניט געווען ווער זאל פאנאנדערייסן צווישן זיי, האט איינער געשלאגן דעם אנדערן און אים געטייט. /14:7 און אט איז אנגעשטאנען די גאנצע משפחה אויף דיין דינסט, און זיי זאגן: גיב אונדז דעם וואס האט דערשלאגן זיין ברודער, און מיר וועלן אים טייטן פאר דעם לעבן פון זיין ברודער וואס ער האט געהרגעט, און מיר וועלן פארטיליקן אויך דעם יורש. און זיי ווילן אויסלעשן מיין קויל וואס איז געבליבן, ניט צו לאזן מיין מאן א נאמען און אן איבערבלייב אויפן געזיכט פון דער ערד.
/14:8 האט דער מלך געזאגט צו דער פרוי: גיי אהיים, און איך וועל באפעלן וועגן דיר. /14:9 האט די פרוי פון תקוע געזאגט צום מלך: אויף מיר, מיין האר מלך, די שולד, און אויף מיין פאטערס הויז, און דער מלך און זיין טראן איז ריין. /14:10 האט דער מלך געזאגט: דער וואס רעדט צו דיר, זאלסטו אים ברענגען צו מיר, און ער וועט דיך מער ווידער ניט אנרירן. /14:11 האט זי געזאגט: זאל, איך בעט דיך, דער מלך געדענקען {dn יהוה} דיין {dn גאט}, אז דער בלוטמאנער זאל ניט נאך מער אומברענגען, און זיי זאלן ניט פארטיליקן מיין זון. האט ער געזאגט: אזוי ווי {dn גאט} לעבט, אויב א האר פון דיין זון וועט פאלן צו דער ערד! /14:12 האט די פרוי געזאגט: זאל, איך בעט דיך, דיין דינסט רעדן צו מיין האר דעם מלך א ווארט. האט ער געזאגט: רעד.
/14:13 האט די פרוי געזאגט: און פאר וואס טראכטסטו אזוינס אקעגן דעם פאלק פון {dn גאט}? ווארום אז דער מלך רעדט דאס דאזיקע ווארט, איז ער אליין אזוי ווי א שולדיקער, וואס דער מלך קערט ניט אום זיין פארשטויסענעם. /14:14 ווארום שטארבן מוזען מיר שטארבן; יא, אזוי ווי וואסער אויסגעגאסן אויף דער ערד, וואס קען ניט אויפגעזאמלט ווערן; און {dn גאט} שוינט ניט קיין נפש; אבער ער טראכט טראכטונגען אז פון אים זאל ניט פארשטויסן ווערן קיין פארשטויסענער. /14:15 און אצונד, וואס איך בין געקומען רעדן צו מיין האר דעם מלך דאס דאזיקע ווארט, איז דאס ווייל דאס פאלק האט מיך איינגעשראקן, און דיין דינסט האט געזאגט: לאמיך אקארשט רעדן צום מלך, אפשר וועט דער מלך טאן דעם פארלאנג פון זיין דינסט. /14:16 ווארום דער מלך וועט זיך צוהערן, מציל צו זיין זיין דינסט פון דער האנט פון דעם מאן וואס וויל פארטיליקן מיך און מיין זון אין איינעם פון גאטס נחלה. /14:17 און דיין דינסט האט געזאגט: זאל, איך בעט דיך, דאס ווארט פון מיין האר דעם מלך זיין פאר א בארוונג; ווארום ווי א מלאך פון {dn גאט}, אזוי איז מיין האר דער מלך אויף צו פארשטיין גוטס און שלעכטס. און זאל {dn יהוה} דיין {dn גאט} זיין מיט דיר.
/14:18 האט געענטפערט דער מלך און האט געזאגט צו דער פרוי: זאלסט נאר ניט לייקענען פון מיר קיין זאך וואס איך פרעג דיך. האט די פרוי געזאגט: זאל, איך בעט דיך, מיין האר דער מלך רעדן. /14:19 האט דער מלך געזאגט: איז יואבס האנט געווען מיט דיר אין דעם אלעם? האט די פרוי געענטפערט און געזאגט: אזוי ווי דיין זעל לעבט, מיין האר מלך, אויב מע קען אוועק רעכטס אדער לינקס פון אלץ וואס מיין האר דער מלך האט גערעדט! ווארום דיין קנעכט, יואב, ער האט מיר באפוילן, און ער האט אריינגעטאן אין מויל פון דיין דינסט אלע די דאזיקע ווערטער. /14:20 כדי צו פארדרייען דעם פנים פון דער זאך, האט דיין קנעכט יואב געטאן די דאזיקע זאך. אבער מיין האר איז קלוג אזוי ווי די קלוגשאפט פון א מלאך פון {dn גאט}, צו וויסן אלץ וואס אויף דער ערד.
/14:21 און דער מלך האט געזאגט צו יואבן: זע, איך טו די דאזיקע זאך, און גיי קער אום דעם יונג אבשלומען.
/14:22 איז יואב געפאלן אויף זיין פנים צו דער ערד, און האט זיך געבוקט, און האט געבענטשט דעם מלך. און יואב האט געזאגט: היינט ווייס דיין קנעכט אז איך האב געפונען לייטזעליקייט אין דיינע אויגן, מיין האר מלך, ווארום דער מלך האט געטאן דעם פארלאנג פון דיין קנעכט.
/14:23 און יואב איז אויפגעשטאנען, און איז געגאנגען קיין גשור, און האט געבראכט אבשלומען קיין ירושלים. /14:24 און דער מלך האט געזאגט: זאל ער פארקערן צו זיין הויז, אבער מיין פנים זאל ער ניט זען.
האט אבשלום פארקערט צו זיין הויז, און דעם מלכס פנים האט ער ניט געזען.
/14:25 און אין גאנץ ישראל איז ניט געווען אזא שענער מאן ווי אבשלום, זייער צו רימען; פון זיין פוסטריט ביז זיין שפיץ קאפ איז אין אים ניט געווען א פעלער. /14:26 און אז ער האט אפגעשארן זיין קאפ – און געשען פלעגט עס פון סוף יאר צו יאר, אז ער זאל זיך אפשערן; ווארום אז עס איז אים צו שווער געווארן, האט ער עס אפגעשארן – האט ער אפגעווויגן די האר פון זיין קאפ מיט צוויי הונדערט שקל אויפן מלכס געוויכט.
/14:27 און ביי אבשלומען זיינען געבארן געווארן דריי זין, און איין טאכטער וואס איר נאמען איז געווען תמר. זי איז געווען א ווייבספארשוין פון א שיינעם אויסזען.
/14:28 און אבשלום איז געזעסן אין ירושלים צוויי יאר צייט, און דעם מלכס פנים האט ער ניט געזען. /14:29 האט אבשלום געשיקט נאך יואבן, כדי אים צו שיקן צום מלך, אבער ער האט ניט געוואלט קומען צו אים. האט ער ווידער געשיקט א צווייט מאל, און ער האט ניט געוואלט קומען. /14:30 האט ער געזאגט צו זיינע קנעכט: זעט, יואבס שטיק פעלד איז לעבן מיינעם, און ער האט דארטן גערשטן; גייט און צינדט עס אן אין פייער. און די קנעכט פון אבשלומען האבן אנגעצונדן דאס שטיק פעלד אין פייער.
/14:31 איז יואב אויפגעשטאנען, און איז געקומען צו אבשלומען אין הויז, און האט צו אים געזאגט: פאר וואס האבן דיינע קנעכט אנגעצונדן מיין שטיק פעלד אין פייער? /14:32 האט אבשלום געזאגט צו יואבן: זע, איך האב געשיקט צו דיר, אזוי צו זאגן: קום אהער, און איך וועל דיך שיקן צום מלך, אזוי צו זאגן: נאך וואס בין איך געקומען פון גשור? בעסער פאר מיר, איך זאל נאך דארטן זיין. און אצונד, לאמיך זען דעם פנים פון מלך, און אויב אין מיר איז דא א פארברעך, זאל ער מיך טייטן.
/14:33 איז יואב געקומען צום מלך, און האט אים דערציילט. האט ער גערופן אבשלומען, און ער איז געקומען צום מלך, און האט זיך געבוקט אויף זיין פנים צו דער ערד פארן מלך. און דער מלך האט געקושט אבשלומען.

/15:1 און עס איז געווען נאך דעם, האט זיך אבשלום איינגעשאפט א רייטוואגן און פערד, און פופציק מאן וואס זיינען געלאפן אים פארויס. /15:2 און אבשלום פלעגט זיך פעדערן, און פלעגט זיך שטעלן ביים וועג פון טויער; און עס איז געווען, יעטוועדער מאן וואס פלעגט האבן א קריג וואס דארף קומען צום מלך פאר א משפט, האט אבשלום גערופן צו אים און געזאגט: פון וואסער שטאט ביסטו? האט יענער געזאגט: פון איינעם פון די שבטים פון ישראל איז דיין קנעכט. /15:3 האט אבשלום צו אים געזאגט: זע, דיינע טענות זיינען גוטע און גערעכטע, אבער קיינער פון מלך וועט דיר ניט צוהערן. /15:4 און אבשלום האט געזאגט: הלוואי מאכט מען מיך פאר א שופט אין לאנד, און צו מיר זאל קומען יעטוועדער מאן וואס האט א קריג און א משפט; איך וואלט אים שוין געטאן גערעכטיקייט.
/15:5 און עס איז געווען, ווי א מאן האט גענענט זיך צו בוקן צו אים, אזוי פלעגט ער אויסשטרעקן זיין האנט, און אים אננעמען, און אים קושן. /15:6 און אבשלום האט געטאן אזוי ווי די דאזיקע זאך צו גאנץ ישראל וואס פלעגן קומען פאר א משפט צום מלך. און אבשלום האט געגנבעט דאס הארץ פון די מענער פון ישראל.
/15:7 און עס איז געווען צום סוף פון פערציק יאר, האט אבשלום געזאגט צום מלך: לאמיך גיין, איך בעט דיך, און באצאלן מיין נדר וואס איך האב א נדר געטאן צו {dn גאט}, אין חברון. /15:8 ווארום א נדר האט א נדר געטאן דיין קנעכט ווען איך בין געזעסן אין גשור אין ארם, אזוי צו זאגן: אויב אומקערן וועט מיך {dn גאט} אומקערן קיין ירושלים, וועל איך דינען {dn גאט}. /15:9 האט דער מלך צו אים געזאגט: גיי בשלום. און ער איז אויפגעשטאנען, און איז געגאנגען קיין חברון.
/15:10 און אבשלום האט געשיקט אויסקוקערס אין אלע שבטים פון ישראל, אזוי צו זאגן: ווי איר הערט דעם קול פון שופר, אזוי זאלט איר זאגן: אבשלום איז געווארן מלך אין חברון.
/15:11 און מיט אבשלומען זיינען געגאנגען צוויי הונדערט מאן פון ירושלים, מיטגערופענע וואס זיינען געגאנגען אומשולדיקערהייט; און זיי האבן פון קיין זאך ניט געוווסט.
/15:12 און אבשלום האט געשיקט נאך אחיתופל דעם גילוני, דעם בעל־יועץ פון דודן, פון זיין שטאט, פון גילה, בעת ער האט געשלאכט די שלאכטאפפער. און דער בונט איז געווען שטארק, און דאס פאלק האט זיך געהאלטן אין איין פארמערן ארום אבשלומען.
/15:13 איז געקומען אן אנזאגער צו דודן, אזוי צו זאגן: דאס הארץ פון די מענער פון ישראל איז נאך אבשלומען. /15:14 און דוד האט געזאגט צו אלע זיינע קנעכט וואס מיט אים אין ירושלים: שטייט אויף, און לאמיר אנטלויפן, ווארום מיר וועלן ניט האבן קיין אנטרינונג פון אבשלומען. איילט זיך אוועקצוגיין, כדי ער זאל זיך ניט אונטעראיילן און אונדז אניאגן, און ברענגען אויף אונדז דאס בייז, און שלאגן די שטאט מיטן שארף פון שווערד. /15:15 האבן די קנעכט פון מלך געזאגט צום מלך: אזוי ווי אלץ וואס מיין האר דער מלך וועט אויסדערוויילן! דא זיינען דיינע קנעכט.
/15:16 איז ארויסגעגאנגען דער מלך, און זיין גאנץ הויזגעזינט נאך אים. און דער מלך האט איבערגעלאזן די צען קעפסווייבער צו היטן דאס הויז. /15:17 און דער מלך איז ארויסגעגאנגען, און דאס גאנצע פאלק נאך אים, און זיי האבן זיך אפגעשטעלט אין בית־מרחק. /15:18 און אלע זיינע קנעכט זיינען אריבערגעגאנגען פארביי אים; און אלע כרתים און אלע פלתים, און אלע גתער, זעקס הונדערט מאן וואס זיינען געקומען הינטער אים פון גת, זיינען אריבערגעגאנגען פארן מלך.
/15:19 האט דער מלך געזאגט צו אתין פון גת: צו וואס זאלסט דו אויך גיין מיט אונדז? קער זיך אום, און בלייב מיט דעם מלך, ווארום דו ביסט א פרעמדער, און אויך ביסטו א פארטריבענער אין דיין ארט. /15:20 ערשט נעכטן ביסטו געקומען, און היינט זאל איך דיך מאכן וואגלען צו גיין מיט אונדז, בעת איך אליין גיי וווהין מיר וועט זיך מאכן? קער זיך אום, און קער אום דיינע ברידער מיט דיר אין גענאד און טריישאפט. /15:21 האט אתי געענטפערט דעם מלך און האט געזאגט: אזוי ווי {dn גאט} לעבט, און אזוי ווי מיין האר דער מלך לעבט, אז בלויז אין דעם ארט ווו מיין האר דער מלך וועט זיין, סיי צום טויט סיי צום לעבן, נאר דארטן וועט זיין דיין קנעכט! /15:22 האט דוד געזאגט צו אתין: גיי און צי אריבער. איז אתי פון גת אריבערגעגאנגען, און אלע זיינע מענטשן, און אלע קליינע קינדער וואס מיט אים.
/15:23 און דאס גאנצע לאנד האט געוויינט אויף א הויכן קול, ווען דאס גאנצע פאלק איז אריבערגעגאנגען; און דער מלך איז אריבער דעם טייך קדרון, און דאס גאנצע פאלק איז אריבערגעגאנגען אקעגן דעם וועג פון מדבר. /15:24 און אט אויך צדוק און אלע לויים מיט אים, טראגנדיק דעם ארון פון גאטס בונד. און זיי האבן אוועקגעשטעלט דעם ארון פון {dn גאט} – אויך אביתר איז ארויפגעגאנגען – ביז דאס גאנצע פאלק האט געענדיקט אריבערגיין פון שטאט.
/15:25 האט דער מלך געזאגט צו צדוקן: קער אום דעם ארון פון {dn גאט} אין שטאט. אויב איך וועל געפינען לייטזעליקייט אין די אויגן פון {dn גאט}, וועט ער מיך אומקערן, און וועט מיך לאזן זען אים און זיין וווינונג. /15:26 און אויב ער וועט אזוי זאגן: ״איך וויל דיך ניט״, דא בין איך, זאל ער טאן מיט מיר אזוי ווי עס איז גוט אין זיינע אויגן. /15:27 און דער מלך האט געזאגט צו צדוק דעם כהן: זעסטו, קער זיך אום בשלום אין שטאט, און אחימעץ דיין זון און יהונתן דער זון פון אביתרן, אייערע ביידנס זין, מיט אייך. /15:28 זעט, איך וועל זיך אויפהאלטן אין די פלוינען פון מדבר, ביז עס קומט פון אייך א ווארט מיר אנצוזאגן.
/15:29 און צדוק און אביתר האבן אומגעקערט דעם ארון פון {dn גאט} קיין ירושלים, און זיי זיינען דארטן געבליבן. /15:30 און דוד איז ארויפגעגאנגען מיט דעם ארויפגאנג פאר הר־הזיתים, ארויפגעגאנגען און געוויינט, און זיין קאפ איז געווען פארדעקט, און ער איז געגאנגען בארוועס; און דאס גאנצע פאלק וואס מיט אים האבן פארדעקט איטלעכער זיין קאפ, און זיי זיינען ארויפגעגאנגען, און ארויפגייענדיק געוויינט.
/15:31 האט מען דערציילט דודן, אזוי צו זאגן: אחיתופל איז צווישן די וואס בונטעווען זיך מיט אבשלומען. און דוד האט געזאגט: איך בעט דיך, {dn גאט}, באנאריש די עצה פון אחיתופלן.
/15:32 און עס איז געווען, ווי דוד איז געקומען ביז דעם שפיץ וואס מע בוקט זיך דארטן צו {dn גאט}, ערשט אים קומט אנטקעגן חושי, דער ארכי, מיט זיין העמדל צעריסן, און ערד אויף זיין קאפ. /15:33 האט דוד צו אים געזאגט: אז דו גייסט אריבער מיט מיר, וועסטו זיין אויף מיר א לאסט. /15:34 אבער אז דו וועסט זיך אין שטאט אומקערן, און וועסט זאגן צו אבשלומען: ״איך וועל זיין דיין קנעכט, מלך; דיין פאטערס קנעכט בין איך געווען פון א מאל אן, און אצונד בין אין דיין קנעכט״, וועסטו מיר פארשטערן די עצה פון אחיתופלן. /15:35 און מיט דיר זיינען דאך דארטן צדוק און אביתר די כהנים; איז, איטלעך ווארט וואס דו וועסט הערן פון מלכס הויז, זאלסטו דערציילן צדוק און אביתר די כהנים. /15:36 זע, דארטן זיינען דא מיט זיי זייערע ביידנס זין, אחימעץ צדוקס און יהונתן אביתרס, וועט איר דורך זיי מיר צושיקן איטלעך ווארט וואס איר וועט הערן.
/15:37 און חושי, דודס גוטער פריינט, איז געקומען אין שטאט, ווען אבשלום האט געזאלט אנקומען אין ירושלים.

/16:1 און ווי דוד איז געווען א ביסל אוועקגעגאנגען פון שפיץ, ערשט ציבא דער יונג פון מפיבושתן קומט אים אנטקעגן מיט א פאר געזאטלטע אייזלען, און אויף זיי צוויי הונדערט ברויטן, און הונדערט בינטלעך ראזינקעס, און הונדערט בינטלעך זומערויפס, און א לאגל וויין.
/16:2 האט דער מלך געזאגט צו ציבאן: צו וואס זיינען די דאזיקע ביי דיר? האט ציבא געזאגט: די אייזלען פאר דעם מלכס הויזגעזינט צו רייטן, און דאס ברויט און די זומערויפס פאר די יונגען צום עסן, און דער וויין צום טרינקען פאר דעם פארשמאכטן אין מדבר. /16:3 האט דער מלך געזאגט: און ווו איז דיין הארס זון? האט ציבא געזאגט צום מלך: אן איז ער געבליבן אין ירושלים, ווארום ער האט געזאגט: היינט וועט מיר דאס הויז פון ישראל אומקערן די מלוכה פון מיין פאטער. /16:4 האט דער מלך געזאגט צו ציבאן: זע, אלצדינג וואס געהערט צו מפיבושתן איז דיינס. האט ציבא געזאגט: איך בוק זיך; לאמיך געפינען לייטזעליקייט אין דיינע אויגן, מיין האר מלך.
/16:5 און ווי דער מלך דוד איז געקומען ביז בחורים, ערשט פון דארטן גייט ארויס א מאן פון דער משפחה פון שאולס הויז, וואס זיין נאמען איז געווען שמעי דער זון פון גראן – גייט און שילט גייענדיק. /16:6 און ער האט געווארפן מיט שטיינער אויף דודן, און אויף אלע קנעכט פון מלך דודן; און דאס גאנצע פאלק און אלע גבורים זיינען געווען פון זיין רעכטער זייט און פון זיין לינקער. /16:7 און אזוי האט שמעי געזאגט, ווען ער האט געשאלטן: גיי ארויס, גיי ארויס, בלוטיקער מענטש און נידערטרעכטיקער מענטש. /16:8 {dn גאט} האט אומגעקערט אויף דיר אל דאס בלוט פון דעם הויז פון שאולן, וואס דו ביסט געווארן מלך אויף זיין ארט, און {dn גאט} האט געגעבן די מלוכה אין דער האנט פון דיין זון אבשלומען. און אט ביסטו אין דיין אומגליק, ווייל א בלוטיקער מענטש ביסטו.
/16:9 האט אבישי דער זון פון צרויהן געזאגט צום מלך: פאר וואס זאל דער דאזיקער טויטער הונט שילטן מיין האר דעם מלך? לאמיך, איך בעט דיך אריבערגיין, און איך וועל אים דעם קאפ אראפנעמען. /16:10 האט דער מלך געזאגט: וואס קער איך זיך אן מיט אייך, זין פון צרויהן? אויב ער שילט, איז דאס ווייל {dn גאט} האט אים געהייסן: שילט דודן; און ווער קען זאגן: פאר וואס טוסטו אזוי?
/16:11 און דוד האט געזאגט צו אבישין און צו אלע זיינע קנעכט: זע, מיין זון וואס איז ארויס פון מיינע אינגעווייד זוכט מיין לעבן, היינט ווי שוין אצונד דער בנימינער? לאזט אים, און זאל ער שילטן, ווארום {dn גאט} האט אים געהייסן. /16:12 אפשר וועט {dn גאט} זען מיין אויג, און {dn גאט} וועט מיר אומקערן גוטס פאר זיין קללהן היינטיקן טאג.
/16:13 און דוד און זיינע מענטשן זיינען געגאנגען אויפן וועג, און שמעי איז געגאנגען ביים זייט בארג אקעגן אים, געגאנגען און געשאלטן, און געווארפן מיט שטיינער אקעגן אים, און געשאטן מיט שטויב.
/16:14 און דער מלך און דאס גאנצע פאלק וואס מיט אים זיינען אנגעקומען מידע; און ער האט זיך אפגערוט דארטן.
/16:15 און אבשלום און דאס גאנצע פאלק, די מענער פון ישראל, זיינען אנגעקומען קיין ירושלים, און אחיתופל מיט אים.
/16:16 און עס איז געווען, אז חושי דער ארכי, דודס גוטער פריינט, איז געקומען צו אבשלומען, האט חושי געזאגט צו אבשלומען: לעבן זאל דער מלך! לעבן זאל דער מלך! /16:17 האט אבשלום געזאגט צו חושין: איז דאס דיין גינציקייט צו דיין גוטן פריינט? פאר וואס ביסטו ניט געגאנגען מיט דיין גוטן פריינט? /16:18 האט חושי געזאגט צו אבשלומען: ניין! נייערט וועמען {dn גאט} און דאס דאזיקע פאלק און אלע מענער פון ישראל האבן אויסדערוויילט, צו אים געהער איך, און מיט אים וויל איך בלייבן. /16:19 און צווייטנס, וועמען וועל איך דינען? דאך ביי זיין זון; אזוי ווי איך האב געדינט ביי דיין פאטער, אזוי וועל איך זיין ביי דיר.
/16:20 און אבשלום האט געזאגט צו אחיתופלן: גיט אייער עצה וואס מיר זאלן טאן. /16:21 האט אחיתופל געזאגט צו אבשלומען: קום צו די קעפסווייבער פון דיין פאטער, וואס ער האט געלאזן צו היטן דאס הויז. און אז גאנץ ישראל וועט הערן, אז דו האסט זיך פארמיאוסט ביי דיין פאטער, אזוי וועלן שטארק ווערן די הענט פון אלע וואס מיט דיר.
/16:22 האט מען פארשפרייט א געצעלט פאר אבשלומען אויפן דאך, און אבשלום איז געקומען צו די קעפסווייבער פון זיין פאטער פאר די אויגן פון גאנץ ישראל.
/16:23 און אן עצה וואס אחיתופל האט געעצהט, איז אין יענע טעג געווען אזוי ווי א מענטש זאל פרעגן ביי דעם ווארט פון {dn גאט}. אזוי איז געווען איטלעכע עצה פון אחיתופלן סיי ביי דודן סיי ביי אבשלומען.
/17:1 און אחיתופל האט געזאגט צו אבשלומען: לאמיך אקארשט אויסקלייבן צוועלף טויזנט מאן, און איך וועל אויפשטיין, און וועל נאכיאגן דודן די נאכט. /17:2 און איך וועל קומען אויף אים ווען ער איז מיד און אפהענטיק, און וועל אים דערשרעקן, און דאס גאנצע פאלק וואס מיט אים וועט אנטלויפן, און איך וועל דערשלאגן דעם מלך אליין; /17:3 און איך וועל אומקערן צו דיר דאס גאנצע פאלק. אז אלע וועלן זיך אומקערן [אחוץ] דער מאן וואס דו זוכסט, וועט דאס גאנצע פאלק זיין אין פריד.
/17:4 איז די זאך געווען גלייך אין די אויגן פון אבשלומען, און אין די אויגן פון אלע עלטסטע פון ישראל. /17:5 און אבשלום האט געזאגט: רוף אויך, איך בעט דיך, חושי דעם ארכי, און לאמיר הערן אויך וואס אין זיין מויל.
/17:6 איז געקומען חושי צו אבשלומען, און אבשלום האט צו אים געזאגט, אזוי צו זאגן: אזוי ווי דאס דאזיקע ווארט האט אחיתופל גערעדט. זאלן מיר טאן לויט זיין ווארט אדער ניט? רעד דו. /17:7 האט חושי געזאגט צו אבשלומען: ניט גוט איז די עצה וואס אחיתופל עצהט דאס מאל. /17:8 און חושי האט געזאגט: דו קענסט דיין פאטער און זיינע מענטשן, אז זיי זיינען גבורים, און זיי זיינען פארביטערט אין געמיט, אזוי ווי א בערינטע אין פעלד בארויבט פון אירע יונגע; אויך איז דיין פאטער א מאן פון מלחמה, און ער וועט ניט נעכטיקן מיטן פאלק. /17:9 אט איז ער אצונד באהאלטן אין איינער פון די גריבער, אדער אין איינעם פון די ערטער; און עס וועט זיין, אז עמעצער וועט אין זיי אריינפאלן אין אנהייב, און א הערער וועט הערן, וועט ער זאגן: א מפלה איז געווען צווישן דעם פאלק וואס הינטער אבשלומען. /17:10 און אפילו דער וואס איז א העלדישער יונג, וואס זיין הארץ איז אזוי ווי דאס הארץ פון א לייב, וועט אין גאנצן צעגאנגען ווערן, ווארום גאנץ ישראל ווייס אז דיין פאטער איז א גבור, און די וואס מיט אים זיינען העלדישע יונגען. /17:11 אבער איך עצה אז איינגעזאמלט זאל איינגעזאמלט ווערן גאנץ ישראל ארום דיר, פון דן און ביז באר־שבע, אזוי ווי דער זאמד וואס ביים ים אין פילקייט, און דו אליין זאלסט גיין אין מלחמה. /17:12 און אז מיר וועלן קומען אויף אים אין איינעם פון די ערטער וואס ער געפינט זיך דארטן, וועלן מיר זיך אראפלאזן אויף אים, אזוי ווי עס פאלט דער טוי אויף דער ערד; און פון אים און פון אלע מענטשן וואס מיט אים, וועט אפילו איינער ניט בלייבן. /17:13 און אז ער וועט זיך אריינקלייבן אין שטאט, וועלן גאנץ ישראל לאזן ארויפטראגן צו יענער שטאט שטריק, און מיר וועלן עס אראפשלעפן אין טאל, ביז דארטן וועט זיך אפילו א שטיינדל ניט געפינען.
/17:14 האט געזאגט אבשלום און אלע מענער פון ישראל: די עצה פון חושי דעם ארכי איז בעסער ווי די עצה פון אחיתופלן. ווארום {dn גאט} האט באשערט צו פארשטערן די גוטע עצה פון אחיתופלן, כדי {dn גאט} זאל ברענגען דאס בייז אויף אבשלומען.
/17:15 און חושי האט געזאגט צו צדוק און צו אביתר די כהנים: אזוי און אזוי האט אחיתופל געעצהט אבשלומען און די עלטסטע פון ישראל, און אזוי און אזוי האב איך געעצהט. /17:16 און אצונד, שיקט אויף גיך און זאגט אן דודן, אזוי צו זאגן. זאלסט ניט נעכטיקן די נאכט אין די פלוינען פון מדבר, נאר אריבערגיין מוזטו אריבערגיין, כדי דער מלך און דאס גאנצע פאלק וואס מיט אים זאלן ניט אומגעבראכט ווערן.
/17:17 און יהונתן און אחימעץ זיינען געשטאנען אין עין־רוגל, און א דינסט פלעגט גיין און זיי דערציילן, און זיי פלעגן גיין און דערציילן דעם מלך דודן; ווארום זיי האבן זיך ניט געטארט ווייזן אריינצוקומען אין שטאט.
/17:18 האט זיי א יינגל דערזען, און ער האט דערציילט אבשלומען. זיינען זיי ביידע אויף גיך אוועק, און זיינען געקומען צו דעם הויז פון א מאן אין בחורים; און ער האט געהאט א ברונעם אין זיין הויף, האבן זיי אראפגענידערט אהין. /17:19 און די פרוי האט גענומען און האט אריבערגעשפרייט א דעקע איבער דער עפענונג פון ברונעם, און האט אויסגעשפרייט דערויף גריץ, און קיין זאך איז ניט געווען קאנטיק. /17:20 און אבשלומס קנעכט זיינען געקומען צו דער פרוי אין הויז, און האבן געזאגט: ווו זיינען אחימעץ און יהונתן? האט די פרוי צו זיי געזאגט: זיי זיינען אריבערגעגאנגען דעם וואסערשטראם. האבן זיי געזוכט, און האבן ניט געפונען; און זיי האבן זיך אומגעקערט קיין ירושלים.
/17:21 און עס איז געווען נאך זייער אוועקגיין, זיינען זיי ארויפגעקומען פון ברונעם, און זיינען געגאנגען און האבן דערציילט דעם מלך דודן, און זיי האבן געזאגט צו דודן: שטייט אויף און גייט אריבער אויף גיך דעם וואסער, ווארום אזוי האט אחיתופל געעצהט אקעגן אייך.
/17:22 איז אויפגעשטאנען דוד און דאס גאנצע פאלק וואס מיט אים, און זיי זיינען אריבערגעגאנגען דעם ירדן; ביזן ליכט פון פרימארגן האט צו מאל איינער ניט געפעלט וואס איז ניט אריבערגעגאנגען דעם ירדן.
/17:23 און אחיתופל האט געזען אז זיין עצה איז ניט געטאן געווארן, און ער האט אנגעזאטלט דעם אייזל, און איז אויפגעשטאנען, און איז אוועק צו זיין הויז, צו זיין שטאט, און ער האט געזאגט זיין צוואה צו זיין הויזגעזינט, און האט זיך אויפגעהאנגען; און ער איז געשטארבן, און איז באגראבן געווארן אין דעם קבר פון זיין פאטער.
/17:24 און דוד איז אנגעקומען קיין מחנים; און אבשלום איז אריבערגעגאנגען דעם ירדן, ער און אלע מענער פון ישראל וואס מיט אים. /17:25 און עמשאן האט אבשלום אויפגעזעצט אויף יואבס ארט איבערן חיל. און עמשא איז געווען דער זון פון א מאן מיטן נאמען יתרא דער ישראלי, וואס איז געקומען צו אביגיל דער טאכטער פון נחשן, א שוועסטער פון צרויה, יואבס מוטער. /17:26 און ישראל און אבשלום האבן געלאגערט אין לאנד גלעד.
/17:27 און עס איז געווען, ווי דוד איז אנגעקומען קיין מחנים, אזוי [האט] שובי דער זון פון נחשן, פון רבה פון די קינדער פון עמון, און מכיר דער זון פון עמיאלן, פון לו־דבר, און ברזלי דער גלעדער פון רוגלים, /17:28 געבראכט בעטגעוואנט, און בעקנס, און ליימענע כלים, און ווייץ און גערשטן, און מעל, און געברענטע זאנגען, און בעבלעך, און לינדזן, און געברענטע ארבעס, /17:29 און האניק, און שמאנט, און שאף, און רינדערנע קעז, פאר דודן און פאר דעם פאלק וואס מיט אים, צום עסן; ווארום זיי האבן געזאגט: דאס פאלק איז הונגעריק און מיד און דארשטיק אין דער מדבר.

/18:1 און דוד האט איבערגעציילט דאס פאלק וואס מיט אים, און ער האט געמאכט איבער זיי הויפטלייט פון טויזנט און הויפטלייט פון הונדערט. /18:2 און דוד האט געשיקט דאס פאלק, א דריטל אונטער דער האנט פון יואבן, און א דריטל אונטער דער האנט פון אבישי דעם זון פון צרויהן, יואבס ברודער, און א דריטל אונטער דער האנט פון אתין פון גת. און דער מלך האט געזאגט צום פאלק: ארויסגיין וועל איך אויך ארויסגיין מיט אייך. /18:3 האט דאס פאלק געזאגט: זאלסט ניט ארויסגיין; ווארום אויב אנטלויפן וועלן מיר אנטלויפן, וועט מען אויף אונדז ניט לייגן אכט, און אפילו א העלפט פון אונדז זאלן אומקומען, וועט מען אויף אונדז ניט לייגן קיין אכט; אבער דו ביסט אצונד אזוי ווי צען טויזנט פון אונדז; איז אצונד בעסער, אז דו זאלסט אונדז זיין צו הילף פון שטאט. /18:4 האט דער מלך צו זיי געזאגט: וואס איז גוט אין אייערע אויגן, וועל איך טאן.
און דער מלך האט זיך געשטעלט ביין זייט פון טויער, און דאס גאנצע פאלק איז ארויסגעגאנגען אין הונדערטן און אין טויזנטן.
/18:5 און דער מלך האט באפוילן יואבן און אבישין און אתין, אזוי צו זאגן: זייט מיר געלאסן מיט דעם יונג, מיט אבשלומען. און דאס גאנצע פאלק האט געהערט ווי דער מלך האט באפוילן אלע הויפטלייט וועגן אבשלומען.
/18:6 און דאס פאלק איז ארויסגעגאנגען אין פעלד אקעגן ישראל, און די מלחמה איז געווען אין וואלד פון אפרים. /18:7 און דאס פאלק פון ישראל איז דארטן געשלאגן געווארן פאר די קנעכט פון דודן, און דארטן איז געווען א גרויסער שלאק אין יענעם טאג- צוואנציק טויזנט. /18:8 ווארום די מלחמה איז דארטן געווען פארשפרייט אויפן געזיכט פון גאנצן לאנד; און דער וואלד האט פארצערט פון פאלק מער ווי די שווערד האט פארצערט אין יענעם טאג.
/18:9 און אבשלום האט זיך געטראפן פאר די קנעכט פון דודן. און אבשלום איז געריטן אויף א מוילאייזל, איז דער מוילאייזל געקומען אונטער דעם געצווייג פון א גרויסן אייכנבוים, און זיין קאפ האט זיך אנגעכאפט אן דעם אייכנבוים, און ער איז געבליבן צווישן הימל און ערד; און דער מוילאייזל וואס אונטער אים איז אוועק. /18:10 האט דערזען איינער א מאן, און ער האט דערציילט יואבן און געזאגט: אן האב איך געזען אבשלומען הענגען אויפן אייכנבוים. /18:11 האט יואב געזאגט צו דעם מאן וואס האט אים דערציילט: און אז דו האסט געזען, טא פאר וואס האסטו אים ניט דערשלאגן דארטן צו דער ערד? און אויף מיר וואלט געווען דיר צו געבן צען זילבערשטיק און א גארטל. /18:12 האט דער מאן געזאגט צו יואבן: אפילו ווען איך קריג אפגעווויגן אויף מיינע הענט טויזנט זילבערשטיק, וועל איך ניט אויסשטרעקן מיין האנט אויף דעם מלכס זון, ווארום פאר אונדזערע אויערן האט דער מלך באפוילן דיר און אבישין און אתין, אזוי צו זאגן: זייט אפגעהיט, ווער עס זאל ניט זיין, מיט דעם יונג, מיט אבשלומען. /18:13 אדער אז איך זאל באגיין א פאלשקייט אקעגן מיין זעל, וועט קיין זאך ניט בלייבן פארהוילן פון דעם מלך, און דו וועסט שטיין פון דער ווייטן.
/18:14 האט יואב געזאגט: איך קען זיך דא אזוי ניט אויפהאלטן מיט דיר. און ער האט גענומען דריי ווארפשפיזן אין זיין האנט, און האט זיי אריינגעשטאכן אין אבשלומס הארצן, ווען ער האט נאך געלעבט אין מיטן אייכנבוים. /18:15 און צען יונגען, יואבס וואפנטרעגער, האבן זיך ארומגעשטעלט, און האבן געשלאגן אבשלומען און אים געטייט.
/18:16 און יואב האט געבלאזן אין שופר, און דאס פאלק האט זיך אומגעקערט פון נאכיאגן ישראל, ווארום יואב האט צוריקגעהאלטן דאס פאלק. /18:17 און זיי האבן גענומען אבשלומען, און האבן אים איינגעווארפן אין וואלד אין דער גרויסער גרוב. און זיי האבן אויפגעשטעלט איבער אים א זייער גרויסן הויפן שטיינער. און גאנץ ישראל זיינען אנטלאפן, איטלעכער צו זיינע געצעלטן.
/18:18 און אבשלום האט נאך ביי זיין לעבן גענומען און זיך אויפגעשטעלט דעם זיילשטיין וואס אין מלכס טאל; ווארום ער האט געזאגט: איך האב ניט קיין זון צו דערמאנען מיין נאמען. און ער האט גערופן דעם זיילשטיין אויף זיין נאמען, און מע רופט אים אבשלומס אנדענק ביז אויף היינטיקן טאג.
/18:19 און אחימעץ דער זון פון צדוקן האט געזאגט: לאמיך אקארשט לויפן און אנזאגן דעם מלך, אז {dn גאט} האט זיך אפגערעכנט פאר אים פון דער האנט פון זיינע פיינט. /18:20 האט יואב צו אים געזאגט: ביסט ניט א בעל־בשורה היינטיקן טאג; וועסט אנזאגן אן אנדער טאג, אבער היינטיקן טאג זאלסטו ניט אנזאגן, אזוי ווי דעם מלכס זון איז טויט.
/18:21 און יואב האט געזאגט צו דעם כושי: גיי דערצייל דעם מלך וואס דו האסט געזען. האט דער כושי זיך געבוקט צו יואבן, און איז אוועקגעלאפן.
/18:22 און אחימעץ דער זון פון צדוקן האט ווידער א מאל געזאגט צו יואבן: זאל זיין וואס וועט זיין, לאמיך אויך, איך בעט דיך, לויפן נאך דעם כושי. האט יואב געזאגט: נאך וואס דען זאלסטו לויפן, מיין זון, אז די בשורה וועט דיר גארניט איינברענגען? /18:23 ״אבער זאל זיין וואס וועט זיין, איך וועל לויפן. ״ האט ער צו אים געזאגט: לויף, און אחימעץ איז געלאפן מיטן וועג פון דער [ירדן] געגנט, און ער האט אריבערגעיאגט דעם כושי.
/18:24 און דוד איז געזעסן צווישן די צוויי טויערן, און דער וועכטער איז ארויפגעגאנגען אויף דעם דאך פון טויער, אויף דער מויער, און ער האט אויפגעהויבן זיינע אויגן, ערשט א מאן לויפט אליין. /18:25 האט דער וועכטער אויסגערופן, און אנגעזאגט דעם מלך. האט דער מלך געזאגט: אויב ער איז אליין, איז א בשורה אין זיין מויל. און יענער איז געקומען אלץ נענטער. /18:26 האט דער וועכטער געזען אן אנדער מאן לויפן, און דער וועכטער האט אויסגערופן צום טויערמאן און געזאגט: זע, א מאן לויפט אליין. האט דער מלך געזאגט: דער אויך איז אן אנזאגער.
/18:27 האט דער וועכטער געזאגט: איך דערקען דאס לויפן פון ערשטן אזוי ווי דאס לויפן פון אחימעץ דעם זון פון צדוקן. האט דער מלך געזאגט: א גוטער מענטש איז ער, און מיט א גוטער בשורה קומט ער.
/18:28 האט אחימעץ גערופן און האט געזאגט צום מלך: פריד! און ער האט זיך געבוקט צום מלך מיט זיין פנים צו דער ערד, און האט געזאגט: געלויבט איז {dn יהוה} דיין {dn גאט} וואס האט איבערגעענטפערט די מענטשן וואס האבן אויפגעהויבן זייער האנט אויף מיין האר דעם מלך. /18:29 האט דער מלך געזאגט: איז פריד צו דעם יונג, צו אבשלומען? האט אחימעץ געזאגט: איך האב געזען א גרויסן טומל ווען יואב האט אוועקגעשיקט דעם מלכס קנעכט, און מיך דיין קנעכט, אבער איך האב ניט געוווסט וואס. /18:30 האט דער מלך געזאגט: דריי זיך אום, שטעל זיך דא. האט ער זיך אומגעדרייט, און איז געשטאנען.
/18:31 ערשט דער כושי קומט אן; און דער כושי האט געזאגט: זאל א בשורה האבן מיין האר דער מלך, אז {dn גאט} האט זיך היינט אפגערעכנט פאר דיר פון דער האנט פון אלע וואס זיינען אויפגעשטאנען אויף דיר. /18:32 האט דער מלך געזאגט צו דעם כושי: איז פריד צו דעם יונג, צו אבשלומען? האט דער כושי געזאגט: זאל ווערן פון די שונאים פון מיין האר דעם מלך, און פון אלע וואס זיינען אויפגעשטאנען אויף דיר צום בייזן, ווי פון דעם יונג.

/19:1 האט דער מלך אויפגעציטערט, און ער איז ארויפגעגאנגען אין דער אויבערשטוב פון טויער, און האט געוויינט; און גייענדיק האט ער אזוי געזאגט: מיין זון אבשלום, זון מיינער, אבשלום מיין זון! הלוואי וואלט איך געשטארבן אנשטאט דיר, אבשלום מיין זון, זון מיינער!
/19:2 איז אנגעזאגט געווארן יואבן: זע, דער מלך וויינט, און ער טרויערט אויף אבשלומען.
/19:3 און די ישועה אין יענעם טאג איז געווארן צו טרויער פאר דעם גאנצן פאלק, ווארום דאס פאלק האט געהערט אין יענעם טאג, אזוי צו זאגן: דער מלך איז באקלעמט וועגן זיין זון. /19:4 און דאס פאלק איז אין יענעם טאג זיך גנבענדיק אריינגעקומען אין שטאט, אזוי ווי דאס פאלק גנבעט זיך פארשעמטערהייט ווען זיי אנטלויפן אין א מלחמה.
/19:5 און דער מלך האט איינגעוויקלט זיין פנים, און דער מלך האט געשריען אויף א הויכן קול: מיין זון אבשלום, אבשלום מיין זון, זון מיינער!
/19:6 איז יואב געקומען צום מלך אין הויז, און האט געזאגט: האסט היינט פארשעמט דעם פנים פון אלע דיינע קנעכט וואס האבן היינט געראטעוועט דיין לעבן, און דאס לעבן פון דיינע זין און דיינע טעכטער, און דאס לעבן פון דיינע ווייבער, און דאס לעבן פון דיינע קעפסווייבער, /19:7 ליב צו האבן דיינע פיינט, און פיינט צו האבן דיינע ליבהאבער. ווארום האסט היינט געלאזט וויסן, אז ביי דיר זיינען ניטא קיין הויפטלייט און קיין קנעכט: ווייל היינט ווייס איך, אז ווען אבשלום לעבט, און מיר אלע זיינען היינט טויט, וואלט דענצמאל געווען רעכט אין דיינע אויגן. /19:8 און אצונד, שטיי אויף, גיי ארויס, און רעד צום הארצן פון דיינע קנעכט, ווארום איך שווער ביי {dn גאט}, אז דו גייסט ניט ארויס, אויב א מענטש וועט ביי דיר בלייבן די נאכט! און דאס וועט דיר זיין ערגער ווי אל דאס בייז וואס איז געקומען אויף דיר פון דיין יוגנט אן ביז אצונד.
/19:9 איז דער מלך אויפגעשטאנען, און ער האט זיך געזעצט אין טויער, און דעם גאנצן פאלק האט מען אנגעזאגט, אזוי צו זאגן: זעט, דער מלך זיצט אין טויער. און דאס גאנצע פאלק איז געקומען פארן מלך.
און אז ישראל איז אנטלאפן איטלעכער צו זיינע געצעלטן, /19:10 האט דאס גאנצע פאלק אין אלע שבטים פון ישראל געטענהט, אזוי צו זאגן: דער מלך האט אונדז מציל געווען פון דער האנט פון אונדזערע פיינט, און ער האט אונדז געראטעוועט פון דער האנט פון די פלשתים, און אצונד איז ער אנטלאפן פון לאנד פון וועגן אבשלומען. /19:11 און אבשלום, וואס מיר האבן געזאלבט איבער אונדז, איז אומגעקומען אין דער מלחמה, היינט פאר וואס שווייגט איר וועגן אומקערן דעם מלך?
/19:12 און דער מלך דוד האט געשיקט צו צדוק און צו אביתר די כהנים, אזוי צו זאגן: רעדט צו די עלטסטע פון יהודה, אזוי צו זאגן: פאר וואס זאלט איר זיין די לעצטע אומצוקערן דעם מלך אין זיין הויז?- ווארום דאס ווארט פון גאנץ ישראל איז אנגעקומען צום מלך אין זיין הויז? – /19:13 מיינע ברידער זייט איר, מיין ביין און מיין פלייש זייט איר, און פאר וואס זאלט איר זיין די לעצטע אומצוקערן דעם מלך? /19:14 און צו עמשאן זאלט איר זאגן: מיין ביין און מיין פלייש ביסטו דאך. זאל מיר {dn גאט} טאן אזוי און נאך מער, אויב דו וועסט ניט זיין ביי מיר אלע טעג דער חיל־פירער אויף יואבס ארט!
/19:15 און ער האט צוגענייגט דאס הארץ פון אלע מענער פון יהודה אזוי ווי איין מאן. און זיי האבן געשיקט צום מלך: קער זיך אום דו און אלע דיינע קנעכט.
/19:16 האט דער מלך זיך אומגעקערט, און ער איז געקומען ביזן ירדן. און יהודה איז געקומען קיין גלגל צו גיין אנטקעגן דעם מלך, כדי אריבערצופירן דעם מלך איבערן ירדן.
/19:17 און שמעי דער זון פון גראן, דער בנימינער, וואס פון בחורים, האט געאיילט און אראפגענידערט מיט די מענער פון יהודה אנטקעגן דעם מלך דוד; /19:18 און מיט אים טויזנט מאן פון בנימין, און ציבא, שאולס קנעכט, און זיינע פופצן זין און זיינע צוואנציק קנעכט מיט אים. און זיי זיינען אריבער דעם ירדן פארן מלך. /19:19 און דער פראם איז אריבערגעקומען, כדי אריבערצופירן דעם מלכס הויזגעזינט, און צו טאן וואס איז גוט אין זיינע אויגן. איז שמעי דער זון פון גראן געפאלן פארן מלך, ווען ער האט געוואלט אריבערגיין דעם ירדן. /19:20 און ער האט געזאגט צום מלך: זאל מיין האר מיר ניט צורעכענען א זינד, און זאלסט ניט דערמאנען וואס דיין קנעכט האט פארבראכן אין דעם טאג וואס מיין האר דער מלך איז ארויסגעגאנגען פון ירושלים, אז דער מלך זאל זיך דאס נעמען צום הארצן. /19:21 ווארום דיין קנעכט ווייס אז איך האב געזינדיקט, און אט בין איך געקומען היינט דער ערשטער פון גאנצן הויז פון יוסף, אראפצונידערן אנטקעגן מיין האר דעם מלך.
/19:22 האט זיך אפגערופן אבישי דער זון פון צרויהן, און האט געזאגט: זאל ניט שמעי געטייט ווערן דערפאר וואס ער האט געשאלטן דעם געזאלבטן פון {dn גאט}? /19:23 האט דוד געזאגט: וואס קער איך זיך אן מיט אייך, איר זין פון צרויהן, אז איר זאלט מיר היינט זיין פאר א שטער? זאל היינט געטייט ווערן א מענטש פון ישראל? ווארום פאר וואר, ערשט ווייס איך אז היינט בין איך א מלך איבער ישראל.
/19:24 און דער מלך האט געזאגט צו שמעין: וועסט ניט שטארבן. און דער מלך האט אים געשווארן.
/19:25 און מפיבושת, שאולס זון, האט אראפגענידערט אנטקעגן דעם מלך, און ער האט ניט צורעכט געמאכט זיינע פיס, און ניט צורעכט געמאכט זיינע וואנסעס, און זיינע קליידער ניט געוואשן, פון דעם טאג וואס דער מלך איז אוועקגעגאנגען ביז דעם טאג וואס ער איז צוריקגעקומען בשלום.
/19:26 און עס איז געווען, אז ער איז געקומען קיין ירושלים דעם מלך אנטקעגן, האט דער מלך צו אים געזאגט: פאר וואס ביסטו ניט געגאנגען מיט מיר, מפיבושת? /19:27 האט ער געזאגט: מיין האר מלך, מיין קנעכט האט מיך גענארט, ווארום דיין קנעכט האט געזאגט: איך וועל מיר אנזאטלען די אייזעלין, און וועל רייטן אויף איר, און וועל גיין מיטן מלך; ווייל דיין קנעכט איז א הינקעדיקער. /19:28 און ער האט אנגערעדט אויף דיין קנעכט פאר מיין האר דעם מלך, אבער מיין האר דער מלך איז אזוי ווי א מלאך פון {dn גאט}; דרום טו וואס איז גוט אין דיינע אויגן. /19:29 ווארום דאס גאנצע הויז פון מיין פאטער איז ניט אנדערש ווי ווערט געווען דעם טויט ביי מיין האר דעם מלך, פון דעסט וועגן האסטו געמאכט דיין קנעכט צווישן די וואס עסן ביי דיין טיש, און וואסער רעכט האב איך נאך, צו מאל זיך נאך צו קלאגן פארן מלך?
/19:30 האט דער מלך צו אים געזאגט: צו וואס נאך זאלסטו רעדן דיינע רייד? איך הייס: דו און ציבא זאלט זיך טיילן מיטן פעלד. /19:31 האט מפיבושת געזאגט צום מלך: זאל ער אויך דאס גאנצע צונעמען, נאך דעם אז מיין האר דער מלך איז געקומען בשלום אין זיין הויז.
/19:32 און ברזלי דער גלעדער האט אראפגענידערט פון רוגלים, און ער איז אריבערגעגאנגען מיטן מלך צום ירדן, כדי אים צו באלייטן איבערן ירדן. /19:33 און ברזלי איז געווען זייער אלט, א מאן פון אכציק יאר; און ער האט אויסגעהאלטן דעם מלך ווען ער איז געזעסן אין מחנים, ווארום ער איז געווען זייער א רייכער מאן.
/19:34 האט דער מלך געזאגט צו ברזלין: קום דו אריבער מיט מיר, און איך וועל דיך אויסהאלטן ביי מיר אין ירושלים. /19:35 האט ברזלי געזאגט צום מלך: ווי פיל נאך זיינען די טעג פון די יארן פון מיין לעבן, אז איך זאל ארויפגיין מיטן מלך קיין ירושלים? /19:36 איך בין היינט א מאן פון אכציק יאר; וועל איך דען וויסן צווישן גוטס און שלעכטס? וועט דען דיין קנעכט שפירן א טעם אין וואס איך וועל עסן און וואס איך וועל טרינקען? קען איך דען נאך הערן דעם קול פון זינגערס און זינגערינס? און צו וואס זאל דיין קנעכט נאך זיין צו לאסט אויף מיין האר דעם מלך? /19:37 קוים קען דיין קנעכט אריבערגיין דעם ירדן מיטן מלך; און נאך וואס זאל מיר דער מלך פארגעלטן די דאזיקע פארגעלטונג? /19:38 זאל, איך בעט דיך, דיין קנעכט זיך אומקערן, און לאמיך שטארבן אין מיין שטאט ביים קבר פון מיין פאטער און מיין מוטער. אבער אט איז דיין קנעכט כמהם, זאל ער אריבערגיין מיט מיין האר דעם מלך, און טו מיט אים וואס איז גוט אין דיינע אויגן.
/19:39 האט דער מלך געזאגט: זאל כמהם אריבערגיין מיט מיר, און איך וועל טאן מיט אים וואס איז גוט אין דיינע אויגן; און אלץ וואס דו וועסט פארלאנגען פון מיר, וועל איך דיר טאן.
/19:40 און דאס גאנצע פאלק איז אריבערגעגאנגען דעם ירדן, און דער מלך איז אריבערגעגאנגען. און דער מלך האט געקושט ברזלין, און האט אים געבענטשט. און ער האט זיך אומגעקערט אין זיין היים.
/19:41 און דער מלך איז אריבערגעגאנגען קיין גלגל, און כמהם איז אריבערגעגאנגען מיט אים, און דאס גאנצע פאלק פון יהודה, און אויך א העלפט פון דעם פאלק פון ישראל, האבן אריבערגעפירט דעם מלך.
/19:42 ערשט אלע מענער פון ישראל זיינען געקומען צום מלך, און זיי האבן געזאגט צום מלך: פאר וואס האבן דיך אוועקגעגנבעט אונדזערע ברידער, די מענער פון יהודה, און האבן אריבערגעפירט דעם מלך און זיין הויזגעזינט איבערן ירדן, און אלע מענטשן פון דודן מיט אים? /19:43 האבן אלע מענער פון יהודה געענטפערט די מענער פון ישראל: ווייל דער מלך איז אונדז א קרוב. און פאר וואס דען פארדריסט אייך אויף דער דאזיקער זאך? האבן מיר דען עסן געגעסן פון דעם מלכס? צי איז אונדז א געשאנק געשאנקען געווארן? /19:44 האבן די מענער פון ישראל געענטפערט די מענער פון יהודה, און געזאגט: מיר האבן צען חלקים אין מלך, און מיר זיינען אויך בילכער אויף דודן פון אייך, היינט פאר וואס האט איר אונדז צו קליין געמאכט? און איז ניט אונדזער ווארט געווען דאס ערשטע אומצוקערן אונדזער מלך?
און די ווערטער פון די מענער פון יהודה זיינען געווען הארטער ווי די ווערטער פון די מענער פון ישראל.
/20:1 און דארטן האט זיך געטראפן א נידערטרעכטיקער מאן וואס זיין נאמען איז געווען שבע דער זון פון בכרין, א מאן א בנימינער; האט ער געבלאזן אין שופר, און האט געזאגט:
מיר האבן ניט קיין חלק אין דודן, און מיר האבן ניט קיין ירושה אין דעם זון פון ישין. איטלעכער צו זיינע געצעלטן, ישראל!
/20:2 און אלע מענער פון ישראל זיינען אוועקגעגאנגען פון הינטער דודן נאך שבע דעם זון פון בכרין, נאר די מענער פון יהודה זיינען געווען באהעפט אן זייער מלך, פון ירדן און ביז ירושלים.
/20:3 און דוד איז געקומען אין זיין הויז אין ירושלים; און דער מלך האט גענומען די צען קעפסווייבער וואס ער האט געלאזן צו היטן דאס הויז, און ער האט זיי אריינגעזעצט אין א וואכהויז, און האט זיי אויסגעהאלטן, אבער ער איז צו זיי ניט געקומען. און זיי זיינען געווען איינגעשפארט ביז דעם טאג פון זייער טויט, לעבעדיקע אלמנות.
/20:4 און דער מלך האט געזאגט צו עמשאן: רוף מיר צונויף די מענער פון יהודה אין דריי טעג, דערנאך שטעל זיך דו דא.
/20:5 איז עמשא געגאנגען צונויפרופן יהודה, און ער האט זיך געזאמט איבער דער צייט וואס ער האט אים געשטעלט. /20:6 האט דוד געזאגט צו אבישין: אצונד וועט אונדז שבע דער זון פון בכרין אנטאן מער שלעכטס ווי אבשלום. דו נעם די קנעכט פון דיין האר, און יאג אים נאך, טאמער געפינט ער באפעסטיקטע שטעט, און וועט זיך ארויסמאכן פון אונדזערע אויגן.
/20:7 זיינען ארויסגעגאנגען הינטער אים די מענטשן פון יואבן, און די כרתים און די פלתים, און אלע גבורים, און זיי זיינען ארויסגעגאנגען פון ירושלים נאכצויאגן שבע דעם זון פון בכרין. /20:8 ווי זיי זיינען ביים גרויסן שטיין וואס אין גבעון, אזוי איז עמשא אנגעקומען אנטקעגן זיי. און יואב איז געווען אנגעגורט אין זיין וואפנקלייד, און דערויף איז געווען א גארטל מיט א שווערד באהעפט צו זיינע לענדן אין איר שייד; און ווי ער איז ארויסגעגאנגען, אזוי איז זי ארויסגעפאלן. /20:9 האט יואב געזאגט צו עמשאן: איז פריד צו דיר, מיין ברודער? און יואבס רעכטע האנט האט אנגענומען עמשאן פארן בארד, כדי אים צו קושן. /20:10 און עמשא האט זיך ניט געהיט פאר דער שווערד וואס אין יואבס האנט; האט ער אים א זעץ געטאן מיט איר אין בויך, און ארויסגעלאזט זיינע אינגעווייד אויף דער ערד, און ניט געדארפט אים טאן א צווייטן; און ער איז געשטארבן.
און יואב און זיין ברודער אבישי האבן נאכגעיאגט שבע דעם זון פון בכרין. /20:11 און א מאן פון יואבס יונגען איז געשטאנען איבער אים, און האט געזאגט: ווער עס וויל יואבן, און ווער עס איז פאר דודן, הינטער יואבן! /20:12 און עמשא האט זיך געקייקלט אין בלוט אויפן מיטן וועג; האט דער מאן געזען, אז דאס גאנצע פאלק האט זיך אפגעשטעלט, און ער האט אפגעדרייט עמשאן פון וועג אויפן פעלד, און ארויפגעווארפן אויף אים א בגד, ווען ער האט געזען אז איטלעכער וואס איז צוגעקומען לעבן אים, האט זיך אפגעשטעלט. /20:13 אז ער איז אוועקגענומען געווארן פון וועג, איז איטלעכער געגאנגען הינטער יואבן, נאכצויאגן שבע דעם זון פון בכרין.
/20:14 און ער איז דורכגעגאנגען דורך אלע שבטים פון ישראל ביז אבל און בית־מעכה, און אלע ברים; און זיי האבן זיך איינגעזאמלט, און זיינען אויך געגאנגען הינטער אים. /20:15 און זיי זיינען געקומען און האבן געלעגערט אויף אים אין אבל פון בית־מעכה, און זיי האבן אנגעשאטן אן ערדוואל ארום דער שטאט, און עס איז געשטאנען אין דעם פעסטונגגראבן. און דאס גאנצע פאלק וואס מיט יואבן האבן געהאלטן אין צעשטערן, כדי איינצוווארפן די מויער.
/20:16 האט א קלוגע פרוי גערופן פון דער שטאט: הערט! הערט! זאגט, איך בעט אייך, צו יואבן: גענען ביז אהער, און איך וועל רעדן צו דיר. /20:17 האט ער גענענט צו איר, און די פרוי האט געזאגט: ביסט דו יואב? האט ער געזאגט: איך. האט זי צו אים געזאגט: הער די ווערטער פון דיין דינסט. האט ער געזאגט: איך הער. /20:18 האט זי געזאגט, אזוי צו זאגן: רעדן האט מען געזאלט רעדן צוערשט, אזוי צו זאגן, פרעגן האט מען געזאלט פרעגן ביי אבל, און אזוי ארום וואלט מען אפגעענדיקט. /20:19 מיר זיינען פרידלעכע געטרייע פון ישראל; ווילסטו טייטן א שטאט און א מוטער אין ישראל? נאך וואס זאלסטו אומברענגען די נחלה פון {dn גאט}? /20:20 האט יואב געענטפערט און געזאגט: חלילה, חלילה מיר, אויב איך וועל אומברענגען און אויב איך וועל צעשטערן! /20:21 ניט אזוי איז די זאך; נייערט א מאן פון דעם געבערג פון אפרים, וואס זיין נאמען איז שבע דער זון פון בכרין, האט אויפגעהויבן זיין האנט אקעגן דעם מלך, אקעגן דודן. גיט ארויס אים אליין, און איך וועל אוועקגיין פון דער שטאט. האט די פרוי געזאגט צו יואבן: אט ווערט דיר זיין קאפ אראפגעווארפן פון דער מויער.
/20:22 און די פרוי איז געקומען צו דעם גאנצן פאלק מיט איר חכמה, און זיי האבן אפגעשניטן דעם קאפ פון שבע דעם זון פון בכרין, און אראפגעווארפן צו יואבן. און ער האט געבלאזן אין שופר, און זיי האבן זיך צעשפרייט פון דער שטאט, איטלעכער צו זיינע געצעלטן. און יואב האט זיך אומגעקערט קיין ירושלים צום מלך.
/20:23 און יואב איז געווען איבער דעם גאנצן חיל פון ישראל; און בניה דער זון פון יהוידען, איבער די כרתים און איבער די פלתים;/20:24 און אדורם, איבער דעם צינדז; און יהושפט דער זון פון אחילודן, דער דערמאנער; /20:25 און שוא, דער שרייבער; און צדוק און אביתר, כהנים. /20:26 און אויך עירא פון יאיר איז געווען אן אויבערמאן ביי דודן.

/21:1 און עס איז געווען א הונגער אין די טעג פון דודן, דריי יאר, א יאר נאך א יאר, און דוד האט געזוכט דעם פנים פון {dn גאט}. האט {dn גאט} געזאגט: דאס איז פון וועגן שאולן און פון וועגן דעם בלוטיקן הויז, פאר וואס ער האט געטייט די גבעונים.
/21:2 האט דער מלך גערופן די גבעונים, און ער האט צו זיי גערעדט־און די גבעונים זיינען ניט געווען פון די קינדער פון ישראל, נאר פון דעם איבערבלייב פון אמורי; און די קינדער פון ישראל האבן געשווארן צו זיי; און שאול האט זיי געזוכט צו דערשלאגן אין זיין אייפערדיקייט פאר די קינדער פון ישראל און יהודה – /21:3 און דוד האט געזאגט צו די גבעונים: וואס זאל איך אייך טאן, און מיט וואס קען איך מכפר זיין, אז איר זאלט בענטשן די נחלה פון {dn גאט}? /21:4 האבן די גבעונים צו אים געזאגט: אונדז קומט ניט קיין זילבער און גאלד פון שאולן און פון זיין הויז, און אונדז גייט ניט דערום צו טייטן א מענטשן פון ישראל. האט ער געזאגט: וואס פארלאנגט איר, איך זאל אייך טאן? /21:5 האבן זיי געזאגט צום מלך: דער מאן וואס האט אונדז פארלענדט, און וואס האט געפלאנט קעגן אונדז ביז מיר זיינען פארטיליקט געווארן פון צו האבן א באשטאנד אין גאנצן גבול פון ישראל, /21:6 פון זיינע קינדער זאלן אונדז איבערגעגעבן ווערן זיבן מאן, און מיר וועלן זיי אויפהענגען פאר {dn גאט} אויפן בערגל פון שאול [גבעת־שאול], דעם אויסדערוויילטן פון {dn גאט}. האט דער מלך געזאגט: איך וועל געבן.
/21:7 און דער מלך האט געשוינט מפיבושת דעם זון פון יהונתן דעם זון פון שאולן, איבער דער שבועה פון {dn גאט} וואס צווישן זיי, צווישן דודן און צווישן יהונתן דעם זון פון שאולן. /21:8 האט דער מלך גענומען די צוויי זין פון רצפה דער טאכטער פון איהן, וואס זי האט געבארן פון שאולן, ארמונין און מפיבושתן, און די פינף זין פון מיכל דער טאכטער פון שאולן, וואס זי האט געבארן פון עדריאל דעם זון פון ברזלין, פון מחולה; /21:9 און ער האט זיי איבערגעגעבן אין דער האנט פון די גבעונים, און זיי האבן זיי אויפגעהאנגען אויפן בארג פאר {dn גאט}; און זיי זיינען אומגעקומען אלע זיבן אין איינעם. און זיי זיינען געטייט געווארן אין די ערשטע טעג פון שניט, אין אנהייב גערשטנשניט.
/21:10 און רצפה די טאכטער פון איהן האט גענומען א זאק, און האט עס זיך אויסגעשפרייט אויפן פעלדז, פון אנהייב שניט ביז עס האט זיך אראפגעגאסן אויף זיי וואסער פון הימל. און זי האט ניט געלאזט א פויגל פון הימל זיך אראפלאזן אויף זיי ביי טאג, און א חיה פון פעלד ביי נאכט.
/21:11 איז דערציילט געווארן דודן וואס רצפה די טאכטער פון איהן, די קעפסווייב פון שאולן, האט געטאן. /21:12 איז דוד געגאנגען, און האט גענומען די ביינער פון שאולן, און די ביינער פון יהונתן זיין זון, פון די מענער פון יביש־גלעד, וואס האבן זיי אוועקגעגנבעט פון דעם מארק פון בית־שן וואס די פלשתים האבן זיי דארטן געהאט אויפגעהאנגען, אין דעם טאג וואס די פלשתים האבן געשלאגן שאולן אין גלבוע. /21:13 און ער האט ארויפגעבראכט פון דארטן די ביינער פון שאולן, און די ביינער פון יהונתן זיין זון; און מע האט אויפגעקליבן די ביינער פון די געהאנגענע. /21:14 און מע האט באגראבן די ביינער פון שאולן און יהונתן זיין זון אין לאנד בנימין, אין צלע, אין דעם קבר פון זיין פאטער קישן; און מע האט געטאן אלץ וואס דער מלך האט באפוילן.
און {dn גאט} האט זיך איבערגעבעטן צום לאנד נאך דעם.
/21:15 און די פלשתים האבן ווידער געהאט א מלחמה מיט ישראל, און דוד און זיינע קנעכט מיט אים האבן אראפגענידערט, און האבן מלחמה געהאלטן מיט די פלשתים, און דוד איז אפגעשלאפט געווארן. /21:16 און ישבי־בנוב וואס איז געווען פון די קינדער פון דעם רפה, און די וואג פון זיין שפיז איז געווען דריי הונדערט שקל קופער, און ער איז געווען אנגעגורט מיט א נייער [שווערד], האט געוואלט דערשלאגן דודן. /21:17 אבער אבישי דער זון פון צרויהן איז אים געקומען צו הילף, און האט געשלאגן דעם פלשתי און אים געטייט. דענצמאל האבן דודס מענטשן געשווארן פאר אים, אזוי צו זאגן: זאלסט מער ניט ארויסגיין מיט אונדז אין מלחמה, כדי זאלסט ניט פארלעשן דאס ליכט פון ישראל.
/21:18 און עס איז געווען נאך דעם, איז ווידער געווען א מלחמה אין גוב מיט די פלשתים; דענצמאל האט סבכי פון חושה דערשלאגן ספן וואס פון די קינדער פון דעם רפה.
/21:19 און עס איז ווידער געווען א מלחמה אין גוב מיט די פלשתים; און אלחנן דער זון פון יערי־אורגים דער בית־לחמער האט דערשלאגן גליתן פון גת, וואס דער האלץ פון זיין שפיז איז געווען אזוי ווי דער שטאנג פון וועבער.
/21:20 און עס איז ווידער געווען א מלחמה אין גת. איז דארטן געווען א מאן פון שטרייט וואס די פינגער פון זיינע הענט און די פינגער פון זיינע פיס זיינען געווען צו זעקס און זעקס, פיר און צוואנציק אין צאל. און ער אויך איז געווען געבארן פון דעם רפה. /21:21 און ער האט געלעסטערט ישראל; האט אים יהונתן דער זון פון שמעי, דודס ברודער, דערשלאגן.
/21:22 די דאזיקע פיר זיינען געווען געבארן פון דעם רפה אין גת. און זיי זיינען געפאלן דורך דער האנט פון דודן, און דורך דער האנט פון זיינע קנעכט.
/22:1 און דוד האט גערעדט צו {dn גאט} די ווערטער פון דעם דאזיקן געזאנג, אין דעם טאג וואס {dn גאט} האט אים מציל געווען פון דער האנט פון אלע זיינע פיינט, און פון דער האנט פון שאולן. /22:2 און ער האט געזאגט:
{dn יהוה} איז מיין פעלדז און מיין פעסטונג, און דער וואס מאכט מיך אנטרינען; /22:3 {dn גאט} מיין פעלדז וואס איך שיץ מיך אין אים, מיין שילד און דער הארן פון מיין הילף, מיין טורעם און מיין אנטרינונג, מיין העלפער, וואס העלפסט מיך פון אומרעכט. /22:4 איך רוף; געלויבט איז {dn יהוה}! און פון מיינע פיינט ווער איך געהאלפן.
/22:5 ווארום ארומגערינגלט האבן מיך וועלן פון טויט, טייכן פון אונטערגאנג האבן מיך געשראקן; /22:6 שטריק פון אונטערערד האבן מיך ארומגענומען, אקעגנגעקומען זיינען מיר נעצן פון טויט. /22:7 האב איך אין מיין נויט גערופן צו {dn יהוה}, יא, צו מיין {dn גאט} האב איך גערופן, און ער האט געהערט פון זיין טעמפל מיין קול, און מיין געשריי [איז געקומען] אין זיינע אויערן. /22:8 און געשאקלט און געוואקלט האט זיך די ערד. די גרונטפעסטן פון הימל האבן געציטערט;זיי האבן זיך געשאקלט, ווייל ער האט געצערנט; /22:9 א רויך איז אויפגעגאנגען אין זיין נאז, און פון זיין מויל האט א פייער פארצערט; קוילן האבן געברענט פון אים. /22:10 און ער האט גענייגט דעם הימל און גענידערט, מיט א נעבל אונטער זיינע פיס. /22:11 און ער איז געריטן אויף א כרוב און געפלויגן, און זיך באוויזן אויף פליגלען פון ווינט. /22:12 און ער האט געמאכט פינצטערניש פאר ביידלעך ארום אים; א זאמלונג פון וואסערן, וואלקנס געדיכטע. /22:13 פון דעם שימער פאר אים האבן פייערקוילן געברענט. /22:14 געדונערט פון הימל האט {dn גאט}, און דער העכסטער האט ארויסגעלאזט זיין קול. /22:15 און ער האט ארויסגעשיקט פיילן און זיי צעשפרייט, א בליץ- און זיי פארטומלט. /22:16 און די גראבנס פון ים האבן זיך באוויזן, די גרונטפעסטן פון דער וועלט זיינען אנטפלעקט געווארן, דורך דעם אנגעשריי פון {dn גאט}, פון דעם אטעמבלאז פון זיין נאז. 
/22:17 ער האט אויסגעשטרעקט פון דער הייך און מיך גענומען, מיך ארויסגעצויגן פון וואסערן גרויסע. /22:18 ער האט מיך מציל געווען פון מיין מאכטיקן פיינט, פון מיינע שונאים, ווען זיי זיינען געווען שטארקער פון מיר. /22:19 זיי זיינען מיר אקעגנגעקומען אין טאג פון מיין בראך, אבער {dn גאט} איז מיר אן אנלען געווען. /22:20 ער האט מיך ארויסגעפירט אין דערברייטערניש, מיך ארויסגעצויגן, ווייל ער האט מיך באגערט. /22:21 {dn גאט} פארגעלט מיך לויט מיין גערעכטיקייט, לויט דער ריינקייט פון מיינע הענט קערט ער מיר אום. /22:22 ווארום איך האב געהיט די וועגן פון {dn יהוה}, און ניט פארבראכן אקעגן מיין {dn גאט}. /22:23 ווארום אלע זיינע געזעצן זיינען פאר מיר, און זיינע חוקים, דערפון קער איך ניט אפ. /22:24 און איך בין געווען צו אים גאנץ, און האב מיך געהיט פון מיין זינדיקייט. /22:25 דרום האט מיר אומגעקערט {dn גאט} לויט מיין גערעכטיקייט, לויט מיין ריינקייט פאר זיינע אויגן. 
/22:26 מיט דעם גענאדיקן ווייזטו זיך גענאדיק, מיט דעם ערלעכן מאן ווייזטו זיך ערלעך. /22:27 מיט דעם ריינעם ווייזטו זיך ריין, און מיט דעם קרומען ווייזטו זיך פארדרייט. /22:28 און דאס ארימע פאלק טוסטו העלפן, און דיינע אויגן זיינען אויף די הויכע, דו זאלסט זיי דערנידערן.
/22:29 ווארום דו ביסט מיין ליכט {dn יהוה}, און {dn יהוה} באשיינט מיין פינצטערניש. /22:30 ווארום מיט דיר לויף איך קעגן א מחנה, מיט מיין {dn גאט} שפרינג איך א מויער אריבער. /22:31 {dn גאט}- זיין וועג איז גאנץ; דאס ווארט פון {dn יהוה} איז געלייטערט, ער איז א שילד פאר אלע וואס שיצן זיך אין אים.
/22:32 ווארום ווער איז א {dn גאט} אויסער {dn יהוה}, און ווער א פעלדז אויסער אונדזער {dn גאט}? /22:33 דער {dn גאט} וואס איז מיין שטארקע פעסטונג, און לאזט גיין גלייך מיין וועג. /22:34 ער מאכט מיינע פיס גלייך ווי די הינדן, און אויף מיינע הייכן טוט ער מיך שטעלן. /22:35 ער לערנט מיינע הענט צו מלחמה, און א קופערנעם בויגן בייגן אראפ מיינע ארעמס. /22:36 און האסט מיר געגעבן דעם שילד פון דיין הילף, און דיין מילדקייט טוט מיך גרייסן. /22:37 דערברייטערסט מיין טריט אונטער מיר, און ניט אויסגעגליטשט האבן זיך מיינע קנעכלעך. 
/22:38 איך האב געיאגט מיינע פיינט און זיי פארטיליקט, און זיך ניט אומגעקערט ביז איך האב זיי פארלענדט. /22:39 יא, איך האב זיי פארלענדט און זיי צעהאקט, אז זיי קענען ניט אויפשטיין; און זיי זיינען געפאלן אונטער מיינע פיס. 
/22:40 און האסט מיך באגורט מיט שטארקייט פאר מלחמה, האסט געבייגט מיינע קעגנשטייער אונטער מיר. /22:41 און מיינע פיינט האסטו געמאכט מיטן נאקן צו מיר, מיינע שונאים- איך זאל זיי פארשניידן. /22:42 זיי האבן זיך אומגעקוקט, און ניט געווען קיין העלפער, צו {dn גאט}- און ער האט זיי ניט געענטפערט. /22:43 און איך האב זיי צעריבן ווי שטויב פון דער ערד, ווי גאסנקויט זיי צעדריקט, זיי צעטרעטן. /22:44 און האסט מיך געמאכט אנטרינען פון די קריג פון מיין פאלק, מיך געהיט אויף צו ווערן דער קאפ פון די אומות; א פאלק וואס איך קען ניט, טוט מיר דינען. /22:45 די קינדער פון דעם פרעמדן גייען איין פאר מיר, פון הערן מיטן אויער געהארכן זיי מיר. /22:46 די קינדער פון דעם פרעמדן ווערן פארוועלקט, און קומען הינקענדיק ארויס פון זייערע פעסטונגען. /22:47 עס לעבט {dn יהוה}, און געלויבט איז מיין פעלדז, און דערהויבן איז {dn גאט} דער פעלדז פון מיין הילף; /22:48 דער {dn גאט} וואס גיט מיר נקמות, און מאכט נידערן די אומות אונטער מיר, /22:49 און ציט מיך ארויס פון מיינע פיינט; יא, איבער מיינע קעגנשטייער דערהייבסטו מיך, פון דעם רויבמענטשן ביסטו מיך מציל. /22:50 דרום לויב איך דיך, {dn גאט}, צווישן די פעלקער, און צו דיין נאמען טו איך זינגען. /22:51 א טורעם פון הילף איז ער פאר זיין מלך, און ער טוט חסד מיט זיין געזאלבטן, מיט דודן און מיט זיין זאמען ביז אייביק.

/23:1 און דאס זיינען די לעצטע ווערטער פון דודן: די רייד פון דוד דעם זון פון ישין, די רייד פון דעם מאן וואס איז הויך געשטעלט, דעם געזאלבטן פון דעם {dn גאט} פון יעקב, און דעם זיסן זינגער פון ישראל: /23:2 דער גייסט פון {dn גאט} רעדט דורך מיר, און זיין ווארט איז אויף מיין צונג. 
/23:3 דער {dn גאט} פון ישראל האט געזאגט, דער פעלדז פון ישראל האט צו מיר גערעדט: א געוועלטיקער איבער מענטשן דארף זיין א צדיק וואס געוועלטיקט מיט גאטספארכטיקייט, /23:4 און ווי ליכט פון פרימארגן ווען די זון גייט אויף- א פרימארגן אן וואלקן, ווען פון שיין נאכן רעגן שפראצט דאס גראז פון דער ערד. /23:5 פאר וואר, איז ניט פעסט מיין הויז פאר {dn גאט}? ווייל אן אייביקן בונד האט ער מיר געמאכט, צוגעברייט אין אלעם און אפגעהיט; פאר וואר, אל מיין הילף און אל מיין באגער צי מאכט ער ניט שפראצן? /23:6 אבער די נידערטרעכטיקע זיינען אלע ווי דערנער אוועקגעווארפענע וואס מען קען מיט דער האנט ניט אננעמען; /23:7 און וויל עמעצער זיי אנרירן, באווארנט ער זיך מיט אן אייזן אדער א האלץ פון א שפיז; און פארברענט איך פייער ווערן זיי פארברענט אויפן ארט.
/23:8 דאס זיינען די נעמען פון די גבורים וואס דוד האט געהאט: יושב־בשבת, א תחכמוני, דער הויפטמאן פון די עלטסטע, דאס איז עדינו דער עצני; [ער האט אויפגעהויבן זיין שפיז] אויף אכט הונדערט מאן, דערשלאגן מיט איין מאל.
/23:9 און נאך אים איז געווען אלעזר דער זון פון דודו דעם זון פון אחוחין, פון די דריי גבורים מיט דודן, ווען זיי האבן זיך איינגעשטעלט אקעגן די פלשתים, וואס האבן זיך דארטן איינגעזאמלט אויף מלחמה, און די מענער פון ישראל זיינען געווען אוועקגעגאנגען; /23:10 און ער איז אויפגעשטאנען, און האט געשלאגן צווישן די פלשתים ביז זיין האנט איז מיד געווארן, און זיין האנט האט זיך צוגעקלעפט צום שווערד. און {dn גאט} האט געטאן א גרויסע ישועה אין יענעם טאג, און דאס פאלק האט זיך אומגעקערט נאך אים, בלויז אויסצוטאן [די געטייטע].
/23:11 און נאך אים איז געווען שמה דער זון פון אגאן, פון הרר. די פלשתים האבן זיך געהאט איינגעזאמלט אין א מחנה; און דארטן איז געווען א שטיק פעלד פול מיט לינדזן; און דאס פאלק איז אנטלאפן פון די פלשתים; /23:12 האט ער זיך געשטעלט אין מיטן פון דעם שטיק לאנד, און האט עס מציל געווען; און ער האט געשלאגן די פלשתים, און {dn גאט} האט געטאן א גרויסע ישועה.
/23:13 און דריי פון די דרייסיק הויפטלייט האבן אראפגענידערט און זיינען געקומען אין שניטצייט צו דודן צו דער הייל פון עדולם; און די מחנה פון די פלשתים האט געלאגערט אין טאל רפאים. /23:14 און דוד איז דענצמאל געווען אין דער פעסטונג, און די וואך פון די פלשתים איז דענצמאל געווען אין בית־לחם. /23:15 האט דוד געגלוסט, און ער האט געזאגט: ווען מיר גיט ווער טרינקען וואסער פון דעם ברונעם פון בית־לחם וואס אין טויער! /23:16 האבן די דריי גבורים אריינגעבראכן אין לאגער פון די פלשתים, און זיי האבן אנגעשעפט וואסער פון דעם ברונעם פון בית־לחם וואס ביים טויער, און גענומען און געבראכט צו דודן. אבער ער האט עס ניט געוואלט טרינקען, און האט עס אויסגעגאסן צו {dn גאט}. /23:17 און ער האט געזאגט: חלילה מיר, {dn גאט}, אז איך זאל דאס טאן! דאס בלוט פון די מענטשן וואס זיינען געגאנגען מיט דער סכנה פון זייער לעבן? און ער האט עס ניט געוואלט טרינקען.
דאס האבן געטאן די דריי גבורים.
/23:18 און אבישי, יואבס ברודער, דער זון פון צרויהן, ער איז געווען דער הויפט פון די דריי; און ער האט אויפגעהויבן זיין שפיז אויף דריי הונדערט און זיי דערשלאגן; ער האט געהאט א שם צווישן די דריי. /23:19 פון די דריי איז ער געווען דער אנגעזעענסטער, און ער איז ביי זיי געווארן צום עלטסטן, אבער צו די [ערשטע] דריי איז ער ניט געקומען.
/23:20 און בניהו דער זון פון יהוידען, דער זון פון א העלדישן מאן, גרויס אין אויפטוען, פון קבצאל, ער האט געשלאגן די צוויי העלדן פון מואב, און ער האט אראפגענידערט און האט דערשלאגן א לייב אין א גרוב, אין א טאג פון שניי. /23:21 און ער האט דערשלאגן א מצרישן מאן, א מאן אנצוקוקן; און אין דעם מצריס האנט איז געווען א שפיז, און ער האט אראפגענידערט צו אים מיט א רוט; האט ער ארויסגעריסן דעם שפיז פון דעם מצריס האנט, און האט אים געהרגעט מיט זיין אייגענעם שפיז.
/23:22 דאס האט געטאן בניהו דער זון פון יהוידען, און ער האט געהאט א שם צווישן די דריי גבורים. /23:23 ער איז געווען מער אנגעזען פון די דרייסיק, אבער צו די [ערשטע] דריי איז ער ניט געקומען. און דוד האט אים אויפגעזעצט איבער זיין לייבוואך.
/23:24 עשהאל, יואבס ברודער, איז געווען צווישן די דרייסיק; אלחנן דער זון פון דודון פון בית־לחם; /23:25 שמה פון חרוד; אליקא פון חרוד; /23:26 חלץ פון פלט; עירא דער זון פון עקשן פון תקוע; /23:27 אביעזר פון ענתות; מבוני פון חושה; /23:28 צלמון פון אחוח; מהרי פון נטופה;/23:29 חלב דער זון פון בענהן פון נטופה; אתי דער זון פון ריבין פון גבעה פון די קינדער פון בנימין; /23:30 בניהו פון פרעתון; הדי פון נחלי־געש; /23:31 אבי־עלבון פון ערבה; עזמות פון ברחום; /23:32 אליחבא פון שעלבון; פון ישנס זין, יהונתן; /23:33 שמה פון הרר; אחיאם דער זון פון שררן פון ארר; /23:34 אליפלט דער זון פון אחסבין; דער זון פון דעם מעכתי; אליעם דער זון פון אחיתופלן פון גילה; /23:35 חצרי פון כרמל; פערי פון ארב; /23:36 יגאל דער זון פון נתנען פון צובה; בני דער גדי;/23:37 צלק דער עמוני; נחרי פון בארות, דער וואפנטרעגער פון יואב דעם זון פון צרויהן; /23:38 עירא פון יתר; גרב פון יתר; אוריה דער חתי. אין אלעמען זיבן און דרייסיק.

/24:1 און דער צארן פון {dn גאט} האט ווידער געגרימט אויף ישראל, און ער האט אנגערעדט דודן אקעגן זיי, אזוי צו זאגן: גיי צייל איבער ישראל און יהודה. /24:2 און דער מלך האט געזאגט צו יואב דעם חיל־פירער וואס מיט אים: וואנדער אקארשט דורך אלע שבטים פון ישראל, פון דן און ביז באר־שבע, און ציילט דאס פאלק כדי איך זאל וויסן דעם מספר פון פאלק. /24:3 האט יואב געזאגט צום מלך זאל {dn גאט} דיין האר מערן דאס פאלק הונדערט מאל אזוי פיל ווי זיי זיינען, און די אויגן פון מיין האר דעם מלך זאלן עס זען; אבער צו וואס וויל מיין האר דער מלך די דאזיקע זאך?
/24:4 אבער דאס ווארט פון דעם מלך איז געווען שטארק צו יואבן און צו די חיל־פירער, און יואב און די חיל־פירער זיינען ארויסגעגאנגען פון פארן מלך, צו ציילן דאס פאלק, ישראל. /24:5 און זיי זיינען אריבער דעם ירדן, און האבן גערוט אין ערוער, אויף דער רעכטער זייט פון דער שטאט וואס אין מיטן טאל פון גד, און צו יעזר צו. /24:6 און זיי זיינען געקומען קיין גלעד, און צו דעם לאנד תחתים־חדשי, און זיי זיינען געקומען קיין דן־יען, און רונד ארום צו צידון. /24:7 און זיי זיינען געקומען צו דער פעסטונג פון צור, און צו אלע שטעט פון דעם חוי און דעם כנעני, און זיי זיינען ארויסגעקומען אין דרום יהודה ביי באר־שבע. /24:8 און זיי האבן דורכגעוואנדערט דאס גאנצע לאנד, און זיינען צוריקגעקומען צום סוף פון ניין חדשים און צוואנציק טעג קיין ירושלים. /24:9 און יואב האט איבערגעגעבן דעם מספר פון דער ציילונג פון פאלק צום מלך. און ישראל איז געווען אכט מאל הונדערט טויזנט קריגסלייט וואס ציען א שווערד, און די מענער פון יהודה, פינף מאל הונדערט טויזנט מאן.
/24:10 און דאס הארץ פון דודן האט אים געפלאגט נאך דעם ווי ער האט געציילט דאס פאלק, און דוד האט געזאגט צו {dn גאט}: איך האב זייער געזינדיקט וואס איך האב דאס געטאן; און אצונד, {dn גאט}, טו אפ, איך בעט דיך, דעם פארברעך פון דיין קנעכט, ווארום איך בין געווען נאריש זייער.
/24:11 און ווי דוד איז אויפגעשטאנען אין דער פרי, אזוי איז דאס ווארט פון {dn גאט} געווען צו גד דעם נביא, דודס זעער, אזוי צו זאגן: /24:12 גיי און זאלסט רעדן צו דודן: אזוי האט {dn גאט} געזאגט: דריי זאכן לייג איך אויף דיר; קלייב דיר אויס איינע פון זיי, וואס איך זאל דיר טאן.
/24:13 איז גד געקומען צו דודן און האט אים דערציילט, און האט צו אים געזאגט: זאלן אויף דיר קומען זיבן יאר הונגער אין דיין לאנד? אדער זאלסט דריי חדשים לויפן פאר דיינע פיינט, און זיי זאלן דיך נאכיאגן? אדער דריי טעג זאל זיין א מגפה אין דיין לאנד? אצונד באטראכט, און זע וואס פאר א באשייד איך זאל ברענגען צו דעם וואס שיקט מיך.
/24:14 האט דוד געזאגט צו גדן: מיר איז זייער ענג. לאמיר, איך בעט דיך, פאלן אין דער האנט פון {dn גאט}, ווארום זיין רחמנות איז גרויס, און לאמיך ניט פאלן אין דער האנט פון א מענטשן.
/24:15 האט {dn גאט} געגעבן א מגפה אין ישראל פון אין דער פרי און ביז דער געשטעלטער צייט, און עס זיינען געשטארבן פון פאלק, פון דן און ביז באר־שבע, זיבעציק טויזנט מאן.
/24:16 און דער מלאך האט אויסגעשטרעקט זיין האנט אויף ירושלים זי אומצוברענגען; האט {dn גאט} חרטה געהאט אויף דעם בייז, און ער האט געזאגט צו דעם מלאך וואס האט אומגעבראכט צווישן פאלק: גענוג! אצונד לאז אפ דיין האנט. און דער מלאך פון {dn גאט} איז געווען ביי דעם שייער פון ארונה דעם יבוסי.
/24:17 און דוד האט גערעדט צו {dn גאט}, ווען ער האט געזען דעם מלאך וואס שלאגט צווישן פאלק, און ער האט געזאגט: זע, איך האב געזינדיקט, און איך האב פארבראכן, אבער די דאזיקע שאף, וואס האבן זיי געטאן? זאל, איך בעט דיך, דיין האנט זיין אויף מיר און אויף מיין פאטערס הויז.
/24:18 איז גד געקומען צו דודן אין יענעם טאג, און ער האט צו אים געזאגט: גיי ארויף, שטעל אויף צו {dn גאט} א מזבח אין דעם שייער פון ארונה דעם יבוסי.
/24:19 איז דוד ארויפגעגאנגען לויט דעם ווארט פון גדן, אזוי ווי {dn גאט} האט באפוילן. /24:20 און ארונה האט א קוק געטאן, און האט דערזען ווי דער מלך און זיינע קנעכט קומען אריבער צו אים; איז ארונה ארויסגעגאנגען, און האט זיך געבוקט צום מלך מיט זיין פנים צו דער ערד. /24:21 און ארונה האט געזאגט: נאך וואס איז מיין האר דער מלך געקומען צו זיין קנעכט? האט דוד געזאגט: אפצוקויפן פון דיר דעם שייער אויף צו בויען א מזבח צו {dn גאט}, כדי די מגפה זאל פארהאלטן ווערן פון פאלק. /24:22 האט ארונה געזאגט צו דודן: זאל מיין האר דער מלך נעמען און אויפברענגען וואס איז גוט אין זיינע אויגן. זע, די רינדער זיינען פאר בראנדאפפער, און די דרעששליטנס און די שפאנצייג פון די רינדער פאר האלץ. /24:23 אלץ האט ארונה דער מלך אוועקגעגעבן צום מלך. און ארונה האט געזאגט צום מלך: זאל {dn יהוה} דיין {dn גאט} דיך באוויליקן. /24:24 האט דער מלך געזאגט צו ארונהן: ניין, נייערט קויפן וועל איך קויפן פון דיר פאר געצאלט, און איך וועל ניט אויפברענגען צו {dn יהוה} מיין {dn גאט} בראנדאפפער פאר אומזיסט.
און דוד האט אפגעקויפט דעם שייער און די רינדער פאר פופציק שקל זילבער. /24:25 און דוד האט דארטן געבויט א מזבח צו {dn גאט}, און האט אויפגעבראכט בראנדאפפער און פרידאפפער. און {dn גאט} האט זיך איבערגעבעטן צום לאנד, און די מגפה איז פארהאלטן געווארן פון ישראל.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

