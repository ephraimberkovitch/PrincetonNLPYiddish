תורה נביאים וכתובים
תרגום יידיש פון יהואש
חבקוק

/1:1 די נבואה וואס חבקוק דער נביא האט געזען. /1:2 ביז וואנען, {dn גאט}, וועל איך רופן, און דו וועסט ניט הערן? שרייען צו דיר געוואלט, און דו וועסט ניט העלפן? /1:3 פאר וואס לאזטו מיך זען אומרעכט, און קוקסט־צו אומגליק? און רויב און גזלה זיינען פאר מיר, און עס איז קריג, און שטרייט הייבט זיך אויף. /1:4 דרום איז אפגעשלאפט די תורה, און קיין מאל קומט ניט ארויס א משפט; ווייל דער רשע רינגלט ארום דעם צדיק, דרום קומט ארויס דער משפט פארדרייט. 
/1:5 זעט ביי די פעלקער און קוקט־צו, און ווונדערן פארווונדערט אייך, ווארום א טוונג טוט מען אין אייערע טעג איר וועט ניט גלויבן, אז עס וועט דערציילט ווערן. /1:6 ווארום זעט, איך מאך אויפשטיין די כשדים, דאס ביטערע און דאס האסטיקע פאלק, וואס גייט איבער דער ברייט פון דער ערד, צו ארבן וווינונגען ניט זיינע. /1:7 פארכטיק און מוראדיק איז ער, פון אים אליין גייט ארויס זיין רעכט און זיין מאכט. /1:8 און פלינקער פון לעמפערטן זיינען זיינע פערד, און שארפער פון אוונטוועלף; און זיינע רייטער פארשפרייטן זיך, יא, זיינע רייטער קומען פון דער ווייטן, זיי פליען ווי אן אדלער וואס איילט צו פארצערן. /1:9 זיי אלע קומען אויף רויב, דאס ציען פון זייערע פנימער איז פארויס צו; און ער זאמלט ווי זאמד געפאנגענע. /1:10 און ער שפאט פון מלכים, און פירשטן זיינען א שפילכל ביי אים; ער לאכט פון איטלעכער פעסטונג, ווארום ער שיט אן ערד, און באצווינגט זי. /1:11 דענצמאל גייט אים אריבער א גייסט, און ער טרעט איבער און פארשולדיקט זיך; זיין דאזיקער כוח ווערט ביי אים צום {dn גאט}. 
/1:12 פאר וואר, דו ביסט דאך פון אייביק אן, {dn יהוה} מיין {dn גאט}, מיין הייליקער, לאמיר ניט אומקומען; {dn גאט}, דו האסט אים פאר א משפט געמאכט, און דו, פעלז, האסט אים צו שטראפן געשטעלט. /1:13 דיינע אויגן זיינען צו ריין צו זען שלעכטס, און צוקוקן אומרעכט קענסטו ניט; פאר וואס קוקסטו־צו די וואס פעלשן, שווייגסט ווען דער רשע שלינגט איין דעם וואס איז גערעכטער פון אים? /1:14 און האסט געמאכט מענטשן ווי די פישן פון ים, ווי ווערים אן א געוועלטיקער איבער זיי; /1:15 ער ציט זיי אלע ארויף מיט א ווענטקע, ער שלעפט זיי ארויף אין דער נעץ, און ער זאמלט זיי איין אין זיין פאנגנעץ; דרום פרייט ער זיך און קוועלט. /1:16 דרום שלאכט ער צו זיין נעץ, און רייכערט צו זיין פאנגנעץ, ווארום דורך זיי איז פעט זיין חלק, און זיין עסן איז זאפטיק. /1:17 זאל ער דרום אויסליידיקן זיין נעץ, און תמיד הרגען פעלקער אן דערבארימונג? 

/2:1 איך שטיי אויף מיין וואך, און איך שטעל זיך אויפן טורעם, און קוק צו זען וואס ער וועט מיט מיר רעדן, און איך זאל ענטפערן, אויף דער טענה צו מיר. /2:2 האט מיר {dn גאט} געענטפערט און געזאגט, פארשרייב די זעאונג, און פארצייכן קלאר אויף טאוולען, כדי מע זאל עס געלויפיק לייענען. /2:3 ווארום די זעונג איז נאך אויף א צייט, און זי רעדט פון דעם קץ, און זאגט ניט קיין ליגן; אויב ער וועט זיך זאמען, טו הארן אויף אים, ווארום קומען וועט ער קומען, ער וועט ניט פארשפעטיקן. 
/2:4 זע, האפערדיק, ניט רעכטפארטיק, איז זיין זעל אין אים, אבער דער גערעכטער לעבט מיט זיין אמונה. /2:5 און פאר וואר, ווי דער וויין טוט פעלשן, אזוי וועט דער שטאלצער מענטש ניט אנהאלטן; דער וואס מאכט ברייט ווי די אונטערערד זיין באגער, און ער וועט ווי דער טויט ניט זאט, און זאמלט צו זיך אלע פעלקער, און קלייבט צו זיך אלע אומות. /2:6 פאר וואר, די אלע וועלן אויפהייבן א משל אויף אים, און א שפאטרעטעניש איבער אים, און מע וועט זאגן: וויי, דער וואס מערט ניט־זיינס – ביז וואנען? – און לאדט אויף זיך חובות! /2:7 פאר וואר, פלוצלינג וועלן אויפשטיין דיינע צינזמאנער, און דערוועקן וועלן זיך דיינע אויפטרייסלער, און וועסט ווערן צו רויב פאר זיי. /2:8 ווייל דו האסט בארויבט פיל פעלקער, וועלן דיך בארויבן אלע איבעריקע אומות; פון וועגן מענטשנס בלוט, און דעם אומרעכט צום לאנד, צו דער שטאט און אלע וווינער אין איר. 
/2:9 וויי, דער וואס האוועט נאך בייזן געווין פאר זיין הויז, צו מאכן אין דער הייך זיין נעסט, ניצול צו ווערן פון דער האנט פון בייז! /2:10 האסט באראטן שאנד פאר דיין הויז; פארשניטן פיל פעלקער, און פארזינדיקט דיין זעל. /2:11 ווארום א שטיין פון דער וואנט וועט שרייען, און א באלקן פון דעם האלץ וועט אים ענטפערן. /2:12 וויי, דער וואס בויט א שטאט מיט בלוט, און שטעלט אויף א כרך אויף אומרעכט! /2:13 פאר וואר, זע, עס איז פון {dn גאט} פון צבאות, אז פעלקער זאלן זיך מאטערן פארן פייער, און אומות זאלן זיך מיען אומנישט. /2:14 ווארום די ערד וועט פול ווערן מיט דערקענונג פון גאטס פראכט, אזוי ווי די וואסערן באדעקן דעם ים. 
/2:15 וויי, דער וואס טרינקט אן זיין חבר! מישסט־צו דיין גיפט, און מאכסט אויך שיכור, כדי צו קוקן אויף זייער נאקעטקייט! /2:16 האסט זיך געזעטיקט מיט שאנד אנשטאט כבוד – טרינק דו אויך און ווער אפגעדעקט. אומדרייען וועט זיך צו דיר דער בעכער פון גאטס רעכטער האנט, און קויט וועט זיין אויף דיין כבוד. /2:17 ווארום דאס אומרעכט צום לבנון וועט דיך צודעקן, און די פארוויסטונג פון די חיות וואס האט זיי צעבראכן; פון וועגן מענטשנס בלוט, און דעם אומרעכט צום לאנד, צו דער שטאט און אלע וווינער אין איר. 
/2:18 וואס נוצט דער געשניצטער געץ, אז זיין פורעמער האט אים אויסגעשניצט? וואס דער געגאסענער געץ, און דער פאלשער לערער, אז דער פורעמער פון זיין פורעמונג האט זיך פארזיכערט דערויף, צו מאכן אפגעטער שטומע? /2:19 וויי, דער וואס זאגט צו א האלץ: כאפ זיך אויף! דערוועק דיך! צו א שטיין א שטומען. ער זאל לערנען? זע, ער איז איינגעפאסט אין גאלד און זילבער, און א שום אטעם איז אין אים ניטא. /2:20 אבער {dn יהוה} איז אין זיין הייליקן טעמפל; שטיל פאר אים, די גאנצע ערד! 
 
/3:1 א תפילה פון חבקוק דעם נביא אויף שגיונות. /3:2 {dn גאט}, איך האב געהערט דיין הערונג; איך שרעק מיך; {dn גאט}, לעב אויף דיין ווערק אין די נאנטע יארן, אין די נאנטע יארן מאך עס באקאנט; אין צארן געדענק אן דערבארימען. 
/3:3 {dn גאט} קומט פון תימן, און דער הייליקער פון בארג פארן. סלה. זיין גלאנץ באדעקט די הימלען, און מיט זיין ליכטיקייט איז פול די ערד. /3:4 און דער שימער איז ווי זונליכט, שטראלן האט ער פון זיין זייט; און דארטן איז די באהעלטעניש פון זיין מאכט. /3:5 אים פארויס גייט די פעסט, און דער בליץ גייט ארויס נאך זיינע פיס. /3:6 ער שטייט אויף, און צעטרייסלט די ערד, ער גיט א קוק, און מאכט שפרינגען די פעלקער, און די אייביקע בערג ווערן צעפיצלט, די אוראלטע הייכן פאלן אנידער; דאס זיינען זיינע אייביקע וועגן. /3:7 אונטער אומגליק זע איך די געצעלטן פון כושן, די פארהאנגען פון מדין־לאנד ציטערן. /3:8 האט אויף די טייכן, {dn גאט}, האט אויף די טייכן געגרימט דיין צארן? צי איז אויף דעם אים דיין כעס? וואס דו רייטסט אויף דיינע פערד, אויף דיינע רייטוועגן פון זיג? /3:9 בלויז אנטבלויזט איז דיין בויגן, באשווארן די פיילן פון דיין ווארט. סלה. אין טייכן צעשפאלטסטו די ערד. /3:10 געזען דיך – ציטערן די בערג, א פלייצונג וואסער איז אריבערגעגאנגען, דער תהום האט ארויסגעלאזט זיין קול, ער האט אויפגעהויבן אין דער הייך זיינע הענט. /3:11 די זון, די לבנה, האט זיך אפגעשטעלט אין איר וווינונג, פאר דעם שיין פון דיינע פיילן וואס לויפן, פאר דעם שימער פון דיין בליציקן שפיז. /3:12 מיט צארן שפרייזטו איבער דער ערד, מיט כעס דרעשסטו די אומות. 
/3:13 ביסט ארויס צו הילף דיין פאלק, צו הילף דיין געזאלבטן; האסט צעהאקט דעם קאפ, פון דעם רשעס הויז, האסט אויפגעדעקט דעם גרונט ביזן האלדז. סלה. 
/3:14 האסט צעלעכערט מיט זיינע פיילן דעם קאפ פון זיינע פירער, וואס שטורעמען מיך צו צעשפרייטן; וואס זייער פרייד איז ווי אויפצועסן דעם ארימאן אין פארבארגעניש. /3:15 האסט געטרעטן דעם ים מיט דיינע פערד, דעם שוים פון די גרויסע וואסערן. /3:16 איך האב געהערט, און מיין לייב האט געציטערט, פון דעם קול האבן מיינע ליפן געקלאפט; א פוילונג איז אריין אין מיינע ביינער, און איך ציטער אויף מיין ארט: אז איך זאל זיין בארוט אין טאג פון נויט, ווען מע קומט אויפן פאלק אים צו באפאלן. /3:17 פאר וואר, דער פייגנבוים בליט ניט, און ניטא קיין פרוכט אויף די וויינשטאקן, געפעלשט האט דער איינקום פון איילבערטבוים, און די פעלדער גיבן ניט קיין שפייז, פארשניטן פון געהעפט איז די שאף, און ניטא קיין רינדער אין די שטאלן. /3:18 אבער איך וועל מיך פרייען מיט {dn יהוה}, און לוסטיק זיין מיט דעם {dn גאט} פון מיין הילף. /3:19 {dn יהוה} מיין {dn גאט} איז מיין שטארקייט, און ער מאכט מיינע פיס ווי די הינדן, און אויף מיינע הייכן מאכט ער מיך טרעטן. 
פאר דעם געזאנגמייסטער. מיט מיין סטרונעשפיל. 


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

