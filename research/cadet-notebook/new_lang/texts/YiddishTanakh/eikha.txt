תורה נביאים וכתובים
תרגום יידיש פון יהואש
איכה

/1:1 ווי איז געבליבן זיצן אליין די שטאט פון פיל פאלק; געווארן ווי אן אלמנה די פירשטין צווישן די אומות; די הארינטע צווישן די מדינות געווארן צו צינדז! /1:2 וויינען טוט זי וויינען ביי נאכט, און איר טרער איז אויף איר באק; זי האט ניט קיין טרייסטער פון אלע אירע ליבהאבער; אלע אירע גוטע פריינט האבן געפעלשט אן איר, זיי זיינען איר שונאים געווארן. /1:3 יהודה איז אין גלות אוועק אין פיין און אין גרויס קנעכטשאפט; זי זיצט צווישן די פעלקער, זי געפינט ניט קיין רו; אלע אירע נאכיאגערס האבן זי דערגרייכט צווישן די ענגענישן. /1:4 די וועגן פון ציון טרויערן, ווייל ניטא די וואס קומען אויף יום־טוב; אלע אירע טויערן זיינען וויסט, אירע כהנים זיפצן, אירע יונגפרויען זיינען פאראומערט, און זי, ביטער איז איר. /1:5 אירע פיינט זיינען געווארן די קעפ, אירע שונאים זיינען אין שלווה; ווארום {dn גאט} האט זי פאראומערט, פאר די פיל פארברעכן אירע; אירע קליינע קינדער זיינען אוועק אין געפאנגענשאפט פארויס פארן פיינט. /1:6 און ארויס איז פון טאכטער ציון דער גאנצער גלאנץ אירער; אירע הארן זיינען געווארן ווי די הינדן, וואס געפינען ניט קיין פיטערונג, און זיי זיינען געגאנגען אן כוח פאר דעם נאכיאגער. 
/1:7 ירושלים דערמאנט זיך אין די טעג פון איר פיין און אירע וואגלענישן, אלע גלוסטיקייטן וואס זי האט געהאט אין די טעג פון א מאל. ווען איר פאלק איז געפאלן פון דער האנט פון פיינט, און זי האט ניט קיין העלפער געהאט, האבן די פיינט געקוקט אויף איר, געלאכט אויף איר אונטערגאנג. /1:8 זינד געזינדיקט האט ירושלים, דרום איז זי פאר אן אומריינער געווארן; אלע וואס האבן זי געאכט, פאראכטן זי, ווייל זיי האבן געזען איר שאנד; יא, זי אליין טוט זיפצן, און קערט זיך אהינטער. /1:9 איר אומרייניקייט איז געווען אין אירע ברעגן, זי האט ניט געדאכט אן איר סוף; דרום האט זי ווונדערלעך גענידערט, זי האט ניט קיין טרייסטער. זע, {dn גאט}, מיין פיין, ווארום דער שונא טוט זיך גרייסן. /1:10 דער פיינט האט אויסגעשפרייט זיין האנט אויף אלע אירע גלוסטיקייטן; 
ווארום זי האט געזען ווי די פעלקער זיינען געקומען אין איר הייליקטום, די וואס דו האסט באפוילן, זיי זאלן אין דיין עדה ניט קומען. /1:11 דאס גאנצע פאלק אירס זיפצט, זיי זוכן ברויט; זייערע גלוסטיקייטן האבן זיי אוועקגעגעבן פאר שפייז, דעם נפש צו דערקוויקן. זע, {dn גאט}, און קוק ווי נידעריק איך בין געווארן. 
/1:12 ניט געשען זאל עס אייך, אלע וועגגייער! טוט א קוק, און זעט, צי איז דא א ווייטאג ווי מיין ווייטאג, וואס איז מיר אנגעטאן געווארן, ווען {dn גאט} האט מיך פאראומערט, אין טאג פון זיין גרימצארן. /1:13 פון דער הייך האט ער אראפגעשיקט א פייער אין מיינע ביינער, און זיי באוועלטיקט; ער האט פארשפרייט א נעץ פאר מיינע פיס, ער האט מיך אהינטער געקערט; וויסט האט ער מיך געמאכט, קראנק א גאנצן טאג. /1:14 פארקניפט מיט זיין האנט איז דער יאך פון מיינע זינד;זיי פלעכטן זיך, זיי לייגן זיך ארויף אויף מיין האלדז; ער האט געמאכט שטרויכלען מיין כוח; {dn גאט} האט מיך געגעבן אין הענט, אז איך קען ניט אויפשטיין. /1:15 {dn גאט} האט געמאכט צונישט אלע מיינע גיבורים אין מיר; ער האט גערופן אויף מיר אן איינזאמלונג, צו צעברעכן מיינע יונגעלייט; ווי א קעלטער האט {dn גאט} געטרעטן, די יונגפרוי טאכטער יהודה. /1:16 דערויף טו איך וויינען, מיין אויג, מיין אויג רינט וואסער; ווארום ווייט איז א טרייסטער פון מיר, וואס זאל דערקוויקן מיין זעל; מיינע קינדער זיינען פארוויסט, ווארום דער שונא האט איבערגעשטארקט. /1:17 ציון צעשפרייט אירע הענט, זי האט ניט קיין טרייסטער; {dn גאט} האט באפוילן אקעגן יעקב רונד ארום אים זיינע פיינט; ירושלים איז געווארן פאר אן אומריינער צווישן זיי. /1:18 {dn גאט} איז גערעכט, ווארום איך האב ווידערשפעניקט זיין מויל; הערט, אלע פעלקער, איך בעט אייך, און זעט צו מיין ווייטאג: מיינע בחורים און מיינע מיידלעך זיינען אוועק אין געפאנגענשאפט. /1:19 איך האב גערופן מיינע ליבהאבער, האבן זיי מיך אפגענארט; מיינע כהנים און מיינע עלטסטע זיינען אויסגעגאנגען אין שטאט, ווען זיי האבן שפייז זיך געזוכט, זיי זאלן זייער נפש דערקוויקן. /1:20 זע, {dn גאט}, ווי מיר איז ענג, מיינע אינגעווייד ברענען, מיין הארץ קערט זיך איבער אין מיר, ווייל ווידערשפעניקן האב איך ווידערשפעניקט; דרויסן נעמט אוועק די שווערד, אין הויז איז ווי דער טויט. /1:21 זיי האבן געהערט ווי איך זיפץ, אבער איך האב ניט קיין טרייסטער; אלע מיינע שונאים האבן געהערט מיין אומגליק, זיי פרייען זיך וואס דו האסט דאס געטאן ברענג דעם טאג וואס דו האסט אנגזאגט, און זאלן זיי ווערן ווי איך! /1:22 זאל קומען אל זייער בייז פאר דיר, און טו צו זיי אזוי ווי דו האסט צו מיר געטאן, פאר אלע מיינע זינד; ווארום פיל זיינען מיינע זיפצן, און מיין הארץ איז קראנק. 

/2:1 ווי האט {dn גאט} אין זיין כעס פארוואלקנט די טאכטער ציון! אראפגעווארפן פון הימל צו דער ערד די שיינקייט פון ישראל, און ניט געדאכט אן זיין פוסבענקל אין טאג פון זיין כעס! /2:2 {dn גאט} האט אומגעבראכט אן רחמנות אלע וווינונגען פון יעקב; צעשטערט אין זיין צארן די פעסטונגען פון טאכטער יהודה, זיי געבראכט צו דער ערד; פארשוועכט דאס קיניגרייך און זיינע הארן! /2:3 ער האט אפגעהאקט מיט גרימצארן דעם גאנצן הארן פון ישראל;ער האט צוריקגעצויגן זיין רעכטע האנט פון פארן שונא, און געברענט אין יעקב ווי א פלאמפייער וואס פארצערט רונד ארום. /2:4 ער האט געשפאנט זיין בויגן ווי א שונא, זיך געשטעלט מיט זיין רעכטער האנט ווי א פיינט, און געהרגעט אלע גלוסטיקע פון אויג; אין געצעלט פון טאכטער ציון האט ער אויסגעגאסן ווי א פייער זיין גרימצארן. /2:5 {dn גאט} איז געווארן ווי א שונא, ער האט אומגעבראכט ישראל; אומגעבראכט אלע אירע פאלאצן, צעשטערט זיינע פעסטונגען, און געמערט ביי טאכטער יהודה קלאגעניש און קלאג. /2:6 און ער האט אפגעפליקט ווי א גארטן זיין ביידל, ער האט צעשטערט זיין זאמלארט; {dn גאט} האט געמאכט פארגעסן אין ציון א יום־טוב און א שבת, און פאראכט אין זיין גרימצארן דעם מלך און דעם כהן. /2:7 {dn גאט} האט פארלאזט זיין מזבח, אוועקגעווארפן זיין הייליקטום; איבערגעענטפערט אין האנט פון דעם שונאדי מויערן פון אירע פאלאצן; זיי האבן קולות געמאכט אין גאטס הויז אזוי ווי אין א יום־טוב. /2:8 {dn גאט} האט געטראכט צו צעשטערן די מויער פון טאכטער ציון; ער האט געצויגן א מעסטשנור, ער האט ניט אפגעהאלטן זיין האנט פון אומצוברענגען, און געמאכט טרויערן די פעסטונג און די מויער; אין איינעם זיינען זיי פארשניטן געווארן. /2:9 איינגעזונקען אין דער ערד זיינען אירע טויערן, ער האט צעשטערט און צעבראכן אירע ריגלען; איר מלך און אירע הארן זיינען צווישן די פעלקער, ניטא מער קיין תורה; אפילו אירע נביאים געפינען ניט א זעונג פון {dn גאט}. /2:10 זיי זיצן אויף דער ערד און שווייגן, די עלטסטע פון טאכטער ציון, זיי האבן ארויפגעטאן שטויב אויף זייער קאפ, זיי האבן אנגעגורט זאק; אראפגעלאזט זייערע קעפ צו דער ערד האבן די יונגפרויען פון ירושלים. /2:11 מיינע אויגן גייען אויס פון טרערן, מיינע אינגעווייד ברענען, מיין לעבער איז אויסגעגאסן אויף דער ערד, אויף דעם בראך פון דער טאכטער מיין פאלק; ווייל קליינע קינדער און זויגעדיקע חלשן אין די גאסן פון שטאט. /2:12 זיי זאגן צו זייערע מוטערס: ווו איז קארן און וויין? ווען זיי חלשן ווי דערשלאגענע אין די גאסן פון שטאט, ווען זייער זעל גיסט זיך אויס אויף דער ברוסט פון זייערע מוטערס. /2:13 וואס זאל איך דיר עדותן? וואס זאל איך צו דיר גלייכן, טאכטער ירושלים? וואס זאל איך פארגלייכן צו דיר, און דיך טרייסטן, יונגפרוי טאכטער ציון? אז גרויס ווי דער ים איז דיין בראך – ווער קען דיך היילן? /2:14 דיינע נביאים האבן דיר געזען פאלשקייט און אפנארעניש, און זיי האבן ניט אנטפלעקט דיין זינד, אומצוקערן דיין געפאנגענשאפט; און זיי האבן דיר געזען נבואות פון פאלשקייט און פארפירענישן. /2:15 אלע פארבייגייער פאטשן אויף דיר מיט די הענט, זיי שמוצערן, און שאקלען זייער קאפ אויף טאכטער ירושלים: איז דאס די שטאט וואס מע האט גערופן די קרוין פון שיינקייט, די פרייד פון דער גאנצער ערד? /2:16 געעפנט זייער מויל אויף דיר האבן אלע דיינע שונאים; זיי שמוצערן, און קריצן די ציין; זיי זאגן: מיר האבן זי איינגעשלונגען; פאר וואר, דאס איז דער טאג וואס מיר האבן געהאפט אויף אים, מיר האבן דערגרייכט, מיר האבן דערלעבט. /2:17 {dn גאט} האט געטאן וואס ער האט געטראכט, ער האט אויסגעפירט זיין ווארט וואס ער האט אנגעזאגט פון אמאליקע טעג; ער האט צעשטערט אן רחמנות, און דערפרייט דעם שונא איבער דיר, דערהייכט דעם הארן פון דיינע פיינט. 
/2:18 זייער הארץ האט געשריען צו {dn גאט}: מויער פון טאכטער ציון, לאז רינען טרערן ווי א טייך, טאג און נאכט; זאלסט זיך ניט געבן קיין אפרו, ניט שטילן זאל זיך דיין אויגאפל. /2:19 שטיי אויף, שריי אין דער נאכט, אין אנהייב פון די נאכטוואכן; גיס אויס ווי וואסער דיין הארץ, פאר דעם פנים פון {dn גאט}; הייב אויף דיינע הענט צו אים, פאר די נפשות פון דיינע קליינע קינדער וואס חלשן פון הונגער אין אלע עק גאסן. /2:20 זע, {dn גאט}, און קוק וועמען דו האסט אזוינס געטאן! דארפן ווייבער עסן זייער פרוכט, קינדער געצערטלטע? דארף געטייט ווערן אין הייליקטום פון {dn גאט} דער כהן און דער נביא? /2:21 אויף דער ערד אין די גאסן ליגן אלט און יונג; מיינע מיידלעך און מיינע בחורים זיינען געפאלן פון שווערד; האסט געהרגעט אין טאג פון דיין צארן, געשאכטן אן רחמנות. /2:22 האסט גערופן ווי אויף א יום־טוב מיינע שרעקענישן פון ארום; און ניט געווען אין טאג פון גאטס צארן קיין אנטרונענער און געבליבענער; די וואס איך האב געצערטלט און אויפגעבראכט זיי האט מיין שונא פארלענדט. 
/3:1 איך בין דער מאן וואס האט אנגעזען פיין דורך דער רוט פון זיין צארן. /3:2 ער האט מיך געפירט און געמאכט גיין אין פינצטערניש און ניט ליכטיקייט. /3:3 פאר וואר, קעגן מיר ווידער און ווידער קערט ער זיין האנט א גאנצן טאג. 
/3:4 ער האט אפגעצערט מיין פלייש און מיין הויט, ער האט צעבראכן מיינע ביינער. /3:5 ער האט מיך באבויט, און ארומגערינגלט מיט גיפט און מיט מאטערניש. /3:6 ער האט מיך אריינגעזעצט אין חושכנישן, ווי מתים פון לאנג אן. 
/3:7 ער האט מיך פארצאמט, אז איך קען ניט ארויסגיין, ער האט שווער געמאכט מיין קייט. /3:8 אפילו ווען איך שריי און רוף, פארשפארט ער מיין תפילה. /3:9 ער האט פארצאמט מיינע וועגן מיט שטיינער, ער האט מיינע שטעגן פארקרימט. 
/3:10 א לויערדיקער בער איז ער מיר, א לייב אין פארבארגעניש. /3:11 ער האט אפגעקערט מיינע וועגן, און מיך צעריסן, וויסט האט ער מיך געמאכט. /3:12 ער האט געשפאנט זיין בויגן, און מיך געשטעלט פאר א ציל צו דער פייל. 
/3:13 ער האט אריינגעלאזט אין מיינע נירן, די זין פון זיין פיילבייטל. /3:14 איך בין געווארן א געלעכטער ביי מיין גאנצן פאלק, זייער שפאטליד א גאנצן טאג. /3:15 ער האט מיך אנגעזעט מיט ביטערנישן, מיך געזעטיקט מיט ווערמוט. 
/3:16 און ער האט צעבראכן מיט שטיינדלעך מיינע ציין, ער האט מיך געוועלגערט אין אש. /3:17 און מיין זעל איז פארשטויסן פון פריד, איך האב פארגעסן אן גוטס. /3:18 און איך זאג: פארלארן איז מיין שטארקייט, און מיין האפענונג פון {dn גאט}. 
/3:19 די דערמאנונג פון מיין פיין און מיין וואגלעניש, איז ווערמוט און ביטערקרויט. /3:20 דערמאנען דערמאנט זיך מיין זעל, און זי בייגט זיך אין מיר. /3:21 דאס ענטפער איך צו מיין הארצן, דרום טו איך הארן: 
/3:22 אז די חסדים פון {dn גאט} זיינען ניט אויסגעגאנגען, אז ניט געענדיקט האט זיך זיין רחמנות; /3:23 זיי זיינען ניי אלע פרימארגן; גרויס איז דיין טריישאפט. /3:24 {dn גאט} איז מיין חלק, זאגט מיין זעל, דרום האף איך צו אים. 
/3:25 גוט איז {dn גאט} צו די וואס הארן אויף אים, צו דער זעל וואס טוט אים זוכן. /3:26 גוט איז מע זאל הארן א פארשוויגענער אויף דער ישועה פון {dn גאט}. /3:27 גוט איז פאר א מענטשן, אז ער זאל טראגן דעם יאך אין זיין יוגנט; 
/3:28 ער זאל זיצן אליין און שווייגן, ווען מע האט ארויפגעלייגט אויף אים;/3:29 ער זאל לייגן אין אש זיין מויל, אפשר איז א האפענונג פאראן; /3:30 ער זאל געבן די באק צו זיין שלעגער, ער זאל זיך זעטן מיט שאנד.
/3:31 ווארום ניט אויף אייביק פארלאזט {dn גאט}; /3:32 ווארום אויב ער האט פאראומערט, דערבארימט ער אבער לויט זיינע גרויסע חסדים. /3:33 ווארום ניט פון זיין הארצן פייניקט ער, און פאראומערט די מענטשנקינדער. 
/3:34 צו דריקן אונטער זיינע פיס אלע געפאנגענע פון דער ערד, /3:35 צו פארבייגן דעם משפט פון א מאן, איז דערווידער דעם פנים פון דעם אויבערשטן;/3:36 צו קריוודען א מענטשן אין זיין קריג, דאס וויל {dn גאט} ניט זען. 
/3:37 ווער איז דער וואס קען הייסן, און עס זאל געשען, אז {dn גאט} האט ניט באפוילן? /3:38 קומט ניט פון אויבערשטנס מויל ארויס דאס שלעכטס און דאס גוטס? /3:39 וואס קען זיך באקלאגן א לעבעדיקער מענטש? א מאן ביי אלע זיינע זינד? 
/3:40 לאמיר נאכזוכן און פארשן אונדזערע וועגן, און לאמיר זיך אומקערן צו {dn גאט}. /3:41 לאמיר אויפהייבן אונדזער הארץ אויף די הענט צו {dn גאט} אין הימל. /3:42 מיר האבן פארבראכן און ווידערשפעניקט; ווילסט דו ניט פארגעבן? 
/3:43 האסט זיך באדעקט מיט צארן, און אונדז נאכגעיאגט, האסט געהרגעט אן רחמנות; /3:44 האסט זיך באדעקט מיט א וואלקן, אז קיין תפילה זאל ניט דורכגיין. /3:45 קויט און מיסט האסטו אונדז געמאכט צווישן די פעלקער. 
/3:46 געעפנט האבן זייער מויל אויף אונדז אלע אונדזערע שונאים. /3:47 א גרויל און א גרוב איז געקומען אויף אונדז, א פארוויסטונג און א בראך. /3:48 בעכן וואסער טוט רינען מיין אויג אויף דעם בראך פון דער טאכטער מיין פאלק.  
/3:49 מיין אויג גיסט, און וויל זיך ניט שטילן, אן אן אויפהער, /3:50 ביז {dn גאט} פון הימל וועט לוגן און זען. /3:51 מיין אויג טוט וויי מיין זעל, אום אלע טעכטער פון מיין שטאט. 
/3:52 יאגן ווי א פויגל האבן מיך געיאגט מיינע אומזיסטיקע שונאים. /3:53 זיי האבן פארשניטן אין גרוב מיין לעבן, און שטיינער האבן זיי געווארפן אויף מיר. /3:54 וואסערן האבן געפלייצט אויף מיין קאפ, איך האב געזאגט: איך בין פארשניטן. 
/3:55 איך האב גערופן דיין נאמען, {dn יהוה}, פון דער אונטערשטער גרוב. /3:56 האסט געהערט מיין קול, זאלסטו ניט פארהוילן דיין אויער פון מיין זיפץ, פון מיין געשריי. /3:57 האסט גענענט אין טאג וואס איך פלעג דיך רופן, האסט געזאגט: זאלסט ניט מורא האבן. 
/3:58 האסט זיך אנגענומען, {dn גאט}, די קריג פון מיין זעל, האסט אויסגעלייזט מיין לעבן. /3:59 האסט געזען, {dn גאט}, מיין קריוודע, משפט מיין משפט. /3:60 האסט געזען זייער גאנצע נקמה, אלע זייערע מחשבות אויף מיר. 
/3:61 האסט געהערט זייער לעסטערונג, {dn גאט}, אלע זייערע מחשבות אקעגן מיר; /3:62 די ליפן פון מיינע פיינט און זייער טראכטן אקעגן מיר א גאנצן טאג. /3:63 זע זייער זיצן און זייער שטיין – איך בין זייער שפאטליד. 
/3:64 זאלסט זיי אומקערן, {dn גאט}, א פארגעלטונג לויט די מעשים פון זייערע הענט. /3:65 זאלסט זיי געבן הארצדולעניש; דיין קללה אויף זיי! /3:66 זאלסט זיי יאגן מיט צארן, און זיי פארטיליקן פון אונטער די הימלען פון {dn גאט}. 

/4:1 ווי איז פארטונקלט דאס גאלד, פארביטן דאס טייערע פיינגאלד; די הייליקע שטיינער צעשאטן אין אלע עק גאסן! /4:2 די טייערע קינדער פון ציון, מיט גינגאלד געווויגן – ווי זיינען זיי גערעכנט פאר ליימענע קריג, געמאכט פון א טעפערס הענט! /4:3 אפילו שאקאלן ציען אויס די ברוסט, גיבן זויגן זייערע יונגע, די טאכטער מיין פאלק איז אן אכזר געווארן, אזוי ווי שטרויספויגלען אין דער מדבר. /4:4 די צונג פון דעם זויגעדיקן איז צוגעקלעפט צו זיין גומען פון דארשטיקייט; קליינע קינדער בעטן ברויט, און קיינער ברעכט זיי ניט אפ. /4:5 די וואס פלעגן עסן טייערע שפייזן, זיינען וויסט אין די גאסן; די דערצויגענע אין ווערמילרויט טוליען זיך צו מיסטהויפנס. /4:6 ווארום די זינד פון דער טאכטער מיין פאלק איז גרעסער ווי דער חטא פון סדום, וואס איז איבערגעקערט געווארן ווי אין א רגע, און הענט צומאל זיינען ניט געפאלן אויף איר. /4:7 אירע פירשטן זיינען געווען לויטערער פון שניי, ווייסער פון מילך, גערויטלטער אויפן לייב פון קארעלן; סאפירשטיין זייער געשטאלט. /4:8 פינצטערער פון קויל איז זייער אויסזען, זיי זיינען ניט צו דערקענען אויף דער גאס; זייער הויט איז צוגעקלעפט צו זייערע ביינער, איינגעדארט ווי האלץ איז זי געווארן. /4:9 בעסער איז די דערשלאגענע פון שווערד, ווי די דערשלאגענע פון הונגער, וואס זיי גייען אויס דורכגענומענע, אן א פרוכט פון פעלד. /4:10 די הענט פון דערבארימדיקע מוטערס האבן געקאכט זייערע קינדער; זיי זיינען זיי צום שפייז געווען, אין דעם בראך פון דער טאכטער מיין פאלק. /4:11 {dn גאט} האט אויסגעלאזט זיין כעס, אויסגעגאסן זיין גרימצארן; און ער האט אנגעצונדן א פייער אין ציון, און עס האט פארצערט אירע גרונטפעסטן. /4:12 ניט געגלויבט האבן די מלכים פון דער ערד, און אלע באוווינער פון דער וועלט, אז א דריקער און א שונא וועט קומען אין די טויערן פון ירושלים; /4:13 פון וועגן די זינד פון אירע נביאים, די פארברעכן פון אירע כהנים, וואס האבן בלוט פון גערעכטע פארגאסן אין איר. /4:14 זיי וואגלען ווי בלינדע אין די גאסן, זיי זיינען איינגעריכט אין בלוט, ביז מע קען זיך ניט אנרירן אן די קליידער זייערע. /4:15 ״קערט אייך אפ! טמא!״ רופט מען צו זיי, ״קערט אייך אפ! קערט אייך אפ! איר זאלט זיך ניט אנרירן!״ בעת זיי פליען און וואגלען; מע זאגט צווישן די פעלקער: זיי טארן זיך מער ניט אויפהאלטן. /4:16 דער צארן פון {dn גאט} האט זיי צעטיילט, ער וויל זיי מער ניט אנקוקן; כהנים האט מען ניט געשוינט, זקנים האט מען ניט געלייטזעליקט. /4:17 אונדזערע אויגן גייען נאך אלץ אויס נאך אונדזער נישטיקער הילף; אין אונדזער אויסקוק האבן מיר אויסגעקוקט אויף א פאלק וואס קען ניט העלפן. /4:18 מע שפירט נאך אונדזערע טריט, אז מיר קענען ניט גיין אויף אונדזערע גאסן; נאנט איז אונדזער סוף, פול זיינען אונדזערע טעג; יא, געקומען איז אונדזער סוף. /4:19 פלינקער זיינען אונדזערע נאכיאגער ווי די אדלערס פון הימל; אויף די בערג האבן זיי אונדז געיאגט, אין מדבר האבן זיי געלויערט אויף אונדז. /4:20 דער אטעם פון אונדזער נאז, דער געזאלבטער פון {dn גאט}, איז געפאנגען געווארן אין זייערע גריבער; דער, וואס מיר האבן געזאגט: אין זיין שאטן וועלן מיר לעבן צווישן די פעלקער. /4:21 קוועל אן און פריי זיך, טאכטער אדום, דו וואס וווינסט אין לאנד עוץ; צו דיר אויך וועט אריבער דער כוס, וועסט שיכור ווערן, און זיך אפדעקן. /4:22 געענדיקט איז דיין זינד, טאכטער ציון, ער וועט דיך מער ניט פארטרייבן; ער וועט דערמאנען דיין פארברעך, טאכטער אדום, ער וועט אנטפלעקן דיינע זינד. 

/5:1 געדענק, {dn גאט}, וואס איז געשען צו אונדז, קוק און זע אונדזער שאנד. /5:2 אונדזער נחלה איז איבערגעגאנגען צו פרעמדע, אונדזערע הייזער צו אנדערע. /5:3 מיר זיינען יתומים געווארן אן א פאטער, אונדזערע מוטערס ווי אלמנות. /5:4 אונדזער וואסער טרינקען מיר פאר געלט, אונדזער האלץ קומט אונדז אן פאר געצאלט. /5:5 אויף אונדזער נאקן ווערן מיר געיאגט, מיר זיינען מיד, און אונדז ווערט ניט בארוט. /5:6 צו מצרים האבן מיר א האנט אויסגעשטרעקט, צו אשור – זיך מיט ברויט צו זעטן. /5:7 אונדזערע עלטערן האבן געזינדיקט, און זיינען מער ניטא, און מיר טראגן זייערע פארברעכן. /5:8 קנעכט געוועלטיקן איבער אונדז, ניטא קיין אויסלייזער פון זייער האנט. /5:9 מיט [איינשטעלן] אונדזער לעבן קריגן מיר אונדזער ברויט, פון וועגן דער שווערד פון מדבר. /5:10 אונדזער הויט גליט ווי אן אויוון, פון וועגן די ברענונגען פון הונגער. /5:11 ווייבער האט מען געפייניקט אין ציון, יונגפרויען אין די שטעט פון יהודה. /5:12 הארן זיינען געהאנגען געווארן פון זייער האנט; פנימער פון זקנים זיינען ניט געשוינט געווארן. /5:13 יונגעלייט האבן מילשטיינער געטראגן, און יינגלעך האבן אונטער האלץ געשטרויכלט. /5:14 זקנים האבן פון טויער אויפגעהערט, יונגעלייט פון זייער געזאנג. /5:15 אויפגעהערט האט די פרייד פון אונדזער הארצן, פארקערט איז אין טרויער אונדזער טאנץ. /5:16 געפאלן איז די קרוין פון אונדזער קאפ; וויי אונדז! ווארום מיר האבן געזינדיקט. 
/5:17 דערפאר איז קראנק אונדזער הארץ, איבער דעם זיינען פינצטער אונדזערע אויגן: /5:18 איבער דעם בארג ציון וואס איז וויסט – פיקס גייען אום אויף אים. /5:19 דו, {dn גאט}, טראנסט אייביק, דיין טראן איז אויף דור־דורות, /5:20 פאר וואס פארגעסטו אונדז אויף שטענדיק, פארלאזט אונדז אויף לאנגע טעג? /5:21 קער אונדז אום צו דיר, {dn גאט}, און לאמיר זיך אומקערן; באניי אונדזערע טעג ווי אמאל; /5:22 ווארום אויב פאראכטן האסטו אונדז פאראכט, האסטו אבער געצערנט אויף אונדז ביז גאר.
קער אונדז אום צו דיר, {dn גאט}, און לאמיר זיך אומקערן, באניי אונדזערע טעג ווי א מאל.



-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

