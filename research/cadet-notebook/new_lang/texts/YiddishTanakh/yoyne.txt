תורה נביאים וכתובים
תרגום יידיש פון יהואש
 יונה

/1:1 און דאס ווארט פון {dn גאט} איז געווען צו יונה דעם זון פון אמתין, אזוי צו זאגן: /1:2 שטיי אויף, גיי צו דער גרויסער שטאט נינוה, און רוף אויס אויף איר, ווארום זייער שלעכטיקייט איז אויפגעגאנגען פאר מיר. 
/1:3 איז יונה אויפגעשטאנען צו אנטלויפן קיין תרשיש פון פאר {dn גאט}, און ער האט גענידערט קיין יפו, און האט געפונען א שיף וואס גייט קיין תרשיש; האט ער אפגעצאלט איר לוין, און האט גענידערט אין איר, כדי צו גיין מיט זיי קיין תרשיש פון פאר {dn גאט}. 
/1:4 האט {dn גאט} אנגעווארפן א גרויסן ווינט אויפן ים, און עס איז געווארן א גרויסער שטורעם אויפן ים, און די שיף האט געהאלטן ביים צעבראכן ווערן. /1:5 האבן די שיפלייט זיך דערשראקן, און זיי האבן געשריען איטלעכער צו זיין {dn גאט}, און זיי האבן אריינגעווארפן די זאכן וואס אויפן שיף, אין, כדי זיך לייכטער צו מאכן. און יונה האט אראפגענידערט אין ווינקל שיף, און האט זיך געלייגט און איז איינגעשלאפן. /1:6 האט דער עלטסטער פון די שיפלייט גענענט צו אים, און האט געזאגט: וואס איז מיט דיר, וואס דו שלאפסט? שטיי אויף און רוף צו דיין {dn גאט}, אפשר וועט זיך {dn גאט} באדאכטן אן אונדז, און מיר וועלן ניט אונטערגיין. 
/1:7 און זיי האבן געזאגט איינער צום אנדערן: קומט לאמיר ווארפן גורל, כדי מיר זאלן וויסן איבער וועמען דאס דאזיקע בייז איז אויף אונדז. /1:8 האבן זיי געווארפן גורל, און דער גורל איז געפאלן אויף יונהן. האבן זיי צו אים געזאגט: זאג אונדז אקארשט, דו איבער וועמען דאס דאזיקע בייז איז אויף אונדז: וואס איז דיין טאן? און פון וואנען קומסטו? וואס איז דיין לאנד? און פון וואסער פאלק ביסטו? /1:9 האט ער צו זיי געזאגט: א עברי בין איך, {dn יהוה} דעם {dn גאט} פון די הימלען טו איך פארכטן, דעם וואס האט געמאכט דעם ים און די יבשה. /1:10 האבן די מענטשן מורא געקראגן א גרויס מורא, און זיי האבן צו אים געזאגט: וואס האסטו דא געטאן? ווארום די מענטשן האבן פארשטאנען אז ער אנטלויפט פון {dn גאט}, אז ער האט דאס זיי געזאגט. 
/1:11 האבן זיי צו אים געזאגט: וואס זאלן מיר טאן מיט דיר, כדי דער ים זאל זיך איינשטילן פאר אונדז? ווארום דער ים איז געווארן אלץ שטורעמדיקער. /1:12 האט ער צו זיי געזאגט: הייבט מיך אויף און ווארפט מיך אריין אין ים, און דער ים וועט זיך איינשטילן פאר אייך; ווארום איך ווייס אז איבער מיר איז דער דאזיקער גרויסער שטורעם אויף אייך. 
/1:13 און די מענטשן האבן גערודערט זיך אומצוקערן צו דער יבשה, אבער זיי האבן ניט געקענט, ווארום דער ים האט נאכאנאנד געשטורעמט אקעגן זיי. /1:14 האבן זיי גערופן צו {dn גאט}, און האבן געזאגט: מיר בעטן דיך, {dn גאט}, לאמיר ניט אונטערגיין פאר דעם לעבן פון דעם דאזיקן מענטשן, און זאלסט ניט ברענגען אויף אונדז אומשולדיק בלוט, ווארום דו {dn גאט}, אזוי ווי דו באגערסט טוסטו. 
/1:15 און זיי האבן אויפגעהויבן יונה, און האבן אים אריינגעווארפן אין ים, און דער ים האט זיך אפגעשטעלט פון זיין שטורעמען. /1:16 און די מענטשן האבן מורא געהאט א גרויס מורא פאר {dn גאט} און זיי האבן געשלאכט א שלאכטאפפער צו {dn גאט}, און גענומען אויף זיך נדרים. 

/2:1 און {dn גאט} האט אנגעברייט א גרויסן פיש איינצושלינגען יונהן, און יונה איז געווען אין די אינגעווייד פון פיש דריי טעג און דריי נעכט. /2:2 און יונה האט מתפלל געווען צו {dn יהוה} זיין {dn גאט}, פון די אינגעווייד פון דעם פיש. /2:3 און ער האט געזאגט: 
איך האב גערופן פון מיין נויט צו {dn גאט}, און ער האט מיר געענטפערט; פון דעם בויך פון אונטערערד האב איך געשריען, האסטו צוגעהערט מיין קול. /2:4 ווארום האסט מיך אריינגעווארפן אין דער טיפעניש, אין הארצן פון די ימען, און דער שטראם האט מיך ארומגענומען; אלע דיינע וועלן און אינדן זיינען אריבערגעגאנגען איבער מיר. /2:5 און איך האב געוועסט געזאגט: איך בין פארטריבן פון פאר דיינע אויגן; אבער איך וועל ווידער נאך קוקן אויף דיין הייליקן טעמפל. /2:6 וואסערן האבן מיך ארומגערינגלט ביזן נפש, דער תהום האט מיך ארומגענומען, טייכגראז איז געווען געוויקלט ארום מיין קאפ. /2:7 צו די גרונטן פון די בערג האב איך גענידערט, די ערד [האט פארשלאסן] פאר מיר אירע ריגלען אויף אייביק. אבער דו האסט אויפגעבראכט פון גרוב מיין לעבן, דו {dn יהוה} מיין {dn גאט}. /2:8 ווען מיין זעל איז געווען פארחלשט אין מיר, האב איך אן {dn גאט} געדאכט, און מיין תפילה איז געקומען צו דיר, אין דיין הייליקן טעמפל. /2:9 די וואס האלטן זיך אן פאלשע נישטיקייטן פארלאזן זייער גענאדיקן; /2:10 אבער איך וועל שלאכטן צו דיר, מיט א קול פון דאנקעניש; וואס איך האב א נדר געטאן וועל איך באצאלן. די ישועה איז ביי {dn גאט}. 
/2:11 און {dn גאט} האט געהייסן דעם פיש, און ער האט אויסגעשפיגן יונהן אויף דער יבשה.

/3:1 און דאס ווארט פון {dn גאט} איז געווען צו יונהן א צווייט מאל, אזוי צו זאגן: /3:2 שטיי אויף, גיי צו דער גרויסער שטאט נינוה, און רוף אויס צו איר די אויסרופונג וואס איך רעד צו דיר. 
/3:3 איז יונה אויפגעשטאנען, און ער איז געגאנגען קיין נינוה, אזוי ווי דאס ווארט פון {dn גאט}; און נינוה איז געווען א געוואלטיק גרויסע שטאט פון דריי טעג גאנג. /3:4 און יונה האט אנגעהויבן אריינגיין אין שטאט איין טאג גאנג, און ער האט אויסגערופן און האט געזאגט: נאך פערציק טעג און נינוה ווערט איבערגעקערט. 
/3:5 און די מענטשן פון נינוה האבן געגלויבט אין {dn גאט}, און זיי האבן אויסגערופן א פאסטטאג, און האבן זיך אנגעטאן אין זאק פון זייער גרעסטן ביז זייער קלענסטן. /3:6 און די זאך האט דערגרייכט צום מלך פון נינוה, און ער איז אויפגעשטאנען פון זיין טראן, און האט אויסגעטאן זיין מאנטל פון זיך, און האט זיך צוגעדעקט מיט זאק, און זיך געזעצט אויף אש. /3:7 און ער האט געלאזט אויסרופן און אנגעזאגט אין נינוה אויף דעם באפעל פון דעם מלך און זיינע גרויסע לייט, אזוי צו זאגן: קיין מענטש און קיין בהמה, רינדער אדער שאף, זאל ניט פארזוכן דאס מינדסטע; ניט זיי זאלן זיך פיטערן, און ניט זיי זאלן טרינקען וואסער. /3:8 מענטשן און בהמות זאלן זיין צוגעדעקט מיט זאק; און מע זאל רופן צו {dn גאט} מיט שטארקייט, און מע זאל זיך אומקערן איטלעכער פון זיין שלעכטן וועג, און פון דעם אומרעכט וואס אין זייערע הענט. /3:9 ווער ווייס, אפשר ווידער וועט {dn גאט} חרטה האבן, און זיך אפקערן פון זיין גרימצארן, און מיר וועלן ניט אונטערגיין. 
/3:10 האט {dn גאט} געזען זייערע מעשים, אז זיי האבן זיך אומגעקערט פון זייער שלעכטן וועג, און {dn גאט} האט חרטה געהאט אויף דעם בייז וואס ער האט גערעדט זיי צו טאן, און ער האט עס ניט געטאן. 

/4:1 און יונהן האט פארדראסן א גרויס פארדראס, און אים האט געערגערט. /4:2 און ער האט מתפלל געווען צו {dn גאט}, און האט געזאגט: איך בעט דיך, {dn גאט}, זיינען דאס ניט געווען מיינע ווערטער, ווען איך בין נאך געווען אויף מיין ערד? דרום האב איך זיך געפעדערט צו אנטלויפן קיין תרשיש, ווייל איך האב געוווסט אז דו ביסט א לייטזעליקער און דערבארימדיקער {dn גאט}, איינגעהאלטן אין צארן, און רייך אין גענאד, און האסט חרטה אויף דעם בייז. /4:3 און אצונד, {dn גאט}, נעם צו, איך בעט דיך, פון מיר מיין נפש, ווארום בעסער איך זאל שטארבן, איידער איך זאל לעבן. 
/4:4 האט {dn גאט} צו אים געזאגט: ערגערט דיך גוט? 
/4:5 און יונה איז ארויסגעגאנגען פון שטאט, און האט זיך געזעצט אין מזרח פון שטאט, און ער האט זיך דארטן געמאכט א ביידל, און איז געזעסן אונטער אים אין שאטן, ביז ער וועט זען וואס וועט געשען מיט דער שטאט. /4:6 האט {dn גאט דער האר} אנגעברייט א ריצנבוים, און ער איז אויסגעוואקסן איבער יונהן צו זיין א שאטן איבער זיין קאפ, כדי אים ארויסצונעמען פון זיין בייז געמיט, און יונה האט זיך געפרייט מיטן ריצנבוים א גרויס פרייד. 
/4:7 האט {dn גאט} אנגעברייט א ווארעם, ווען דער פרימארגן איז אויפגעגאנגען אויפן אנדערן טאג, און ער האט צענאגט דעם ריצנבוים, און ער איז פארטריקנט געווארן. /4:8 און עס איז געווען, ווי די זון איז אויפגעגאנגען, אזוי האט {dn גאט} אנגעברייט א שטילן מזרח־ווינט, און די זון האט געשלאגן אויף יונהס קאפ, און ער איז פארחלשט געווארן, און האט געבעטן אויף זיך דעם טויט, און האט געזאגט: בעסער איך זאל שטארבן, איידער איך זאל לעבן. 
/4:9 האט {dn גאט} געזאגט צו יונהן: ערגערט דיך גוט וועגן דעם ריצנבוים? האט ער געזאגט: מיך ערגערט גוט, ביז צום טויט. /4:10 האט {dn גאט} געזאגט: דיר איז א שאד אויף דעם ריצנבוים, וואס ניט דו האסט זיך אויף אים געמיט, און ניט דו האסט אים אויפגעבראכט; וואס איז איבער נאכט געווארן, און איבער נאכט אונטערגעגאנגען; /4:11 און מיר זאל ניט זיין א שאד אויף דער גרוסיער שטאט נינוה, וואס אין איר זיינען דא מער ווי צוועלף מאל צען טויזנט מענטשן, וואס ווייסן ניט צווישן זייער רעכטער האנט און זייער לינקער, און אויך בהמות א סך?

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.
