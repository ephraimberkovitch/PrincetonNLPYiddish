תורה נביאים וכתובים
תרגום יידיש פון יהואש
 צפניה

/1:1 דאס ווארט פון {dn גאט} וואס איז געווען צו צפניה דעם זון פון כושי, דעם זון פון גדליה, דעם זון פון אמריה, דעם זון פון חזקיהן, אין די טעג פון יאשיהו דעם זון פון אמונען, דעם מלך פון יהודה.
/1:2 פארלענדן וועל איך פארלענדן אלצדינגפון דעם געזיכט פון דער ערד, זאגט {dn גאט}. /1:3 איך וועל פארלענדן מענטשן און בהמות, איך וועל פארלענדן די פויגלען פון הימל, און די פישן פון ים, און די שטרויכלונגען אין איינעם מיט די רשעים;און איך וועל פארשניידן דעם מענטשן פון געזיכט פון דער ערד, זאגט {dn גאט}. /1:4 און איך וועל אויסשטרעקן מיין האנט אויף יהודה, און אויף אלע באוווינער פון ירושלים, און איך וועל פארשניידן פון דעם דאזיקן ארטדעם איבערבלייב פון בעל, דעם נאמען פון די פריסטער מיט די כהנים;/1:5 און די וואס בוקן זיך אויף די דעכערצו דעם חיל פון הימל, און די וואס אי זיי בוקן זיך און שווערן צו {dn יהוה}, אי זיי שווערן ביי מלכם;/1:6 און די וואס טרעטן אפ פון הינטער {dn יהוה}, און וואס זוכן ניט {dn יהוה}, און פרעגן זיך ניט אויף אים.
/1:7 שטיל פאר {dn גאט דעם האר}!ווארום נאנט איז דער טאג פון {dn גאט}, ווארום {dn גאט} האט אנגעברייט א שלאכטונג, פארבעטן זיינע גערופענע. /1:8 און עס וועט זיין אין דעם טאג פון גאטס שלאכטונג, וועל איך זיך רעכענען מיט די הארן, און מיט דעם מלכס זין, און מיט אלע וואס קליידן זיך אין פרעמדלענדישע קליידער. /1:9 און איך וועל זיך רעכענען אין יענעם טאגמיט אלע וואס שפרינגען איבערן שוועל, וואס פילן אן דאס הויז פון זייער הארמיט אומרעכט און באטרוג.
/1:10 און אין יענעם טאג, זאגט {dn גאט}, וועט זיין א קול פון געשריי פון דעם פישטויער, און א יללה פון צווייטן שטאטפערטל, און א גרויסער בראך פון די בערג. /1:11 יאמערט, איר באוווינער פון מכתש, ווארום אומגעקומען איז דאס גאנצע האנדלפאלק, פארשניטן געווארן אלע אנגעלאדענע מיט זילבער. /1:12 און עס וועט זיין אין יענער צייט, וועל איך דורכזוכן ירושלים מיט ליכט, און איך וועל זיך רעכענען מיט די לייטוואס גליווערן אויף זייערע הייוון, וואס זאגן אין זייער הארצן:ניט גוטס טאן קען {dn גאט} און ניט שלעכטס טאן. /1:13 און זייער פארמעג וועט זיין צו רויב, און זייערע הייזער צו וויסט;און זיי וועלן בויען הייזער, און ניט באוווינען, און פלאנצען וויינגערטנער, און ניט טרינקען זייער וויין. /1:14 נאנט איז דער גרויסער טאג פון {dn גאט}, נאנט און געשווינט זייער;הארך! דער טאג פון {dn גאט}!ביטער שרייט דענצמאל דער גבור. /1:15 א טאג פון צארן איז יענער טאג, א טאג פון נויט און קלעם, א טאג פון וויסטקייט און פארוויסטונג, א טאג פון חושך און פינצטערניש, א טאג פון וואלקן און נעבל, /1:16 א טאג פון שופר און שאלונגאקעגן די באפעסטיקטע שטעט, און אקעגן די הויכע טורעמס. /1:17 און איך וועל ענג מאכן די מענטשן, און זיי וועלן אומגיין ווי בלינדע, ווייל זיי האבן צו {dn גאט} געזינדיקט;און זייער בלוט וועט פארגאסן ווערן ווי שטויב, און זייער פלייש ווי מיסט. /1:18 אפילו זייער זילבער, אפילו זייער גאלד, וועט זיי ניט קענען מציל זיין אין טאג פון גאטס צארן;און אין דעם פייער פון זיין כעסוועט פארצערט ווערן די גאנצע ערד, ווארום א פארלענדונג אזש א שרעקלעכע, וועט ער מאכן פון אלע באוווינער פון דער ערד.

/2:1 זאמלט אייך איין און פארזאמלט אייך, איר אומפארשעמט פאלק, /2:2 איידער דער גזר ווערט געבארןווי שפריי פארגייט דער טאגאיידער עס קומט אויף אייך דער גרימצארן פון {dn גאט}, איידער עס קומט אויף אייך דער טאג פון גאטס כעס. /2:3 זוכט {dn גאט}, איר אלע פארליטענע פון לאנד, וואס האט געטאן זיין געזעץ;זוכט גערעכטיקייט, זוכט עניוות, אפשר וועט איר פארבארגן ווערן אין טאג פון גאטס כעס. /2:4 ווארום עזה וועט א פארלאזענע זיין, און אשקלון א וויסטעניש;אשדוד, זי וועט מען אין מיטן טאג ארויסטרייבן, און עקרון וועט אויסגעריסן ווערן. /2:5 וויי, איר באוווינער פון דער ים־געגנט, איר פאלק פון כרתים!דאס ווארט פון {dn גאט} איז אויף אייך, כנען, דו לאנד פון די פלשתים;און איך וועל דיך אונטערברענגעןאז קיין באוווינער זאל ניט זיין. /2:6 און די געגנט פון ים וועט זיין פיטערפלעצער, לאנקעס פאר פאסטוכער, און געהעפטן פאר שאף, /2:7 און עס וועט זיין א חלקפאר דעם איבערבלייב פון דעם הויז פון יהודה;זיי וועלן זיך דערויף פיטערן;אין די הייזער פון אשקלון וועלן זיי הויערן אין אוונט;ווארום {dn יהוה} זייער {dn גאט} וועט זיך דערמאנען אן זיי, און וועט אומקערן זייער געפאנגענשאפט. /2:8 איך האב געהערט די לעסטערונג פון מואב, און די זידלערייען פון די קינדער פון עמון, וואס זיי האבן געלעסטערט מיין פאלק, און זיך געגרייסט אקעגן זייער געמארק. /2:9 דרום אזוי ווי איך לעב, זאגט {dn יהוה}, דער {dn גאט} פון צבאות, דער {dn גאט} פון ישראל, אז מואב וועט ווי סדום ווערן, און די קינדער פון עמון ווי עמורה, א ווירטשאפט פון דערנער, און אן אויסגראבונג פון זאלץ, און א וויסטעניש אויף אייביק;דער איבערבלייב פון מיין אומה וועט זיי צערויבן, און דער רעשט פון מיין פאלק וועט זיי ארבן. /2:10 דאס וועט זיי זיין פאר זייער שטאלץ, וואס זיי האבן געלעסטערט, און זיך געגרייסטקעגן דער אומה פון {dn גאט} פון צבאות. /2:11 מוראדיק איז {dn גאט} אקעגן זיי, ווארום ער מאכט איינגיין אלע אפגעטער פון דער ערד, און בוקן וועלן זיך צו אים, איטלעכער פון זיין ארט, אלע אינדזלען פון די פעלקער. /2:12 אויך איר כושים, וועט זיין דערשלאגענע פון מיין שווערד.
/2:13 און ער וועט אויסשטרעקן זיין האנט אקעגן צפון, און וועט אונטערברענגען אשור, און מאכן נינוה פאר א וויסטעניש, א טריקעניש אזוי ווי א מדבר. /2:14 און הויערן אין איר וועלן סטאדעס, חיות פון יעטוועדער מין;אי דער פעליקאן אי דער זומפבושלוועלן נעכטיקן אויף אירע זיילנקעפ;קולות וועלן זינגען אין פענצטער, א חורבן וועט זיין אויף דער שוועל, ווארום איר צעדערווערק דעקט מען אפ. /2:15 דאס איז די לוסטיקע שטאטוואס איז געזעסן אין זיכערקייט, וואס האט געזאגט אין איר הארצן:איך, און אחוץ מיר איז מער ניטא. ווי איז זי געווארן צו וויסט, א הויערארט פאר חיות!איטלעכער וואס גייט איר פארביי, וועט שמוצערן, וועט וויגן זיין האנט.

/3:1 וויי, די קויטיקע און אומווערדיקע, די דריקערישע שטאט!/3:2 זי האט ניט צוגעהערט דעם קול, זי האט ניט גענומען קיין מוסר, זי האט זיך ניט פארזיכערט אויף {dn יהוה}, זי האט זיך ניט דערנענטערט צו איר {dn גאט}. /3:3 אירע הארן אין איר זיינען לייבן ברומיקע, אירע ריכטער זיינען אוונטוועלף, זיי לאזן ניט א ביין ביז פרימארגן. /3:4 אירע נביאים זיינען לויזגעלאזט, מענטשן אומגעטרייע;אירע כהנים פארשוועכן די הייליקייט, פארברעכן אקעגן דער תורה. /3:5 {dn גאט} דער גערעכטער איז אין איר מיט, ער טוט ניט קיין אומרעכט;פרימארגן אין פרימארגן לאזט ער ארויסזיין גערעכטיקייט אין ליכט, ניט פארפעלט;אבער דער פארברעכער ווייס ניט פון קיין בושה. /3:6 איך האב פארשניטן פעלקער, פארוויסט געווארן זיינען זייערע ווינקלען;איך האב חרוב געמאכט זייערע גאסן, אז קיינער גייט ניט דורך;צעשטערט זיינען זייערע שטעט, אן א מענטשן, אן א באוווינער. /3:7 האב איך געטראכט: וועסט געוויס מורא האבן פאר מיר, וועסט א מוסר נעמען;כדי איר וווינונג זאל ניט פארשניטן ווערן, לויט אלץ וואס איך האב באפוילן וועגן איר;אבער זיי האבן זיך געפעדערטפארדארבן צו זיין אין אלע זייערע מעשים.
/3:8 דרום ריכט זיך אויף מיר, זאגט {dn גאט}, אויף דעם טאג וואס איך שטיי אויף צום רויב, ווארום מיין משפט איז איינצוזאמלען די פעלקעראיך זאל אויפקלייבן די קיניגרייכן, אויסצוגיסן אויף זיי מיין כעס, מיין גאנצן גרימצארן;ווארום אין דעם פייער פון מיין פארדראסוועט פארצערט ווערן די גאנצע ערד. /3:9 ווארום דענצמאל וועל איך איבערמאכן די פעלקערא ליפ א ריינע, אז זיי זאלן אלע רופן צום נאמען {dn יהוה}, אים צו דינען אזוי ווי איין מאן. /3:10 פון יענער זייט טייכן פון כושוועלן זיי ברענגען מיינע בעטער, די טאכטער פוצי, א מתנה צו מיר. /3:11 אין יענעם טאג וועסטו זיך מער ניט שעמעןוועגן אלע דיינע מעשים, וואס דו האסט פארבראכן קעגן מיר, ווארום דענצמאל וועל איך אפטאן פון צווישן דירדיינע שטאלצלוסטיקע, און וועסט זיך מער ווידער ניט גרייסן, אויף מיין הייליקן בארג. /3:12 און איך וועל איבערלאזן אין דירדאס געדריקטע און ארימע פאלק, און זיי וועלן זיך באשיצןאין דעם נאמען {dn יהוה}. /3:13 דער איבערבלייב פון ישראל וועט ניט טאן קיין אומרעכט, און ניט רעדן קיין ליגן, און אין זייער מויל וועט זיך ניט געפינעןא צונג פון באטרוג;יא, זיי וועלן זיך פיטערן און הויערן, און קיינער וועט ניט שרעקן.
/3:14 זינג, טאכטער ציון, טוט שאלן, ישראל;פריי זיך און זיי לוסטיק פון גאנצן הארצן, טאכטער ירושלים. /3:15 {dn גאט} טוט אפ דיינע משפטים, ער ראמט אפ דיינע פיינט;דער קיניג פון ישראל, {dn גאט}, איז צווישן דיר, זאלסט מער ניט מורא האבן פאר בייז. /3:16 אין יענעם טאג וועט געזאגט ווערן צו ירושלים:זאלסט ניט מורא האבן;ציון, ניט שלאף ווערן זאלן דיינע הענט. /3:17 {dn יהוה} דיין {dn גאט} איז צווישן דיר, א גבור וואס העלפט;ער וועט זיך פרייען מיט שמחה אויף דיר, ער וועט פארשווייגן אין זיין ליבשאפט, ער וועט זיך פרייען אויף דיר מיט געזאנג. /3:18 איך זאמל איין די דערווייטערטע פון א יום־טוב -די וואס זיינען אוועק פון דיר, וואס דו האסט געטראגן וועגן דעם שאנד. /3:19 זע, איך רעכן זיך מיט אלע דיינע פייניקער, אין יענער צייט, און איך וועל העלפן די וואס איז הינקעדיק, און די פארשטויסענע וועל איך איינזאמלען;און איך וועל זיי מאכן פאר א לויב און פאר א שם, די וואס איבער דער גאנצער ערד איז געווען זייער שאנד. /3:20 אין יענער צייט וועל איך אייך ברענגען, און אין יענער צייט טו איך אייך איינזאמלען;ווארום איך וועל אייך מאכן פאר א שם און פאר א לויבצווישן אלע פעלקער פון דער ערד, ווען איך קער אום אייער געפאנגענשאפטפאר אייערע אויגן, זאגט {dn גאט}.



-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

