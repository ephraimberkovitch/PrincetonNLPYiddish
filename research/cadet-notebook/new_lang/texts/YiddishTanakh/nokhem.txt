תורה נביאים וכתובים
תרגום יידיש פון יהואש
נחום

/1:1 די נבואה אויף נינוה; דאס בוך פון דער זעונג פון נחום דעם אלקושי. 
/1:2 א {dn גאט} א צערענער און א ראכענעמער איז {dn יהוה}, {dn יהוה} איז א ראכענעמער און פול מיט גרימצארן, {dn יהוה} איז זיך נוקם אן זיינע פיינט, און ער האלט דעם כעס צו זיינע שונאים. /1:3 {dn יהוה} איז איינגעהאלטן אין צארן, און גרויס אין מאכט, און שענקען שענקט ער ניט; {dn יהוה} – מיט ווינט און מיט שטורעם איז זיין וועג, און וואלקן דער שטויב פון זיינע פיס. /1:4 ער שרייט אן אויפן ים, און טריקנט אים אויס, און אלע טייכן מאכט ער טרוקן; פארוועלקט ווערט דער בשן און כרמל, און די בליונג פון לבנון ווערט פארוועלקט. /1:5 די בערג ציטערן פאר אים, און די טאלן טוען זיך וואקלען, און די ערד ווערט אויפגעטרייסלט פון זיין פנים, אי די וועלט אי אלע וווינער אין איר. /1:6 פאר זיין כעס ווער קען זיך שטעלן? און ווער קען באשטיין אין זיין גרימצארן? זיין צארן גיסט זיך אויס ווי פייער, און די פעלזן ווערן צעשטויסן פאר אים. /1:7 גוט איז {dn יהוה}, פאר א פעסטונג אין טאג פון נויט; און ער ווייס די וואס שיצן זיך אין אים. /1:8 אבער מיט א שטראמיקער פלייצונג וועט ער מאכן א פארלענדונג פון איר ארט, און זיינע פיינט וועט נאכיאגן פינצטערניש. /1:9 וואס טראכט איר אקעגן {dn גאט}? א פארלענדונג וועט ער מאכן, די צרה וועט ניט אויפשטיין א צווייט מאל. /1:10 ווארום בעת זיי זיינען ווי דערנער איינגעפלאכטענע, און ווי זיי שיכורן פארשיכורטע, וועלן זיי אין גאנצן פארצערט ווערן ווי טרוקענע שטרוי. /1:11 פון דיר איז ארויסגעקומען דער וואס טראכט בייז אקעגן {dn גאט}, וואס באראט נידערטרעכטיקייט. /1:12 אזוי האט {dn גאט} געזאגט: ווי געזונט און אזוי פיל ווי זיי זיינען, אזוי וועלן זיי פארשניטן ווערן און פארגיין; הגם איך האב דיך געפייניקט, וועל איך מער דיך ניט פייניקן. /1:13 און אצונד וועל איך צעברעכן זיין יאכשטאנג פון דיר, און דיינע בינדשטריק וועל איך צערייסן. 
/1:14 און {dn גאט} האט באפוילן וועגן דיר, אז פון דיין נאמען זאל מער קיין זאמען ניט זיין; פון הויז פון דיין {dn גאט} וועל איך פארשניידן געשניצטע און געגאסענע געצן; איך וועל דיר א קבר מאכן, ווייל דו ביסט צו שאנד געווארן.
/2:1 זע אויף די בערג די פיס פון דעם אנזאגער וואס מאכט הערן שלום! פייער, יהודה, דיינע פייערטעג, באצאל דיינע נדרים, ווארום מער וועט ניט דורכגיין אין דיר דער נידערטרעכטיקער, ער איז אין גאנצן פארשניטן. 
/2:2 א צעברעכער גייט ארויף אקעגן דיר; היט די פעסטונג. קוק אויס אויפן וועג, פעסטיק די לענדן, שטארק זייער דיין כוח. – /2:3 ווארום {dn גאט} קערט אום דעם שטאלץ פון יעקב ווי דעם שטאלץ פון ישראל; ווארום אויסליידיקער האבן זיי אויסגעליידיקט, און זייערע צווייגן פארדארבן. – /2:4 דער שילד פון זיינע גיבורים איז גערויטיקט, די קריגסלייט אין ווערמילפארב, אין פייערדיקן שטאל די רייטוועגן, אין טאג פון זייער צוגרייטונג; און די ציפרעסשפיזן ווערן געפאכט. /2:5 דורך די גאסן ווילדעווען די רייטוועגן, זיי שטורעמען דורך די מערק, זייער אנבליק איז ווי פלאמען, ווי די בליצן לויפן זיי אום. 
/2:6 ער טראכט אן זיינע מאכטיקע, אבער זיי ווערן געשטרויכלט אין זייער גאנג; מע איילט צו דער מויער, און צוגעגרייט ווערט דער שירעמדאך. /2:7 די טויערן פון די טייכן זיינען געעפנט, און דער פאלאץ ווערט צערונען. /2:8 און די מלכה ווערט אן אפגעדעקטע אוועקגענומען, און אירע דינסטן קלאגן אזוי ווי דער קול פון טויבן, זיך קלאפנדיק אויף די הערצער. /2:9 און נינוה איז ווי א טייך וואסער פון זינט די טעג וואס זי איז; אבער זיי אנטלויפן; ״שטייט! שטייט!״ אבער קיינער קערט זיך ניט אום. /2:10 רויבט זילבער, רויבט גאלד, ניטא קיין שיעור צו דעם אויסשטאט, א רייכטום פון אלע גלוסטיקע זאכן. /2:11 זי ווערט פוסט און וויסט און פארוויסט, און דאס הארץ ווערט צעגאנגען, און א וואקלעניש פון קני, און א ציטערניש אין אלע לענדן; און זייערע אלעמענס פנימער נעמען אן א פינצטערניש. /2:12 ווו איז די וווינונג פון די לייבן, וואס איז געווען דער פיטערפלאץ פאר יונגלייבן, וואס דארטן איז אומגעגאנגען דער לייב, די לייבינטע, דאס קליינע לייבל, און קיינער האט ניט געשראקן? /2:13 דער לייב פלעגט פארצוקן גענוג פאר זיינע יונגע, און ווערגן פאר זיינע לייבינטעס, און האט אנגעפילט מיט פארצוקונג זיינע לעכער, און זיינע וווינונגען מיט פארצוקטע. /2:14 זע, איך וועל קומען אויף דיר, זאגט {dn גאט} פון צבאות, און איך וועל פארברענען אויף רויך אירע רייטוועגן, און דיינע יונגלייבן וועט פארצערן די שווערד; און איך וועל פארשניידן פון דער ערד דיין רויב, און מער וועט ניט געהערט ווערן דער קול פון דיינע שלוחים. 

/3:1 וויי די בלוטיקע שטאט, אין גאנצן מיט פאלשקייט, מיט רויב, אנגעפילט! עס טוט זיך ניט אפ די פארצוקונג. /3:2 א קנאל פון בייטשן, און א רעש־געפילדער פון רעדער, און פערד יאגן, און רייטוועגן שפרינגען; /3:3 רייטער שטורעמען ארויף, און פלאם פון שווערד, און בליץ פון שפיז, און א סך דערשלאגענע, און א הויפן פגרים, און אן שיעור טויטע לייבער; און זיי שטרויכלען אן זייערע טויטע לייבער. /3:4 פון וועגן די פיל זנותן פון דער ווויל־חנעוודיקער זונה, דער מיינסטערין פון כישוף, וואס פארקויפט פעלקער מיט אירע זנותן, און משפחות מיט אירע כישופן. /3:5 זע, איך קום צו דיר, זאגט {dn גאט} פון צבאות, און איך וועל אויפדעקן דיינע ברעגן אויף דיין פנים, און וועל ווייזן די פעלקער דיין נאקעטקייט, און די קיניגרייכן דיין שאנד. /3:6 און איך וועל ארויפווארפן אויף דיר אומווערדיקייטן, און וועל דיך פארמיאוסן, און דיך מאכן ווי מיסט. /3:7 און עס וועט זיין, אלע וואס זעען דיך, וועלן ווייכן פון דיר, און זאגן: ״פארוויסט געווארן איז נינוה; ווער קען זי באקלאגן? פון וואנען זאל איך זוכן טרייסטער פאר דיר?״ /3:8 ביסטו דען בעסער פון נוא־אמון, וואס איז געזעסן צווישן טייכן, מיט וואסער ארום איר; וואס איר פעסטונג איז געווען דער ים, פון ים איז געווען איר מויער? /3:9 כוש איז געווען א שטארקייט, און מצרים אן שיעור, פוט און לובים זיינען געווען דיר צו הילף. /3:10 אבער אויך זי איז אין גלות, אין געפאנגענשאפט איז זי געגאנגען; אויך אירע קליינע קינדער זיינען צעהאקט געווארן אין אלע עק גאסן; און אויף אירע נכבדים האט מען גורל געווארפן, און אלע אירע גרויסע לייט זיינען אין קייטן געשמידט געווארן. /3:11 דו אויך וועסט שיכור ווערן, וועסט זיין א געחלשטע, דו אויך וועסט זוכן א באשיצונג פון פיינט. 
/3:12 אלע דיינע פעסטונגען וועלן זייןווי פייגנביימער מיט ערשטפייגן: וואס אז זיי ווערן געטרייסלט, פאלן זיי דעם עסער אין מויל. /3:13 זע, דיין פאלק אין דיר זיינען ווייבער, אפן געעפנט געווארן פאר דיינע פיינט זיינען די טויערן פון דיין לאנד, פארצערט האט א פייער דיינע ריגלען. /3:14 וואסער פאר באלעגערונג שעפ דיר אן, פארשטארק דיינע פעסטונגען, גיי אין ליים און טרעט וואפנע, נעם אן די ציגלפורעם. /3:15 דענצמאל וועט דיך א פייער פארצערן, א שווערד וועט דיך פארשניידן; זי וועט דיך אויפעסן ווי דער היישעריק; מעגסט זיך מערן ווי דער היישעריק, מעגסט זיך מערן ווי דער גריל. /3:16 האסט געמערט דיינע האנדלסלייט מיין פון די שטערן פון הימל – האט דער היישעריק זיך אויסגעשפרייט און איז אוועקגעפלויגן. /3:17 דיינע געקרוינטע זיינען ווי גרילן, און דיינע פירער ווי א מחנה היישעריקן, וואס לאגערן אויף די פלויטן אין א קאלטן טאג; גייט אויף די זון, אזוי פליען זיי אוועק, און מע ווייסט ניט זייער ארט ווו זיי זיינען. /3:18 איינגעשלאפן זיינען דיינע פאסטוכער, מלך פון אשור, עס רוען דיינע מאכטיקע, צעשפרייט אויף די בערג איז דיין פאלק, און ניטא ווער זאל איינזאמלען. /3:19 ניטא קיין לינדערונג פאר דיין בראך, שווער איז דיין ווונד; אלע וואס הערן דיין הערונג, קלאפן מיט די הענט אויף דיר, ווארום אויף וועמען איז ניט אריבער תמיד דיין בייז? 


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

