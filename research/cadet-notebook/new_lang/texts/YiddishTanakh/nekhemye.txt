תורה נביאים וכתובים
תרגום יידיש פון יהואש
נחמיה

/1:1 די ווערטער פון נחמיה דעם זון פון חכליהן. 
עס איז געווען אין חודש כסלו אין צוואנציקסטן יאר, בעת איך בין געווען אין דער הויפטשטאט שושן, /1:2 איז געקומען חנני, איינער פון מיינע ברידער, ער און [אנדערע] מענער פון יהודה, און איך האב זיי געפרעגט וועגן די יידן, די אנטרונענע וואס זיינען געבליבן פון דער געפאנגענשאפט, און וועגן ירושלים. /1:3 האבן זיי צו מיר געזאגט: די געבליבענע וואס זיינען געבליבן פון דער געפאנגענשאפט דארטן אין דער מדינה, זיינען אין גרויס אומגליק און אין שאנד, און די מויער פון ירושלים איז איינגעבראכן, און אירע טויערן זיינען פארברענט אין פייער. /1:4 איז, ווי איך האב געהערט די דאזיקע ווערטער, אזוי האב איך זיך געזעצט און האב געוויינט און האב טעג געטרויערט, און איך האב געפאסט און האב מתפלל געווען פאר דעם {dn גאט} פון הימל. /1:5 און איך האב געזאגט: איך בעט דיך, {dn יהוה}, {dn גאט} פון די הימלען, גרויסער און פארכטיקער {dn גאט}, וואס היט דעם בונד און די גענאד צו די וואס האבן אים ליב, און צו די וואס היטן זיינע געבאט. /1:6 זאל, איך בעט דיך, דיין אויער זיין פארנעמיק, און דיינע אויגן אפן, צוצוהערן צו דער תפילה פון דיין קנעכט וואס איך בין מתפלל פאר דיר אצונד טאג און נאכט פון וועגן די קינדער פון ישראל, דיינע קנעכט, און בין זיך מתוודה אויף די זינד פון די קינדער פון ישראל, וואס מיר האבן צו דיר געזינדיקט; יא, איך און דאס הויז פון מיין פאטער האבן געזינדיקט. /1:7 פארדארבן זיינען מיר געווען פארדארבן אקעגן דיר, און מיר האבן ניט געהיט די געבאט און די חוקים און די געזעצן וואס דו האסט באפוילן דיין קנעכט משהן. /1:8 דערמאן זיך, איך בעט דיך, דאס ווארט וואס דו האסט אנגעזאגט דיין קנעכט משהן, אזוי צו זאגן: ״וועט איר פעלשן, וועל איך אייך צעשפרייטן צווישן די פעלקער. /1:9 אבער אז איר וועט אייך אומקערן צו מיר, און היטן מיינע געבאט און זיי טאן, מעגן אייערע פארשטויסענע זיין אין עק הימל, וועל איך פון דארטן זיי איינזאמלען, און וועל זיי ברענגען אין דעם ארט וואס איך האב אויסדערוויילט צו מאכן רוען מיין נאמען דארטן״. /1:10 זיי זיינען דאך דיינע קנעכט און דיין פאלק וואס דו האסט אויסגעלייזט מיט דיין גרויס שטארקייט, און מיט דיין מאכטיקער האנט. /1:11 איך בעט דיך, {dn גאט}, זאל נון דיין אויער זיין פארנעמיק צו דער תפילה פון דיין קנעכט, און צו דער תפילה פון דיינע קנעכט וואס ווילן פארכטן דיין נאמען, און באגליק, איך בעט דיך, היינט דיין קנעכט, און גיב אים דערבארימונג ביי דעם דאזיקן מאן. 
און איך בין געווען א טראנקמייסטער ביים מלך. 

/2:1 און עס איז געווען אין חודש ניסן, אין צוואנציקסטן יאר פון מלך ארתחשסתא, איז וויין געווען פאר אים, און איך האב גענומען דעם וויין, און האב דערלאנגט דעם מלך. און איך בין קיין מאל פריער ניט געווען טרויעריק פאר אים. /2:2 האט דער מלך צו מיר געזאגט: פאר וואס איז דיין פנים טרויעריק, אז קראנק ביסטו ניט? דאס איז ניט אנדערש סיידן א טרויערקייט פון הארצן. האב איך זייער שטארק מורא געהאט. /2:3 און איך האב געזאגט צום מלך: אייביק לעבן זאל דער מלך! פאר וואס זאל מיין פנים ניט זיין טרויעריק, אז די שטאט, דער ארט פון מיינע עלטערנס קברים, איז חרב, און אירע טויערן זיינען פארצערט פון פייער? /2:4 האט דער מלך צו מיר געזאגט: וואס פארלאנגסטו דען? האב איך מתפלל געווען צום {dn גאט} פון הימל. /2:5 און איך האב געזאגט צום מלך: אויב דעם מלך איז וווילגעפעלן, און אויב דיין קנעכט איז וווילגעפעלן פאר דיר, אז דו זאלסט מיך לאזן גיין קיין יהודה צו דער שטאט פון מיינע עלטערנס קברים, אז איך זאל זי אפבויען. /2:6 האט דער מלך צו מיר געזאגט – און די מלכה איז געזעסן לעבן אים – : אויף ביז וואנען וועט זיין דיין גיין? און ווען וועסטו זיך אומקערן? און עס איז וווילגעפעלן פאר דעם מלך, און ער האט מיך געלאזט גיין, אז איך האב אים געגעבן א צייט. /2:7 און איך האב געזאגט צום מלך: אויב דעם מלך איז וווילגעפעלן, זאל מען מיר געבן בריוו צו די פירשטן פון יענער זייט טייך, אז זיי זאלן מיך לאזן דורכגיין, ביז איך וועל קומען קיין יהודה; /2:8 און א בריוו צו אסף דעם היטער פון מלכס בוימגארטן, אז ער זאל מיר געבן האלץ אויף צו לייגן באלקנס אויף די טויערן פון דער פעסטונג וואס צום הויז, און פאר דער שטאטמויער, און פאר דעם הויז, וואס איך וועל קומען צו אים. און דער מלך האט מיר געגעבן לויט דער גוטער האנט פון מיין {dn גאט} אויף מיר. 
/2:9 און איך בין געקומען צו די פירשטן פון יענער זייט טייך, און האב זיי געגעבן די בריוו פון מלך; און דער מלך האט געשיקט מיט מיר עלצטע פון חיל, און רייטער. /2:10 האט דערהערט סנבלט דער חורוני, און טוביה דער עמונישער קנעכט, און זיי האט פארדראסן א גרויס פארדראס וואס א מענטש איז געקומען זוכן גוטס פאר די קינדער פון ישראל. 
/2:11 און איך בין געקומען קיין ירושלים, און בין דארטן געווען דריי טעג. /2:12 און איך בין אויפגעשטאנען ביי נאכט, איך און עטלעכע מענער מיט מיר; און איך האב ניט דערציילט קיין מענטשן וואס מיין {dn גאט} האט אריינגעגעבן אין מיין הארצן צו טאן אין ירושלים; און קיין בהמה האב איך מיט מיר ניט געהאט, אחוץ די בהמה וואס איך בין אויף איר געריטן. /2:13 און איך בין ארויס דורך דעם טויער פון טאל ביי נאכט, און אקעגן דעם שלאנגענקוואל, און צו דעם מיסטטויער, און איך האב באטראכט די מויערן פון ירושלים וואס זיינען געווען איינגעבראכן, און אירע טויערן וואס זיינען געווען פארצערט פון פייער. /2:14 און איך בין אריבערגעגאנגען צום קוואלטויער, און צום מלכס באך; אבער עס איז ניט געווען ארט גענוג פאר דער בהמה אונטער מיר דורכצוגיין. /2:15 און איך בין ארויפגעגאנגען דורכן טאל אין דער נאכט, און האב באטראכט די מויער; און איך האב זיך אומגעקערט און בין געקומען צום טויער פון טאל, און האב זיך צוריקגעקערט. /2:16 און די פארשטייער האבן ניט געוווסט וווהין איך בין געגאנגען, און וואס איך טו, ווארום די יידן, און די כהנים, און די אדללייט, און די פארשטייער, און די איבעריקע וואס האבן געטאן די ארבעט, האב איך ביז אהער גארנישט דערציילט. 
/2:17 און איך האב צו זיי געזאגט: איר זעט אין וואס פאר אן אומגליק מיר זיינען, אז ירושלים איז חרב, און אירע טויערן זיינען פארברענט פון פייער; קומט און לאמיר אפבויען די מויער פון ירושלים, אז מיר זאלן מער ניט זיין צו שאנד. /2:18 און איך האב זיי דערציילט וועגן דער האנט פון מיין {dn גאט} וואס איז געווען גוט אויף מיר, און אויך די ווערטער פון מלך וואס ער האט מיר געזאגט. האבן זיי געזאגט: לאמיר אויפשטיין און בויען. און זיי האבן געשטארקט זייערע הענט צום גוטן. 
/2:19 האט דערהערט סנבלט דער חורוני, און טוביה דער עמונישער קנעכט, און גשם דער אראבער, און זיי האבן געשפעט פון אונדז, און האבן אונדז מבזה געווען, און האבן געזאגט: וואס איז די דאזיקע זאך וואס איר טוט? ווילט איר קעגן דעם מלך ווידערשפעניקן? /2:20 האב איך זיי געגעבן אן ענטפער און האב צו זיי געזאגט: דער {dn גאט} פון הימל, ער וועט אונדז באליקן, און מיר זיינע קנעכט וועלן אויפשטיין און וועלן בויען; און איר האט ניט קיין חלק און קיין רעכט און קיין געדעכעניש אין ירושלים. 

/3:1 און אלישיב דער כהן־גדול און זיינע ברידער די כהנים זיינען אויפגעשטאנען און האבן אויפגעבויט דעם שאפטויער; זיי האבן אים געהייליקט, און אריינגעשטעלט זיינע טירן; און ביז צום טורעם המאה האבן זיי אים געהייליקט, ביז צום טורעם חננאל. /3:2 און לעבן אים האבן געבויט די מענער פון יריחו. און לעבן דעם האט געבויט זכור דער זון פון אמרין. /3:3 און דעם פישטויער האבן געבויט די זין פון הסנאהן; זיי האבן געלייגט זיינע באלקנס, און אריינגעשטעלט זיינע טירן, זיינע שלעסער, און זיינע ריגלען. /3:4 און לעבן זיי האט פארריכט מרמות דער זון פון אוריה דעם זון פון הקוצן. און לעבן זיי האט פארריכט משולם דער זון פון ברכיה דעם זון פון משיזבאלן. און לעבן זיי האט פארריכט צדוק דער זון פון בענאן. /3:5 און לעבן זיי האבן פארריכט די תקועים; אבער זייערע גרויסע לייט האבן ניט אריינגעטאן זייער נאקן אין דעם דינסט פון זייער האר. /3:6 און דעם אלטן טויער האט פארריכט יוידע דער זון פון פסחן, און משולם דער זון פון בסודיהן; זיי האבן געלייגט זיינע באלקנס, און אריינגעשטעלט זיינע טירן און זיינע שלעסער און זיינע ריגלען. /3:7 און לעבן זיי האט פארריכט מלטיה דער גבעוני, און ידון דער מרונותי, די מענטשן פון גבעון און פון מצפה, וואס האבן געהערט צו דעם טראן פון דעם פירשט פון יענער זייט טייך. /3:8 און לעבן דעם האט פארריכט עוזיאל דער זון פון חרהיהן, פון די גאלדשמידן; און לעבן אים האט פארריכט חנניה, א זון פון די בשמים־מאכער; און זיי האבן באפעסטיקט ירושלים ביז דער ברייטער מויער. /3:9 און לעבן זיי האט פארריכט רפיה דער זון פון חורן, דער האר פון א האלבער געגנט פון ירושלים. /3:10 און לעבן זיי האט פארריכט ידיה דער זון פון חרומפן, אקעגן זיין הויז. און לעבן אים האט פארריכט חטוש דער זון פון חשבניה. /3:11 א צווייטע שטרעק האט פארריכט מלכיה דער זון פון חרימען, און חשוב דער זון פון פחת־מואבן; אויך דעם טורעם פון די אויוונס. /3:12 און לעבן דעם האט פארריכט שלום דער זון פון הלוחשן, דער האר פון א האלבער געגנט פון ירושלים, ער און זיינע טעכטער. /3:13 דעם טויער פון טאל האט פארריכט חנון, און די באוווינער פון זנוח; זיי האבן אים געבויט, און אריינגעשטעלט זיינע טירן, זיינע שלעסער, און זיינע ריגלען; אויך טויזנט איילן פון דער מויער ביז דעם מיסטטויער. /3:14 און דעם מיסטטויער האט פארריכט מלכיה דער זון פון רכבן, דער האר פון דער געגנט פון בית־כרם; ער האט אים געבויט, און אריינגעשטעלט זיינע טירן, זיינע שלעסער, און זיינע ריגלען. /3:15 און דעם קוואלטויער האט פארריכט שלון דער זון פון כל־חוזהן, דער האר פון דער געגנט פון מצפה; ער האט אים געבויט, און אים צוגעדעקט, און אריינגעשטעלט זיינע טירן, זיינע שלעסער, און זיינע ריגלען; אויך די מויער פון דעם טייך פון שלח ביים גארטן פון מלך, און ביז די טרעפ וואס נידערן אראפ פון דודס שטאט. /3:16 נאך אים האט פארריכט נחמיה דער זון פון עזבוקן, דער האר פון א האלבער געגנט פון בית־צור, ביז אקעגן די קברים פון דוד, און ביז דעם געמאכטן טייך, און ביז צום הויז פון די גיבורים. /3:17 נאך אים האבן פארריכט די לויים, רחום דער זון פון בנין. לעבן אים האט פארריכט חשביה דער האר פון א האלבער געגנט פון קעילה, פאר זיין געגנט. /3:18 נאך אים האבן פארריכט זייערע ברידער, בוי דער זון פון חנדדן, דער האר פון א האלבער געגנט פון קעילה. /3:19 און לעבן אים האט פארריכט עזר, דער זון פון ישוען, דער האר פון מצפה, א צווייטע שטרעק, אקעגן ווו מע גייט ארויף צום וואפנהויז ביים ווינקל. /3:20 נאך אים האט פלייסיק פארריכט ברוך דער זון פון זכין, א צווייטע שטרעק, פון ווינקל ביזן איינגאנג פון אלישיב דעם כהן־גדולס הויז. /3:21 נאך אים האט פארריכט מרמות דער זון פון אוריה דעם זון פון הקוצן, א צווייטע שטרעק, פון דעם איינגאנג פון אלישיבס הויז און ביזן סוף פון אלישיבס הויז. /3:22 און נאך אים האבן פארריכט די כהנים, די מענטשן פון דער [ירדן-] געגנט. /3:23 נאך דעם האבן פארריכט בנימין און חשוב אקעגן זייער הויז. נאך דעם האט פארריכט עזריה דער זון פון מעשיה דעם זון פון ענניהן לעבן זיין הויז. /3:24 נאך אים האט פארריכט בנוי דער זון פון חנדדן, א צווייטע שטרעק, פון עזריהס הויז ביזן ווינקל, און ביזן עק. /3:25 פלל דער זון פון עוזין האט פארריכט אקעגן דעם עק, און דעם טורעם וואס איז ארויסגערוקט פון דעם אויבערשטן הויז פון מלך וואס ביים הויף פון דער וואך. נאך אים פדיה דער זון פון פרעושן. – /3:26 און די נתינים זיינען געזעסן אין עופל ביז קעגן דעם וואסערטויער צו מזרח און דעם ארויסגערוקטן טורעם. – /3:27 נאך אים האבן פארריכט די תקועים א צווייטע שטרעק, פון אקעגן דעם גרויסן ארויסגערוקטן טורעם און ביז דער מויער פון עופל. /3:28 איבער דעם פערדטויער האבן פארריכט די כהנים, איטלעכער אקעגן זיין הויז. /3:29 נאך דעם האט פארריכט צדוק דער זון פון אמרן אקעגן זיין הויז. און נאך אים האט פארריכט שמעיה דער זון פון שכניהן, דער היטער פון מזרח־טויער. /3:30 נאך אים האט פארריכט חנניה דער זון פון שלמיהן, און חנון דער זעקסטער זון פון צלפן, א צווייטע שטרעק. נאך אים האט פארריכט משולם דער זון פון ברכיהן, אקעגן זיין קאמער. /3:31 נאך אים האט פארריכט מלכיה, א זון פון די גאלדשמידן, ביז דעם הויז פון די נתינים און די האנדלסלייט, אקעגן דעם טויער המפקד, און ביז דער אויבערשטוב פון ווינקל. /3:32 און צווישן דער אויבערשטוב פון ווינקל און דעם שאפטויער האבן פארריכט די גאלדשמידן און די קרעמער. 
/3:33 און עס איז געווען, ווי סנבלט האט געהערט אז מיר בויען די מויער, אזוי האט אים געברענט, און ער האט שטארק געצערנט; און ער האט געשפעט פון די יידן. /3:34 און ער האט גערעדט פאר זיינע ברידער און דעם חיל פון שומרון, און האט געזאגט: וואס טוען די דאזיקע צעקראכענע יידן? וועט מען זיי דען לאזן? וועלן זיי דען קרבנות שלאכטן? וועלן זיי עס ענדיקן אין א טאג? וועלן זיי אויפלעבן די שטיינער פון די הויפנס ערד, אז זיי זיינען פארברענט? /3:35 און טוביה דער עמוני איז געווען לעבן אים, און האט געזאגט: אפילו אז זיי בויען שוין יא, ווען א פוקס זאל ארויפגיין, וועט ער צעברעכן זייער שטיינערנע מויער. 
/3:36 הער, {dn גאט} אונדזערער, ווי מיר זיינען געווארן צו שפאט, און קער אום זייער לעסטערונג אויף זייער קאפ, און גיב זיי צו רויב אין לאנד פון געפאנגענשאפט; /3:37 און זאלסט ניט פארדעקן זייער זינד, און זייער חטא זאל ניט פארמעקט ווערן פון פאר דיר, ווארום זיי האבן דיך דערצערנט פאר די בויער. 
/3:38 אזוי האבן מיר געבויט די מויער; און די גאנצע מויער איז פארבונדן געווארן ביז איר העלפט; ווארום דאס פאלק האט געהאט הארץ צו טאן.

/4:1 און עס איז געווען, אי סנבלט, און טוביה, און די אראבער, און די עמונים, און די אשדודים, האבן געהערט אז די מויערן פון ירושלים ווערן פארריכט, אז די בראכן האבן אנגעהויבן פארשטאפט צו ווערן, האט זיי זייער געברענט. /4:2 און זיי האבן געמאכט א בונט אלע אין איינעם, צו קומען מלחמה האלטן אויף ירושלים, און אנמאכן דרינען א מהומה. /4:3 האבן מיר מתפלל געווען צו אונדזער {dn גאט}, און מיר האבן געשטעלט א וואך אקעגן זיי ביי טאג און ביי נאכט, [זיך צו שיצן] פאר זיי. /4:4 און יהודה האט געזאגט: דער כוח פון די לאסטטרעגער איז אפגעשוואכט, און ערד אפצוראמען איז דא א סך, און מיר קענען ניט בויען די מויער. /4:5 און אונדזערע שונאים האבן געזאגט: זאלן זיי ניט מערקן און ניט זען, ביז מיר וועלן קומען צווישן זיי, און וועלן זיי אויסהרגען, און פארשטערן די ארבעט. /4:6 און עס איז געווען, אז די יידן וואס זיינען געזעסן ביי זיי, זיינען צו אונדז געקומען, האבן זיי אונדז צען מאל געזאגט: איר מוזט זיך אומקערן צו אונדז פון אלע ערטער. /4:7 האב איך אויסגעשטעלט אונטער דעם ארט הינטער דער מויער, אין די אפענע פלעצער – איך האב אויסגעשטעלט דאס פאלק לויט משפחות, מיט זייערע שווערדן, זייערע שפיזן, און זייערע בויגנס. /4:8 און איך האב זיך אומגעקוקט, און בין אויפגעשטאנען און האב געזאגט צו די אדללייט, און צו די פארשטייער, און צו דעם איבעריקן פאלק: איר זאלט ניט מורא האבן פאר זיי; דערמאנט אייך אן {dn גאט}, דעם גרויסן און דעם פארכטיקן, און האלט מלחמה פאר אייערע ברידער, אייערע זין און אייערע טעכטער, אייערע ווייבער, און אייערע הייזער. 
/4:9 און עס איז געווען, ווי אונדזערע פיינט האבן געהערט, אז מיר האבן זיך דערוווסט, און {dn גאט} האט פארשטערט זייער עצה, אזוי האבן מיר זיך אלע אומגעקערט צו דער מויער, איטלעכער צו זיין ארבעט. /4:10 און עס איז געווען פון יענעם טאג אן, האבן העלפט פון מיינע יונגען געטאן די ארבעט, און העלפט פון זיי האבן געהאלטן די שפיזן, די שילדן און די בויגנס, און די פאנצערס; און די הארן זיינען געווען הינטער דעם גאנצן הויז פון יהודה /4:11 וואס האבן געבויט די מויער. און די לאסטטרעגער לאדנדיק האבן מיט איין האנט זייערער געטאן די ארבעט, און איינע האט געהאלטן דעם וואפן. /4:12 און די בויער זיינען געווען אנגעגורט איטלעכער מיט זיין שווערד אויף זיינע לענדן, און אזוי האבן זיי געבויט; און א שופר־בלאזער איז געווען לעבן מיר. /4:13 און איך האב געזאגט צו די אדללייט, און צו די פארשטייער, און צו דעם איבעריקן פאלק: די ארבעט איז גרויס און אויסגעברייט, און מיר זיינען אפגעזונדערט אויף דער מויער, ווייט איינער פון אנדערן. /4:14 איז, אין דעם ארט וואס איר וועט הערן דעם קול פון שופר, אהין זאלט איר זיך איינזאמלען צו אונדז; אונדזער {dn גאט} וועט מלחמה האלטן פאר אונדז. 
/4:15 אזוי האבן מיר געטאן די ארבעט; און א העלפט פון זיי האבן געהאלטן די שפיזן פון אויפגאנג פון פרימארגן ביז די שטערן זיינען ארויס. /4:16 איך האב אויך געזאגט אין יענער צייט צום פאלק: זאל איטלעכער מיט זיין יונג נעכטיקן אין ירושלים, כדי זיי זאלן אונדז זיין ביי נאכט פאר א וואך, און ביי טאג פאר ארבעט. /4:17 און ניט איך, אדער מיינע ברידער און מיינע יונגען און די וואכלייט וואס הינטער מיר, קיינער האבן מיר ניט אויסגעטאן אונדזערע קליידער; אפילו צום וואסער איז איטלעכער געגאנגען מיט זיין וואפן.

/5:1 און עס איז געווען א גרויס געשריי פון דעם פאלק און זייערע ווייבער אויף זייערע יידישע ברידער. /5:2 און עס זיינען געווען אזעלכע וואס האבן געזאגט: מיר מיט אונדזערע זין און אונדזערע טעכטער זיינען פיל; טא לאמיר קריגן תבואה, כדי מיר זאלן עסן און לעבן. /5:3 און געווען אזעלכע וואס האבן געזאגט: אונדזערע פעלדער און אונדזערע וויינגערטנער און אונדזערע הייזער פארזעצן מיר; לאמיר קריגן תבואה, פון וועגן דעם הונגער. /5:4 און געווען אזעלכע וואס האבן געזאגט: מיר האבן געליען געלט פאר דעם מלכס אפצאל אויף אונדזערע פעלדער און אונדזערע וויינגערטנער. /5:5 און אצונד, אונדזער פלייש איז דאך אזוי ווי דאס פלייש פון אונדזערע ברידער, אונדזערע קינדער אזוי ווי זייערע קינדער, און אט מוזן מיר באצווינגען אונדזערע זין און אונדזערע טעכטער פאר קנעכט, און טייל פון אונדזערע טעכטער זיינען שוין באצווונגען, און אונדזער האנט איז אן כוח, און אונדזערע פעלדער און אונדזערע וויינגערטנער געהערן צו אנדערע. 
/5:6 האט מיך זייער פארדראסן ווי איך האב געהערט זייער געשריי און די דאזיקע ווערטער. /5:7 און מיין הארץ האט זיך באקלערט אין מיר, און איך האב זיך געקריגט מיט די אדללייט און מיט די פארשטייער, און איך האב צו זיי געזאגט: אויף וואכער לייט איר איטלעכער זיין ברודער? און איך האב געמאכט אקעגן זיי א גרויסע איינזאמלונג. /5:8 און איך האב צו זיי געזאגט: מיר האבן אויסגעקויפט אונדזערע יידישע ברידער וואס זיינען פארקויפט געווען צו גויים, ווי ווייט מיר האבן געקענט, און איר ווילט גאר פארקויפן אייערע ברידער, און זיי זאלן זיך פארקויפן צו אונדז? האבן זיי געשוויגן און ניט געפונען קיין ווערטער. /5:9 און איך האב געזאגט: ניט גוט איז די זאך וואס איר טוט; דארפט איר ניט גיין אין מורא פאר אונדזער {dn גאט}, אויס חרפה פאר די גויים אונדזערע פיינט? /5:10 איך אויך, מיינע ברידער און מיינע יונגען, האבן זיי געליען געלט און תבואה. לאמיר, איך בעט אייך, אפלאזן דעם דאזיקן חוב. /5:11 גיט זיי אפ, איך בעט אייך, היינט זייערע פעלדער, זייערע וויינגערטנער, זייערע איילבערטגערטנער, און זייערע הייזער, און די הונדערטן זילבערשטיק, און די תבואה, דעם וויין, און דאס אייל, וואס איר מאנט פון זיי. /5:12 האבן זיי געזאגט: מיר וועלן אפגעבן, און מיר וועלן פון זיי ניט פארלאנגען; מיר וועלן אזוי טאן ווי דו זאגסט. האב איך גערופן די כהנים, און איך האב זיי באשווארן צו טאן אזוי ווי דער דאזיקער צוזאג. /5:13 אויך האב איך אויסגעטרייסלט מיין שויס, און האב געזאגט: אזוי זאל {dn גאט} אויסטרייסלען יעטוועדער מאן וואס וועט ניט מקיים זיין דעם דאזיקן צוזאג, פון זיין הויז, און פון זיין מי, און אזוי זאל ער זיין אויסגעטרייסלט און ליידיק. און די גאנצע איינזאמלונג האט געזאגט: אמן! און זיי האבן געלויבט {dn גאט}. און דאס פאלק האט געטאן אזוי ווי דער דאזיקער צוזאג. 
/5:14 אויך האב איך און מיינע ברידער, פון דעם טאג אן וואס מע האט מיר באפוילן צו זיין זייער פירשט אין לאנד יהודה, פון דעם צוואנציקסטן יאר און ביזן צוויי און דרייסיקסטן יאר פון דעם מלך ארתחשסתא, צוועלף יאר, ניט געגעסן די שפייז פון א פירשט. /5:15 און די פריערדיקע פירשטן וואס פאר מיר האבן באשווערט אויפן פאלק, און זיי האבן גענומען פון זיי פאר ברויט און וויין, אחוץ פערציק שקלים זילבער; אויך האבן זייערע יונגען געוועלטיקט איבער דעם פאלק. אבער איך האב ניט געטאן אזוי, פון גאטספארכטיקייט. /5:16 און אויך ביי דער ארבעט פון דער דאזיקער מויער האב איך צוגעלייגט א האנט, הגם קיין פעלד האבן מיר ניט געקויפט; און אלע מיינע יונגען זיינען געווען איינגעזאמלט דארטן ביי דער ארבעט. /5:17 און די יידן, און די פארשטייער, הונדערט און פופציק מאן, און די וואס זיינען צו אונדז געקומען פון די פעלקער וואס ארום אונדז, זיינען געווען ביי מיין טיש. /5:18 און וואס איז צוגעגרייט געווארן פאר איין טאג, איז געווען: איין אקס, זעקס געקליבענע שאף; אויך עופות זיינען צוגעגרייט געווארן ביי מיר; און אלע צען טעג אלערליי וויין לרוב. און פון דעסט וועגן האב איך ניט פארלאנגט די שפייז פון א פירשט, ווייל דער דינסט איז געווען שווער אויף דעם דאזיקן פאלק. /5:19 דערמאן מיר, {dn גאט} מיינער, צום גוטן אלץ וואס איך האב געטאן פאר דעם דאזיקן פאלק. 

/6:1 און עס איז געווען, ווי סנבלט, און טוביה, און גשם דער אראבער, און אונדזערע איבעריקע פיינט האבן געקריגן צו הערן אז איך האב אויפגעבויט די מויער, און קיין בראך איז ניט געבליבן אין איר – הגם ביז יענער צייט האב איך נאך ניט געהאט אריינגעשטעלט טירן אין די טויערן – /6:2 האט סנבלט, און גשם, געשיקט צו מיר, אזוי צו זאגן: קום, און לאמיר זיך צונויפקומען אין איינעם אין כפרים אין טאל אונו. און זיי האבן געטראכט מיר צו טאן בייז. /6:3 האב איך צו זיי געשיקט שלוחים, אזוי צו זאגן: א גרויסע ארבעט טו איך, און איך קען ניט אראפנידערן; נאך וואס זאל די ארבעט אויפהערן, אז איך וועל זי אפלאזן, און אראפנידערן צו אייך? /6:4 און זיי האבן צו מיר געשיקט אזוי ווי די דאזיקע רייד פיר מאל, און איך האב זיי געענטפערט אזוי ווי די דאזיקע רייד. /6:5 האט סנבלט געשיקט צו מיר אזוי ווי די דאזיקע רייד א פינפט מאל זיין יונג מיט אן אפענעם בריוו אין זיין האנט, /6:6 וואס דערין איז געווען געשריבן: צווישן די פעלקער הערט זיך, און גשמו זאגט, אז דו און די יידן טראכטן צו ווידערשפעניקן, דרום בויסטו די מויער, און דו ווילסט ווערן ביי זיי פאר א מלך, לויט די דאזיקע רייד. /6:7 און אויך האסטו אויפגעשטעלט נביאים אויסצורופן וועגן דיר אין ירושלים, אזוי צו זאגן: א מלך איז דא אין יהודה. און אצונד וועט דער מלך קריגן צו הערן אזעלכע רייד. איז, אצונד קום און לאמיר אן עצה האלטן אין איינעם. /6:8 האב איך צו אים געשיקט, אזוי צו זאגן: אזעלכע זאכן ווי דו זאגסט זיינען ניט געשען, נאר פון דיין הארצן טראכסטו זיי אויס. /6:9 ווארום זיי אלע האבן אונדז געוואלט איינשרעקן, אזוי צו זאגן: זייערע הענט וועלן אפגעשלאפט ווערן פון דער ארבעט, און זי וועט ניט געטאן ווערן. און אצונד, {dn גאט}, שטארק מיינע הענט. 
/6:10 און איך בין געקומען אין הויז פון שמעיה דעם זון פון דליה, דעם זון פון מהיטבאלן, וואס האט זיך געהאלטן איינגעשלאסן; און ער האט געזאגט: לאמיר זיך צונויפקומען אין הויז פון {dn גאט}, אינעווייניק אין היכל, און לאמיר פארשליסן די טירן פון היכל, ווארום זיי וועלן קומען דיך הרגען, און ביי נאכט וועלן זיי קומען דיך הרגען. /6:11 האב איך געזאגט: זאל אזא מענטש ווי איך אנטלויפן? און ווער פון מיין גלייכן קען אריינגיין אין היכל, און בלייבן לעבן? איך וועל ניט אריינגיין. /6:12 און איך האב דערקענט, אז ניט {dn גאט} האט אים געשיקט, נאר ער האט גערעדט די נבואה וועגן מיר, ווייל טוביה און סנבלט האבן אים אנגעדונגען. /6:13 ער איז דערפאר געווען געדונגען, כדי איך זאל מורא קריגן, און איך זאל טאן אזוי, און מיך פארזינדיקן, און דאס וועט זיי זיין פאר א שם־רע כדי זיי זאלן מיך קענען לעסטערן. /6:14 דערמאן, {dn גאט} מיינער, טוביהן, און סנבלטן לויט די דאזיקע מעשים זיינע, און אויך נועדיה דער נביאה, און די איבעריקע נביאים וואס האבן מיך געוואלט איינשרעקן. 
/6:15 און די מויער איז פארטיק געווארן אין פינף און צוואנציקסטן טאג פון אלול, אין צוויי און פופציק טעג. /6:16 און עס איז געווען, ווי אלע אונדזערע פיינט האבן דערהערט, האבן אלע פעלקער וואס ארום אונדז מורא געקריגן, און זיי זיינען זייער אראפגעפאלן ביי זיך אין די אויגן, ווארום זיי האבן געזען אז פון אונדזער {dn גאט} איז געטאן געווארן די דאזיקע ארבעט. 
/6:17 אויך האבן אין יענע טעג די אדללייט פון יהודה געשיקט פיל בריוו צו טוביהן, און טוביהס זיינען געקומען צו זיי. /6:18 ווארום פיל אין יהודה זיינען געווען געשווארענע צו אים, ווארום ער איז געווען דער איידים פון שכניה דעם זון פון ארחן, און זיין זון יהוחנן האט גענומען די טאכטער פון משולם דעם זון פון ברכיהן. /6:19 אויך פלעגן זיי דערציילן פאר מיר זיינע גוטע מעלות, און מיינע ווערטער פלעגן זיי ארויסטראגן צו אים. כדי מיך איינצושרעקן האט טוביה געשיקט די בריוו.

/7:1 און עס איז געווען, ווי די מויער איז געווען אויפגעבויט, אזוי האב איך אריינגעשטעלט די טירן, און די טויערלייט און די זינגערס און די לויים זיינען אויפגעזעצט געווארן. /7:2 און איך האב געגעבן מיין ברודער חננין, און חנניה דעם הויפטמאן פון דער פעסטונג, דעם באפעל איבער ירושלים; ווארום ער איז געווען אן אמתער מענטש, און גאטספארכטיקער פון א סך. /7:3 און איך האב זיי אנגעזאגט: די טויערן פון ירושלים זאלן ניט געעפנט ווערן ביז די זון ווערט הייס, און ווען מע איז נאך אויף, זאלן זיי צומאכן די טירן; און פארריגלט זיי; און מע זאל שטעלן וואכן פון די באוווינער פון ירושלים, איטלעכן אויף זיין וואך, און איטלעכן אקעגן זיין הויז. /7:4 און די שטאט איז געווען ברייט און גרויס, און דאס פאלק דערין ווינציק, און קיין הייזער זיינען ניט געווען געבויט. /7:5 און מיין {dn גאט} האט אריינגעגעבן אין מיין הארצן, און איך האב איינגעזאמלט די אדללייט, און די פארשטייער, און דאס פאלק, זיך צו פארצייכענען לויטן יחוס, און איך האב געפונען דעם יחוס־בריוו פון די וואס זיינען ארויפגעקומען צום ערשטן, און איך האב געפונען געשריבן דערין: 
/7:6 דאס זיינען די קינדער פון דער יידישער מדינה וואס זיינען ארויפגעגאנגען פון די גלות־געפאנגענע וואס נבוכדנצר דער מלך פון בבל האט פארטריבן, און זיי האבן זיך אומגעקערט קיין ירושלים און קיין יהודה, איטלעכער צו זיין שטאט; /7:7 די וואס זיינען געקומען מיט זרובבלן, ישוען, נחמיהן, עזריהן, רעמיהן, נחמנין, מרדכין, בלשנען, מספרתן, בגוין, נחומען, בענהן. 
די צאל פון די מענער פון די קינדער פון ישראל: 
/7:8 די קינדער פון פרעוש, צוויי טויזנט הונדערט און צוויי און זיבעציק. 
/7:9 די קינדער פון שפטיה, דריי הונדערט צוויי און זיבעציק.
/7:10 די קינדער פון ארח, זעקס הונדערט צוויי און פופציק. 
/7:11 די קינדער פון פחת־מואב, פון די קינדער פון ישוע און יואב, צוויי טויזנט און אכט הונדערט אכצן.
/7:12 די קינדער פון עילם, טויזנט צוויי הונדערט פיר און פופציק.
/7:13 די קינדער פון זתוא, אכט הונדערט פינף און פערציק.
/7:14 די קינדער פון זכי, זיבן הונדערט און זעכציק.
/7:15 די קינדער פון בנוי, זעקס הונדערט אכט און פערציק. 
/7:16 די קינדער פון בבי, זעקס הונדערט אכט און צוואנציק. 
/7:17 די קינדער פון עזגד, צוויי טויזנט דריי הונדערט צוויי און צוואנציק.
/7:18 די קינדער פון אדוניקם, זעקס הונדערט זיבן און זעכציק.
/7:19 די קינדער פון בגוי, צוויי טויזנט זיבן און זעכציק.
/7:20 די קינדער פון עדין, זעקס הונדערט פינף און פופציק.
/7:21 די קינדער פון אטר, פון חזקיהן, אכט און ניינציק. 
/7:22 די קינדער פון חשום, דריי הונדערט אכט און צוואנציק. 
/7:23 די קינדער פון בצי, דריי הונדערט פיר און צוואנציק. 
/7:24 די קינדער פון חריף, הונדערט צוועלף. 
/7:25 די קינדער פון גבעון, פינף און ניינציק. 
/7:26 די מענטשן פון בית־לחם און נטופה, הונדערט אכט און אכציק. 
/7:27 די מענטשן פון ענתות, הונדערט אכט און צוואנציק. 
/7:28 די מענטשן פון בית־עזמות, צוויי און פערציק. 
/7:29 די מענטשן פון קרית־יערים, כפירה, און בארות, זיבן הונדערט דריי און פערציק. 
/7:30 די מענטשן פון רמה און גבע, זעקס הונדערט איין און צוואנציק. 
/7:31 די מענטשן פון מכמס, הונדערט און צוויי און צוואנציק. 
/7:32 די מענטשן פון בית־אל, און עי, הונדערט דריי און צוואנציק. 
/7:33 די מענטשן פון דער אנדער נבו, צוויי און פופציק. 
/7:34 די קינדער פון דער אנדער עילם, טויזנט צוויי הונדערט פיר און פופציק. 
/7:35 די קינדער פון חרם, דריי הונדערט און צוואנציק. 
/7:36 די קינדער פון יריחו, דריי הונדערט פינף און פערציק. 
/7:37 די קינדער פון לוד, חדיד, און אונו, זיבן הונדערט און איין און צוואנציק. 
/7:38 די קינדער פון סנאהן, דריי טויזנט ניין הונדערט און דרייסיק. 
/7:39 די כהנים:
די קינדער פון ידעיה, פון דעם הויז פון ישוע, ניין הונדערט דריי און זיבעציק. 
/7:40 די קינדער פון אמר, טויזנט צוויי און פופציק. 
/7:41 די קינדער פון פשחור, טויזנט צוויי הונדערט זיבן און פערציק. 
/7:42 די קינדער פון חרם, טויזנט זיבעצן. 
/7:43 די לויים: 
די קינדער פון ישוע, פון קדמיאלן, פון די קינדער פון הודוה, פיר און זיבעציק. 
/7:44 די זינגערס: 
די קינדער פון אסף, הונדערט אכט און פערציק. 
/7:45 די טויערלייט: 
די קינדער פון שלום, די קינדער פון אטר, די קינדער פון טלמון, די קינדער פון עקוב, די קינדער פון חטיטא, די קינדער פון שובי – הונדערט אכט און דרייסיק. 
/7:46 די נתינים: 
די קינדער פון ציחא, די קינדער פון חשופא, די קינדער פון טבעות: /7:47 די קינדער פון קירוס, די קינדער פון סיעא, די קינדער פון פדון; /7:48 די קינדער פון לבנה, די קינדער פון חגבא, די קינדער פון שלמי; /7:49 די קינדער פון חנן, די קינדער פון גדל, די קינדער פון גחר; /7:50 די קינדער פון ראיה, די קינדער פון רצין, די קינדער פון נקודא; /7:51 די קינדער פון גזם, די קינדער פון עוזא, די קינדער פון פסח; /7:52 די קינדער פון בסי, די קינדער פון מעונים, די קינדער פון נפישסים; /7:53 די קינדער פון בבוק, די קינדער פון חקופא, די קינדער פון חרחור; /7:54 די קינדער פון בצלית, די קינדער פון מחידא, די קינדער פון חרשא; /7:55 די קינדער פון ברקוס, די קינדער פון סיסרא, די קינדער פון תמך; /7:56 די קינדער פון נציח, די קינדער פון חטיפא.
/7:57 די קינדער פון שלמהס קנעכט: 
די קינדער פון סוטי, די קינדער פון סופרת, די קינדער פון פרידא; /7:58 די קינדער פון יעלא, די קינדער פון דרקון, די קינדער פון גדל; /7:59 די קינדער פון שפטיה, די קינדער פון חטיל, די קינדער פון פוכרת־הצביים, די קינדער פון אמון. 
/7:60 אלע נתינים און די קינדער פון שלמהס קנעכט: דריי הונדערט צוויי און ניינציק. 
/7:61 און דאס זיינען די וואס זיינען ארויפגעגאנגען פון תל־מלך, תל־חרשא, כרוב, אדון, און אמר, און האבן ניט געקענט זאגן זייער פאטערהויז און זייער אפשטאם, אויב זיי זיינען פון ישראל: 
/7:62 די קינדער פון דליה, די קינדער פון טוביה, די קינדער פון נקודא – זעקס הונדערט און צוויי און פערציק. 
/7:63 און פון די כהנים: די קינדער פון חביה, די קינדער פון הקוץ, די קינדער פון ברזלין וואס האט גענומען א ווייב פון די טעכטער פון ברזלין פון גלעד, און איז גערופן געווארן אויף זייער נאמען. 
/7:64 די דאזיקע האבן געזוכט זייער יחוס־בריוו, און ער איז ניט געפונען געווארן, און זיי זיינען געהאלטן געווארן פאר אומווערדיק צו דער כהונה. /7:65 און דער תרשתא האט זיי פארזאגט, אז זיי זאלן ניט עסן פון דעם גאר הייליקן, ביז א כהן וועט אויפשטיין מיט אורים־ותומים. 
/7:66 די גאנצע עדה אין איינעם איז געווען צוויי און פערציק טויזנט דריי הונדערט און זעכציק; /7:67 אחוץ זייערע קנעכט און זייערע דינסטן; די דאזיקע זיינען געווען זיבן טויזנט דריי הונדערט זיבן און דרייסיק. און זיי האבן געהאט זינגערס און זינגערינס צוויי הונדערט און פינף און פערציק. /7:68 זייערע פערד זיינען געווען זיבן הונדערט זעקס און דרייסיק; זייערע מוילאייזלען, צוויי הונדערט פינף און פערציק; /7:69 קעמלען פיר הונדערט פינף און דרייסיק; אייזלען, זעקס טויזנט זיבן הונדערט און צוואנציק. 
/7:70 און טייל פון צווישן די הויפטן פון די פאטערהייזער האבן געשאנקען פאר דער ארבעט. דער תרשתא האט געגעבן פאר דעם שאץ, גאלד טויזנט דרכמונים, שפרענגבעקנס פופציק, העמדלעך פאר די כהנים פינף הונדערט און דרייסיק. /7:71 און טייל פון די הויפטן פון די פאטערהייזער האבן געגעבן פאר דעם שאץ פון דער ארבעט, גאלד צוואנציק טויזנט דרכמונים, און זילבער צוויי טויזנט און צוויי הונדערט מנה. /7:72 און וואס דאס איבעריקע פאלק האט געגעבן איז געווען: גאלד, צוואנציק טויזנט דרכמונים, און זילבער צוויי טויזנט מנה, און העמדלעך פאר די כהנים זיבן און זעכציק. 
/7:73 און די כהנים און די לויים, און די טויערלייט, און די זינגערס, און טייל פון דעם פאלק, און די נתינים, און גאנץ ישראל, האבן זיך באזעצט אין זייערע שטעט. 
און אז דער זיבעטער חודש איז געקומען, און די קינדער פון ישראל זיינען געווען אין זייערע שטעט.
 
/8:1 האט זיך דאס גאנצע פאלק איינגעזאמלט אזוי ווי איין מאן אויף דעם ברייטן פלאץ וואס פאר דעם וואסערטויער, און זיי האבן גערעדט צו עזרא דעם שרייבער, צו ברענגען דאס בוך פון תורת־משה וואס {dn גאט} האט באפוילן ישראל. /8:2 און עזרא דער כהן האט געבראכט די תורה פאר דער איינזאמלונג, מענער און ווייבער, און אלע וואס האבן געקענט פארשטיין, אין ערשטן טאג פון זיבעטן חודש. /8:3 און ער האט דערפון געלייענט פאר דעם ברייטן פלאץ וואס פאר דעם וואסערטויער פון באגינען ביז האלבן טאג, פאר די מענער און די ווייבער, און די וואס האבן פארשטאנען; און די אויערן פון דעם גאנצן פאלק זיינען געווען צו דעם בוך פון דער תורה. /8:4 און עזרא דער שרייבער איז געשטאנען אויף א הילצערנעם באלמעמער וואס מע האט געמאכט פאר דער זאך, און לעבן אים איז געשטאנען מתתיה, און שמע, און עניה, און אוריה, און חלקיה, און מעשיה, אויף זיין רעכטער זייט; און פון זיין לינקער זייט, פדיה, און מישאל, און מלכיה, און חשום, און חשבדנה, זכריה, משולם. /8:5 און עזרא האט געעפנט דאס בוך פאר די אויגן פון גאנצן פאלק, ווארום ער איז געווען איבער דעם גאנצן פאלק; און ווי ער האט אויפגעעפנט, האט דאס גאנצע פאלק זיך אויפגעשטעלט. /8:6 און עזרא האט געלויבט {dn יהוה} דעם גרויסן {dn גאט}, און דאס גאנצע פאלק האט געענטפערט: ״אמן! אמן!״ מיט אויפגעהויבענע הענט, און זיי האבן זיך גענייגט און זיך געבוקט צו {dn גאט} מיטן פנים צו דער ערד. /8:7 און ישוע, און בני, און שרביה, ימין, עקוב, שבתי, הודיה, מעשיה, קליטא, עזריה, יוזבד, חנן, פלאיה, די לויים, האבן געגעבן דעם פאלק צו פארשטיין די תורה, און דאס פאלק איז געשטאנען אויף זייער ארט. /8:8 און זיי האבן געלייענט פון דער תורה פון {dn גאט} קלאר, און געמאכט שכלדיק און געגעבן צו פארשטיין דאס געלייענטע. 
/8:9 און נחמיה, דאס איז דער תרשתא, און עזרא דער כהן, דער שרייבער, און די לויים וואס האבן געגעבן דעם פאלק צו פארשטיין, האבן געזאגט צום גאנצן פאלק: היינטיקער טאג איז הייליק צו {dn יהוה} אייער {dn גאט}; איר זאלט ניט טרויערן און ניט וויינען. ווארום דאס גאנצע פאלק האט געוויינט, אז זיי האבן געהערט די ווערטער פון דער תורה. /8:10 און ער האט צו זיי געזאגט: גייט עסט פעטע שפייזן, און טרינקט זיסע געטראנקען, און שיקט חלקים צו דעם וואס ביי אים איז ניט אנגעגרייט, ווארום דער טאג איז הייליק צו אונדזער {dn גאט}; און איר זאלט אייך ניט קלעמען, ווארום די פרייד פון {dn גאט} איז אייער שטארקייט. /8:11 און די לויים האבן איינגעשטילט דאס גאנצע פאלק, אזוי צו זאגן: זייט שטיל, ווארום דער טאג איז הייליק, און איר זאלט אייך ניט קלעמען. /8:12 און דאס גאנצע פאלק איז געגאנגען עסן און טרינקען, און זיך שיקן חלקים, און מאכן א גרויסע שמחה, ווארום זיי האבן פארשטאנען די ווערטער וואס מע האט זיי געלערנט. 
/8:13 און אויפן צווייטן טאג האבן זיך איינגעזאמלט די הויפטן פון די פאטערהייזער פון דעם גאנצן פאלק, די כהנים, און די לויים, צו עזרא דעם שרייבער, כדי זיך צו קליגן אין די ווערטער פון דער תורה. /8:14 און זיי האבן געפונען געשריבן אין דער תורה וואס {dn גאט} האט באפוילן דורך משהן, אז די קינדער פון ישראל זאלן זיצן אין סוכות אין דעם יום־טוב פון זיבעטן חודש; /8:15 און אז זיי זאלן באקאנט מאכן און ארויסלאזן אן אויסרוף אין אלע זייערע שטעט, און אין ירושלים, אזוי צו זאגן: גייט ארויס אין די בערג, און ברענגט איילבערטצווייגן, און איילבוימצווייגן, און מירטנצווייגן, און טייטלצווייגן, און צווייגן פון געדיכטע ביימער, צו מאכן סוכות אזוי ווי עס שטייט געשריבן. 
/8:16 איז דאס פאלק ארויסגעגאנגען, און זיי האבן געבראכט, און האבן געמאכט סוכות איטלעכער אויף זיין דאך, און אין זייערע הויפן, און אין די הויפן פון גאטס הויז, און אויף דעם ברייטן פלאץ פון וואסערטויער, און אויף דעם ברייטן פלאץ פון טויער פון אפרים. /8:17 און די גאנצע עדה וואס האט זיך אומגעקערט פון געפאנגענשאפט האט געמאכט סוכות, און זיי זיינען געזעסן אין סוכות; ווארום די קינדער פון ישראל האבן אזוי ניט געטאן פון די טעג פון ישוע דעם זון פון נון אן ביז אויף יענעם טאג. און עס איז געווען זייער א גרויסע שמחה. /8:18 און ער האט געלייענט פון דעם בוך פון גאטס תורה טאג אין טאג, פון ערשטן טאג ביזן לעצטן טאג; און זיי האבן געמאכט יום־טוב זיבן טעג, און אויפן אכטן טאג א הייליקע איינזאמלונג, אזוי ווי דער דין. 

/9:1 און אין פיר און צוואנציקסטן טאג פון דעם דאזיקן חודש האבן זיך איינגעזאמלט די קינדער פון ישראל מיט פאסטן, און מיט זאק און ערד אויף זיך. /9:2 און די קינדער פון ישראל האבן זיך אפגעשיידט פון אלע פרעמדגעבארענע, און זיי זיינען געשטאנען און האבן זיך מתוודה געווען אויף זייערע זינד, און די פארברעכן פון זייערע עלטערן. /9:3 און זיי זיינען געשטאנען אויף זייער ארט און האבן געלייענט אין דעם בוך פון דער תורה פון {dn יהוה} זייער {dn גאט} א פערטל טאג, און א פערטל טאג האבן זיי זיך מתוודה געווען, און זיך געבוקט צו {dn יהוה} זייער {dn גאט}. /9:4 און ישוע, און בני, קדמיאל, שבניה, בוני, שרביה, בני, כנני, האבן זיך אויפגעשטעלט אויף דער בימה פון די לויים, און זיי האבן געשריען אויף א הויכן קול צו {dn יהוה} זייער {dn גאט}. 
/9:5 און די לויים, ישוע, און קדמיאל, בני, חשבניה, שרביה, הודיה, שבניה, פתחיה, האבן געזאגט: שטייט אויף, לויבט {dn יהוה} אייער {dn גאט} פון אייביק ביז אייביק; און לאז מען לויבן דיין פראכטיקן נאמען וואס איז דערהויבן איבער יעטוועדער לויב און רימונג. 
/9:6 דו {dn יהוה} ביסט אליין; דו האסט געמאכט די הימלען, די הימלען פון די הימלען, און זייער גאנצן חיל, די ערד און אלץ וואס אויף איר, די ימען און אלץ וואס אין זיי, און דו האלטסט זיי אלעמען אויף, און דער חיל פון הימל בוקט זיך צו דיר. /9:7 דו ביסט {dn יהוה} דער {dn גאט} וואס האסט אויסדערוויילט אברמען, און אים ארויסגעצויגן פון אור־כשדים, און געמאכט זיין נאמען אברהם. /9:8 און האסט געפונען זיין הארץ געטריי פאר דיר, און האסט געשלאסן מיט אים א בונד צו געבן דאס לאנד פון דעם כנעני, דעם חתי, דעם אמורי, און דעם פרזי, און דעם יבוסי, און דעם גרגשי – עס צו געבן צו זיין זאמען; און האסט מקיים געווען דיינע ווערטער, ווארום א גערעכטער ביסטו. /9:9 און דו האסט געזען די פיין פון אונדזערע עלטערן אין מצרים, און האסט געהערט זייער געשריי ביים ים־סוף. /9:10 און האסט געמאכט צייכנס און ווונדער אויף פרעהן, און אויף אלע זיינע קנעכט, און אויף דעם גאנצן פאלק פון זיין לאנד, ווארום האסט געוווסט, אז זיי האבן געמוטוויליקט איבער זיי; און האסט דיר געמאכט א נאמען אזוי ווי היינטיקן טאג. /9:11 און דעם ים האסטו געשפאלטן פאר זיי, און זיי זיינען דורכגעגאנגען אין מיטן אים אין טריקעניש און זייערע נאכיאגער האסטו אריינגעווארפן אין די טיפענישן אזוי ווי א שטיין אין מאכטיקע וואסערן. /9:12 און מיט א זייל פון וואלקן האסטו זיי געפירט ביי טאג, און מיט א זייל פון פייער ביי נאכט, כדי זיי צו לייכטן דעם וועג וואס זיי זאלן אויף אים גיין. /9:13 און אויפן בארג סיני האסטו אראפגענידערט, און גערעדט צו זיי פון הימל, און האסט זיי געגעבן ריכטיקע געזעצן, און אמתע לערנונגען, גוטע חוקים און געבאט. /9:14 און דיין הייליקן שבת האסטו זיי געלאזט וויסן, און האסט זיי באפוילן געבאט און געזעצן און א תורה דורך משה דיין קנעכט. /9:15 און ברויט פון הימל האסטו זיי געגעבן פאר זייער הונגער, און וואסער האסטו זיי פון פעלז ארויסגעצויגן פאר זייער דארשט, און האסט זיי געהייסן קומען ארבן דאס לאנד וואס דו האסט אויפגעהויבן דיין האנט זיי צו געבן. /9:16 אבער זיי אזוי ווי אונדזערע עלטערן האבן געמוטוויליקט און הארט געמאכט זייער נאקן, און זיי האבן ניט צוגעהערט צו דיינע געבאט, /9:17 און ניט געוואלט געהארכן, און זיי האבן ניט געדאכט אן דיינע ווונדער וואס דו האסט מיט זיי געטאן; נאר זיי האבן הארט געמאכט זייער נאקן, און געמאכט א הויפטמאן זיך אומצוקערן צו זייער קנעכטשאפט אין זייער ווידערשפעניקייט. אבער דו ביסט א {dn גאט} פון פארגעבונג, לייטזעליק און דערבארימדיק, איינגעהאלטן אין צארן און רייך אין גענאד, און האסט זיי ניט פארלאזן. /9:18 אפילו אז זיי האבן זיך געמאכט א געגאסן קאלב, און זיי האבן געזאגט: ״דאס איז דיין {dn גאט} וואס האט דיך אויפגעבראכט פון מצרים״, און זיי האבן באגאנגען גרויסע לעסטערונגען, /9:19 האסטו פון דעסט וועגן אין דיין גרויס דערבארימונג זיי ניט פארלאזן אין דער מדבר; דער זייל פון וואלקן האט זיך ניט אפגעטאן פון זיי ביי טאג, כדי זיי צו פירן אויפן וועג, און דער זייל פון פייער ביי נאכט, כדי זיי צו לייכטן דעם וועג וואס זיי זאלן אויף אים גיין. /9:20 און דיין גוטן גייסט האסטו געגעבן, זיי צו קליגן, און דיין מן האסטו ניט פארמיטן פון זייער מויל, און וואסער האסטו זיי געגעבן פאר זייער דארשט. /9:21 און פערציק יאר האסטו זיי אויסגעהאלטן אין דער מדבר; גארנישט האט זיי געפעלט; זייערע קליידער זיינען ניט אפגעטראגן געווארן, און זייערע פיס זיינען ניט אויפגעלאפן. 
/9:22 און האסט זיי געגעבן קיניגרייכן און פעלקער, און האסט זיי אויסגעטיילט לויט גרענעצן; און זיי האבן געארבט דאס לאנד פון סיחונען – דאס לאנד פון דעם מלך פון חשבון, און דאס לאנד פון עוג דעם מלך פון בשן. /9:23 און זייערע קינדער האסטו געמערט אזוי ווי די שטערן פון הימל, און האסט זיי געבראכט אין דעם לאנד וואס דו האסט געהייסן זייערע עלטערן קומען ארבן. /9:24 און די קינדער זיינען געקומען, און האבן געארבט דאס לאנד, און דו האסט אונטערטעניק געמאכט פאר זיי די באוווינער פון לאנד, די כנענים, און האסט זיי געגעבן אין זייער האנט, מיט זייערע מלכים און די פעלקער פון לאנד, צו טאן מיט זיי לויט זייער ווילן. /9:25 און זיי האבן באצווונגען באפעסטיקטע שטעט און פעטע ערד, און האבן געארבט הייזער פול מיט כל־טוב, ברונעמער אויסגעהאקטע, וויינגערטענער און איילבערטגערטנער, און ביימער צום עסן לרוב; און זיי האבן געגעסן און זיינען זאט און פעט געווארן, און האבן זיך ווויל געטאן מיט דיין גרויס גוטס. 
/9:26 און זיי האבן ווידערשפעניקט און זיך געשטעלט אקעגן דיר, און זיי האבן אוועקגעווארפן דיין תורה הינטער זייער רוקן, און האבן געהרגעט דיינע נביאים וואס האבן זיי געווארנט, כדי זיי אומצוקערן צו דיר, און זיי האבן באגאנגען גרויסע לעסטערונגען. /9:27 און דו האסט זיי געגעבן אין דער האנט פון זייערע דריקער, און זיי האבן זיי געדריקט. און אין דער צייט פון זייער נויט פלעגן זיי שרייען צו דיר, און דו פון הימל פלעגסט זיי צוהערן, און לויט דיין גרויס דערבארימונג פלעגסטו זיי געבן העלפער וואס זאלן זיי העלפן פון דער האנט פון זייערע דריקער. /9:28 אבער ווי זיי איז בארוט געווארן, פלעגן זיי ווידער שלעכטס טאן פאר דיר; און דו האסט זיי איבערגעלאזן אין דער האנט פון זייערע פיינט, און זיי האבן געוועלטיקט איבער זיי; און זיי האבן ווידער געשריען צו דיר, און דו פון הימל פלעגסט צוהערן און זיי מציל זיין לויט דיין דערבארימונג פיל מאל. /9:29 און האסט זיי געווארנט, כדי זיי אומצוקערן צו דיין תורה, אבער זיי האבן געמוטוויליקט, און האבן ניט צוגעהערט צו דיינע געבאט, נאר געזינדיקט אקעגן דיינע געזעצן, וואס אז א מענטש טוט זיי, לעבט ער דורך זיי; און זיי האבן געקערט א ווידערשפעניקן רוקן, און האבן הארט געמאכט זייער נאקן, און ניט צוגעהערט. /9:30 און האסט זיי אפגעצויגן פיל יארן, און האסט זיי געווארנט מיט דיין גייסט דורך דיינע נביאים, אבער זיי האבן ניט צוגעלייגט דאס אויער; און דו האסט זיי געגעבן אין דער האנט פון די פעלקער פון די לענדער. /9:31 אבער אין דיין גרויס דערבארימונג האסטו ניט געמאכט פון זיי א פארלענדונג, און האסט זיי ניט פארלאזן, ווארום א {dn גאט} א לייטזעליקער און א דערבארימדיקער ביסטו. 
/9:32 און אצונד, אונדזער {dn גאט}, דער גרויסער, שטארקער, און פארכטיקער {dn גאט}, וואס היט דעם בונד און די גענאד, זאל ניט ווינציק זיין פאר דיר אלדי מאטערניש וואס האט געטראפן אונדז, אונדזערע מלכים, אונדזערע הארן, און אונדזערע כהנים, און אונדזערע נביאים, און אונדזערע עלטערן, און דיין גאנצן פאלק, פון די טעג פון די מלכים פון אשור אן ביז אויף היינטיקן טאג. /9:33 יא, דו ביסט גערעכט אין אלץ וואס איז געקומען אויף אונדז, ווארום דו האסט געטאן ווארהאפטיק, און מיר האבן שלעכטס געטאן. /9:34 און אונדזערע מלכים, אונדזערע הארן, אונדזערע כהנים, און אונדזערע עלטערן, האבן ניט געטאן דיין תורה, און ניט פארנומען דיינע געבאט, און דיינע אנזאגן וואס דו האסט זיי אנגעזאגט. /9:35 ווארום אז זיי זיינען געווען אין זייער מלוכה, און אין דיין גרויסן גוטס וואס דו האסט זיי געגעבן, און אין דעם ברייטן און פעטן לאנד וואס דו האסט איבערגעגעבן צו זיי, האבן זיי דיר ניט געדינט, און זיי האבן זיך ניט אומגעקערט פון זייערע שלעכטע מעשים. 
/9:36 אט זיינען מיר היינט קנעכט, און דאס לאנד וואס דו האסט געגעבן אונדזערע עלטערן, צו עסן איר פרוכט און איר גוטס, אט זיינען מיר קנעכט דערויף; /9:37 און זי מערט איר תבואה פאר די מלכים וואס דו האסט געגעבן איבער אונדז פאר אונדזערע זינד; און זיי געוועלטיקן איבער אונדזערע לייבער, און איבער אונדזערע בהמות, לויט זייער ווילן, און מיר זיינען אין גרויס נויט. 
/10:1 אבער ביי אלעם דעם שליסן מיר אן אפמאך, און שרייבן זיך אונטער; און אויף דעם געחתמעטן [געשריפטס] זיינען אונדזערע הארן, אונדזערע לויים, אונדזערע כהנים. 
/10:2 און אויף די געחתמעטע [געשריפטסן] זיינען געווען: נחמיה דער תרשתא, דער זון פון חכליהן, און צדקיה; /10:3 שריה, עזריה, ירמיה; /10:4 פשחור, אמריה, מלכיה; /10:5 חטוש, שבניה, מלוך; /10:6 חרם, מרמות, עובדיה; /10:7 דניאל, גנתון, ברוך; /10:8 משולם, אביה, מימן; /10:9 מעזיה, בלגי, שמעיה. דאס זיינען די כהנים. 
/10:10 און די לויים: ישוע דער זון פון אזניהן, בנוי פון די קינדער פון חנדד, קדמיאל; /10:11 און זייערע ברידער: שבניה, הודיה, קליטא, פלאיה, חנן; /10:12 מיכא, רחוב, חשביה; /10:13 זכור, שרביה, שבניה; /10:14 הודיה, בני, בנינו. 
/10:15 די הויפטן פון דעם פאלק: פרעוש, פחת־מואב, עילם, זתוא, בני; /10:16 בוני, עזגד, בבי; /10:17 אדוניה, בגוי, עדין; /10:18 אטר, חזקיה, עזור; /10:19 הודיה, חשום, בצי; /10:20 חריף, ענתות, ניבי; /10:21 מגפיעש, משולם, חזיר; /10:22 משיזבאל, צדוק, ידוע; /10:23 פלטיה, חנן, עניה; /10:24 הושע, חנניה, חשוב; /10:25 הלוחש, פלחא, שובק; /10:26 רחום, חשבנה, מעשיה; /10:27 און אחיה, חנן, ענן; /10:28 מלוך, חרם, בענה. 
/10:29 און דאס איבעריקע פאלק, די כהנים, די לויים, די טויערלייט, די זינגערס, די נתינים, און אלע וואס האבן זיך אפגעשיידט פון די פעלקער פון די לענדער צו דער תורה פון {dn גאט}, זייערע ווייבער, זייערע זין, און זייערע טעכטער, איטלעכער וואס האט געוווסט און פארשטאנען, /10:30 האבן זיך געהאלטן אן זייערע ברידער, זייערע גרויסע לייט, און זיי זיינען אריין אין א קללה און אין א שבועה צו גיין אין דער תורה פון {dn גאט} וואס איז געגעבן געווארן דורך דער האנט פון משה דעם קנעכט פון {dn גאט}, און צו היטן און צו טאן אלע געבאט פון {dn יהוה} אונדזער האר, און זיינע געזעצן און זיינע חוקים; /10:31 און אז מיר זאלן ניט געבן אונדזערע טעכטער צו די פעלקער פון לאנד, און זייערע טעכטער ניט נעמען פאר אונדזערע זין; /10:32 און די פעלקער פון לאנד וואס ברענגען סחורות און אלערליי תבואה אין טאג פון שבת צו פארקויפן, זאלן מיר פון זיי ניט קויפן אום שבת אדער אין א הייליקן טאג; און אז מיר זאלן אפלאזן דאס פעלד אין זיבעטן יאר, און איטלעכן חוב. 
/10:33 און מיר האבן געשטעלט אויף אונדז א מצווה, ארויפצולייגן אויף זיך א דריטל שקל א יאר פאר דעם דינסט פון אונדזער גאטס הויז, /10:34 פאר דעם אויסגעלייגטן ברויט, און דעם שטענדיקן שפייזאפפער, און פאר דעם שטענדיק בראנדאפפער פון די שבתים, פון ראש־חודש, פאר די יום־טובים; און פאר די געהייליקטע קרבנות, און פאר די זינדאפפער מכפר צו זיין אויף ישראל, און פאר דער גאנצער ארבעט פון אונדזער גאטס הויז. /10:35 און מיר האבן גורל געווארפן, די כהנים, די לויים, און דאס פאלק, וועגן דער גאב פון האלץ צו ברענגען אין הויז פון אונדזער {dn גאט} לויט אונדזערע פאטערהייזער אין געשטעלטע צייטן יאר אין יאר, אויף צו ברענען אויף דעם מזבח פון {dn יהוה} אונדזער {dn גאט}, אזוי ווי עס שטייט געשריבן אין דער תורה. /10:36 און צו ברענגען די ערשטצייטיקע פון אונדזער ערד, און די ערשטצייטיקע פון יעטוועדער פרוכט פון אלערליי ביימער, יאר אין יאר, אין הויז פון {dn גאט}; /10:37 און די בכורים פון אונדזערע זין, און פון אונדזערע בהמות, אזוי ווי עס שטייט געשריבן אין דער תורה, און די בכורים פון אונדזערע רינדער און אונדזערע שאף, צו ברענגען אין הויז פון אונדזער {dn גאט}, צו די כהנים וואס באדינען אין הויז פון אונדזער {dn גאט}. /10:38 און אז דאס ערשטע פון אונדזערע טייגמולטערס, און אונדזערע אפשיידונגען, און פון דער פרוכט פון אלערליי ביימער, פון וויין און אייל, זאלן מיר ברענגען צו די כהנים אין די קאמערן פון דעם הויז פון אונדזער {dn גאט}; און דעם מעשר פון אונדזער ערד צו די לויים; ווארום זיי, די לויים, נעמען דעם מעשר אין אלע אונדזערע אקערשטעט. /10:39 און דער כהן, דער זון פון אהרן, זאל זיין מיט די לויים, ווען די לויים נעמען מעשר; און די לויים זאלן ארויפברענגען דעם מעשר פון מעשר אין הויז פון אונדזער {dn גאט}, אין די קאמערן פון דעם שאצהויז. /10:40 ווארום די קינדער פון ישראל און די קינדער פון לוי זאלן ברענגען די אפשיידונג פון תבואה, וויין, און אייל, אין די קאמערן וואס דארטן זיינען די זאכן פון הייליקטום, און פון די כהנים וואס באדינען, און פון די טויערלייט, און פון די זינגערס; און מיר זאלן ניט פארלאזן דאס הויז פון אונדזער {dn גאט}. 

/11:1 און די הארן פון פאלק זיינען געזעסן אין ירושלים, און דאס איבעריקע פאלק האט געווארפן גורל, צו ברענגען איינעם פון צען צו זיצן אין ירושלים דער הייליקער שטאט, און ניין טיילן אין די שטעט. /11:2 און דאס פאלק האט געבענטשט אלע מענער וואס האבן זיך מתנדב געווען צו זיצן אין ירושלים. 
/11:3 און דאס זיינען די הויפטלייט פון דער מדינה וואס זיינען געזעסן אין ירושלים – און אין די שטעט פון יהודה זיינען געזעסן, איטלעכער אויף זיין אייגנטום אין זייערע שטעט, ישראל, די כהנים, און די לויים, און די נתינים, און די קינדער פון שלמהס קנעכט; /11:4 און אין ירושלים זיינען געזעסן פון די קינדער פון יהודה, און פון די קינדער פון בנימין. 
פון די קינדער פון יהודה: 
עתיה דער זון פון עוזיה דעם זון פון זכריה, דעם זון פון אמריה, דעם זון פון שפטיה, דעם זון פון מהללאלן, פון די קינדער פון פרץ; /11:5 און מעשיה דער זון פון ברוך דעם זון פון חוזה, דעם זון פון חזיה, דעם זון פון עדיה, דעם זון פון יויריב, דעם זון פון זכריה, דעם זון פון דעם שלוני. /11:6 אלע קינדער פון פרץ וואס זיינען געזעסן אין ירושלים זיינען געווען פיר הונדערט אכט און זעכציק העלדישע לייט. 
/11:7 און דאס זיינען די קינדער פון בנימין: 
סלוא דער זון פון משולם דעם זון פון יועד, דעם זון פון פדיה, דעם זון פון קוליה, דעם זון פון מעשיה, דעם זון פון יתיאל, דעם זון פון ישעיהן; /11:8 און נאך אים גבי, סלי – ניין הונדערט אכט און צוואנציק. /11:9 און יואל דער זון פון זכרין איז געווען דער אויפזעער איבער זיי, און יהודה דער זון פון הסנואהן איז געווען דער צווייטער איבער דער שטאט. 
/11:10 פון די כהנים: 
ידעיה דער זון פון יויריבן, יכין, /11:11 שריה דער זון פון חלקיה דעם זון פון משולם, דעם זון פון צדוק, דעם זון פון מריות, דעם זון פון אחיטובן, דעם פירשט פון גאטס הויז, /11:12 און זייערע ברידער וואס האבן געטאן די ארבעט פון דעם הויז – אכט הונדערט צוויי און צוואנציק. און עדיה דער זון פון ירוחם דעם זון פלליה, דעם זון פון אמצי, דעם זון פון זכריה, דעם זון פון פשחור, דעם זון פון מלכיהן, /11:13 און זיינע ברידער, הויפטן פון פאטערהייזער – צוויי הונדערט צוויי און פערציק. און עמשסי דער זון פון עזראל דעם זון פון אחזי, דעם זון פון משלמות, דעם זון פון אמרן, /11:14 און זייערע ברידער, העלדישע גיבורים – הונדערט אכט און צוואנציק. און דער אויפזעער איבער זיי איז געווען זבדיאל דער זון פון הגדולימען. 
/11:15 און פון די לויים: 
שמעיה דער זון פון חשוב דעם זון פון עזריקם, דעם זון פון חשביה, דעם זון פון בונין; /11:16 און שבתי, און יוזבד, פון די הויפטן פון די לויים, איבער דער אויסווייניקסטער ארבעט פון גאטס הויז; /11:17 און מתניה דער זון פון מיכא דעם זון פון זבדי, דעם זון פון אספן, דער ערשטער אנצוהייבן דעם לויבגעזאנג ביים געבעט; און בקבוקיה דער צווייטער צווישן זיינע ברידער; און עבדא דער זון פון שמוע דעם זון פון גלל, דעם זון פון ידותונען. /11:18 אלע לויים אין דער הייליקער שטאט זיינען געווען צוויי הונדערט פיר און אכציק. 
/11:19 און די טויערלייט: 
עקוב, טלמון, און זייערע ברידער וואס האבן געהיט ביי די טויערן – הונדערט צוויי און זיבעציק. 
/11:20 און די איבעריקע ישראל, כהנים, לויים, זיינען געווען אין אלע שטעט פון יהודה, איטלעכער אויף זיין נחלה. 
/11:21 און די נתינים זיינען געזעסן אין עופל; און ציחא און גשפא זיינען געווען איבער די נתינים. 
/11:22 און דער אויפזעער פון די לויים אין ירושלים איז געווען עוזי דער זון פון בני דעם זון פון חשביה, דעם זון פון מתניה, דעם זון פון מיכאן, פון די קינדער פון אסף, די זינגערס, איבער דער ווירטשאפט פון גאטס הויז. /11:23 ווארום א באפעל פון מלך איז געווען וועגן זיי, און א פעסטע באשטימונג וועגן די זינגערס, לויט דעם באדארף פון איטלעכן טאג. /11:24 און פתחיה דער זון פון משיזבאלן, פון די קינדער פון זרח דעם זון פון יהודהן, איז געווען לעבן דעם מלך פאר איטלעכער זאך פון פאלק. 
/11:25 און וועגן די דערפער מיט זייערע פעלדער: זיינען טייל פון יהודה געזעסן אין קרית־ארבע און אירע ארומיקע ערטער, און אין דיבון און אירע ארומיקע ערטער, און אין איקבצאל און אירע דערפער; /11:26 און אין ישוע, און אין מולדה, און אין בית־פלט; /11:27 און אין חצר־שועל, און אין באר־שבע און אירע ארומיקע ערטער; /11:28 און אין ציקלג, און אין מכונה און אין אירע ארומיקע ערטער; /11:29 און אין עין־רמון, און אין צרעה, און אין ירמות, /11:30 זנוח, עדולם, און זייערע דערפער, לכיש און אירע פעלדער, עזקה און אירע ארומיקע ערטער. און זיי האבן געלאגערט פון באר־שבע ביז דעם טאל פון הנום. 
/11:31 און די קינדער פון בנימין, פון גבע אן, אין מכמש, און עיה, און בית־אל און אירע ארומיקע ערטער, /11:32 ענתות, נוב, ענניה, /11:33 חצור, רמה, גתים, /11:34 חדיד, צבועים, נבלט, /11:35 לוד, און אונו, גי־חרשים. /11:36 און פון די לויים זיינען עטלעכע אפטיילונגען פון יהודה אריבער צו בנימין. 

/12:1 און דאס זיינען די כהנים און די לויים וואס זיינען ארויפגעגאנגען מיט זרובבל דעם זון פון שאלתיאלן, און ישוען: שריה, ירמיה, עזרא; /12:2 אמריה, מלוך, חטוש; /12:3 שכניה, רחום, מרמות; /12:4 עדוא, גנתוי, אביה; /12:5 מימין, מעדיה, בלגה; /12:6 שמעיה, און יויריב, ידעיה, /12:7 סלו, עמוק, חלקיה, ידעיה. די דאזיקע זיינען געווען די הויפטן פון די כהנים און זייערע ברידער אין די טעג פון ישוען. 
/12:8 און די לויים: ישוע, בנוי, קדמיאל, שרביה, יהודה, מתניה אויף די לויבגעזאנגען, ער און זיינע ברידער. /12:9 און בקבוקיה, און עוני, זייערע ברידער, אקעגן זיי אין וואכן. 
/12:10 און ישוע האט געבארן יויקימען, און יויקים האט געבארן אלישיבן, און אלישיב האט געבארן יוידען, /12:11 און יוידע האט געבארן יונתנען, און יונתן האט געבארן ידוען. 
/12:12 און אין די טעג פון יויקימען זיינען געווען כהנים הויפטן פון פאטערהייזער: פון שריה, מריה; פון ירמיה, חנניה; /12:13 פון עזרא, משולם; פון אמריה, יהוחנן; /12:14 פון מליכו, יונתן; פון שבניה, יוסף; /12:15 פון חרם, עדנא; פון מריות, חלקי; /12:16 פון עדוא, זחריה; פון גנתון, משולם; /12:17 פון אביה, זכרי; פון מנימין, . . . . ; פון מועדיה, פלטי; /12:18 פון בלגה, שמוע; פון שמעיה, יהונתן; /12:19 און פון יויריב, מתני; פון ידעיה, עוזי; /12:20 פון סלי, קלי; פון עמוק, עבר; /12:21 פון חלקיה, חשביה; פון ידעיה, נתנאל. 
/12:22 פון די לויים זיינען אין די טעג פון אלישיבן, יוידען, און יוחננען, און ידוען, פארשריבן געווארן די הויפטן פון די פאטערהייזער; דעסגלייכן פון די כהנים בעת דער מלוכה פון דריוש פון פרס. 
/12:23 פון די קינדער פון לוי זיינען די הויפטן פון די פאטערהייזער געווען פארשריבן אין בוך פון די צייטגעשעענישן, און ביז די טעג פון יוחנן דעם זון פון אלישיבן. /12:24 און די הויפטן פון די לויים זיינען געווען: חשביה, שרביה, און ישוע דער זון פון קדמיאלן, מיט זייערע ברידער אקעגן זיי, אויף צו דאנקען און צו לויבן לויט דעם באפעל פון דוד דעם געטלעכן מאן, א וואך איבער א וואך. /12:25 מתניה, און בקבוקיה, עובדיה, משולם, טלמון, עקוב, זיינען געווען היטער, טויערלייט צו היטן ביי די זאמלהייזער פון די טויערן. /12:26 די דאזיקע זיינען געווען אין די טעג פון יויקים דעם זון פון ישוע דעם זון פון יוצדקן, און אין די טעג פון נחמיה דעם פירשט, און עזרא דעם כהן, דעם שרייבער. 
/12:27 און ביי דער באנייאונג פון דער מויער פון ירושלים, האט מען אויפגעזוכט די לויים פון אלע זייערע ערטער, זיי צו ברענגען קיין ירושלים כדי צו מאכן א באנייאונג מיט שמחה, און מיט דאנקגעבונגען, און מיט געזאנג, מיט צימבלען, גיטארן, און הארפן. /12:28 און די קינדער פון די זינגער האבן זיך איינגעזאמלט אי פון דער געגנט ארום ירושלים, אי פון די דערפער פון די נטופתים; /12:29 און פון בית־גלגל, און פון די פעלדער פון גבע און עזמות; ווארום די זינגערס האבן זיך אויפגעבויט דערפער ארום ירושלים. /12:30 און די כהנים און די לויים האבן זיך גערייניקט, און זיי האבן גערייניקט דאס פאלק, און די טויערן, און די מויער. 
/12:31 און איך האב ארויפגעבראכט די הארן פון יהודה אויף דער מויער; און איך האב איינגעשטעלט צוויי גרויסע לויב־מחנות און הקפות רעכטס אויף דער מויער צום מיסטטויער צו. /12:32 און הינטער זיי איז געגאנגען הושעיה, און א העלפט פון די הארן פון יהודה; /12:33 און עזריה, עזרא, און משולם; /12:34 יהודה, און בנימין, און שמעיה, און ירמיה. /12:35 און פון די קינדער פון די כהנים, מיט טרומייטן: זכריה דער זון פון יונתן דעם זון פון שמעיה, דעם זון פון מתניה, דעם זון פון מיכיה, דעם זון פון זכור, דעם זון פון אספן; /12:36 און זיינע ברידער, שמעיה, און עזראל, מללי, גללי, מעי, נתנאל, און יהודה, חנני, מיט די כלי־זמר פון דוד דעם געטלעכן מאן, און עזרא דער שרייבער זיי פארויס. /12:37 און ביים קוואלטויער, און גלייך אקעגן זיך, זיינען זיי ארויפגעגאנגען מיט די טרעפ פון דודס־שטאט אויף דעם ארויפגאנג פון דער מויער, איבער דעם הויז פון דוד, און ביז דעם וואסערטויער צו מזרח. /12:38 און די צווייטע לויב־מחנה איז געגאנגען אנטקעגן, און איך הינטער איר, מיט א העלפט פון פאלק, אויף דער מויער, איבער דעם טורעם פון די אויוונס, און ביז דער ברייטער מויער; /12:39 און איבער דעם טויער פון אפרים, און איבער דעם אלטן טויער, און איבער דעם פישטויער, און דעם טורעם פון חננאל, און דעם טורעם פון המאה, און ביז דעם שאפטויער; און זיי האבן זיך אפגעשטעלט ביים טויער פון דער וואך. /12:40 און די צוויי לויב־מחנות האבן זיך אויסגעשטעלט אין הויז פון {dn גאט}, און איך, און א העלפט פון די פארשטייער מיט מיר; /12:41 און די כהנים, אליקים, מעשיה, מנימין, מיכיה, אליועיני, זכריה, חנניה, מיט טרומייטן; /12:42 און מעשיה, און שמעיה, און אלעזר, און עוזי, און יהוחנן, און מלכיה, און עילם, און עזר. און די זינגערס האבן געזונגען אין דער הייך, און יזרחיה איז געווען דער אויפזעער. /12:43 און זיי האבן געשלאכט אין יענעם טאג גרויסע שלאכטאפפער, ווארום זיי האבן זיך געפרייט, ווייל {dn גאט} האט זיי דערפרייט א גרויסע פרייד, און אויך די ווייבער און די קינדער האבן זיך געפרייט; און די שמחה פון ירושלים האט זיך געהערט ביז אין דער ווייטן. 
/12:44 און אין יענעם טאג זיינען אויפגעזעצט געווארן מענטשן אויף די קאמערן פאר די שאצן, פאר די אפשיידונגען, פאר די ערשטפרוכטן, און פאר די מעשרות, כדי איינצוזאמלען אין זיי, לויט די פעלדער פון די שטעט, די אפגאבן פון דער תורה פאר די כהנים און פאר די לויים; ווארום יהודה האט זיך געפרייט מיט די כהנים און מיט די לויים וואס זיינען דארטן געשטאנען. /12:45 און זיי האבן געהיט די היטונג פון זייער {dn גאט}, און די היטונג פון רייניקונג; דעסגלייכן די זינגערס, און די טויערלייט, לויט דעם באפעל פון דודן און זיין זון שלמהן. /12:46 ווארום נאך פון פארצייטן, אין די טעג פון דודן און אספן זיינען געווען אויבערזינגערס, און געזאנגען פון לויב און דאנק צו {dn גאט}. /12:47 און גאנץ ישראל אין די טעג פון זרובבלן, און אין די טעג פון נחמיהן, האבן געגעבן די אפגאבן פאר די זינגערס און די טויערלייט לויט דעם באדארף פון איטלעכן טאג; און זיי האבן געהייליקט פאר די לויים, און די לויים האבן געהייליקט פאר די קינדער פון אהרן. 

/13:1 אין יענעם טאג איז געלייענט געווארן פון דעם בוך פון משהן אין די אויערן פון פאלק, און עס איז געפונען געווארן געשריבן דערין, אז אן עמוני און א מואבי זאל ניט קומען אין דער עדה פון {dn גאט} ביז אויף אייביק, /13:2 ווייל זיי זיינען ניט אקעגנגעקומען די קינדער פון ישראל מיט ברויט און מיט וואסער, און זיי האבן אנגעדונגען אויף זיי בלעמען זיי צו שילטן, נאר אונדזער {dn גאט} האט פארקערט די קללה אין א ברכה. /13:3 און עס איז געווען, ווי זיי האבן געהערט די תורה, אזוי האבן זיי אפגעשיידט יעטוועדער מישונג פון ישראל. 
/13:4 און פאר דעם האט אלישיב דער כהן וואס איז געווען געשטעלט איבער די קאמערן פון אונדזער גאטס הויז, א קרוב פון טוביהן, /13:5 געהאט געמאכט פאר אים א גרויסע קאמער, דארט ווו מע האט פריער אוועקגעלייגט דאס שפייזאפפער, דעם וויירויך, און די כלים, און דעם מעשר פון תבואה, וויין, און אייל, וואס איז באפוילן פאר די לויים, און די זינגערס, און די טויערלייט, און די אפשיידונג פאר די כהנים. /13:6 און בעת דעם אלעם בין איך ניט געווען אין ירושלים, ווארום אין צוויי און דרייסיקסטן יאר פון ארתחשסתא, דעם מלך פון בבל, בין איך אוועק צום מלך, און ערשט נאך א פארלויף פון טעג האב איך זיך אפגעבעטן ביים מלך. /13:7 און איך בין געקומען קיין ירושלים, און האב געמערקט דאס בייז וואס אלישיב האט געטאן פון טוביהס וועגן, אים צו מאכן א קאמער אין די הויפן פון גאטס הויז. /13:8 און מיך האט זייער געערגערט, און איך האב ארויסגעווארפן אלע זאכן פון טוביהס הויז דרויסן פון דער קאמער. /13:9 און איך האב געהייסן, און מע האט גערייניקט די קאמערן, און איך האב אומגעקערט אהין די כלים פון גאטס הויז, דאס שפייזאפפער, און דעם וויירויך. 
/13:10 און איך האב זיך דערוווסט אז די אפגאבן פון די לויים זיינען ניט געגעבן געווארן, און די לויים און די זינגערס וואס האבן געטאן די ארבעט, זיינען צעלאפן איטלעכער צו זיין פעלד. /13:11 האב איך זיך געקריגט מיט די פארשטייער, און איך האב געזאגט: פאר וואס איז פארלאזן געווארן דאס הויז פון {dn גאט}? און איך האב זיי איינגעזאמלט, און האב זיי געשטעלט אויף זייער ארט. /13:12 און גאנץ יהודה האבן געבראכט מעשר פון תבואה, און אייל, און וויין, אין די שאצקאמערן. /13:13 און איך האב געמאכט פאר שאצמיינסטער איבער די שאצקאמערן, שלמיה דעם כהן, און טדוק דעם שרייבער, און פדיהן פון די לויים, און זיי צו דער האנט, חנן דעם זון פון זכור דעם זון פון מתניהן, ווייל זיי זיינען געווען פאררעכנט פאר באגלויבטע; און אויף זיי איז געלעגן אויסצוטיילן צו זייערע ברידער. 
/13:14 געדענק מיר, {dn גאט} מיינער, פאר דעם, און לאז ניט אפגעמעקט ווערן מיינע גוטע זאכן וואס איך האב געטאן פאר דעם הויז פון מיין {dn גאט}, און פאר זיינע וואכן. 
/13:15 אין יענע טעג האב איך געזען אין יהודה ווי מע טרעט קעלטערן אום שבת, און מע ברענגט אריין די סטויגן, און מע לאדט אן אויף אייזלען, און אויך וויין, טרויבן, און פייגן, און אלערליי משא, און מע ברענגט אין ירושלים אין טאג פון שבת; און איך האב זיי געווארנט אין דעם טאג וואס זיי האבן פארקויפט שפייז. /13:16 אויך די צורים וואס האבן געוווינט אין איר, פלעגן ברענגען פיש און אלערליי סחורה, און פארקויפן אום שבת צו די קינדער פון יהודה, און אין ירושלים. /13:17 האב איך זיך געקריגט מיט די אדללייט פון יהודה, און איך האב צו זיי געזאגט: וואס איז דאס פאר א שלעכטע זאך וואס איר טוט, און פארשוועכט דעם טאג פון שבת? /13:18 האבן ניט אזוי געטאן אייערע עלטערן, און אונדזער {dn גאט} האט געבראכט דאס דאזיקע גאנצע בייז אויף אונדז, און אויף דער דאזיקער שטאט? און איר מערט נאך גרימצארן אויף ישראל, מחלל שבת צו זיין? 
/13:19 און עס איז געווען, ווי די טויערן פון ירושלים האבן אנגעהויבן ווערן טונקל פאר שבת, אזוי האב איך געהייסן, און די טירן זיינען פארשלאסן געווארן, און איך האב אנגעזאגט, אז מע זאל זיי ניט עפענען ביז נאך שבת; און פון מיינע יונגען האב איך געשטעלט ביי די טויערן, אז קיין משא זאל ניט אריינקומען אין טאג פון שבת. /13:20 און די הענדלער און די פארקויפער פון אלערליי סחורה האבן גענעכטיקט דרויסן פון ירושלים איין מאל און צוויי מאל. /13:21 האב איך זיי געווארנט, און האב צו זיי געזאגט: פאר וואס נעכטיקט איר לעבן דער מויער? אז איר וועט עס טאן א צווייט מאל, וועל איך לייגן א האנט אויף אייך. פון יענער צייט אן זיינען זיי ניט געקומען אום שבת. /13:22 און איך האב אנגעזאגט די לויים, אז זיי זאלן זיך רייניקן, און קומען היטן די טויערן, כדי צו האלטן הייליק דעם טאג פון שבת. 
דאס אויך געדענק מיר, {dn גאט} מיינער, און באשיץ מיך לויט דיין גרויס גענאד. 
/13:23 אויך האב איך אין יענע טעג געזען יידן וואס האבן גענומען אשדודישע, עמונישע, מואבישע ווייבער. /13:24 און זייערע קינדער האבן האלב גערעדט אשדודיש און האבן ניט געקענט רעדן יהודיש, נייערט לויט דעם לשון פון דעם פאלק אדער יענעם. /13:25 האב איך זיך געקריגט מיט זיי, און איך האב זיי געשאלטן, און איך האב געשלאגן עטלעכע פון זיי, און זיי געריסן פאר די האר. און איך האב זיי באשווארן ביי {dn גאט}: איר זאלט ניט געבן אייערע טעכטער צו זייערע זין, און ניט נעמען פון זייערע טעכטער פאר אייערע זין אדער פאר אייך אליין. /13:26 האט ניט וועגן דעם זיך פארזינדיקט שלמה דער מלך פון ישראל, וואס צווישן די פיל פעלקער איז ניט געווען א מלך אזא ווי ער, און ער איז געווען באליבט ביי זיין {dn גאט}, און {dn גאט} האט אים געמאכט פאר א מלך איבער גאנץ ישראל? אפילו אים האבן די פרעמדע ווייבער געמאכט זינדיקן. /13:27 און מיר זאלן זיך צוהערן צו אייך צו טאן דאס דאזיקע גרויסע בייז, צו פעלשן אן אונדזער {dn גאט}, צו נעמען פרעמדע ווייבער? 
/13:28 און איינער פון די זין פון יוידע דעם זון פון אלישיב דעם כהן־גדול איז געווען אן איידים פון סנבלט דעם חורוני, און איך האב אים אוועקגעיאגט פון מיר. 
/13:29 געדענק זיי, {dn גאט} מיינער, פאר די פאראומווערדיקונגען פון דער כהונה, און פון דעם בונד פון דער כהונה און די לויים. 
/13:30 אזוי האב איך זיי גערייניקט פון אלעם פרעמדן, און איך האב איינגעשטעלט די וואכן פאר די כהנים און פאר די לויים, איטלעכן אויף זיין ארבעט; /13:31 און אויף צו ברענגען האלץ אין געשטעלטע צייטן, און פאר די ערשטצייטיקע פרוכטן.
דערמאן דאס מיר, {dn גאט} מיינער, צום גוטן.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

