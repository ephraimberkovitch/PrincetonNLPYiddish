תורה נביאים וכתובים
תרגום יידיש פון יהואש
משלי

/1:1 די שפריכווערטער פון שלמה דעם זון פון דודן, דעם מלך פון ישראל;/1:2 כדי צו וויסן חכמה און מוסר, צו פארשטיין די ווערטער פון פארשטאנדיקייט;/1:3 צו נעמען דעם מוסר פון קלוגשאפט, גערעכטיקייט און רעכט און יושר;/1:4 צו געבן די נארן געשייטקייט, דעם יונגן קענשאפט און געדאנקען;/1:5 דער חכם זאל הערן און מערן לערנונג, און דער פארשטאנדיקער זאל קריגן תחבולות;/1:6 צו פארשטיין א שפריכווארט און א מליצה, די ווערטער פון די חכמים און זייערע רעטענישן.
/1:7 דער אנהייב פון קענשאפט איז מורא פאר {dn גאט}, אבער די נארן פאראכטן חכמה און מוסר. /1:8 הער צו, מיין זון, דעם מוסר פון דיין פאטער, און זאלסט ניט פארלאזן די לער פון דיין מוטער;/1:9 ווארום א קראנץ פון חן וועלן זיי זיין פאר דיין קאפ, און האלדזבענדער פאר דיין האלדז.
/1:10 מיין זון, אז די זינדיקע וועלן דיך אנרעדן, זאלסטו ניט איינוויליקן. /1:11 אז זיי וועלן זאגן: „קום מיט אונדז!לאמיר לויערן אויף בלוט, לאמיר לאקערן אויפן אומשולדיקן פאר אומזיסט;/1:12 לאמיר זיי איינשלינגען לעבעדיקערהייט ווי די אונטערערד, און גאנצערהייט ווי די וואס נידערן אין גרוב; /1:13 אלערליי טייערע גוטס וועלן מיר געפינען, מיר וועלן אנפילן אונדזער הויז מיט רויב; /1:14 ווארף דיין גורל צווישן אונדז, איין בייטל וועט זיין ביי אונדז אלעמען״;/1:15 זאלסטו ניט גיין, מיין זון, מיט זיי אין וועג, פארמייד דיין פוס פון זייער שטעג. /1:16 ווארום זייערע פיס לויפן צו בייז, און זיי איילן צו פארגיסן בלוט. /1:17 ווארום אומשולדיק איז אויסגעשפרייט די נעץ, אין די אויגן פון אלע געפליגלטע, /1:18 בעת מע לויערט אויף זייער בלוט, מע לאקערט אויף זייערע לעבנס. /1:19 אזוי זיינען די וועגן פון איטלעכן וואס איז גייציק נאך רויב; עס נעמט אוועק דאס לעבן פון דעם וואס האט עס. /1:20 די חכמה שרייט אויף דער גאס, אין די מערק לאזט זי ארויס איר קול;/1:21 אין עק פון רוישיקע גאסן רופט זי, ביי די טויעראיינגאנגען, אין שטאט, רעדט זי אירע רייד:/1:22 ביז וואנען, איר פארנארטע, וועט איר ליב האבן נארישקייט, און די שפעטער וועלן זיך גלוסטן געשפעט, און די נארן וועלן פיינט האבן וויסן?/1:23 קערט אייך צו מיין מוסר, אט וועל איך אויסגיסן מיין גייסט צו אייך, איך וועל אייך מאכן וויסן מיינע ווערטער. /1:24 ווייל איך האב גערופן, און איר האט ניט געוואלט, אויסגעשטרעקט מיין האנט, און קיינער האט ניט פארנומען, /1:25 נאר איר האט געמאכט צו נישט מיין יעטוועדער עצה, און מיין מוסר האט איר ניט געוואלט, /1:26 וועל איך אויך לאכן אויף אייער בראך, איך וועל שפעטן ווען אייער שרעק וועט קומען; /1:27 ווען עס קומט ווי א געוויטער אייער שרעק, און אייער בראך וועט ווי א שטורעמווינט אנקומען; ווען עס קומט אויף אייך נויט און אנגסט. /1:28 דענצמאל וועלן זיי מיך רופן, און איך וועל ניט ענטפערן, זיי וועלן מיך זוכן, און וועלן מיך ניט געפינען. /1:29 דערפאר וואס זיי האבן פיינט געהאט וויסן, און גאטספארכטיקייט ניט אויסגעוויילט;/1:30 ניט איינגעוויליקט צו מיין עצה, פאראכט מיין גאנצן מוסר. /1:31 דרום וועלן זיי עסן פון דער פרוכט פון זייער וועג, און מיט זייערע עצות זיך זעטן. /1:32 ווארום די אפקערונג פון די פארנארטע וועט זיי הרגען, און די שלווה פון די נארן וועט זיי אונטערברענגען. /1:33 אבער דער וואס הערט מיר צו וועט וווינען אין זיכערקייט, און בארוט זיין פון שרעק פאר בייז.

/2:1 מיין זון, אז דו וועסט אננעמען מיינע ווערטער, און מיינע געבאט וועסטו באהאלטן ביי זיך, /2:2 צוצולייגן צו חכמה דיין אויער, נייגן דיין הארץ צו פארשטאנדיקייט;/2:3 נאר בלויז צום שכל וועסטו רופן, צו פארשטאנדיקייט אויפהייבן דיין קול; /2:4 אז דו וועסט זי זוכן ווי זילבער, און ווי נאך אוצרות זי פארשן;/2:5 דענצמאל וועסטו פארשטיין מורא פאר {dn יהוה}, און דערקענונג פון {dn גאט} וועסטו געפינען. /2:6 ווארום {dn יהוה} שענקט חכמה, פון זיין מויל איז וויסן און פארשטאנדיקייט. /2:7 ער באהאלט פאר די רעכטפארטיקע הילף, א שילד פאר די וואס גייען מיט ערלעכקייט, /2:8 אויפצופאסן די שטעגן פון גערעכטיקייט, און די וועגן פון זיינע פרומע באהיט ער. /2:9 דענצמאל וועסטו פארשטיין גערעכטיקייט און רעכטאון יושר – יעטוועדער גוטן וועג. /2:10 ווארום חכמה וועט קומען אין דיין הארצן, און וויסן וועט זיין זיס פאר דיין זעל. /2:11 קלוגשאפט וועט אויפפאסן אויף דיר, פארשטאנדיקייט וועט דיך באהיטן; /2:12 דיך מציל צו זיין פון דעם שלעכטן וועג, פון די לייט וואס רעדן פארקערטקייט;/2:13 וואס פארלאזן די שטעגן פון רעכטפארטיקייט, צו גיין אין די וועגן פון פינצטערניש;/2:14 וואס פרייען זיך צו טאן בייז, וואס קוועלן פון בייזער פארקערטקייט;/2:15 וואס זייערע וועגן זיינען קרום, און וואס זיינען פארדרייט אין זייערע גענג. /2:16 כדי דיך מציל צו זיין פון דער פרעמדער פרוי, פון דער אומבאקענטער וואס מאכט גלאט אירע רייד;/2:17 וואס פארלאזט דעם האר פון איר יוגנט, און דעם בונד פון איר {dn גאט} האט זי פארגעסן;/2:18 ווארום איר הויז נידערט צום טויט, און אירע שטעגן צו די מתים;/2:19 אלע וואס קומען צו איר, קערן זיך ניט אום, און דערגרייכן ניט די וועגן פון לעבן. /2:20 כדי זאלסט גיין אין דעם וועג פון די גוטע, און די שטעגן פון די גערעכטע זאלסטו אפהיטן. /2:21 ווארום די רעכטפארטיקע וועלן באוווינען דאס לאנד, און די אומשולדיקע וועלן בלייבן דערין. /2:22 אבער די רשעים וועלן פארשניטן ווערן פון לאנד, און די פעלשער וועלן ארויסגעריסן ווערן פון איר.

/3:1 מיין זון, זאלסט ניט פארגעסן מיין לערנונג, און מיינע געבאט זאל היטן דיין הארץ. /3:2 ווארום אריכת־ימים און יארן פון לעבןאון פריד וועלן זיי דיר צוגעבן. /3:3 גענאד און אמת זאלן דיך ניט פארלאזן, בינד זיי ארום דיין האלדז, שרייב זיי אן אויפן טאוול פון דיין הארצן, /3:4 און געפין לייטזעליקייט און גוטן חןאין די אויגן פון {dn גאט} און פון לייט.
/3:5 פארזיכער זיך אויף {dn גאט} מיט דיין גאנצן הארצן, און אויף דיין פארשטאנדיקייט זאלסטו זיך ניט אנלענען. /3:6 אין אלע דיינע וועגן טו אים קענען, און ער וועט גלייך מאכן דיינע שטעגן.
/3:7 זאלסט ניט זיין א חכם אין דיינע אויגן, האב מורא פאר {dn גאט}, און קער זיך אפ פון בייז. /3:8 דאס וועט זיין א היילונג פאר דיין נאפל, און א זאפט פאר דיינע ביינער.
/3:9 גיב כבוד צו {dn גאט} פון דיין גוטס, און פונעם ערשטן פון אל דיין תבואה, /3:10 און דיינע שפייכלערס וועלן פול זיין מיט זעט, און דיינע קעלטערס וועלן פלייצן מיט וויין.
/3:11 דעם מוסר פון {dn גאט} זאלסטו, מיין זון, ניט פאראכטן, און זאלסט ניט פאראומווערדיקן זיין שטראף. /3:12 ווארום דעם וואס {dn גאט} האט ליב, דעם שטראפט ער, און ווי א פאטער דעם זון וואס ער האט האלט. /3:13 ווויל צו דעם מענטשן וואס געפינט חכמה, און דעם מענטשן וואס קריגט פארשטאנדיקייט. /3:14 ווארום איר סחורה איז בעסער ווי סחורה פון זילבער, און מער ווי גינגאלד איר איינקום. /3:15 זי איז טייערער פון פערל, און אלע דיינע חפצים זיינען ניט גלייך צו איר. /3:16 אריכת־ימים איז אין איר רעכטער האנט, אין איר לינקער עשירות און כבוד. /3:17 אירע וועגן זיינען וועגן פון ליבלעכקייט, און אלע אירע שטעגן זיינען שלום. /3:18 א בוים פון לעבן איז זי פאר די וואס האלטן זי פעסט, און דער וואס האלט זיך אן איר איז באגליקט.
/3:19 {dn גאט} האט מיט חכמה געגרונטפעסט די ערד, ער האט אויפגעשטעלט די הימלען מיט פארשטאנדיקייט. /3:20 דורך זיין וויסן האבן זיך די תהומען געשפאלטן, און די הימלען טריפן טוי. /3:21 מיין זון, זאלן זיי ניט אוועק פון דיינע אויגן;היט קלוגשאפט און געשייטקייט, /3:22 און זיי וועלן זיין לעבן פאר דיין לייב, און חן אויף דיין האלדז. /3:23 דענצמאל וועסטו גיין אין זיכערקייט דיין וועג, און וועסט ניט אפשלאגן דיין פוס. /3:24 אז דו וועסט זיך לייגן וועסטו ניט אנגסטן, און וועסט ליגן, און זיס וועט זיין דיין שלאף. /3:25 זאלסט ניט מורא האבן פאר אן אומגעריכטן שרעק, און פאר דער פארוויסטונג פון די רשעים, ווען זי קומט. /3:26 ווארום {dn גאט} וועט זיין דיין בטחון, און וועט היטן דיין פוס פון באצווינגעניש. /3:27 זאלסט ניט פארמיידן גוטס פון דעם וואס דארף עס, ווען דיין האנט האט בכוח צו טאן. /3:28 זאלסט ניט זאגן צו דיין חבר: „גיי, און קום ווידער, און מארגן וועל איך געבן״, ווען דו האסט ביי זיך. /3:29 זאלסט ניט טראכטן א רעה אויף דיין חבר, ווען ער זיצט אין זיכערקייט ביי דיר. /3:30 זאלסט זיך ניט קריגן מיט א מענטשן אומזיסט, אויב ער האט דיר ניט געטאן קיין רעה.
/3:31 זאלסט ניט מקנא זיין דעם מאן פון אומרעכט, און זאלסט ניט אויסוויילן קיינעם פון זיינע וועגן. /3:32 ווארום אן אומווערדיקייט ביי {dn גאט} איז דער פארקערטער, און מיט די רעכטפארטיקע איז ער פארטרויט.
/3:33 די קללה פון {dn גאט} איז אין הויז פון רשע, און די וווינונג פון צדיק בענטשט ער. /3:34 אויב שפעטער – מאכט ער זיי צום געשפעט, אבער די שטילע גיט ער חן. /3:35 כבוד ארבן די חכמים, און נארן קלייבן אויף שאנד.
/4:1 הערט צו, קינדער, דעם מוסר פון א פאטער, און פארנעמט, כדי צו קענען פארשטאנדיקייט. /4:2 ווארום א גוטע לער גיב איך אייך, איר זאלט מיין תורה ניט פארלאזן. /4:3 ווארום איך בין אויך געווען א זון ביי מיין פאטער, א ציטעריקער און אן איינאיינציקער פאר מיין מוטער. /4:4 און ער האט מיך געלערנט, און מיר געזאגט:זאל דיין הארץ זיך האלטן אן מיינע ווערטער, היט מיינע געבאט, און לעב. /4:5 קויף חכמה, קויף פארשטאנדיקייט;זאלסט ניט פארגעסן, און זיך ניט אפנייגן פון די ווערטער פון מיין מויל. /4:6 זאלסט זי ניט פארלאזן, און זי וועט דיך באהיטן, האב זי ליב, און זי וועט דיך אויפפאסן. /4:7 דער אנהייב פון חכמה איז: קויף חכמה, יא, מיט דיין גאנצן אייגנס קויף פארשטאנדיקייט. /4:8 האלט זי הויך, און זי וועט דיך דערהייבן;זי וועט דיר אנטאן כבוד, אז דו וועסט זי האלדזן. /4:9 זי וועט געבן דיין קאפ א קראנץ פון חן, א קרוין פון שיינקייט וועט זי דיר דערלאנגען. /4:10 הער, מיין זון, און פארנעם מיינע ווערטער, און דיר וועלן געמערט ווערן יארן פון לעבן. /4:11 אין דעם וועג פון חכמה האב איך דיך געלערנט, דיך געפירט אין די שטעגן פון רעכטפארטיקייט. /4:12 אז דו וועסט גיין, וועט ניט ענג זיין דיין טריט, און אז דו וועסט לויפן, וועסטו ניט געשטרויכלט ווערן. /4:13 האלט זיך אן מוסר, זאלסט ניט אפלאזן, היט דאס אפ, ווארום דאס איז דיין לעבן. /4:14 אין שטעג פון די רשעים זאלסטו ניט קומען, און ניט טרעטן אין וועג פון די שלעכטע. /4:15 מייד אים אויס, זאלסט אים ניט פארבייגיין, ווייך פון אים, און גיי אוועק. /4:16 ווארום זיי קענען ניט שלאפן ווו זיי טוען ניט שלעכטס, און זייער שלאף איז גערויבט ווו זיי מאכן ניט שטרויכלען. /4:17 ווארום זיי שפייזן זיך מיט שפייז פון שלעכטס, און וויין פון רויב טרינקען זיי. /4:18 אבער דער שטעג פון די צדיקים איז ווי דאס ליכט פון באגינען, וואס ווערט אלץ ליכטיקער ביז אין רעכטן טאג. /4:19 דער וועג פון די רשעים איז ווי פינצטערניש, זיי ווייסן ניט אן וואס זיי וועלן געשטרויכלט ווערן.
/4:20 מיין זון, פארנעם מיינע רייד, נייג צו דיין אויער צו מיינע ווערטער. /4:21 זאלן זיי זיך ניט אפטאן פון דיינע אויגן; היט זיי אין דיין הארצן. /4:22 ווארום זיי זיינען לעבן פאר די וואס געפינען זיי, און א היילונג פאר זייער גאנצן לייב. /4:23 מער פון יעטוועדער היטונג פאס אויף דיין הארץ, ווארום פון אים זיינען די ארויסגאנגען פון לעבן. /4:24 טו אפ פון דיר א קרום מויל, און פארקערטע ליפן דערווייטער פון דיר. /4:25 דיינע אויגן זאלן קוקן אנטקעגן, און דיינע ברעמען זאלן בליקן גלייך פאר דיר. /4:26 האלט גלייך דעם שטעג פון דיינע פיס, און אלע דיינע וועגן זאלן זיין ריכטיק. /4:27 זאלסט זיך ניט נייגן רעכטס אדער לינקס, טו אפ דיין פוס פון שלעכטס.

/5:1 מיין זון, פארנעם מיין חכמה, נייג דיין אויער צו מיין פארשטאנדיקייט, /5:2 כדי זאלסט אפהיטן געשייטקייט, און דיינע ליפן זאלן אויפפאסן קענשאפט. /5:3 ווארום האניקזאפט טריפן די ליפן פון דער פרעמדער, און גלאטער פון בוימל איז איר גומען. /5:4 אבער איר סוף איז ביטער ווי ווערמוט, שארף ווי א צוויישניידיקע שווערד. /5:5 אירע פיס נידערן צום טויט, אין אונטערערד שפארן אן אירע פיס. /5:6 כדי זי זאל ניט גיין דעם גלייכן וועג פון לעבן, וואגלען אירע שטעגן, זי ווייס ניט וווהין. /5:7 און אצונד, קינדער, הערט מיר צו, און איר זאלט ניט אפקערן פון די ווערטער פון מיין מויל. /5:8 דערווייטער פון איר דיין וועג, און זאלסט ניט גענענען צום איינגאנג פון איר הויז, /5:9 כדי זאלסט ניט געבן צו אנדערע דיין פרישקייט, און דיינע יארן צו אן אכזר;/5:10 כדי פרעמדע זאלן זיך ניט זעטן מיט דיין קראפט, און דיין מי זאל ניט אנקומען אין הויז פון א ווילדפרעמדן;/5:11 און וועסט ברומען אין דיין סוף, ווען דיין לייב און דיין פלייש וועט זיין פארלענדט, /5:12 און וועסט זאגן: ווי האב איך פיינט געהאט מוסר, און שטראף האט פאראכט מיין הארץ, /5:13 און איך האב ניט צוגעהערט דעם קול פון מיינע וועגווייזער, און צו מיינע לערער ניט צוגענייגט מיין אויער! /5:14 איך בין שיר ניט געווארן אל דאס בייזאין דער איינזאמלונג און עדה.
/5:15 טרינק וואסער פון דיין גרוב, און לויפיקס פון דיין ברונעם. 16דיינע קוואלן וועלן זיך צעשפרייטן דערויסן, אין די גאסן – די בעכן וואסער. /5:17 דיר אליין וועלן זיי געהערן, און ניט צו פרעמדע מיט דיר. /5:18 זאל דיין קוואל זיין געבענטשט, און פריי זיך מיט דער ווייב פון דיין יוגנט. /5:19 די ליבלעכע הינדין, און די חנעוודיקע הירשין, אירע בריסט זאלן דיך זעטן אין אלע צייטן, און צו איר ליבשאפט זאלסטו זיין איבערגעגעבן תמיד. /5:20 און נאך וואס, מיין זון, זאלסטו זיך אפגעבן מיט א פרעמדער, און ארומנעמען דעם בוזעם פון אן אנדערער?/5:21 ווארום פאר גאטס אויגן זיינען די וועגן פון א מענטשן, און אלע זיינע שטעגן לייגט ער אויס. /5:22 זיינע אייגענע זינד באצווינגען דעם רשע, און אין די שטריק פון זיין חטא ווערט ער פארהאלטן. /5:23 ער שטארבט אן מוסר;און דורך זיין גרויס נארישקייט ווערט ער פארבלאנדזשעט.
/6:1 מיין זון, אויב דו ביסט ערב געווען פאר דיין חבר, געגעבן דיין האנט פאר א פרעמדן, /6:2 ביסטו געכאפט אין די ווערטער פון דיין מויל, ביסטו געפאנגען אין די ווערטער פון דיין מויל. /6:3 טו דאס דען, מיין זון, און ווער ניצול, אז דו ביסט אריינגעפאלן אין דיין חברס האנט:גיי, ווארף זיך אנידער, און שטיי־צו צו דיין חבר. /6:4 זאלסט ניט געבן קיין שלאף צו דיינע אויגן, און קיין שלומער צו דיינע ברעמען. /6:5 זיי דיך מציל ווי א הירש אויס דער האנט, און ווי א פויגל פון פאנגערס האנט.
/6:6 גיי צו דער מוראזשקע, דו פוילער, זע אירע וועגן, און ווער קלוג; /6:7 הגם זי האט ניט קיין פירער, קיין אויפזעער און קיין געוועלטיקער, /6:8 גרייט זי אן אום זומער איר ברויט, האט זי אנגעקליבן אין שניטצייט איר שפייז. /6:9 ביז וואנען, דו פוילער, וועסטו ליגן?ווען וועסטו אויפשטיין פון דיין שלאף?/6:10 „נאך א ביסל שלאף, נאך א ביסל דרעמלען, נאך א ביסל ליגן מיט פארלייגטע הענט״;/6:11 און קומען ווי א גיי־חיל וועט דיין ארימקייט, און דיין נויט ווי א געפאנצערטער מאן.
/6:12 א נידערטרעכטיקער מענטש, א מאן פון אומרעכט, איז דער וואס גייט אום מיט א קרומען מויל, /6:13 וואס ווינקט מיט זיינע אויגן, וואס שארט מיט זיינע פיס, וואס טייטלט מיט זיינע פינגער. /6:14 פארקערטקייט איז אין זיין הארצן, ער טראכט בייז אין יעטוועדער צייט, קריג מאכט ער אן. /6:15 דרום וועט פלוצלינג קומען זיין אומגליק, פלוצים וועט ער צעבראכן ווערן אז קיין היילונג וועט ניט זיין.
/6:16 זעקס זיינען די וואס {dn גאט} האט פיינט, און זיבן די אומווערדיקייט פון זיין זעל:/6:17 האפערדיקע אויגן, א ליגנערישע צונג, און הענט וואס פארגיסן אומשולדיק בלוט;/6:18 א הארץ וואס טראכט מחשבות פון אומרעכט;פיס וואס איילן צו לויפן צום בייזן;/6:19 א פאלשער עדות וואס אטעמט מיט ליגנס, און דער וואס מאכט אן קריג צווישן ברידער.
/6:20 היט, מיין זון, דאס געבאט פון דיין פאטער, און זאלסט ניט פארלאזן די לער פון דיין מוטער. /6:21 בינד זיי אויף דיין הארצן תמיד, קניפ זיי אויף דיין האלדז. /6:22 אז דו וועסט גיין, וועט עס דיך פירן, אז דו וועסט זיך לייגן, וועט עס דיך היטן, און אז דו וועסט זיך אויפכאפן, וועט עס רעדן צו דיר. /6:23 ווארום דאס געבאט איז א ליכט, און די לערנונג א ליכטיקייט, און דער וועג פון לעבן זיינען שטראפרייד פון מוסר;/6:24 דיך צו היטן פון דער שלעכטער ווייבספארשוין, פון דער גלאטער צונג פון דער פרעמדער. /6:25 זאלסט ניט גלוסטן איר שיינקייט אין דיין הארצן, און זאל זי דיך ניט נעמען מיט אירע ברעמען. /6:26 ווארום איבער א זונה קומט מען ביז א לעבל ברויט, און אן אשת־איש פאנגט די טייערסטע זעל. /6:27 קען א מענטש שארן קוילן אין זיין בוזעם, און זיינע בגדים זאלן זיך ניט אנצינדן?/6:28 צי קען א מענטש גיין אויף קוילן, און זיינע פיס זאלן ניט אנגעברענט ווערן? /6:29 אזוי איז דער וואס קומט צו זיין חברס ווייב, קיינער וואס רירט זי אן, קומט ניט אפ גלאט. /6:30 מע קען ניט פאראכטן דעם גנב אז ער גנבעט, אנצופילן זיין לייב ווען ער איז הונגעריק. /6:31 אבער אז ער ווערט געפונען, באצאלט ער זיבן מאל אזוי פיל;דעם גאנצן פארמעג פון זיין הויז מוז ער אוועקגעבן. /6:32 דער וואס איז מזנה מיט א פרוי, איז אן שכל, זיך אליין ברענגט אום דער וואס טוט דאס. /6:33 שלעג און שאנד וועט ער קריגן, און זיין חרפה וועט ניט אפגעמעקט ווערן. /6:34 ווארום אייפערזוכט איז דער גרימצארן פון א מאן, און ער וועט ניט שוינען אין טאג פון נקמה. /6:35 ער וועט ניט אכטן קיין אויסלייזגעלט, און ניט באוויליקן, ווי דו זאלסט מערן שוחד.

/7:1 מיין זון, היט מיינע ווערטער, און מיינע געבאט זאלסטו באהאלטן ביי דיר. /7:2 היט מיינע געבאט, כדי זאלסט לעבן, און מיין לערנונג, ווי דעם שווארצאפל פון דיינע אויגן. /7:3 בינד זיי אן אויף דיינע פינגער, שרייב זיי אן אויף דעם טאוול פון דיין הארצן. /7:4 זאג צו דער חכמה: דו ביסט מיין שוועסטער;און פארשטאנדיקייט זאלסטו רופן פריינט; /7:5 כדי זיי זאלן דיך באהיטן פון דער פרעמדער פרוי, פון דער אומבאקענטער וואס מאכט גלאט אירע רייד.
/7:6 ווארום דורכן פענצטער פון מיין הויז, דורך מיין פארטקע האב איך ארויסגעקוקט;/7:7 און איך האב געזען צווישן די נארן, געמערקט צווישן די יונגעלייט, א יונג אן שכל, /7:8 ווי ער גייט פארביי אין גאס לעבן איר ווינקל, און שפרייזט אויפן וועג צו איר הויז, /7:9 פארנאכט אין אוונט פון טאג, אין טיפער נאכט און פינצטערניש. /7:10 ערשט א פרוי קומט אים אן אנטקעגן, מיט דעם אנטו פון א זונה, און מיט א באהאלטענעם הארצן. /7:11 רוישיק איז זי און אויסגעלאסן, אירע פיס רוען ניט אין איר הויז. /7:12 א מאל אין גאס, א מאל אויף די מערק, און ביי אלע עקן טוט זי לויערן. /7:13 און זי נעמט אים אן, און זי קושט אים, זי פארשייט איר פנים און זאגט צו אים:/7:14 פרידאפפער האב איך אויף מיר, היינט באצאל איך מיינע נדרים. /7:15 דרום בין איך ארויס דיר אנטקעגן, צו זוכן דיין פנים, און איך האב דיך געפונען. /7:16 מיט דעקן האב איך איבערגעדעקט מיין בעט, מיט געשטרייפטע געשפינסן פון מצרים. /7:17 איך האב באשפריצט מיין געלעגערמיט מירע, אלאע, און צימערינג. /7:18 קום, לאמיר זיך זעטן מיט ליבע ביזן פרימארגן, לאמיר זיך קוויקן מיט ליבשאפט. /7:19 ווארום מיין מאן איז ניטא אין דער היים, ער איז אוועק אויף א ווייטן וועג. /7:20 דאס בייטל געלט האט ער מיטגענומען מיט זיך, אין טאג פון האלבן חודש וועט ער קומען אהיים. /7:21 זי ציט אים מיט איר פיל איינרעדעניש, מיט אירע גלאטע ליפן פארפירט זי אים. /7:22 ער גייט איר נאך באלד, ווי אן אקס וואס גייט צו דער שחיטה, און ווי אויף א קייט צו דער שטראף פון דעם נארן. /7:23 ביז א פייל שפאלט דורך זיין לעבער;ווי א פויגל איילט צו דער נעץ, און ווייס ניט אז עס איז אום איר לעבן. /7:24 און אצונד, קינדער, הערט מיר צו, און פארנעמט די ווערטער פון מיין מויל. /7:25 זאל ניט אפקערן צו אירע וועגן דיין הארץ, זאלסט ניט פארבלאנדזשען אין אירע שטעגן. /7:26 ווארום א סך דערשלאגענע האט זי אוועקגעלייגט, און פיל זיינען אירע דערהרגעטע. /7:27 וועגן צו דער אונטערערד איז איר הויז, זיי נידערן אין די קאמערן פון טויט.
/8:1 פאר וואר, די חכמה רופט, און פארשטאנדיקייט לאזט ארויס איר קול. /8:2 אויפן שפיץ פון די הויכע ערטער ביים וועג, ביים צונויפקום פון שטעגן, האט זי זיך געשטעלט;/8:3 לעבן די טויערן, ביים איינגאנג פון שטאט, ביים אריינקום אין די טירן שרייט זי אויס:/8:4 צו אייך, מענער, רוף איך, און מיין קול איז צו די מענטשנקינדער. /8:5 איר פארנארטע, פארשטייט קלוגשאפט, און איר נארן, קריגט א פארשטאנדיק הארץ!/8:6 הערט צו, ווארום געהויבנס וועל איך רעדן, און די עפענונג פון מיינע ליפן וועט זיין די ריכטיקייט. /8:7 ווארום מיין גומען וועט רעדן אמת, און שלעכטס איז די אומווערדיקייט פון מיינע ליפן. /8:8 מיט גערעכטיקייט זיינען אלע ווערטער פון מיין מוילניטא אין זיי פארדרייטס און קרומס. /8:9 זיי אלע זיינען קלאר פארן פארשטאנדיקן, און רעכטפארטיק פאר די וואס געפינען קענשאפט. /8:10 נעמט מיין מוסר, און ניט זילבער, און קענשאפט איידער געקליבנסטע גאלד. /8:11 ווארום חכמה איז בעסער פון פערל, און קיין חפצים זיינען ניט גלייך צו איר. /8:12 איך חכמה וווין מיט געשייטקייט, און קענשאפט פון איינפאלן טו איך געפינען. /8:13 מורא פאר {dn גאט} איז פיינט האבן שלעכטס;האפערדיקייט און גאווה, און דעם וועג פון שלעכטס, און א מויל מיט פארקערטקייט האב איך פיינט. /8:14 איך האב עצות און בריהשאפט, איך בין פארשטאנדיקייט, גבורה איז מיין. /8:15 דורך מיר קיניגן מלכים, און פירשטן מאכן גערעכטע געזעצן. /8:16 דורך מיר הערשן די הערשער, און די אדללייט – אלע ריכטער פון דער ערד. /8:17 איך האב ליב מיינע ליבהאבער, און מיינע זוכער געפינען מיך. /8:18 עשירות און כבוד זיינען ביי מיר, גרויס גוטס און הצלחה. /8:19 מיין פרוכט איז בעסער פון גאלד און פון גינגאלד, און מיין איינקום פון געקליבנסטן זילבער. /8:20 אין דעם וועג פון רעכטפארטיקייט גיי איך, אין די שטעגן פון גערעכטיקייט;/8:21 צו מאכן ארבן מיינע ליבהאבער גוטס, און זייערע שאצקאמערן זאל איך אנפילן.
/8:22 {dn גאט} האט מיך באשאפן אין אנהייב פון זיין וועג, דאס ערשטע פון זיינע ווערק לאנג צוריק. /8:23 פון אייביק אן בין איך געפורעמט, פון אנהייב, פון איידער די ערד איז געווען. /8:24 ווען די תהומען זיינען נאך ניט געוועןבין איך געבארן געווארן, ווען ניט געווען נאך קיין קוואלןמיט וואסער באלאדן. /8:25 איידער די בערג זיינען אריינגעזעצט געווארן, פאר די הייכן, בין איך געבארן געווארן;/8:26 ווען ער האט נאך ניט געהאט געמאכט ערד און פעלדער, און די ערשטע שטויבן פון דער וועלט. /8:27 ווען ער האט צוגעגרייט די הימלען, בין איך געווען דערביי;ווען ער האט געצייכנט א צירקל אויפן געזיכט פון תהום;/8:28 ווען ער האט באפעסטיקט די וואלקנס פון אויבן, ווען ער האט באוועלטיקט די קוואלן פון תהום, /8:29 ווען ער האט געשטעלט דעם ים זיין געזעץ, אז די וואסערן זאלן ניט אריבערגיין זיין ראנד, ווען ער האט באשטימט די גרונטפעסטן פון דער ערד, /8:30 האב איך זיך דערצויגן ביי אים;און איך בין געווען א פרייד טאגטעגלעך, זיך געשפילט פאר אים די גאנצע צייט;/8:31 זיך געשפילט אויף זיין ערדישער וועלט, און מיין פרייד געהאט ביי די מענטשנקינדער. /8:32 און אצונד, קינדער, הערט מיר צו, און ווויל צו די וואס היטן מיינע וועגן. /8:33 הערט צו מוסר, און ווערט קלוג, און איר זאלט ניט פארווילדערט ווערן. /8:34 ווויל צו דעם מענטשן וואס הערט מיר צו, צו וואכן ביי מיינע טירן טאגטעגלעך, צו היטן די ביישטידלען פון מיינע איינגאנגען!/8:35 ווארום דער וואס געפינט מיך, געפינט לעבן, און קריגט באוויליקונג פון {dn גאט}. /8:36 און דער וואס פארפעלט מיך, בארויבט זיך אליין, אלע וואס האבן מיך פיינט האבן ליב דעם טויט.

/9:1 חכמה האט אויפגעבויט איר הויז, אויסגעהאקט אירע זיבן זיילן. /9:2 זי האט געשאכטן איר שעכטונג, געמישט איר וויין, אויך געגרייט איר טיש. /9:3 זי שיקט אירע מיידלעך, זי רופטאויף די הויכע ערטער פון שטאט:/9:4 ווער עס איז א נאר זאל פארקערן אהער;ווו איינער אן שכל זאגט זי צו אים:/9:5 קומט עסט פון מיין ברויט, און טרינקט פון דעם וויין וואס איך האב געמישט. /9:6 פארלאזט נארישקייטן, כדי איר זאלט לעבן, און טרעט אין וועג פון פארשטאנדיקייט. –/9:7 דער וואס מוסערט דעם שפעטער נעמט זיך שאנד, און דער וואס שטראפט דעם רשע – טאדל אויף זיך. /9:8 זאלסט ניט שטראפן דעם שפעטער, ווארום ער וועט דיך פיינט קריגן, שטראף דעם קלוגן, און ער וועט דיך ליב קריגן. /9:9 גיב דעם קלוגן, און ער וועט נאך קליגער ווערן, לערן דעם גערעכטן, און ער וועט מערן לערנונג. –/9:10 דער אנהייב פון חכמה איז מורא פאר {dn גאט}, און די דערקענונג פון דעם הייליקן איז פארשטאנדיקייט. /9:11 ווארום דורך מיר וועלן געמערט ווערן דיינע טעג, און יארן פון לעבן וועט מען דיר צולייגן. /9:12 אויב דו ביסט קלוג, ביסטו קלוג פאר זיך, און ביסטו א שפעטער, וועסטו אליין ליידן. /9:13 די ווייבספארשוין נארישקייט ליארעמט;לויטער לייכטזיניקייט און ווייס גארנישט. /9:14 און זי זיצט ביים איינגאנג פון איר הויז, אויף א שטול אויף די הויכע ערטער פון שטאט, /9:15 צו רופן די פארבייגייערוואס גייען אויף זייערע גלייכע וועגן:/9:16 ווער עס איז א נאר זאל פארקערן אהער;און ווו איינער אן שכל זאגט זי צו אים: /9:17 געגנבעט וואסער איז זיס, און פארבארגן ברויט איז געשמאק. /9:18 און ער ווייס ניט אז מתים זיינען דארטן, אין די טיפענישן פון אונטערערד זיינען אירע געסט.

/10:1 די שפריכווערטער פון שלמהן.
א זון א חכם דערפרייט זיין פאטער, און א זון א נאר איז דער קומער פון זיין מוטער.
/10:2 אומגערעכטע אוצרות נוצן ניט, אבער גערעכטיקייט איז מציל פון טויט.
/10:3 {dn גאט} לאזט ניט פארהונגערן דעם לייב פון דעם צדיק, און די געריקייט פון די רשעים פארשטויסט ער.
/10:4 ארים איז דער וואס ארבעט מיט אן אפגעלאזטער האנט, און די האנט פון די פלייסיקע ווערט רייך.
/10:5 א קלוגער זון זאמלט אום זומער, א זון א טויגעניכטס שלאפט אין שניטצייט.
/10:6 ברכות אויפן קאפ איז דער צדיק;און דאס מויל פון די רשעים פארשפרייט אומרעכט.
/10:7 די דערמאנונג פון צדיק איז א בענטשטונג, און דער נאמען פון די רשעים ווערט פארפוילט.
/10:8 דער קלוגהארציקער נעמט אן באפעלן, און דער ליפננאר ווערט געשטרויכלט.
/10:9 דער וואס גייט מיט ערלעכקייט גייט אין זיכערקייט, און דער וואס פארדרייט זיינע וועגן ווערט אנגעלערנט.
/10:10 דער וואס ווינקט מיטן אויג שאפט פארדראס, און דער ליפננאר ווערט געשטרויכלט.
/10:11 דאס מויל פון דעם צדיק איז א קוואל פון לעבן, און דאס מויל פון די רשעים פארשפרייט אומרעכט.
/10:12 שנאה וועקט אויף קריג, און אויף אלע פארברעכן פארדעקט ליבשאפט.
/10:13 אויף די ליפן פון דעם פארשטאנדיקן געפינט זיך חכמה, און א רוט פארן רוקן פון דעם וואס אן שכל.
/10:14 חכמים באהאלטן די קענשאפט, אבער דאס מויל פון די נארן איז א נאנטער בראך.
/10:15 דער פארמעג פון דעם עושר איז זיין באפעסטיקע שטאט, דער בראך פון די ארימע לייט איז זייער דלות.
/10:16 דער לוין פון דעם צדיק איז לעבן, דער איינקום פון דעם רשע איז זינד.
/10:17 אויפן וועג פון לעבן איז דער וואס אכט אויף מוסר, און דער וואס פארלאזט שטראפרייד פארבלאנדזשעט.
/10:18 דער וואס פארדעקט שנאה מיט פאלשע ליפן, און דער וואס פארשפרייט רכילות, ער איז א נאר.
/10:19 ביי פיל ווערטער קען ניט אויסגעמיטן ווערן זינד, און דער וואס קארגט זיינע ליפן איז א קלוגער.
/10:20 געקליבנסטע זילבער איז די צונג פון דעם צדיק, דער שכל פון די רשעים איז ווינציק וואס ווערט.
/10:21 די ליפן פון די צדיקים שפייזן א סך, אבער די נארן שטארבן ווייל זיי פעלט שכל.
/10:22 די ברכה פון {dn גאט}, זי מאכט רייך, מע דארף צו מאל ניט צולייגן מי דערביי.
/10:23 ווי א שפילכל איז ביים נארן טאן א נבלה, און א חכמה – ביי א מענטשן מיט שכל.
/10:24 די שרעקעניש פון דעם רשע, זי וועט קומען אויף אים, און דעם באגער פון די צדיקים וועט מען געבן.
/10:25 ווי א שטורעם גייט אריבער, אזוי איז דער רשע ניטא, אבער דער צדיק איז אן אייביקער גרונטפעסט.
/10:26 ווי עסיק פאר די ציין, און ווי רויך פאר די אויגן, אזוי איז דער פוילער פאר די וואס שיקן אים.
/10:27 מורא פאר {dn גאט} לייגט צו טעג, און די יארן פון די רשעים ווערן געקירצט.
/10:28 די ווארטעניש פון די צדיקים לאזט זיך אויס אין פרייד, און די האפענונג פון די רשעים וועט אונטערגיין.
/10:29 א באשיצונג פאר ערלעכקייט איז דער וועג פון {dn גאט}, אבער א בראך פאר די וואס טוען אומרעכט.
/10:30 דער צדיק וועט זיך קיין מאל ניט אויסגליטשן, אבער די רשעים וועלן ניט בלייבן אין לאנד.
/10:31 דאס מויל פון דעם צדיק שפראצט מיט חכמה, און די פארקערטע צונג ווערט פארשניטן.
/10:32 די ליפן פון דעם צדיק ווייסן גוטוויליקייט, און דאס מויל פון די רשעים – פארקערטקייט.
/11:1 פאלשע וואגשאלן זיינען די אומווערדיקייט פון {dn גאט}, און א פול געוויכט איז זיין רצון.
/11:2 קומט מוטוויליקייט, קומט שאנד, אבער ביי די שטילע איז חכמה.
/11:3 די ערלעכקייט פון די רעכטפארטיקע וועט זיי פירן, און די פארדרייטקייט פון די פעלשער וועט זיי פארוויסטן.
/11:4 פארמעג נוצט ניט אין טאג פון צארן, אבער גערעכטיקייט איז מציל פון טויט.
/11:5 די גערעכטיקייט פון דעם ערלעכן וועט גלייך מאכן זיין וועג, און דורך זיין שלעכטיקייט וועט פאלן דער שלעכטער.
/11:6 די גערעכטיקייט פון די רעכטפארטיקע איז זיי מציל, און אין זייערע געריקייט ווערן די פעלשער באצווונגען.
/11:7 אז א שלעכטער מענטש שטארבט, גייט אונטער זיין האפענונג, און דער אויסקוק פון די תקיפים גייט אונטער.
/11:8 דער צדיק ווערט ארויסגעצויגן פון א צרה, און דער רשע קומט אן אויף זיין ארט.
/11:9 מיטן מויל וויל דער זינדיקער אומברענגען זיין חבר, אבער דורך פארשטאנדיקייט ווערן די צדיקים דערלייזט.
/11:10 אז די צדיקים איז גוט, פרייט זיך די שטאט, און אז די רשעים גייען אונטער איז א געזאנג.
/11:11 דורך דער ברכה פון די רעכטפארטיקע ווערט א שטאט דערהויבן, און דורך דעם מויל פון די רשעים ווערט זי צעשערט.
/11:12 מבזה זיין חבר, איז דער וואס אן שכל, אבער א מענטש מיט פארשטאנדיקייט פארשווייגט.
/11:13 דער רכילות־טרייבער זאגט אויס א סוד, אבער דער וואס האט א טריי געמיט פארדעקט א זאך.
/11:14 אן א פירונג פאלט א פאלק, און הילף איז דורך פיל יועצים.
/11:15 שלעכט שניידט מען אפ אז מע איז ערב פאר א פרעמדן, אבער דער וואס האט פיינט גוטזאגעניש איז זיכער.
/11:16 א באחנטע פרוי קריגט כבוד, און שטארקע קריגן עשירות.
/11:17 זיך אליין טוט גוטס דער גענאדיקער מענטש, און זיין אייגן לייב פאראומגליקט דער אכזר.
/11:18 דער רשע פארדינט פאלשן לוין, אבער דער וואס זייט גערעכטיקייט – אמתן שכר.
/11:19 פעסטע גערעכטיקייט פירט צום לעבן, און דער וואס יאגט זיך נאך בייז, יאגט זיך נאך זיין טויט.
/11:20 אן אומווערדיקייט ביי {dn גאט} זיינען קרומהארציקע, און זיין רצון, די וואס זייער וועג איז ערלעך.
/11:21 נא דיר מיין האנט! דעם שלעכטן וועט ניט געשאנקען ווערן, אבער דער זאמען פון די צדיקים ווערט אנטרונען.
/11:22 א גילדערנער נאזרינג אויפן נאז פון א חזיר, איז א פרוי וואס איז שיין נאר אפגעטאן פון שכל.
/11:23 דער באגער פון די צדיקים איז רק גוט, די האפענונג פון די רשעים איז חוצפה.
/11:24 פאראן דער וואס צעטיילט, און עס קומט נאך צו, און דער וואס קארגט מער ווי מע דארף, בלויז צו פארמינערונג.
/11:25 א פרייגעביקע זעל ווערט פעט, און דער וואס זעט אן, ווערט ער אויך געזעט.
/11:26 דער וואס האלט צוריק תבואה, אים שילט דאס פאלק, אבער א ברכה אויפן קאפ פון דעם וואס פארקויפט.
/11:27 דער וואס זוכט גוטס, זוכט גוטוויליקייט, און דער וואס איז אויסן בייז, וועט עס אים אנקומען.
/11:28 דער וואס פארזיכערט זיך אויף זיין עשירות, ער וועט פאלן, און ווי א בלאט וועלן שפראצן די צדיקים.
/11:29 דער וואס פאראומגליקט זיין הויז, וועט ארבן ווינט;און דער נאר איז א קנעכט ביים קלוגהארציקן.
/11:30 די פרוכט פון דעם צדיק איז א בוים פון לעבן, און די הערצער נעמט איין דער חכם.
/11:31 זע, דער צדיק קריגט באצאלט אויף דער ערד, היינט ווי שוין דער רשע און דער זינדיקער!

/12:1 דער וואס האט ליב וויסן, האט ליב מוסר, אבער דער פארגרעבטער האט פיינט שטראף.
/12:2 דער גוטער קריגט באוויליקונג פון {dn גאט}, אבער דעם מאן מיט בייזע געדאנקען פארמשפט ער.
/12:3 קיין מענטש קען ניט באשטיין דורך שלעכטס, אבער דער ווארצל פון די צדיקים רירט זיך ניט.
/12:4 אן אשת־חיל איז די קרוין פון איר מאן, און ווי א פוילונג אין זיינע ביינער איז א טויגעניכטס. /12:5 די מחשבות פון די צדיקים זיינען גערעכטיקייט, די תחבולות פון די רשעים זיינען באטרוג.
/12:6 די רייד פון די רשעים זיינען צו לויערן אויף בלוט, אבער דאס מויל פון די רעכטפארטיקע איז זיי מציל.
/12:7 די רשעים ווערן איבערגעקערט, און זיי זיינען ניטא, אבער דאס הויז פון די צדיקים וועט באשטיין.
/12:8 וועדליק זיין שכל ווערט א מענטש געלויבט, און דער וואס האט א פארדרייט הארץ, ווערט צו שפאט.
/12:9 בעסער דער וואס איז גרינגגעשאצט און האט א קנעכט, איידער דער וואס שטעלט זיך פאר א נכבד, און אים פעלט ברויט.
/12:10 דער גערעכטער קימערט זיך אום דעם לעבן פון זיין בהמה, און דאס הארץ פון די רשעים איז אומדערבארימדיק.
/12:11 דער וואס באארבעט זיין ערד, האט ברויט צו זאט, און דער וואס יאגט זיך נאך פוסטע זאכן, איז אן שכל.
/12:12 דער רשע גלוסט דאס געפאנג פון די שלעכטע, אבער דער ווארצל פון די צדיקים ברענגט איין.
/12:13 אין א פארזע פון די ליפן איז א שטרויכלונג פארן שלעכטן, אבער דער צדיק קומט ארויס פון א צרה.
/12:14 פון דער פרוכט פון מענטשנס מויל וועט ער זיך זעטן מיט גוטס, און די טוונג פון א מענטשנס הענט וועט מען אים אומקערן.
/12:15 דער וועג פון דעם נארן איז גלייך אין זיינע אויגן, אבער דער חכם הערט צו אן עצה.
/12:16 דעם נארנס ערגערניש ווערט באקאנט אין אייגענעם טאג, אבער דער קלוגער פארדעקט די שאנד.
/12:17 דער וואס אטעמט מיט אמת, וועט דערווייזן די ריכטיקייט, אבער דער פאלשער עדות איז אן אפנאר.
/12:18 פאראן דער וואס פלאפלט ווי שטעך פון א שווערד, אבער די צונג פון די קלוגע איז א היילונג.
/12:19 די ליפ פון אמת וועט באשטיין אויף אייביק, אבער אויף א רגע איז די צונג פון ליגן.
/12:20 אפגענארט ווערט דאס הארץ פון די וואס טראכטן בייז, אבער ביי די וואס באראטן פריד, איז א פרייד.
/12:21 דעם צדיק וועט ניט איינפאלן קיין שום אומרעכט, אבער די רשעים זיינען פול מיט בייז.
/12:22 אן אומווערדיקייט ביי {dn גאט} זיינען ליגנערישע ליפן, און זיין רצון, די וואס באגייען זיך ווארהאפטיק.
/12:23 א קלוגער מענטש פארדעקט די קענשאפט, אבער דאס הארץ פון די נארן רופט אויס די טיפשות.
/12:24 די האנט פון די פלייסיקע וועט געוועלטיקן, און די אפגעלאזטע וועט ווערן צו צינדז.
/12:25 איז דא א זארג אין עמיצנס הארצן, זאל מען זי פארדריקן, ווארום א גוט ווארט מאכט זי פריילעך.
/12:26 דער צדיק געפינט אויס פון זיין חבר, און דער וועג פון די רשעים פארפירט זיי.
/12:27 דער אפגעלאזטער וועט ניט כאפן זיין פאנג, און דאס טייערסטע גוטס פון א מענטשן איז פלייסיק זיין.
/12:28 אין דעם שטעג פון גערעכטיקייט איז לעבן, און אויפן שליאך פון איר וועג איז ניטא קיין טויט.

/13:1 א קלוגער זון לאזט זיך לערנען פון פאטער, אבער דער שפעטער וויל ניט הערן א בייזער.
/13:2 פון דער פרוכט פון זיין מויל עסט א מענטש גוטס, אבער דער באגער פון די פעלשער איז אומרעכט.
/13:3 דער וואס פאסט אויף זיין מויל, פארהיט זיין זעל, דער וואס שפארט אויף זיינע ליפן, אויף אים וועט זיין א בראך.
/13:4 די זעל פון דעם פוילן גארט און האט גארנישט, אבער די זעל פון די פלייסיקע וועט ווערן פעט.
/13:5 דער צדיק האט פיינט א פאלש ווארט, און דער רשע פירט זיך מיאוס און שענדלעך.
/13:6 רעכטפארטיקייט פארהיט דעם וואס זיין וועג איז ערלעך, און שלעכטיקייט פארדרייט דעם זינדיקן.
/13:7 פאראן דער וואס שטעלט זיך רייך און האט גארנישט, דער וואס שטעלט זיך ארים ביי א גרויס פארמעג.
/13:8 אן אויסלייז פאר א מענטשנס לעבן איז זיין עשירות, אבער דער ארימאן הערט צו מאל ניט קיין אנגעשריי.
/13:9 די ליכטיקייט פון די צדיקים איז פריילעך, אבער דאס ליכט פון די רשעים לעשט זיך אויס.
/13:10 דורך מוטוויליקייט מאכט מען בלויז אן קריג, אבער ביי די איבערלייגטע איז חכמה.
/13:11 א רייכטום פון דער לופט ווערט געמינערט, אבער דער וואס קלייבט ביסלעכווייז פארמערט.
/13:12 א פארצויגענע ווארטעניש מאכט קראנק דאס הארץ, און א בוים פון לעבן איז א באגער וואס קומט אן.
/13:13 דער וואס פאראכט דאס ווארט, אים וועט געשען בייז, אבער דער וואס האט מורא פארן געבאט, ער וועט באלוינט ווערן.
/13:14 די לערנונג פון דעם חכם איז א קוואל פון לעבן, זיך אפצוקערן פון די נעצן פון טויט.
/13:15 א גוטער שכל גיט צו חן, אבער דער וועג פון די פעלשער איז הארט.
/13:16 יעטוועדער קלוגער פירט זיך מיט פארשטאנדיקייט, אבער דער נאר שפרייט אויס די טיפשות.
/13:17 אן אומערלעכער שליח וועט אריינפאלן אין אן אומגליק, און א טרייער געשיקטער איז א היילונג.
/13:18 ארימקייט און שאנד האט דער וואס מיידט אויס מוסר, און דער וואס אכט אויף שטראף וועט קריגן כבוד.
/13:19 א געבראכענע תאווה איז ווויל פאר דער זעל, אבער אן אומווערדיקייט ביי נארן איז זיך אפקערן פון שלעכטס.
/13:20 דער וואס גייט אום מיט קלוגע, וועט קלוג ווערן, און דער וואס חברט זיך מיט נארן, וועט פאראומגליקט ווערן.
/13:21 די זינדיקע יאגט נאך דאס בייז, און די צדיקים באצאלט מען גוטס.
/13:22 דער גוטער לאזט ירושה פאר קינדסקינדער, און באהאלטן פארן צדיק איז דער פארמעג פון דעם זינדיקן.
/13:23 פיל שפייז ברענגט דער אקער פון די ארימע, און רייכטום ווערט אפגעטאן דורך אומגערעכטיקייט.
/13:24 דער וואס קארגט זיין רוט, האט פיינט זיין זון, און דער וואס האט אים ליב, שטראפט אים באצייטנס.
/13:25 דער צדיק עסט ביז זיין לייב ווערט זאט, און דעם בויך פון די רשעים פעלט אויס.

/14:1 א קלוגע ווייב בויט אויף איר הויז, און א נארינטע צעשטערט עס מיט אירע הענט.
/14:2 דער וואס גייט אין זיין רעכטפארטיקייט, האט מורא פאר {dn גאט}, און דער וואס זיינע וועגן זיינען פארדרייט, פאראכט אים.
/14:3 אין נארנס מויל איז א שטעקן פאר זיין גאווה, און די ליפן פון די קלוגע פארהיטן זיי.
/14:4 אן אקסן איז די קאריטע ליידיק, און פיל תבואה איז אין כוח פון דעם אקס.
/14:5 א באגלויבטער עדות נארט ניט אפ, און מיט אפנארענישן אטעמט דער פאלשער עדות.
/14:6 דער שפעטער זוכט חכמה און ניטא, און וויסן איז גרינג דעם פארשטאנדיקן.
/14:7 גיי אוועק פון א מענטשן א נאר, סיידן ווילסט ניט קענען פארשטאנדיקע ליפן.
/14:8 די חכמה פון דעם קלוגן איז אין באטראכטן זיין וועג, און די טיפשות פון דעם נארן איז אין באטרוג.
/14:9 ביי די נארן איז זינד א פירשפרעכער, און צווישן די רעכטפארטיקע – גוטוויליקייט.
/14:10 דאס הארץ ווייס איר אייגענע ביטערקייט, און אין איר שמחה קען זיך א פרעמדער ניט מישן.
/14:11 דאס הויז פון די רשעים ווערט פארטיליקט, און דאס געצעלט פון די רעכטפארטיקע בליט.
/14:12 פאראן א וועג וואס איז גלייך ביים מענטשן, און זיין סוף זיינען וועגן פון טויט.
/14:13 אפילו ביים לאכן טוט וויי דאס הארץ, און דער סוף פון שמחה איז טרויער.
/14:14 פון זיינע וועגן וועט געזעטיקט ווערן דער פאלשהארציקער, און דער גוטער מענטש פון וואס אין אים.
/14:15 א נאר גלויבט אלצדינג, אבער דער קלוגער באטראכט זיין טריט.
/14:16 דער חכם שייט זיך, און קערט זיך אפ פון שלעכטס, און דער נאר נעמט זיך איבער, און איז זיכער.
/14:17 א גיכער כעסן באגייט נארישקייט, און א מענטש מיט בייזע געדאנקען ווערט פארהאסט.
/14:18 לייכטזיניקע ארבן נארישקייט, און קלוגע באקריינען זיך מיט קענשאפט.
/14:19 די שלעכטע בייגן זיך פאר די גוטע, און די רשעים פאר די טויערן פון צדיק.
/14:20 אפילו ביי זיין חבר ווערט פארהאסט דער ארימאן, און די גוטע פריינט פון עושר זיינען פיל.
/14:21 דער וואס איז מבזה זיין חבר, זינדיקט, און דער וואס לייטזעליקט די געדריקטע, אז ווויל איז צו אים!
/14:22 פאר וואר, די וואס טראכטן בייז בלאנדזשען, און גענאד און טריישאפט פאר די וואס טראכטן גוטס.
/14:23 אין יעטוועדער אנשטרענג איז דא א נוץ, אבער ליפנגערייד איז בלויז צום שאדן.
/14:24 א קרוין פאר די חכמים איז זייער עשירות, די טיפשות פון די נארן בלייבט טיפשות.
/14:25 אן אמתער עדות ראטעוועט נפשות, אבער דער וואס אטמט מיט ליגנס איז אן אפנאר.
/14:26 אין מורא פאר {dn גאט} איז א שטארקער בטחון, און פאר די קינדער וועט עס זיין א באשיצונג.
/14:27 מורא פאר {dn גאט} איז א קוואל פון לעבן, זיך אפצוקערן פון די נעצן פון טויט.
/14:28 אין פיל פאלק איז די פראכט פון דעם מלך, און אן פאלק איז א בראך פארן פירשט.
/14:29 דער וואס איז איינגעהאלטן אין צארן, האט גרויס פארשטאנדיקייט, און דער וואס האט א קורץ געמיט, קלייבט אויף נארישקייט.
/14:30 א געזונט פארן לייב איז א געלאסן הארץ, און א פוילונג אין די ביינער איז קנאה.
/14:31 דער וואס דריקט דעם ארימאן, לעסטערט זיין באשעפער, און דער וואס דערבארימט זיך אויפן אביון, גיט אים כבוד.
/14:32 אין זיין אומגליק ווערט געשטויסן דער רשע, אבער דער צדיק איז באשיצט ביז אין זיין טויט.
/14:33 אין הארצן פון פארשטאנדיקן רוט די חכמה, אבער וואס אינעווייניק ביי די נארן ווערט באקאנט.
/14:34 גערעכטיקייט דערהייבט א פאלק, און זינד איז די שאנד פון אומות.
/14:35 דעם מלכס גוטוויליקייט איז צום קלוגן קנעכט, און זיין גרימצארן וועט זיין אויפן טויגעניכטס.

/15:1 א ווייכער ענטפער האלט אפ צארן, און א פארדראסיק ווארט ברענגט אויף כעס.
/15:2 די צונג פון די קלוגע איז וווילקענעוודיק, און דאס מויל פון נארן גאווערט טיפשות.
/15:3 אין יעטוועדער ארט זיינען די אויגן פון {dn גאט}, זיי זעען די שלעכטע און די גוטע.
/15:4 א מילדע צונג איז א בוים פון לעבן, און פאלשקייט אויף איר איז א בראך פארן געמיט.
/15:5 דער נאר פאראכט זיין פאטערס מוסר, און דער וואס אכט אויף שטראף איז געשייט.
/15:6 אין הויז פון דעם צדיק איז גרויס רייכטום, און אין איינקום פון רשע איז א צרה.
/15:7 די ליפן פון די קלוגע פארשפרייטן קענשאפט, און דער שכל פון די נארן – ניט ריכטיקס.
/15:8 דאס שלאכטאפפער פון די רשעים איז אן אומווערדיקייט ביי {dn גאט}, און די תפילה פון רעכטפארטיקע איז זיין רצון.
/15:9 אן אומווערדיקייט ביי {dn גאט} איז דער וועג פון דעם רשע, און דעם וואס יאגט זיך נאך גערעכטיקייט האט ער ליב.
/15:10 א בייזע שטראף איז פאר דעם וואס פארלאזט דעם וועג, דער וואס האט פיינט מוסר וועט שטארבן.
/15:11 די אונטערערד און דער אפגרונט זיינען פאר {dn גאט}, היינט ווי שוין די הערצער פון די מענטשנקינדער!
/15:12 דער שפעטער האט ניט ליב מע זאל אים שטראפן, ער וויל ניט גיין צו חכמים.
/15:13 א פריילעך הארץ מונטערט אויף דעם פנים, און פון הארצקלעמעניש ווערט דאס געמיט דערשלאגן.
/15:14 דאס הארץ פון דעם פארשטאנדיקן זוכט קענשאפט, און דאס מויל פון די נארן פיטערט זיך אויף טיפשות.
/15:15 אלע טעג פון דעם ארימאן זיינען שלעכטע, אבער ביי דעם וואס האט א פריילעך הארץ איז תמיד א סעודה.
/15:16 בעסער ווינציק מיט גאטספארכטיקייט, איידער א גרויסער אוצר מיט צעטומלטקייט דערביי.
/15:17 בעסער א מאלצייט פון גרינס ווו ליבשאפט איז דא, איידער א געשטאפטער אקס מיט שנאה דערביי.
/15:18 א כעסן מאכט אן שטרייט, און אן איינגעהאלטענער אין צארן שטילט איין קריג.
/15:19 דער וועג פון דעם פוילן איז ווי פארצאמט מיט דערנער, אבער דער שטעג פון דעם רעכטפארטיקן איז אויסגעגלייכט.
/15:20 א קלוגער זון דערפרייט דעם פאטער, און א נארישער מענטש איז מבזה זיין מוטער.
/15:21 נארישקייט איז א פרייד ביי דעם וואס פעלט שכל, אבער א מענטש מיט פארשטאנדיקייט גייט גלייך.
/15:22 אן באראט ווערן טראכטונגען פארשטערט, און דורך פיל יועצים קומען זיי צו שטאנד.
/15:23 א מענטש האט פרייד פון דעם ענטפער פון זיין מויל, און א ווארט אין דער צייט – ווי גוט דאס איז!
/15:24 דער וועג פון לעבן איז ארויף צו פארן קלוגן, כדי זיך אפצוקערן פון דער אונטערערד אונטן.
/15:25 דאס הויז פון די שטאלצע רייסט {dn גאט} אויס, און ער שטעלט אויף דעם גרענעץ פון דער אלמנה.
/15:26 אן אומווערדיקייט ביי {dn גאט} זיינען מחשבות פון בייז, און ריין ביי אים זיינען ווערטער פון ליבלעכקייט.
/15:27 זיין הויז פאראומגליקט דער וואס איז גייציק נאך געווין, און דער וואס האט פיינט מתנות וועט לעבן.
/15:28 דאס הארץ פון דעם צדיק קלערט־נאך צו ענטפערן, און דאס מויל פון רשעים גאווערט בייזענישן.
/15:29 ווייט איז {dn גאט} פון רשעים, אבער די תפילה פון צדיקים הערט ער.
/15:30 א ליכט אין די אויגן איז דער וואס דערפרייט דאס הארץ, א גוטע בשורה מאכט פעט דאס געביין.
/15:31 דאס אויער וואס הערט־צו דעם מוסר פון לעבן, וועט צווישן די חכמים רוען.
/15:32 דער וואס מיידט אויס מוסר, פאראכט זיין זעל, און דער וואס הערט־צו שטראף, קריגט שכל.
/15:33 מורא פאר {dn גאט} איז די לערנונג פון חכמה, און פאר כבוד קומט עניוות.

/16:1 דעם מענטשנס זיינען די צוגרייטענישן פון הארצן, אבער פון {dn גאט} איז דער ענטפער פון דער צונג.
/16:2 אלע וועגן פון א מענטשן זיינען ריין אין זיינע אויגן, אבער {dn גאט} פארשט די געמיטער.
/16:3 לייג ארויף דיינע טוונגען אויף {dn גאט}, און דיינע מחשבות וועלן צו שטאנד קומען.
/16:4 אלץ האט {dn גאט} געמאכט פאר זיין צוועק, און אויך דעם רשע פארן טאג פון בייז.
/16:5 אן אומווערדיקייט ביי {dn גאט} איז איטלעכער וואס האט א האפערדיק הארץ;נא דיר מיין האנט! אים וועט ניט געשאנקען ווערן.
/16:6 דורך גענאד און אמת ווערט זינד פארגעבן, און דורך מורא פאר {dn גאט} קערט מען זיך אפ פון שלעכטס.
/16:7 אז {dn גאט} באוויליקט די וועגן פון א מענטשן, מאכט ער אפילו זיינע פיינט שלום מיט אים.
/16:8 בעסער ווינציק דורך גערעכטיקייט, איידער פיל הכנסות דורך אומרעכט.
/16:9 דעם מענטשנס הארץ דענקט זיין וועג, אבער {dn גאט} לענקט זיין טריט.
/16:10 א כישוף איז אויפן מלכס ליפן, זיין מויל פעלשט ניט ביים משפט.
/16:11 ריכטיקע וואג און וואגשאלן זיינען פון {dn גאט}, זיין ווערק זיינען אלע וואגשטיינער פון בייטל.
/16:12 אן אומווערדיקייט ביי מלכים איז טאן שלעכטס, ווארום דורך גערעכטיקייט באשטייט דער טראן.
/16:13 דער רצון פון מלכים איז אויפריכטיקע ליפן, און דעם וואס רעדט די ריכטיקייט האבן זיי ליב.
/16:14 דער גרימצארן פון מלך איז א מלאך־המות, אבער א קלוגער מאן שטילט אים איין.
/16:15 אין שיין פון מלכס פנים איז לעבן, און זיין גוטוויליקייט איז ווי א וואלקן פון שפעטרעגן.
/16:16 ווי בעסער זיך איינצוקויפן חכמה איידער גאלד!און זיך איינצוקויפן שכל איז בילכער ווי זילבער.
/16:17 דער שטעג פון די רעכטפארטיקע איז זיך אפצוקערן פון שלעכטס, דער וואס היט זיין זעל, פאסט אויף זיין וועג.
/16:18 פאר א בראך קומט שטאלץ, און פאר אן אנידערפאל, א האפערדיק געמיט.
/16:19 בעסער א נידעריק געמיט צווישן די באשיידענע, איידער טיילן רויב מיט די שטאלצע.
/16:20 דער וואס אכט אויף דעם ווארט, וועט געפינען גוטס, און דער וואס פארזיכערט זיך אויף {dn גאט}, אז ווויל איז צו אים!
/16:21 מיטן קלוגהארציקן טרעפט זיך דער פארשטאנדיקער, און זיסקייט פון די ליפן מערט לערנונג.
/16:22 שכל איז א קוואל פון לעבן פאר דעם וואס האט עס, און נארישקייט איז א שטראף פארן נארן.
/16:23 דאס הארץ פון דעם חכם מאכט קלוג זיין מויל, און מערט לערנונג אויף זיינע ליפן.
/16:24 האניקזאפט זיינען ליבלעכע רייד, זיס פאר דער זעל, און א היילונג פארן געביין.
/16:25 פאראן א וועג וואס איז גלייך ביים מענטשן, און זיין סוף זיינען וועגן פון טויט.
/16:26 דער הונגער פון ארבעטער ארבעט אין אים, ווארום זיין מויל טרייבט אים אן.
/16:27 דער נידערטרעכטיקער מענטש גראבט אויס בייז, און אויף זיין ליפ איז ווי א בראנדפייער.
/16:28 דער מענטש פון פארקערטקייט מאכט אן קריג, און דער אונטערהעצער צעשיידט גוטע פריינט.
/16:29 דער מאן פון אומרעכט רעדט אן זיין חבר, און פירט אים אויפן ניט גוטן וועג.
/16:30 דער וואס דריקט־צו די אויגן, איז דאס אויסצוקלערן פארקערטקייט;דער וואס בייסט די ליפן, וויל אויספירן שלעכטס.
/16:31 א שיינע קרוין איז א גראער קאפ;אויפן וועג פון גערעכטיקייט ווערט זי געפונען.
/16:32 בעסער אן איינגעהאלטענער אין צארן איידער א גבור, און דער וואס געוועלטיקט איבער זיין געמיט, איידער דער וואס באצווינגט א שטאט.
/16:33 אין שוים ווארפט מען דעם גורל, אבער פון {dn גאט} איז זיין יעטוועדער באשייד.
/17:1 בעסער א טרוקענער ביסן און שלווה דערביי, איידער א הויז פול מיט פלייש־סעודות און קריג.
/17:2 א קלוגער קנעכט געוועלטיקט איבער א זון א טויגעניכטס, און צווישן די ברידער קריגט ער א חלק ירושה.
/17:3 א טיגל פאר זילבער, און א שמעלצאויוון פאר גאלד, אבער די הערצער פרוווט {dn גאט}.
/17:4 דער שלעכטסטוער הערט זיך איין צו דער ליפ פון אומרעכט, דער ליגנער הארכט צו דער צונג פון פארברעך.
/17:5 דער וואס שפאט פון אן ארימאן, לעסטערט זיין באשעפער;דעם וואס פרייט זיך אויף א בראך, וועט ניט געשאנקען ווערן.
/17:6 די קרוין פון אלטע לייט זיינען קינדסקינדער, און די צירונג פון קינדער זיינען זייערע עלטערן.
/17:7 דעם מנווול פאסט ניט די שפראך פון ברייטקייט, נאך ווינציקער דעם נדבן די שפראך פון ליגן.
/17:8 א חן־דימענט איז שוחד אין די אויגן פון זיין בעלן;וווהין נאר מע קערט זיך דערמיט באגליקט מען.
/17:9 דער וואס זוכט ליבשאפט, פארדעקט אויף זינד, און דער וואס חזרט איבער גערייד, צעשיידט גוטע פריינט.
/17:10 א בייזער ווירקט מער אויפן פארשטאנדיקן, ווי הונדערט קלעפ אויפן נארן.
/17:11 רק דער ווידערשפעניקער זוכט בייז, אבער אן אומדערבארימדיקער שליח וועט אנגעשיקט ווערן אויף אים.
/17:12 בעסער א מענטשן זאל אנטרעפן א בערינטע בארויבט פון אירע יונגע, אבי ניט א נאר מיט זיין טיפשות.
/17:13 דער וואס קערט אום א רעה פאר א טובה, וועט זיך ניט אפטאן בייז פון זיין הויז.
/17:14 ווי מע לאזט לויז וואסער איז דער אנהייב פון מחלוקות, דרום, איידער דער קריג ברעכט אויס, לאז אפ.
/17:15 דער וואס מאכט גערעכט דעם שולדיקן, און דער וואס מאכט שולדיק דעם גערעכטן, זיי ביידע זיינען אן אומווערדיקייט ביי {dn גאט}.
/17:16 וואס טויג געלט אין דעם נארנס האנטאויף צו קויפן חכמה, אז קיין שכל איז ניטא?
/17:17 אין אלע צייטן איז א חבר א גוטער פריינט, אבער פאר א צרה איז א ברודער געבארן.
/17:18 א מענטש אן שכל איז דער וואס גיט א האנט, וואס איז ערב אן ערבות פאר זיין חבר.
/17:19 דער וואס האט ליב קריג, האט ליב פארברעך, דער וואס מאכט הויך זיין טיר, זוכט א בראך.
/17:20 דער וואס האט א קרום הארץ, וועט ניט געפינען קיין גוטס, און דער וואס דרייט מיט דער צונג, וועט אריינפאלן אין בייז.
/17:21 דער וואס געבערט א נארן, איז דאס צו זיין קומער, און דער פאטער פון דעם נידערטרעכטיקן האט ניט קיין נחת.
/17:22 א פריילעך הארץ איז א גוטע רפואה, און א דערשלאגן געמיט טריקנט אויס דאס געביין.
/17:23 דער רשע נעמט אן שוחד אויסן בוזעם, צו פארדרייען די וועגן פון גערעכטיקייט.
/17:24 פארן פנים פון פארשטאנדיקן איז די חכמה, און די אויגן פון דעם נארן זיינען אין עק וועלט.
/17:25 אן ערגערניש פאר זיין פאטער איז א זון א נאר, און א ביטערניש פאר זיין געווינערין.
/17:26 קיין גוטס קומט ניט ארויס פון שטראפן אויך דעם צדיק, פון שלאגן אדללייט פאר רעכטפארטיקייט.
/17:27 דער וואס ווייס קענשאפט, קארגט זיינע ווערטער, א מענטש מיט פארשטאנדיקייט איז שפארעוודיק אין געמיט.
/17:28 אפילו א נאר אז ער שווייגט ווערט גערעכנט א חכם;דער וואס מאכט צו זיינע ליפן, א פארשטאנדיקער.

/18:1 דער וואס שיידט זיך אפ, איז אויסן זיין ווילן;ביי יעטוועדער באראט וויל ער זיך ארויסווייזן.
/18:2 דער נאר וויל ניט פארשטאנדיקייט, נאר אז זיין שכל זאל אנטפלעקט ווערן.
/18:3 אז דער רשע קומט, קומט אויך פאראכטונג, און מיט שענדלעכקייט – שפאט.
/18:4 טיפע וואסערן זיינען די ווערטער פון א מענטשנס מויל, א קוועליקער טייך איז דער ברונעם פון חכמה.
/18:5 קיין גוטס קומט ניט ארויס פון שאנעווען דעם רשע, כדי צו קריוודען דעם גערעכטן ביים משפט.
/18:6 די ליפן פון דעם נארן קומען מיט קריג, און זיין מויל רופט צו געשלעג.
/18:7 דאס מויל פון דעם נארן איז א בראך פאר אים, און זיינע ליפן זיינען א נעץ פאר זיין זעל.
/18:8 די ווערטער פון דעם אונטערהעצער זיינען ווי געשמאקע ביסנס, און זיי נידערן אין די קאמערן פון לייב.
/18:9 אויך דער וואס איז אפגעלאזט אין זיין ארבעט, איז א ברודער צו א מאן אן אויסברענגער.
/18:10 א שטארקער טורעם איז דער נאמען פון {dn גאט}, צו אים לויפט דער צדיק און ווערט באשיצט.
/18:11 דער פארמעג פון דעם עושר איז זיין באפעסטיקטע שטאט, און ווי אין א הויכער מויער איז ער אין זיין איינבילדעניש.
/18:12 פאר א בראך ווערט האפערדיק דעם מענטשנס הארץ, און פאר כבוד קומט עניוות.
/18:13 דער וואס ענטפערט א זאך איידער ער האט אויסגעהערט, איז דאס פון אים א נארישקייט און א שאנד.
/18:14 א מענטשנס געמיט קען אויסהאלטן זיין קראנקשאפט, אבער א דערשלאגן געמיט, ווער קען עס אריבערטראגן?
/18:15 דאס הארץ פון דעם פארשטאנדיקן קויפט זיך איין קענשאפט, און דאס אויער פון די קלוגע זוכט קענשאפט.
/18:16 א מענטשנס מתנה מאכט פאר אים א ווארע, און זי ברענגט אים פאר גרויסע לייט.
/18:17 גערעכט איז דער ערשטער אין זיין טענה, אבער זיין חבר קומט און פארשט אים אויס.
/18:18 דער גורל מאכט אויפהערן קריג, און צווישן די שטרייטער צעשיידט ער.
/18:19 א געקריוודעטן ברודער איז שווערער צו געווינען ווי א באפעסטיקטע שטאט, און קריג זיינען ווי ריגלען פון א פאלאץ.
/18:20 פון דער פרוכט פון א מענטשנס מויל וועט זיך זעטן זיין לייב, פון איינקום פון זיינע ליפן וועט ער זיך זעטן.
/18:21 טויט און לעבן זיינען אין דער מאכט פון דער צונג, און אירע גוטע פריינט וועלן עסן איר פרוכט.
/18:22 דער וואס האט געפונען א ווייב, האט געפונען גוטס, און קריגט באוויליקונג פון {dn גאט}.
/18:23 תחנונים רעדט דער ארימאן, אבער דער עושר ענטפערט עזות.
/18:24 פאראן חברים אויף זיך צו פאראומגליקןאון פאראן א גוטער פריינט מער צוגעטאן פון א ברודער.

/19:1 בעסער אן ארימאן וואס גייט אין זיין ערלעכקייט, איידער דער וואס האט פארקרימטע ליפן, און איז א נאר.
/19:2 אויך, פון זיך אליין ניט קענען, קומט ניט קיין גוטס, און דער וואס איילט מיט די פיס, זינדיקט.
/19:3 א מענטשנס נארישקייט פארדרייט זיין וועג, און אויף {dn גאט} צערנט זיין הארץ.
/19:4 רייכטום קריגט־צו פיל גוטע פריינט, און דער ארימאן ווערט צעשיידט פון זיין גוטן פריינט.
/19:5 א פאלשן עדות וועט ניט געשאנקען ווערן, און דער וואס אטעמט מיט ליגן, וועט ניט אנטרונען ווערן.
/19:6 פיל זוכן די לייטזעליקייט פון דעם נדבן, און איטלעכער איז א גוטער פריינט דעם געבער.
/19:7 אלע ברידער פון דעם ארימאן האבן אים פיינט, און ווי שוין דערווייטערן זיך פון אים זיינע גוטע פריינט!דער וואס יאגט זיך ארום מיט ווערטערוועט ער ביי זיי בלייבן.
/19:8 דער וואס קויפט זיך איין שכל, האט ליב זיין זעל, דער וואס היט פארשטאנדיקייט, וועט געפינען גוטס,
/19:9 א פאלשן עדות וועט ניט געשאנקען ווערן, און דער וואס אטעמט מיט ליגנס, וועט אונטערגיין.
/19:10 תענוג פאסט ניט פארן נארן, היינט ווי שוין פאר א קנעכט צו געוועלטיקן איבער הארן!
/19:11 דער שכל פון א מענטשן איז איינצוהאלטן זיין צארן, און א צירונג פאר אים איז צו פארגעבן זינד.
/19:12 א ברום ווי פון א יונגן לייב איז דעם מלכס צארן, און ווי טוי אויפן גראז זיין גוטוויליקייט.
/19:13 אן אומגליק פאר זיין פאטער איז א זון א נאר;און ווי א נודנע טריפעניש זיינען די קריג פון א ווייב.
/19:14 הויז און גוטס איז א ירושה פון עלטערן, אבער א געראטענע ווייב איז פון {dn גאט}.
/19:15 פוילקייט ווארפט אן א דרעמל, און אן אפגעלאזטער נפש וועט הונגערן.
/19:16 דער וואס היט דאס געבאט, היט זיין זעל, דער וואס פארווארלאזט זיינע וועגן, וועט שטארבן.
/19:17 דער וואס שענקט דעם ארימאן, אנטלייט {dn גאט}, און זיין טובה וועט ער אים אומקערן.
/19:18 שטראף דיין זון, ווען עס איז נאך דא א האפענונג, אבער זאלסט זיך ניט אנלייגן אים אומצוברענגען.
/19:19 א גרויסער כעסן מוז ליידן די שטראף, ווארום אז דו ווילסט אים אוועקרייסן, מאכסטו נאך ערגער.
/19:20 הער־צו אן עצה, און נעם אן מוסר, כדי דו זאלסט קלוג זיין אין דיין סוף.
/19:21 פיל מחשבות זיינען אין מענטשנס הארצן, אבער גאטס באראט, ער וועט באשטיין.
/19:22 די תאווה פון א מענטשן איז זיין שאנד;און בעסער אן ארימאן איידער א כזבן.
/19:23 מורא פאר {dn גאט} פירט צום לעבן, און מע בלייבט זאט, און ווערט ניט געשטראפט מיט קיין בייז.
/19:24 אז דער פוילער שטעקט אריין זיין האנט אין שיסל, וויל ער זי צו מאל ניט צוטראגן צו זיין מויל.
/19:25 שלאגסטו דעם שפעטער, ווערט דער נאר געשייט, און מוסערט מען דעם פארשטענדיקן, לערנט ער וויסן.
/19:26 א זון וואס ברענגט שאנד און חרפה, פארוויסט זיין פאטער, פארטרייבט זיין מוטער.
/19:27 הער אויף, מיין זון – אויב דו ווילסט פאלגן מוסר –צו ווייכן פון די ווערטער פון קענשאפט.
/19:28 גערעכטיקייט שפאט פון דעם נידערטרעכטיקן עדות, און פאלשקייט צעמישט דאס מויל פון די רשעים.
/19:29 אנגעברייט פאר די שפעטער זיינען שטראפן, און קלעפ פארן רוקן פון די נארן.

/20:1 א שפעטער איז דער וויין, א ליארעמער דער טראנק, און איטלעכער וואס גיט זיך אפ דערמיט, איז ניט קיין חכם.
/20:2 א ברום ווי פון א יונגן לייב איז דעם מלכס אימה, דער וואס דערצערנט אים פארזינדיקט זיין לעבן.
/20:3 א כבוד פאר א מענטשן איז זיך אפצוהאלטן פון קריג, אבער איטלעכער נאר ברעכט ארויס.
/20:4 דער פוילער אקערט ניט אום ווינטער, און אין שניטצייט בעטלט ער, און האט גארנישט.
/20:5 א טיפער וואסער איז דער מיין אין א מענטשנס הארץ, אבער א מענטש מיט פארשטאנדיקייט שעפט אים ארויס.
/20:6 דאס רוב מענטשן רופן אויס איטלעכער זיין גינציקייט, אבער א געטרייען מענטשן ווער קען געפינען?
/20:7 אין זיין ערלעכקייט גייט דער צדיק;אז ווויל צו זיינע קינדער נאך אים!
/20:8 דער מלך וואס זיצט אויפן טראן פון משפט, זיפט דורך מיט זיינע אויגן אל דאס בייז.
/20:9 ווער קען זאגן: איך האב געלייטערט מיין הארץ, איך בין ריין פון מיינע זינד?
/20:10 צווייערליי וואגשטיינער, צווייערליי מאסן, זיי ביידע זיינען אן אומווערדיקייט ביי {dn גאט}.
/20:11 שוין א יינגל ווערט דערקענט אן זיינע מעשים, אויב ריין און אויב רעכטפארטיק איז זיין טאן.
/20:12 דאס אויער וואס הערט, און דאס אויג וואס זעט, זיי ביידע האט {dn גאט} געמאכט.
/20:13 זאלסט ניט ליב האבן שלאף, כדי זאלסט ניט פארארימט ווערן, האלט דיינע אויגן אפן, וועסטו האבן ברויט צו זאט.
/20:14 „שלעכט! שלעכט!״ זאגט דער קונה, און גייט ער אוועק, דענצמאל בארימט ער זיך.
/20:15 פאראן גאלד און פערל א סך, אבער די טייערסטע צירונג זיינען ליפן מיט קענשאפט.
/20:16 נעם צו זיין בגד, אויב ער איז ערב געווען פאר אן אנדערן, און נעם זיין משכון פאר דער פרעמדער.
/20:17 זיס איז דעם מענטשן ברויט פון פאלשקייט, אבער דערנאך ווערט זיין מויל פול מיט זשוויר. /20:18 געדאנקען קומען צו שטאנד דורך אן עצה, און מיט תחבולות פיר מלחמה.
/20:19 א רכילות־טרייבער אנטפלעקט א סוד, און מיט דעם וואס האט אפענע ליפן זאלסטו זיך ניט מישן.
/20:20 דער וואס שילט זיין פאטער און זיין מוטער, וועט זיין ליכט פארלאשן ווערן אין שטאקפינצטערניש.
/20:21 א נחלה וואס קומט אן גיך אין אנהייב, וועט איר סוף זיין ניט געבענטשט.
/20:22 זאלסט ניט זאגן: איך וועל אפצאלן שלעכטס;האף צו {dn גאט}, און ער וועט דיך העלפן.
/20:23 אן אומווערדיקייט ביי {dn גאט} איז צווייערליי וואגשטיינער, און פון פאלשע וואגשאלן קומט ניט קיין גוטס.
/20:24 פון {dn גאט} זיינען דעם מענטשנס טריט, און וואס פארשטייט דער מענטש זיין וועג?
/20:25 א שטרויכלונג פאר א מענטשן איז זיך ארויסצורעדן: הייליק!און נאכן נדר איבערצוקלערן.
/20:26 א קלוגער מלך ווינטשופלט די רשעים, און ער קערט אויף זיי דעם דרעשראד.
/20:27 א ליכט פון {dn גאט} איז דעם מענטשנס נשמה, עס זוכט־דורך אלע קאמערן פון לייב.
/20:28 גענאד און אמת באהיטן דעם מלך, און ער האלט־אויף מיט גענאד זיין טראן.
/20:29 די צירונג פון יונגעלייט איז זייער כוח, און די שיינקייט פון זקנים איז א גראער קאפ.
/20:30 ווונדיקע ביילן זיינען א לייטערונג פון בייז, דאס גלייכן שלעק אינעווייניק אין לייב.
/21:1 בעכן וואסער איז דעם מלכס הארץ אין גאטס האנט, וווהין נאר ער וויל, נייגט ער עס.
/21:2 יעטוועדער וועג פון מענטשן איז גלייך אין זיינע אויגן, אבער {dn גאט} פארשט די הערצער.
/21:3 טאן גערעכטיקייט און רעכטאיז בילכער ביי {dn גאט} ווי א שלאכטאפפער.
/21:4 האפערדיקע אויגן און א שטאלץ הארץאיז דער זינדיקער אקער פון די רשעים.
/21:5 די געדאנקען פון פלייסיקן פירן רק צו שפע, און איטלעכער וואס איז אייליק – רק צו פארמינערונג.
/21:6 אוצרות געמאכט דורך א פאלשער צונג זיינען אוועקגעבלאזענער הויך;די וואס זוכן זיי זוכן דעם טויט.
/21:7 דער רויב פון די רשעים שלעפט זיי אוועק, ווייל זיי ווילן ניט טאן קיין גערעכטיקייט.
/21:8 פארקערט איז דעם מענטשנס וועג און פרעמד, אבער דער ריינער, זיין טאן איז רעכטפארטיק.
/21:9 בעסער וווינען אויף א ווינקל דאך, איידער אין איין הויז מיט א ווייב א קריגערין.
/21:10 די זעל פון דעם רשע גלוסט בייז, זיין חבר ווערט ניט געלייטזעליקט אין זיינע אויגן.
/21:11 אז מע שטראפט דעם שפעטער, ווערט דער נאר קלוג;און אז מע לערנט דעם קלוגן, קריגט ער קענשאפט.
/21:12 אז דער צדיק האט איינזעעניש מיטן רשעס הויז, פארפירט ער די רשעים צום בייזן.
/21:13 דער וואס פארשטאפט זיין אויער פאר דעם ארימאנס געשריי, וועט ער אויך רופן, און ניט געענטפערט ווערן.
/21:14 א מתנה פארבארגענערהייט פארבייגט דעם כעס, און שוחד אין בוזעם, דעם שטארקסטן גרימצארן.
/21:15 א פרייד פארן צדיק איז טאן גערעכטיקייט, און א שרעק פאר די וואס טוען אומרעכט.
/21:16 א מענטש וואס בלאנדזשעט פון דעם וועג פון קלוגשאפט, וועט רוען אין דעם געזעמל פון מתים.
/21:17 דער וואס האט ליב וווילטאג, ווערט אן ארימאן, דער וואס האט ליב וויין און אייל, ווערט ניט רייך.
/21:18 אן אויסלייז פאר דעם צדיק איז דער רשע, און אנשטאט די רעכטפארטיקע קומט דער פעלשער.
/21:19 בעסער צו וווינען אין א מדבר־לאנד, איידער מיט א ווייב א קריגערין אין ערגערניש.
/21:20 א גלוסטיקער אוצר און אייל איז אין דער וווינונג פון דעם חכם, אבער דער נארישער מענטש שלינגט עס איין.
/21:21 דער וואס יאגט זיך נאך גערעכטיקייט און גענאד, געפינט לעבן, הצלחה, און כבוד.
/21:22 דער חכם קומט אויף א שטאט פון גיבורים, און מאכט נידערן איר זיכערע פעסטונג.
/21:23 דער וואס היט זיין מויל און זיין צונג, היט פון צרות זיין זעל.
/21:24 דער מוטוויליקער בעל־גאווה, זיין נאמען איז שפעטער –דער וואס פירט זיך מיט מוטוויליקער חוצפה.
/21:25 די תאווה פון דעם פוילן טייט אים אוועק, ווייל זיינע הענט ווילן ניט ארבעטן.
/21:26 א גאנצן טאג באגערט דער געריקער, אבער דער צדיק גיט און הערט ניט אויף.
/21:27 דאס שלאכטאפפער פון די רשעים איז אן אומווערדיקייט, היינט ווי נאך אז מע ברענגט עס מיט א בייזער מחשבה!
/21:28 א פאלשער עדות ווערט צעמישט, אבער דער מענטש וואס האט געהערט, רעדט מיט פעסטיקייט.
/21:29 דער שלעכטער מענטש גייט מיט א פארשייט פנים, אבער דער רעכטפאריקער, ער פאסט אויף זיין וועג.
/21:30 ניטא קיין חכמה און קיין פארשטאנדיקייטאון קיין עצה אקעגן {dn גאט}.
/21:31 דער פערד ווערט צוגעגרייט פאר דעם טאג פון מלחמה, אבער די ישועה איז פון {dn גאט}.

/22:1 א נאמען איז בעסער פון גרויס עשירות, א גוטער חן, פון זילבער און פון גאלד.
/22:2 רייך און ארים שטויסן זיך אן איינאנדער, אבער זיי ביידן האט {dn גאט} באשאפן.
/22:3 דער קלוגער זעט, און פארבארגט זיך, און די נארן גייען ווייטער, און ווערן געשטראפט.
/22:4 דער לוין פון עניוות – פון מורא פאר {dn גאט}, איז עשירות, און כבוד, און לעבן.
/22:5 דערנער און נעצן זיינען אויפן וועג פון דעם קרומען, דער וואס היט זיין זעל, זאל זיך דערווייטערן פון זיי.
/22:6 געוווין דעם יינגל אויף זיין וועג;אפילו אז ער וועט אלט ווערן, וועט ער זיך ניט אפקערן דערפון. /22:7 דער עושר געוועלטיקט איבער די ארימע, און דער לייער איז א קנעכט ביים מלוה
/22:8 דער וואס זייט אומרעכט וועט שניידן אומגליק, און די רוט פון זיין חוצפה וועט פארלענדט ווערן.
/22:9 דער וואס האט א גוט אויג, ער ווערט געבענטשט, ווייל ער גיט פון זיין ברויט דעם ארימאן.
/22:10 טרייב ארויס דעם שפעטער, און קריג וועט אוועק, און שטרייט און שאנד וועלן אויפהערן.
/22:11 דער וואס האט ליב ריינהארציקייט, וואס האט חן אויף די ליפן, איז דער מלך זיין חבר.
/22:12 די אויגן פון {dn גאט} היטן דעם פארשטאנדיקן, און ער פארדרייט די רייד פון דעם פעלשער.
/22:13 דער פוילער זאגט: א לייב איז דערויסן, איך וועל אין גאס געהרגעט ווערן.
/22:14 א טיפע גרוב איז דאס מויל פון פרעמדע פרויען, דער פארשאלטענער פון {dn גאט} פאלט אריין אהין.
/22:15 נארישקייט איז איינגעבונדן ביי דעם יינגל אין הארצן, די שטראפרוט וועט זי דערווייטערן פון אים.
/22:16 מע רויבט דעם ארימאן, און ביי אים מערט זיך, מע גיט דעם עושר, און עס ווערט בלויז געמינערט.
/22:17 נייג צו דיין אויער, און הער די ווערטער פון די חכמים, און דיין הארץ זאלסטו צולייגן צו מיין קענשאפט. /22:18 ווארום ווויל וועט זיין, אז דו וועסט זיי היטן אין דיין לייב, אז זיי וועלן אלע זיין אנגעברייט אויף דיינע ליפן. /22:19 כדי דיין בטחון זאל זיין אויף {dn גאט}, האב איך עס היינט דיך געמאכט וויסן, יא דיך. /22:20 פאר וואר איך האב דיר אויפגעשריבן געהויבענע ווערטער, מיט עצות און קענשאפט. /22:21 כדי דיך צו מאכן וויסן די ריכטיקע ווערטער פון אמת, כדי זאלסט ענטפערן אמתע ווערטער די וואס האבן דיך געשיקט.
/22:22 זאלסט ניט באגזלען דעם שוואכן, ווייל ער איז שוואך, און ניט דריקן דעם ארימאן אין טויער. /22:23 ווארום {dn גאט} וועט זיך אננעמען זייער קריג, און רויבן זייערע רויבער דאס לעבן.
/22:24 זאלסט זיך ניט חברן מיט א צארנדיקן מענטשן, און מיט א כעסן זאלסטו ניט צונויפקומען;/22:25 טאמער וועסטו לערנען זיינע וועגן, און וועסט נעמען א שטרויכלונג פאר דיין זעל.
/22:26 זאלסט ניט זיין פון די וואס גיבן א האנט, פון די וואס זיינען ערב פאר חובות. /22:27 אז דו וועסט ניט האבן צו באצאלן, נאך וואס זאל מען צונעמען דיין געלעגער פון אונטער דיר?
/22:28 זאלסט ניט איבעררוקן דעם גרענעץ פון פארצייטן, וואס דיינע עלטערן האבן געמאכט.
/22:29 זעסטו א מענטשן פלינק אין זיין ארבעט, וועט ער שטיין פאר מלכים;ער וועט ניט שטיין פאר נידעריקע.

/23:1 אז דו זעצסט זיך עסן מיט א געוועלטיקער, זאלסטו גוט פארשטיין וועמען דו האסט פאר דיר;/23:2 ווארום דו שטעקסט זיך אריין א מעסער אין דער קעל, אויב דו ביסט א מענטש א פרעסער.
/23:3 זאלסט ניט גארן נאך זיינע מאכלים, ווארום דאס איז פאלשע שפייז.
/23:4 זאלסטו זיך ניט מאטערן צו ווערן רייך;פון זינען שלאג עס דיר ארויס. /23:5 הייבסט אויף דיינע אויגן דערויף, און שוין איז עס ניטא;ווארום מאכן פליגלען מאכט עס זיך, ווי אן אדלער וואס פליט צום הימל.
/23:6 זאלסט ניט עסן דאס ברויט פון דעם וואס האט א בייז אויג, און זאלסט ניט גארן נאך זיינע מאכלים;
/23:7 ווארום עס איז אזוי ווי ער וואלט אויסרעכענען ביי זיך;„עס און טרינק!״ זאגט ער צו דיר, אבער זיין הארץ איז ניט מיט דיר. /23:8 דיין ביסן וואס דו האסט אויפגעגעסן, וועסטו אויסברעכן, און האסט אומזיסט אויסגעבראכט דיינע זיסע רייד.
/23:9 אין די אויערן פון דעם נארן זאלסטו ניט רעדן, ווארום ער וועט פאראכטן דעם שכל פון דיינע ווערטער.
/23:10 זאלסט ניט איבעררוקן דעם גרענעץ פון פארצייטן, און אין די פעלדער פון יתומים זאלסטו ניט אריינגיין;/23:11 ווארום זייער אויסלייזער איז שטארק, ער וועט זיך אננעמען זייער קריג אקעגן דיר.
/23:12 לייג צו דיין הארץ צו מוסר, און דיינע אויערן צו ווערטער פון פארשטאנדיקייט.
/23:13 זאלסט ניט פארמיידן שטראף פון דעם יינגל;אז דו וועסט אים שלאגן מיט דער רוט, וועט ער ניט שטארבן. /23:14 דו וועסט אים שלאגן מיט דער רוט, און וועסט מציל זיין זיין זעל פון דער אונטערערד.
/23:15 מיין זון, אז דיין הארץ וועט זיין קלוג, וועט אויך מיין הארץ זיך פרייען. /23:16 און מיינע נירן וועלן אנקוועלן, אז דיינע ליפן וועלן רעדן די ריכטיקייט.
/23:17 זאל דיין הארץ ניט מקנא זיין די זינדיקע, נאר בלויז די גאטספארכטיקע א גאנצן טאג. /23:18 ווארום פאר וואר, עס איז דא א לעצט, און דיין האפענונג וועט ניט פארשניטן ווערן.
/23:19 הער צו, זון מיינער, און ווער קלוג, און פיר אויפן וועג דיין הארץ. /23:20 זאלסט ניט זיין פון די וואס זויפן וויין, פון די וואס פרעסן זיך אן מיט פלייש;/23:21 ווארום א פרעסער און א זויפער ווערט פארארימט. און שמאטעס קליידט אן שלעפעריי.
/23:22 הער צו דיין פאטער וואס האט דיך געבארן, און זאלסט ניט פאראכטן דיין מוטער אז זי איז אלט. /23:23 קויף אמת, און זאלסט עס ניט פארקויפן –חכמה, און מוסר, און פארשטאנדיקייט. /23:24 קוועלן קוועלט אן דער פאטער פון דעם צדיק, און דער וואס האט געבארן א חכם פרייט זיך מיט אים. /23:25 זאל זיך פרייען דיין פאטער און דיין מוטער, און זאל קוועלן דיין געווינערין.
/23:26 גיב מיר, מיין זון, דיין הארץ, און דיינע אויגן זאלן היטן מיינע וועגן. /23:27 ווארום א טיפער גראבן איז א זונה, און אן ענגע גרוב איז די פרעמדע. /23:28 דערצו לויערט זי ווי א רויבער, און מערט פעלשער צווישן די מענטשן.
/23:29 ביי וועמען איז אוי? ביי וועמען איז וויי?ביי וועמען קריג? ביי וועמען קלאג?ביי וועמען אומזיסטיקע ווונדן?ביי וועמען רויטע אויגן?/23:30 ביי די וואס שפעטיקן זיך ביים וויין, ביי די וואס קומען פארזוכן דעם מישטראנק. /23:31 זאלסט ניט קוקן אויפן וויין ווי ער רויטלט זיך, ווי ער שפיגלט אין כוס זיין פארב, ווי ער גליטשט זיך גלאטיק אראפ. /23:32 אין זיין סוף וועט ער ווי א שלאנג איינבייסן, און ווי א נאטער וועט ער פארגיפטן. /23:33 דיינע אויגן וועלן זען פרעמדע זאכן, און דיין הארץ וועט רעדן פארקערטקייט;/23:34 און וועסט זיין ווי איינער וואס ליגט אין מיטן ים, אדער ווי איינער וואס ליגט אויף א שפיץ מאסט. /23:35 „זיי האבן מיך געשלאגן, און מיר האט ניט וויי געטאן, זיי האבן מיך צעקלאפט, און איך האב ניט געשפירט;ווען ניכטער איך זיך אויס, וועל איך עס נאך ווידער זוכן״.

/24:1 זאלסט ניט זיין מקנא בייזע לייט, און זאלסט ניט גארן צו זיין מיט זיי, /24:2 ווארום פארוויסטונג טראכט זייער הארץ, און אומגליק רעדן זייערע ליפן.
/24:3 מיט חכמה ווערט א הויז געבויט, און מיט פארשטאנדיקייט ווערט עס באפעסטיקט;/24:4 און דורך קענשאפט ווערן די קאמערן אנגעפילטמיט אלערליי טייערן און ליבלעכן גוטס.
/24:5 א קלוגער מאן איז אין מאכט, און א מענטש מיט קענשאפט האט א שטארקע גבורה;/24:6 ווארום מיט תחבולות מוזטו אנפירן דיין מלחמה, און הילף קומט דורך פיל יועצים.
/24:7 צו הויך פאר דעם נארן איז חכמה, אין טויער עפנט ער ניט זיין מויל.
/24:8 דער וואס קלערט צו טאן שלעכטס, אים וועט מען נאכרופן בייזוויליקער מענטש.
/24:9 די טראכטעניש פון דעם נארן איז זינד, און אן אומווערדיקייט ביי מענטשן איז דער שפעטער.
/24:10 לאזטו זיך אפ אין טאג פון נויט, איז דיין כוח א קנאפער.
/24:11 זיי מציל די וואס ווערן גענומען צום טויט, און די אנגעברייטע צום הרגען, אויב דו קענסט אפהאלטן.
/24:12 אז דו וועסט זאגן: „מיר האבן דאך דערפון ניט געוווסט״ –פאר וואר, דער פארשער פון די הערצער, ער וועט מערקן, און דער היטער פון דיין זעל, ער וועט וויסן, און וועט אומקערן איטלעכן לויט זיינע מעשים.
/24:13 עס, מיין זון, האניק, ווייל עס איז גוט, און האניקזאפט וואס איז זיס פאר דיין גומען;/24:14 אזוי, זיי וויסן, איז חכמה פאר דיין זעל, אז דו האסט זי געפונען וועט זיין א גוטע לעצט, און דיין האפענונג וועט ניט פארשניטן ווערן.
/24:15 זאלסט ניט לויערן, רשע, אויף דער וווינונג פון דעם צדיק, זאלסט ניט פארוויסטן זיין הויערארט;/24:16 ווארום זיבן מאל פאלט דער צדיק, און שטייט אויף, און די רשעים ווערן געשטרויכלט אין אומגליק.
/24:17 אז דיין שונא פאלט, זאלסטו זיך ניט פרייען, און אז ער ווערט געשטרויכלט, זאל ניט אנקוועלן דיין הארץ;/24:18 ווארום {dn גאט} וועט זען, און עס וועט שלעכט זיין אין זיינע אויגן, און ער וועט אפקערן פון אים זיין צארן.
/24:19 זאלסט זיך ניט ערגערן וועגן די שלעכטסטוער, זאלסט ניט מקנא זיין די רשעים;/24:20 ווארום דער שלעכטער וועט ניט האבן קיין לעצט, דאס ליכט פון די רשעים וועט אויסגעלאשן ווערן.
/24:21 האב מורא פאר {dn גאט}, מיין זון, און פארן מלך, מיט איבעראנדערשער זאלסטו זיך ניט מישן;/24:22 ווארום פלוצלינג וועט קומען זייער בראך, און ווער ווייס דאס אומגליק פון זיי ביידן?
/24:23 אויך די דאזיקע זיינען פון די חכמים.
פון שאנעווען אין א משפט קומט ניט ארויס קיין גוטס.
/24:24 דער וואס זאגט צום שולדיקן: „דו ביסט גערעכט״, שילטן אים פעלקער, פלוכן אים אומות. /24:25 אבער די וואס משפטן ריכטיק, זיי איז ווויל, און אויף זיי קומט א ברכה פון גוטס. /24:26 די ליפן דארף מען קושןדעם וואס ענטפערט די ריכטיקע רייד.
/24:27 פארריכט דערויסן דיין ארבעט, און גרייט עס דיר צו אויפן פעלד, דערנאך זאלסטו בויען דיין הויז.
/24:28 זאלסט ניט זיין אן עדות אקעגן דיין חבר אן א פאר וואס, און נארן מיט דיינע ליפן. /24:29 זאלסט ניט זאגן: „ווי ער האט מיר געטאן, אזוי וועל איך אים טאן;איך וועל דעם מענטשן אומקערן לויט זיין טאן״.
/24:30 פארביי א פעלד פון א פוילן מאן בין איך פארבייגעגאנגען, און פארביי א וויינגארטן פון א מענטשן אן שכל;/24:31 ערשט עס איז אין גאנצן געווען פארוואקסן מיט דערנער, זיין אויבערפלעך איז געווען באדעקט מיט ווילדע געוועקסן, און זיין שטיינערנע צאם איז געווען איינגעפאלן. /24:32 איך האב געקוקט, און מיר אריינגענומען אין הארצן, איך האב געזען, און גענומען א מוסר. /24:33 „נאך א ביסל שלאף, נאך א ביסל דרעמלען, נאך א ביסל ליגן מיט פארלייגטע הענט״ –/24:34 און קומען ווי א גיי־חיל וועט דיין ארימקייט, און דיין נויט ווי א געפאנצערטער מאן.

/25:1 אויך די דאזיקע זיינען שפריכווערטער פון שלמהן, וואס די לייט פון חזקיה דעם מלך פון יהודה האבן איבערגעשריבן.
/25:2 דער כבוד פון {dn גאט} איז פארבארגן א זאך, און דער כבוד פון מלכים איז אויספארשן א זאך.
/25:3 דער הימל אין הייך, און די ערד אין טיפקייט, און דאס הארץ פון מלכים, איז ניט צו דערפארשן.
/25:4 נעם ארויס די פסולת פון זילבער, און ביים שמעלצער קומט ארויס א כלי;/25:5 נעם אוועק דעם רשע פון פארן מלך, און זיין טראן וועט שטיין פעסט אויף גערעכטיקייט.
/25:6 זאלסט זיך ניט שיינדלען פארן מלך, און אין דעם ארט פון גרויסע לייט זאלסטו ניט שטיין. /25:7 ווארום בעסער מע זאל דיר זאגן: „קום ארויף אהער!״איידער מע זאל דיך דערנידערן פאר דעם פירשט, ווי דיינע אויגן האבן געזען.
/25:8 זאלסט ניט ארויסגיין האסטיק זיך קריגן, ווארום וואס וועסטו טאן צום סוף דערפון, אז דיין חבר וועט דיך מאכן צו שאנד?/25:9 קריג זיך דיין קריג מיט דיין חבר, אבער א פרעמדנס סוד זאלסטו ניט אנטפלעקן;/25:10 כדי דער צוהערער זאל דיך ניט זידלען, ווארום דיין רכילות קען ניט צוריקגענומען ווערן.
/25:11 גילדערנע עפל אין זילבערנע פוץ־כלים, איז א ווארט גערעדט צו דער זאך.
/25:12 א גילדערנער אוירינג און א צירונג פון גינגאלדאיז א קלוגער מוסר־זאגער פארן אויער פון הערער.
/25:13 ווי שניייקע קעלט אין טאג פון שניט, איז א באגלויבטער שליח פאר די וואס שיקן אים;ווארום ער דערקוויקט די זעל פון זיין האר.
/25:14 וואלקנס און ווינט אן רעגן, איז א מענטש וואס רימט זיך מיט א פאלשער מתנה.
/25:15 מיט איינגעהאלטנקייט ווערט איבערגערעדט דער פירשט, און א ווייכע צונג צעברעכט א ביין.
/25:16 האסטו געפונען האניק, עס פיל עס איז גענוג פאר דיר, כדי זאלסט זיך ניט איבערזעטן דערמיט, און עס אויסברעכן.
/25:17 מאך דיין פוס זעלטן אין הויז פון דיין חבר, כדי ער זאל ניט זאט ווערן מיט דיר, און דיך פיינט קריגן.
/25:18 א ברעכשטאנג און א שווערד און שארפע פיילאיז א מענטש וואס זאגט פאלשע עדות אויף זיין חבר.
/25:19 א צעבראכענער צאן און אן אויסגעלונקענער פוס, איז די פארזיכערונג פון דעם פעלשער אין טאג פון נויט.
/25:20 ווי דער וואס טוט אויס דעם בגד אין א קאלטן טאג, ווי עסיק אויף לויגזאלץ, אזוי דער וואס זינגט לידערפאר אן אומעטיקן הארצן.
/25:21 אז דיין שונא איז הונגעריק, גיב אים עסן ברויט, און אז ער איז דארשטיק, גיב אים טרינקען וואסער; /25:22 ווארום קוילן שיטסטו אים אויפן קאפ, און {dn גאט} וועט דיר באצאלן.
/25:23 צפון־ווינט ברענגט רעגן, און א פארשטעלטע צונג פארדראסיקע פנימער.
/25:24 בעסער וווינען אויף א ווינקל דאך, איידער אין איין הויז מיט א ווייב א קריגערין.
/25:25 קאלטע וואסער פאר א פארשמאכטער זעל, אזוי איז א גוטע בשורה פון א ווייטן לאנד. /25:26 א קויטיקער קוואל, און א דומפיקער ברונעםאיז א צדיק וואס בייגט זיך פארן רשע.
/25:27 צו פיל האניק עסן איז ניט גוט;און כבוד הייסט פארשטיין דעם אייגענעם כבוד.
/25:28 אן איינגעבראכענע שטאט אן א מויעראיז א מענטש וואס ניטא קיין אפהאלט פאר זיין געמיט.
/26:1 ווי שניי אום זומער, און ווי רעגן אין שניט, אזוי פאסט ניט פארן נארן כבוד. /26:2 ווי א שפערל וואס וואנדערט, ווי א שוואלב וואס פליט, אזוי וועט אן אומזיסטע קללה אנקומען אויף זיך אליין.
/26:3 א בייטש פארן פערד, א צאם פארן אייזל, און א רוט פארן רוקן פון דעם נארן.
/26:4 זאלסט ניט ענטפערן דעם נארן אזוי ווי זיין נארישקייט, כדי דו אויך זאלסט ניט ווערן גלייך צו אים. /26:5 ענטפער דעם נארן וועדליק זיין נארישקייט, כדי ער זאל ניט זיין א חכם אין זיינע אויגן.
/26:6 די פיס האקט זיך אפ, מיט ערגערניש טרינקט זיך אן, דער וואס שיקט זאכן דורך דער האנט פון א נארן.
/26:7 די פיס באמבלען זיך ביים הינקעדיקן, און א משל אין מויל פון א נארן.
/26:8 ווי א קליין אבן־טוב אויף א הויפן שטיינער, אזוי אז מע גיט כבוד א נארן.
/26:9 א דארן וואס קומט אין דער האנט פון א שיכורן, אזוי איז א משל אין מויל פון א נארן.
/26:10 דער שטארקער קען אלצדינג אויפטאן, אבער דער וואס וויל איינהאלטן א נארן, וויל איינהאלטן א פלייצונג.
/26:11 ווי א הונט וואס קערט זיך אום צו זיין מייקעכץ, חזרט איבער דער נאר זיין טיפשות.
/26:12 זעסטו א מענטשן וואס איז א חכם אין זיינע אויגן, איז דא מער האפענונג פאר א נארן ווי פאר אים.
/26:13 דער פוילער זאגט: א ווילד לייב איז אין וועג, א לייב איז אין די גאסן.
/26:14 די טיר דרייט זיך שוין אויף איר אנגל, און דער פוילער איז נאך אויף זיין בעט.
/26:15 אז דער פוילער שטעקט אריין זיין האנט אין שיסל, איז ער צו מיד זי צוצוטראגן צו זיין מויל.
/26:16 דער פוילער איז קליגער אין זיינע אויגןפון זיבן געשייטע ענטפערער.
/26:17 ווי דער וואס נעמט אן א הונט פאר די אויערן, איז א פארבייגייער וואס היצט זיך איבער א קריג וואס ניט זיינס.
/26:18 ווי א משוגענער וואס ווארפטברענעדיקע שייטן, פיילן, און טויט, /26:19 אזוי איז דער מענטש וואס נארט אפ זיין חבר, און זאגט: איך שטיף דאך בלויז.
/26:20 אן האלץ פארלעשט זיך דאס פייער, און אן אן אונטערהעצער הערט אויף קריג.
/26:21 קוילן פאר זשאר, און האלץ פאר פייער, און א מענטש א קריגער אויף אנצוצינדן א שטרייט.
/26:22 די ווערטער פון דעם אונטערהעצער זיינען ווי געשמאקע ביסנס, און זיי נידערן אין די קאמערן פון לייב.
/26:23 פסולתדיק זילבער באצויגן אויף ליים, זיינען הייסע ליפן און א בייז הארץ.
/26:24 מיט זיין ליפ פארשטעלט זיך דער שונא, אבער אין זיך גרייט ער צו באטרוג.
/26:25 אז ער מאכט לייטזעליק זיין קול, זאלסטו אים ניט גלויבן, ווארום זיבן אומווערדיקייטן זיינען אין זיין הארצן.
/26:26 מעג זיך פארדעקן זיין שנאה מיט אפנארעניש, וועט אנטפלעקט ווערן זיין בייז פאר אן עולם.
/26:27 דער וואס גראבט א גרוב, וועט אין איר אריינפאלן, און דער וואס קייקלט א שטיין, וועט ער זיך אומקערן צו אים. /26:28 דער דערשלאגענער האט פיינט א פאלשע צונג, אבער געפאלנקייט מאכט א גלאט מויל.

/27:1 זאלסט זיך ניט רימען מיט דעם מארגעדיקן טאג, ווארום דו ווייסט ניט וואס דער טאג וועט געבערן. /27:2 זאל דיך לויבן אן אנדערער, און ניט דיין מויל, א פרעמדער, און ניט דיינע ליפן. /27:3 שווער איז שטיין, און א משא איז זאמד, אבער דער כעס פון א נארן איז שווערער פון זיי ביידן. /27:4 אומדערבארימדיק איז גרימצארן, און א פלייצונג איז כעס, אבער ווער קען באשטיין פאר קנאה?/27:5 בעסער אן אפענער פארווורףאיידער פארבארגענע ליבשאפט. /27:6 גינציק זיינען די ווונדן פון א גוטן פריינט, און צו לאסט זיינען די קושן פון א שונא. /27:7 א זאטע זעל טרעט אויף האניקזאפט, און א הונגעריקער זעל איז איטלעך ביטערס זיס. /27:8 ווי א פויגל פארוואגעלט פון איר נעסט, אזוי איז א מענטש פארוואגלט פון זיין היים. /27:9 אייל און וויירויך דערפרייט דאס הארץ, דאס גלייכן די זיסקייט פון א חבר דורך א הארציקער עצה.
/27:10 דיין גוטן פריינט, און דיין פאטערס גוטן פריינט זאלסטו ניט פארלאזן;און זאלסט ניט קומען אין דיין ברודערס הויז אין טאג פון דיין בראך;בעסער א נאנטער שכן איידער א ווייטער ברודער.
/27:11 זיי קלוג, מיין זון, און דערפריי מיין הארץ, און איך וועל קענען ענטפערן דעם וואס לעסטערט מיך.
/27:12 דער קלוגער זעט דאס בייז, פארבארגט ער זיך, די נארן גייען ווייטער, ווערן זיי געשטראפט.
/27:13 נעם צו זיין בגד אויב ער איז ערב געווען פאר אן אנדערן, און נעם זיין משכון פאר דער פרעמדער.
/27:14 דער וואס בענטשט זיין גוטן פריינט אויף א הויכן קול פרי באגינען, וועט עס אים ווי א קללה גערעכנט ווערן.
/27:15 א נודנע טריפעניש אין א רעגנדיקן טאג, און א ווייב א קריגערין, זיינען גלייך. /27:16 דער וואס באהאלט זי, באהאלט ווינט, און דאס אייל פון זיין רעכטער האנט שרייט אויס.
/27:17 אייזן שלייפט מען מיט אייזן, און איין מענטש שלייפט דעם שארף פון דעם אנדערן.
/27:18 דער וואס היט דעם פייגנבוים, וועט עסן זיין פרוכט, און דער וואס פאסט אויף זיין האר, וועט האבן כבוד.
/27:19 ווי אין וואסער איז א פנים קעגן א פנים, אזוי איז דאס הארץ פון א מענטשן צו א מענטשן.
/27:20 די אונטערערד און דער אפגרונט ווערן ניט זאט, און די אויגן פון דעם מענטשן ווערן ניט זאט.
/27:21 א טיגל פאר זילבער, און א שמעלצאויוון פאר גאלד, און א מענטש לויט זיין לויב.
/27:22 ווען דו זאלסט שטויסן דעם נארן אין א שטייסל מיט א מערזער צווישן גריץ, וועט זיך ניט אפטאן פון אים זיין נארישקייט.
/27:23 קענען זאלסטו קענען דאס אויסזען פון דיינע שאף, גיב אכטונג אויף די סטאדעס;/27:24 ווארום ניט אויף אייביק איז רייכטום;און איז דען א קרוין אויף דור־דורות?/27:25 די היי איז אפגעשניטן, און פרישע גראז באווייזט זיך, און איינגעזאמלט זיינען די קרייטעכער פון די בערג, /27:26 וועלן די שעפסן זיין פאר דיין קליידונג, און צו באצאלן פאר א פעלד די בעק;/27:27 און גענוג ציגנמילך וועט זיין פאר דיין שפייז –פאר דעם שפייז פון דיין הויזגעזינט, און דערנערונג פאר דיינע דינסטמיידלעך.

/28:1 דער רשע לויפט ווען קיינער יאגט ניט, אבער די צדיקים זיינען זיכער ווי א יונגער לייב. /28:2 דורך דעם פארברעך פון א לאנד זיינען פיל אירע הארן, אבער דורך א פארשטאנדיקן מאן וואס ווייס, האלט אן לאנג דער באשטאנד.
/28:3 אן ארימאן וואס דריקט די שוואכע, איז א שלאקסרעגן וואס לאזט אן ברויט.
/28:4 די וואס פארלאזן די תורה, לויבן די רשעים, אבער די וואס היטן די תורה, קריגן זיך מיט זיי.
/28:5 שלעכטע מענטשן פארשטייען ניט גערעכטיקייט, אבער די וואס זוכן {dn גאט}, פארשטייען אלץ.
/28:6 בעסער אן ארימאן וואס גייט מיט זיין ערלעכקייט, איידער דער וואס זיינע וועגן זיינען קרום, און ער איז אן עושר.
/28:7 א פארשטאנדיקער זון היט די לערנונג, אבער דער וואס חברט זיך מיט פרעסערס, פארשעמט זיין פאטער.
/28:8 דער וואס מערט זיין פארמעג דורך צינדזן און מערונג, זאמלט עס פאר דעם וואס וועט שענקען צו ארימע.
/28:9 דער וואס קערט אפ זיין אויער פון צו הערן די לערנונג, איז אפילו זיין תפילה אן אומווערדיקייט.
/28:10 דער וואס פארפירט די רעכטפארטיקע אויף א שלעכטן וועג, וועט ער אריינפאלן אין זיין אייגענער גרוב, און די ערלעכע וועלן ארבן גוטס.
/28:11 דער רייכער מאן איז א חכם אין זיינע אויגן, אבער דער קלוגע ארימאן פארשט אים דורך.
/28:12 אז צדיקים פרייען זיך איז א גרויסע גדולה, אבער אז רשעים קומען אויף, מוז מען זוכן א מענטשן.
/28:13 דער וואס פארדעקט זיינע זינד, וועט ניט באגליקן, אבער דער וואס איז זיך מודה און פארלאזט זיי, וועט דערבארימט ווערן.
/28:14 ווויל צו דעם מענטשן וואס פארכט תמיד, און דער וואס מאכט הארט זיין הארץ וועט אריינפאלן אין בייז.
/28:15 א ברומיקער לייב, און א הונגעריקער בער, איז א רשע וואס געוועלטיקט איבער ארים פאלק.
/28:16 א פירשט פעליק אין שכל איז גרויס אין רויבערייען;און דער וואס האט פיינט אומערלעכן געווין איז מאריך־ימים.
/28:17 א מענטש וואס האט אויף זיך דאס בלוט פון א נפש, וועט לויפן ביזן גרוב, מע וועט אים ניט ביישטיין.
/28:18 דער וואס גייט ערלעך וועט געהאלפן ווערן, און דער וואס זיינע וועגן זיינען קרום, וועט פאלן מיט איין מאל.
/28:19 דער וואס באארבעט זיין ערד וועט האבן ברויט צו זאט, און דער וואס יאגט זיך נאך פוסטע זאכן וועט זאט זיין מיט דלות.
/28:20 אן ערלעכער מענטש קריגט פיל ברכות, אבער דער וואס וויל גיך רייך ווערן וועט ניט אפקומען גלאט.
/28:21 פון שאנעווען קומט ניט ארויס קיין גוטס, אבער אום א שטיקל ברויט פארזינדיקט זיך דער מענטש.
/28:22 פארהאוועט נאך רייכטום איז א מענטש א ניט פארגינער, און ער ווייס ניט אז די נויט וועט קומען אויף אים.
/28:23 דער וואס שטראפט עמיצן, וועט שפעטער געפינען מער חןווי דער וואס האט א גלאטע צונג.
/28:24 דער וואס באגזלט זיין פאטער און זיין מוטער, און זאגט: „עס איז ניט קיין פארברעך״, ער איז א חבר צו א מענטשן אן אומברענגער.
/28:25 דער וואס האט א פארלאנגערישע זעל, מאכט אן קריג, אבער דער וואס פארזיכערט זיך אויף {dn גאט}, ווערט געזעטיקט.
/28:26 דער וואס איז בטוח אין זיין הארצן, ער איז א נאר, און דער וואס גייט מיט חכמה, וועט אנטרונען ווערן.
/28:27 דעם וואס גיט דעם ארימאן וועט ניט פעלן, אבער דער וואס פארהוילט זיינע אויגן, וועט קריגן פיל קללות.
/28:28 אז די רשעים שטייען אויף, באהאלטן זיך די מענטשן, און אז זיי גייען אונטער, מערן זיך די צדיקים.

/29:1 א מענטש א געמוסרטער וואס מאכט הארט זיין נאקן, וועט פלוצלינג צעבראכן ווערן אז קיין היילונג וועט ניט זיין.
/29:2 אז די צדיקים מערן זיך, פרייט זיך דאס פאלק, אבער אז דער רשע געוועלטיקט, זיפצט דאס פאלק.
/29:3 א מענטש וואס האט ליב חכמה, דערפרייט זיין פאטער, אבער דער וואס חברט זיך מיט זונות, ברענגט אויס דעם פארמעג.
/29:4 א מלך האלט אויף מיט גערעכטיקייט דאס לאנד, און דער בעלן אויף מתנות צעשטערט עס.
/29:5 דער מענטש וואס חנפעט זיין חבר, שפרייט אויס א נעץ פאר זיינע טריט.
/29:6 אין דעם פארברעך פון דעם שלעכטן מענטשן איז א שטרויכלונג, אבער דער צדיק זינגט און איז פריילעך.
/29:7 דער צדיק ווייס דאס רעכט פון די ארימע, דער רשע קימערט זיך ניט צו וויסן.
/29:8 לייט פון שפאט בלאזן־אויף די שטאט, אבער קלוגע האלטן אפ דעם צארן.
/29:9 אז א קלוגער מענטש טענהט מיט א נארן, סיי ער בייזערט זיך, סיי ער שמייכלט, האט ער ניט קיין נחת.
/29:10 בלוטיקע לייט האבן פיינט דעם אומשולדיקן, אבער די רעכטפארטיקע גארן נאך אים.
/29:11 זיין גאנץ געמיט לאזט ארויס דער נאר, אבער דער חכם האלט עס צוריק.
/29:12 א געוועלטיקער וואס הארכט צו גערייד פון ליגן, זיינען אלע זיינע משרתים רשעים.
/29:13 דער ארימאן און דער דריקער שטויסן זיך אן איינאנדער, אבער דער דערלייכטער פון ביידנס אויגן איז {dn גאט}.
/29:14 א מלך וואס משפט מיט אמת די ארימע, וועט זיין טראן באשטיין שטענדיק.
/29:15 די רוט און מוסר גיבן חכמה, און א לויזגעלאזט יינגל ברענגט שאנד זיין מוטער.
/29:16 אז די רשעים מערן זיך, מערט זיך פארברעך, אבער די צדיקים וועלן זען זייער מפלה.
/29:17 שטראף דיין זון, און ער וועט דיר אנטאן נחת, און געבן תענוג צו דיין זעל.
/29:18 אן א זעונג ווערט דאס פאלק פארווילדערט, און דער וואס היט די תורה, אז ווויל איז צו אים!
/29:19 מיט ווערטער קען א קנעכט ניט אויסגעמוסרט ווערן, ווארום ער מעג פארשטיין, אבער פאלגן וועט ער ניט.
/29:20 זעסטו א מענטשן האסטיק מיט זיינע ווערטער, איז דא מער האפענונג פאר א נארן ווי פאר אים.
/29:21 דער וואס פארצערטלט פון יוגנט זיין קנעכט, וועט ער צום סוף ווערן אן אייבערהאר.
/29:22 א צארנדיקער מענטש מאכט אן קריג, און א כעסן באגייט פיל פארברעכן.
/29:23 די גאווה פון א מענטשן דערנידערט אים, און דער וואס איז שפל אין געמיט וועט קריגן כבוד.
/29:24 דער וואס טיילט זיך מיט א גנב, איז א שונא זיך אליין:ער הערט די קללה, און זאגט ניט אויס.
/29:25 מורא פאר א מענטשן לייגט א שטרויכלונג, אבער דער וואס פארזיכערט זיך אויף {dn גאט}, ווערט באשיצט.
/29:26 פיל זוכן דעם פנים פון דעם געוועלטיקער, אבער פון {dn גאט} איז דעם מענטשנס משפט. /29:27 אן אומווערדיקייט ביי די צדיקים איז דער מאן פון אומרעכט, און אן אומווערדיקייט ביי די רשעים, דער וואס זיין וועג איז גלייך.

/30:1 די ווערטער פון אגור דער זון פון יקהן; א מוסר.
דער מאן האט געזאגט צו איתיאלן, צו איתיאלן און אוכלן:/30:2 פאר וואר, איך בין פארגרעבטער פון איטלעכן, און איך האב ניט קיין פארשטאנדיקייט פון א מענטשן, /30:3 און איך האב ניט געלערנט קיין חכמה, אז דערקענונג פון הייליקן זאל איך וויסן. /30:4 ווער איז ארויף אויפן הימל, און אראפגענידערט?ווער האט געזאמלט דעם ווינט אין זיינע פויסטן?ווער האט איינגעבונדן די וואסערן אין א טוך?ווער האט אויפגעשטעלט אלע עקן פון דער ערד?וואס איז זיין נאמען?און וואס איז דער נאמען פון זיין זון, אויב דו ווייסט?
/30:5 איטלעך ווארט פון {dn גאט} איז געלייטערט;ער איז א שילד פאר די וואס שיצן זיך אין אים. /30:6 זאלסט ניט צולייגן צו זיינע ווערטער, כדי ער זאל דיך ניט פארהאלטן, און וועסט בלייבן א ליגנער.
/30:7 צוויי זאכן בעט איך ביי דיר, זאלסט זיי ניט פארמיידן פון מיר, איידער איך שטארב:/30:8 פאלשקייט און ווערטער פון ליגן דערווייטער פון מיר;ניט ארימקייט און ניט עשירות זאלסטו מיר געבן, שפייז מיך מיט ברויט פאר מיין אויסקומעניש;/30:9 כדי איך זאל ניט ווערן צו זאט, און לייקענען, און זאגן: ווער איז {dn גאט}?און כדי איך זאל ניט ווערן צו ארים, און גנבען, און אנרירן דעם נאמען פון מיין {dn גאט}.
/30:10 זאלסט ניט פארמסרן א קנעכט פאר זיין האר, ווארום ער וועט דיך שילטן, און וועסט זיך פארשולדיקן.
/30:11 פאראן א דור וואס שילט זיין פאטער, און בענטשט ניט זיין מוטער. /30:12 פאראן א דור ריין אין זיינע אויגן, און פון זיין קויט ניט אפגעוואשן. /30:13 פאראן א דור – ווי הויך זיינען זיינע אויגן!און זיינע ברעמען ווי אויפגעהויבן!/30:14 פאראן א דור וואס זיינע ציין זיינען שווערדן, און זיינע באקציינער, מעסערס, צו פארצערן די ארימע אויסן לאנד, און די אביונים פון צווישן מענטשן.
/30:15 פון עלוקהן: פאראן צוויי טעכטער: „גיב! גיב!״פאראן דריי וואס ווערן ניט זאט, פיר וואס זאגן ניט „גענוג״:/30:16 די אונטערערד, די מאכט פון דער פרוי, די ערד וואס ווערט ניט זאט מיט וואסער, און דאס פייער וואס זאגט ניט „גענוג״.
/30:17 דאס אויג וואס שפאט פון א פאטער, און פאראכט צו געהארכן א מוטער, זאלן עס אויספיקן די ראבן פון טאל, און זאלן עס אויפעסן די קינדער פון אדלער.
/30:18 פאראן דריי וואס זיינען פארהוילן פון מיר, יא, פיר וואס איך פארשטיי זיי ניט:/30:19 דער וועג פון אדלער אין הימל, דער וועג פון דער שלאנג אויף א פעלדז, דער וועג פון א שיף אין מיטן ים, און דער וועג פון א מאן מיט א יונגפרוי.
/30:20 אזוי איז דער שטייגער פון א פרוי א נואפטע:זי עסט און ווישט אפ איר מויל, און זאגט: איך האב ניט געטאן קיין בייז.
/30:21 אונטער דרייען ציטערט די ערד, יא, אונטער פירן קען זי ניט אויסהאלטן:/30:22 אונטער א קנעכט, אז ער ווערט א מלך, און א מנווול, אז ער האט ברויט צו זאט;/30:23 אונטער א מיאוסער, אז זי קריגט א מאן, און א דינסט, אז זי ירשעט איר הארינטע.
/30:24 פיר זיינען די קלענסטע אויף דער ערד, און זיי זיינען די קליגסטע חכמים:/30:25 די מוראזשקעס זיינען א פאלק ניט שטארק, און זיי גרייטן אן אום זומער זייער שפייז;/30:26 די קיניגלס זיינען א פאלק ניט מאכטיק, און זיי מאכן אין פעלדז זייער הויז;/30:27 ניטא קיין מלך ביי די היישעריקן, און זיי גייען ארויס אין מחנות אלע;/30:28 די שפין קענסטו מיט די הענט אננעמען, און זי איז אין קיניגלעכע פאלאצן.
/30:29 דריי האבן א שיינעם טראט, יא, פיר גייען שיין:/30:30 דער לייב, דער שטארקסטער צווישן די חיות, וואס קערט זיך ניט אפ פאר קיינעם;/30:31 דער יאכטהונט, און דער באק;און דער מלך, וואס ניטא קעגן אים קיין באשטאנד.
/30:32 אויב דו האסט זיך פארמיאוסט דורך איבערנעמען זיך, איז, אויב דו ביסט איבערלייגט, טו די האנט אויפן מויל, /30:33 ווארום דריקן מילך ברענגט ארויס פוטער, און דריקן די נאז ברענגט ארויס בלוט, און דריקן צארן ברענגט ארויס קריג.

/31:1 די ווערטער פון מלך למואל, א מוסר וואס זיין מוטער האט אים געלערנט. /31:2 ניין, מיין זון! און ניין, זון פון מיין לייב, און ניין, זון פון מיינע נדרים;/31:3 זאלסט ניט אוועקגעבן אויף ווייבער דיין כוח, און דיינע וועגן אויף וואס ברענגט אום מלכים. /31:4 ניט פאר מלכים, למואל, ניט פאר מלכים איז טרינקען וויין, און ווו פאר פירשטן געטראנק!/31:5 כדי זיי זאלן ניט טרינקען און פארגעסן דאס געזעץ, און פארדרייען דעם משפט פון אלע געדריקטע. /31:6 גיט געטראנק צום פארלארענעם, און וויין צו די פארביטערטע אין געמיט. /31:7 זאל ער טרינקען און פארגעסן זיין ארימקייטאון זיין מאטערניש מער ניט געדענקען. /31:8 עפן דיין מויל פאר דעם שטומען, פאר דעם רעכט פון אלע פארגיייקע. /31:9 עפן דיין מויל, משפט מיט גערעכטיקייט, און טו רעכט דעם ארימאן און דעם אביון.
/31:10 אן אשת־חיל ווער קען געפינען?און העכער פון פערל איז איר ווערט. /31:11 דאס הארץ פון איר מאן פארזיכערט זיך אויף איר, און אים פעלט ניט קיין איינקום. /31:12 זי טוט אים גוטס און ניט שלעכטס, אלע טעג פון איר לעבן. /31:13 זי זוכט אויף וואל און פלאקס, און ארבעט מיט אירע וויליקע הענט. /31:14 זי איז אזוי ווי די האנדלשיפן, פון דער ווייטן ברענגט זי איר ברויט. /31:15 און זי שטייט אויף ווען נאך נאכט, און גרייט צו שפייז פאר איר הויזגעזינט, און די אויסקומעניש פאר אירע דינסטמיידלעך. /31:16 זי פארטראכט א פעלד, און קויפט עס, פון דער פרוכט פון אירע הענט פלאנצט זי א וויינגארטן. /31:17 זי גורט אן מיט קראפט אירע לענדן, און זי שטארקט אירע ארעמס. /31:18 זי מערקט אז איר פארדינסט איז גוט;ניט פארלאשן ביי נאכט ווערט איר ליכט. /31:19 אירע הענט לייגט זי צום שפינראד, און אירע האנטפלעכן האלטן דעם שפינדל. /31:20 איר האנטפלעך שפרייט זי אויס צום ארימאן, און אירע הענט שטרעקט זי אויס צום אביון. /31:21 זי האט ניט מורא וועגן איר הויזגעזינט פאר שניי, ווארום איר גאנץ הויזגעזינט איז אנגעטאן אין רויטגעוואנט. /31:22 דעקן מאכט זי זיך, פיינליינען און פורפל איז איר מלבוש. /31:23 באקאנט אין די טויערן איז איר מאן, ווען ער זיצט מיט די עלטסטע פון לאנד. /31:24 א ליינענטוך מאכט זי און פארקויפט, און גארטלען שטעלט זי צו דעם האנדלסמאן. /31:25 שטארקייט און שיינקייט איז איר מלבוש, און זי לאכט פון שפעטערדיקן טאג. /31:26 איר מויל עפנט זי מיט חכמה, און די לערנונג פון גענאד איז אויף איר צונג. /31:27 זי קוקט נאך דעם גאנג פון איר הויז, און זי עסט ניט דאס ברויט פון פוילקייט. /31:28 אירע קינדער שטייען אויף און לויבן זי, איר מאן – און ער רימט זי:/31:29 „פיל טעכטער האבן אויפגעטאן בריהשאפט, אבער דו שטייגסט זיי אלע אריבער״. /31:30 חן איז אן אפנאר, און שיינקייט איז נישטיק, א גאטספארכטיקע ווייב, זי זאל גערימט ווערן. /31:31 גיט איר פון דער פרוכט פון אירע הענט, און זאלן אירע מעשים זי רימען אין די טויערן.


-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

