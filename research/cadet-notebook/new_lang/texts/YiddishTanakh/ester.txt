תורה נביאים וכתובים
תרגום יידיש פון יהואש
אסתר

/1:1 און עס איז געווען אין די טעג פון אחשורושן – דאס איז דער אחשורוש וואס האט געקיניגט פון הודו ביז כוש, איבער הונדערט און זיבן און צוואנציק מדינות – /1:2 אין יענע טעג, אז דער מלך אחשורוש איז געזעסן אויף דעם טראן פון זיין מלוכה וואס אין דער הויפטשטאט שושן, /1:3 אין דריטן יאר פון זיין מלוכה, האט ער געמאכט א מאלצייט פאר אלע זיינע הארן און זיינע קנעכט, דעם חיל פון פרס און מדי, די אדללייט און די הארן פון די מדינות, וואס פאר אים; /1:4 ווען ער האט געוויזן די עשירות פון זיין קיניגלעכן שטאט, און די זעלטענע פראכט פון זיין גרויסקייט, פיל טעג, הונדערט און אכציק טעג. /1:5 און אז די דאזיקע טעג זיינען דערפילט געווארן, האט דער מלך געמאכט פאר דעם גאנצן פאלק וואס האט זיך געפונען אין דער הויפטשטאט שושן, פון קלענסטן ביזן גרעסטן, א מאלצייט פון זיבן טעג אין הויף פון דעם מלכס פאלאצגארטן. /1:6 ווייסע צייג, דינע ליינען, און בלאע וואל, זיינען געווען באפעסטיקט מיט שנורן פון פיינליינען און פורפל אויף זילבערנע שטאנגען און זיילן פון מירמלשטיין; מיט גילדערנע און זילבערנע לענבעטלעך אויף א פלאסטערונג פון אלאבאסטער און מירמלשטיין, און פערלמוטער, און פלעקמירמל. /1:7 און געגעבן טרינקען האט מען אין גילדערנע כלים, און כלים פון כלים פארשיידן, און מלכותדיקער וויין איז געווען מיט א קיניגלעכער האנט. /1:8 און דאס טרינקען איז געווען ווי געהעריק; קיינער האט ניט גענייט; ווארום אזוי האט דער מלך פעסט אנגעזאגט איטלעכן עלטסטן פון זיין הויז, צו טאן לויט דעם רצון פון יעטוועדער איינעם. 
/1:9 אויך די מלכה ושתי האט געמאכט א מאלצייט פאר די ווייבער אין דעם קיניגלעכן הויז פון מלך אחשורוש. /1:10 אויפן זיבעטן טאג, אז דעם מלכס הארץ איז געווען פריילעך פון וויין, האט ער געהייסן מהומן, בזתא, חרבונא, בגתאן, און אבגתא, זתר, און כרכס, די זיבן קאמערדינער וואס האבן באדינט פאר דעם מלך אחקשורוש, /1:11 ברענגען די מלכה ושתי פאר דעם מלך אין א קיניגלעכער קרוין, כדי צו ווייזן די פעלקער און די הארן איר שיינקייט, ווארום זי איז געווען שיין פון אויסזען. /1:12 האט די מלכה ושתי ניט געוואלט קומען אויף דעם מלכס אנזאג וואס דורך דער האנט פון די קאמערדינער, און דער מלך איז זייער אין כעס געווארן, און זיין גרימצארן האט אין אים געברענט. 
/1:13 און דער מלך האט געזאגט צו די חכמים וואס קענען די צייטן – ווארום אזוי איז געווען דעם מלכס שטייגער אנטקעגן אלע וואס ווייסן א געזעץ און א דין; /1:14 און די נאנטע צו אים זיינען געווען כרשנא, שתר, אדמתא, תרשיש, מרס, מרסנא, ממוכן, זיבן הארן פון פרס און מדי וואס האבן געזען דעם מלכס פנים, וואס זיינען געזעסן אויבנאן אין דער מלוכה –: /1:15 וואס דארף מען טאן לויט געזעץ צו דער מלכה ושתי פאר וואס זי האט ניט געטאן דעם אנזאג פון מלך אחשורוש דורך דער האנט פון די קאמערדינער. 
/1:16 האט ממוכן געזאגט פאר דעם מלך און די הארן: ניט אקעגן מלך אליין האט פארבראכן די מלכה ושתי, נאר אקעגן אלע הארן, און אקעגן אלע פעלקער וואס אין אלע מדינות פון מלך אחשורוש. /1:17 ווארום די מעשה מיט דער מלכה וועט ארויסקומען צו אלע ווייבער, צו מאכן זייערע מאנען פאראכט אין זייערע אויגן, אז מע וועט זאגן: דער מלך אחשורוש האט געהייסן ברענגען פאר אים די מלכה ושתי, און זי איז ניט געקומען. /1:18 און נאך היינטיקן טאג וועלן די הארינטעס פון פרס און מדי, וואס האבן געהערט די מעשה מיט דער מלכה, דאס זאגן צו די הארן פון מלך, און עס וועט זיין גענוג בזיון און ערגערניש. /1:19 אויב דעם מלך איז וווילגעפעלן, זאל ארויסגיין א קיניגלעכער באפעל פון פאר אים, און עס זאל פארשריבן ווערן אין די געזעצן פון פרס און מדי, כדי עס זאל ניט בטל ווערן, אז ושתי זאל מער ניט קומען פאר דעם מלך אחשורוש, און איר מלכהשאפט זאל דער מלך געבן צו אן אנדערער וואס איז בעסער פון איר. /1:20 און אז דעם מלכס פסק וואס ער וועט מאכן, וועט באקאנט ווערן אין זיין גאנצן קיניגרייך, ווי גרויס עס איז, וועלן אלע ווייבער אפגעבן כבוד זייערע מאנען, פון גרעסטן ביזן קלענסטן. 
/1:21 איז דאס ווארט וווילגעפעלן אין די אויגן פון דעם מלך און די הארן, און דער מלך האט געטאן אזוי ווי דאס ווארט פון ממוכנען. /1:22 און ער האט געשיקט בריוו צו אלע מדינות פון דעם מלך, צו איטלעכער מדינה לויט איר כתב, און צו איטלעכן פאלק לויט זיין לשון, אז יעטוועדער מאן זאל זיין דער הערשער אין זיין הויז, און רעדן אזוי ווי דער לשון פון זיין פאלק. 
 
/2:1 נאך די דאזיקע געשעענישן, אז דער גרימצארן פון מלך אחשורוש האט זיך געשטילט, האט ער געדאכט אן ושתין, און אן וואס זי האט געטאן, און וואס איז נגזר געווארן אויף איר. /2:2 האבן געזאגט די יונגען פון מלך, זיינע משרתים: זאל מען זוכן פארן מלך יונגע מיידלעך שיין פון אויסזען. /2:3 און דער מלך זאל אויפזעצן אויפזעער אין אלע מדינות פון זיין קיניגרייך, און זיי זאלן איינזאמלען ווו נאר א יונג מיידל פון שיינעם אויסזען אין דער הופטשטאט שושן, אין הויז פון די פרויען, אונטער דער האנט פון הגא דעם קאמערדינער פון מלך, דעם היטער פון די פרויען, און מע זאל זיי געבן זייערע זאלבונגען. /2:4 און די מיידל וואס וועט וווילגעפעלן אין די אויגן פון מלך, זאל ווערן די מלכה אנשטאט ושתין. 
און די זאך איז וווילגעפעלן אין די אויגן פון מלך, און ער האט אזוי געטאן. 
/2:5 איז געווען א ייד אין דער הויפטשטאט שושן מיטן נאמען מרדכי דער זון פון יאיר, דעם זון פון שמעי, דעם זון פון קישן, א מאן פון בנימין, /2:6 וואס איז פארטריבן געווארן פון ירושלים מיט די פארטריבענע וואס זיינען פארטריבן געווארן מיט איכניה דעם מלך פון יהודה, די וואס נבוכדנצר דער מלך פון בבל האט פארטריבן. /2:7 און ער האט דערצויגן הדסהן, דאס איז אסתר, די טאכטער פון זיין פעטער, ווארום זי האט ניט געהאט קיין פאטער און מוטער; און די מיידל איז געווען שיין אויפן געשטאלט, און שיין אויפן פנים; און אז איר פאטער און איר מוטער זיינען געשטארבן, האט זי מרדכי צוגענומען צו זיך פאר א טאכטער. 
/2:8 און עס איז געווען, אז דער אנזאג פון מלך און זיין באפעל איז באקאנט געווארן, און אז פיל מיידלעך זיינען איינגעזאמלט געווארן אין דער הויפטשטאט שושן, אונטער דער האנט פון הגין, אזוי איז אויך אסתר צוגענומען געאוורן אין הויז פון מלך, אונטער דער האנט פון הגין דעם היטער פון די פרויען. /2:9 און די מיידל איז וווילגעפעלן אין זיינע אויגן, און זי האט נושא חן געווען פאר אים, און ער האט געאיילט מיט אירע זאלבונגען און אירע גאבן, און די זיבן מיידלעך וואס דארפן איר געגעבן ווערן פון מלכס הויז; און ער האט זי מיט אירע מיידלעך אויסגעצייכנט צום גוטן אין הויז פון די פרויען. 
/2:10 אסתר האט ניט אויסגעזאגט איר פאלק און איר אפשטאם, ווארום אזוי האט איר מרדכי באפוילן, אז זי זאל ניט אויסזאגן. /2:11 און טאג פאר טאג איז מרדכי ארומגעגאנגען פאר דעם הויף פון דעם הויז פון די פרויען געוואר צו ווערן וואס אסתר מאכט, און וואס מיט איר געשעט. 
/2:12 און אז עס האט דערגרייכט די ריי פון מיידל נאך מיידל, צו קומען צום מלך אחשורוש, נאך דעם ווי זי האט געהאט צוועלף חדשים, לויט דעם איינפיר פאר די פרויען – ווארום אזוי האבן געמוזט דערפילט ווערן די טעג פון זייערע זאלבונגען: זעקס חדשים מיט אייל פון מירע, און זעקס חדשים מיט בשמים און מיט זאלבן פון פרויען – /2:13 און אז די מיידל איז דענצמאל געגאנגען צום מלך, פלעגט אלץ וואס זי פלעגט פארלאנגען איר געגעבן ווערן, מיטצוגיין מיט איר פון דעם הויז פון פרויען אין הויז פון מלך. /2:14 אין אוונט איז זי געגאנגען, און אין דער פרי האט זי זיך אומגעקערט אין צווייטן הויז פון די פרויען, אונטער דער האנט פון שעשגז דעם מלכס קאמערדינער, דעם היטער פון די קעפסווייבער. זי פלעגט מער ניט קומען צום מלך, סיידן דער מלך האט זי באגערט, און זי איז גערופן געווארן מיטן נאמען. 
/2:15 און אז עס האט דערגרייכט די ריי פון אסתר דער טאכטער פון אביחיל, מרדכיס פעטער, וואס ער האט גענומען צו זיך פאר א טאכטער, צו קומען צום מלך, האט זי ניט פארלאנגט קיין זאך, אחוץ וואס הגי דעם מלכס קאמערדינער, דער היטער פון די פרויען, פלעגט זאגן. און אסתר האט נושא חן געווען אין די אויגן פון אלע וואס האבן זי געזען. 
/2:16 און אסתר איז גענומען געווארן צום מלך אחשורוש אין זיין קיניגלעכן הויז, אין צענטן חודש, דאס איז דער חודש טבת, אין זיבעטן יאר פון זיין מלוכה. /2:17 און דער מלך האט ליב געקריגן אסתרן מער פון אלע ווייבער, און זי האט געקריגן ביי אים חן און לייטזעליקייט מער פון אלע יונגפרויען, און ער האט אנגעטאן א מלכות־קרוין אויף איר קאפ, און האט זי געמאכט פאר א מלכה אנשטאט ושתין. /2:18 און דער מלך האט געמאכט א גרויסן מאלצייט פאר אלע זיינע הארן און זיינע קנעכט, א מאלצייט פון אסתרס וועגן. און ער האט געמאכט די מדינות א הנחה, און געגעבן מתנות מיט א קיניגלעכער האנט. 
/2:19 און אז יונגפרויען זיינען א צווייט מאל איינגעזאמלט געווארן, און מרדכי איז געזעסן אין טויער פון מלך – /2:20 אסתר האט נאך ניט געהאט אויסגעזאגט איר אפשטאם און איר פאלק, אזוי ווי מרדכי האט איר באפוילן; ווארום אסתר האט געטאן וואס מרדכי האט איר אנגעזאגט, אזוי ווי בעת זי איז געווען אין דערציונג ביי אים – /2:21 אין יענע טעג, ווען מרדכי איז געזעסן אין טויער פון מלך, האט געצערנט בגתן און תרש, צוויי קאמערדינער פון מלך, פון די שוועלהיטער, און זיי האבן געוואלט אויסשטרעקן א האנט אויפן מלך אחשורוש. /2:22 איז די זאך דערוווסט געווארן צו מרדכין, און ער האט דערציילט אסתר המלכהן, און אסתר האט געזאגט דעם מלך אין נאמען פון מרדכין. /2:23 און די זאך איז נאכגעזוכט געווארן, און איז אויסגעפונען געווארן, און זיי זיינען ביידע אויפגעהאנגען געווארן אויף א בוים; און עס איז פארשריבן געווארן אין בוך פון די צייטגעשעענישן פאר דעם מלך.

/3:1 נאך די דאזיקע געשעענישן האט דער מלך אחשורוש געגרייסט המן דעם זון פון המדתאן, דעם אגגי, און ער האט אים דערהויבן און געשטעלט זיין שטול איבער אלע הארן וואס ביי אים. /3:2 און אלע קנעכט פון מלך וואס אין מלכס טויער האבן זיך געקניט און געבוקט צו המנען, ווארום אזוי האט דער מלך באפוילן וועגן אים; נאר מרדכי פלעגט זיך ניט קניען און ניט בוקן. /3:3 האבן די קנעכט פון מלך וואס אין מלכס טויער געזאגט צו מרדכין: פאר וואס טרעטסטו איבער דעם באפעל פון מלך? /3:4 און עס איז געווען, אז זיי האבן דאס צו אים געזאגט טאג פאר טאג, און ער האט ניט צוגעהערט צו זיי, אזוי האבן זיי דערציילט המנען, כדי צו זען אויב מרדכיס ווערטער וועלן באשטיין; ווארום ער האט זיי געזאגט אז ער איז א ייד. /3:5 און ווי המן האט געזען אז מרדכי קניט זיך ניט און בוקט זיך ניט צו אים, אזוי איז המן געווארן פול מיט גרימצארן. /3:6 און ער האט פאראכט אין זיינע אויגן אויסצושטרעקן א האנט אויף מרדכין אליין; ווארום מע האט אים געזאגט דאס פאלק פון מרדכין; נאר המן האט געזוכט צו פארטיליקן אלע יידן וואס אין גאנצן קיניגרייך פון אחשורושן, דאס פאלק פון מרדכין. 
/3:7 אין ערשטן חודש, דאס איז חודש ניסן, אין צוועלפטן יאר פון מלך אחשורוש, האט מען געווארפן א פור, דאס איז א גורל, פאר המנען, פון טאג אויף טאג, און פון חודש אויף חודש, ביז צום צוועלפטן חודש, דאס איז חודש אדר. 
/3:8 און המן האט געזאגט צום מלך אחשורוש: פאראן איין פאלק, צעזייט און צעשפרייט צווישן די פעלקער אין אלע מדינות פון דיין קיניגרייך, און זייערע געזעצן זיינען אנדערש ווי ביי איטלעכן פאלק, און די געזעצן פון מלך טוען זיי ניט, און דעם מלך לוינט זיך ניט זיי צו לאזן בלייבן. /3:9 אויב דעם מלך איז וווילגעפעלן, זאל געשריבן ווערן זיי אומצוברענגען, און איך וועל אפוועגן צען טויזנט צענטנער זילבער אויף די הענט פון די ווירטשאפטער, אויף אריינצוברענגען אין די שאצקאמערן פון מלך. /3:10 האט דער מלך אראפגענומען זיין זיגלרינג פון זיין האנט, און האט אים געגעבן צו המן דעם זון פון המדתאן, דעם אגגי, דעם צורר־היהודים. /3:11 און דער מלך האט געזאגט צו המנען: דאס געלט ווערט דיר געשאנקען, און אויך דאס פאלק, צו טאן מיט אים ווי עס איז גוט אין דיינע אויגן. 
/3:12 און ד שרייבער פון מלך זיינען גערופן געווארן אין ערשטן חודש, אין דרייצנטן טאג אין דעם, און עס איז געשריבן געווארן אזוי ווי אלץ וואס המן האט באפוילן, צו די סאטראפן פון מלך, און צו די פירשטן וואס איבער איטלעכער מדינה, און צו די הארן פון איטלעכן פאלק; איטלעכער מדינה לויט איר כתב, און איטלעכן פאלק לויט זיין לשון, געשריבן אין נאמען פון מלך אחשורוש, און געחסמעט מיטן זיגלרינג פון מלך. 
/3:13 און בריוו זיינען צעשיקט געווארן דורך דער האנט פון לויפערס צו אלע מדינות פון מלך, צו פארטיליקן, צו הרגען, און אומצוברענגען אלע יידן, פון יונג ביז אלט, קליינע קינדער און ווייבער, אין איין טאג, און דרייצנטן טאג פון צוועלטפטן חודש, דאס איז חודש אדר, און צו צערויבן זייער פארמעג. /3:14 דער נוסח פון דעם געשריפטס זאל ארויסגעגעבן ווערן פאר א באפעל אין איטלעכער מדינה, באקאנט געמאכט צו אלע פעלקער, אז זיי זאלן זיין אנגעברייט פאר דעם דאזיקן טאג. 
/3:15 זיינען די לויפערס ארויס אין געאיילט מיט דעם מלכס אנזאג, און דאס געזעץ איז ארויסגעגעבן געווארן אין דער הויפטשטאט שושן. און דער מלך און המן האבן זיך געזעצט טרינקען, און די שטאט שושן איז געווען צעטומלט.
 
/4:1 און ווי מרדכי האט זיך דערוווסט אלץ וואס איז געשען, אזוי האט מרדכי צעריסן זיינע קליידער, און ער האט אנגעטאן זאק מיט אש און ער איז ארויסגעגאנגען אין מיטן שטאט, און האט געשריען א גרויס און ביטער געשריי. /4:2 און ער איז געקומען ביז צום מלכס טויער; ווארום מע האט ניט געטארט אריינגיין אין מלכס טויער אין זאק. 
/4:3 און אין איטלעכער מדינה, ווו נאר דער אנזאג פון מלך און זיין באפעל איז אנגעקומען, איז געווען א גרויס טרויער ביי יידן, און א תענית, און געוויין און קלאג; זאק און אש האבן פיל זיך אונטערגעבעט. 
/4:4 זיינען געקומען אסתרס מיידלעך און אירע קאמערדינער, און האבן איר דאס דערציילט, און די מלכה איז אויפגעציטערט געווארן, און זי האט געשיקט קליידער אנצוטאן מרדכין, און אויסצוטאן זיין זאק פון אים, אבער ער האט ניט אנגענומען. /4:5 האט אסתר גערופן התכן, איינעם פון דעם מלכס קאמערדינער וואס ער האט געשטעלט פאר איר, און זי האט אים באפוילן צו מרדכין, געוואר צו ווערן וואס דאס איז, און פאר וואס דאס איז. 
/4:6 איז התך ארויסגעגאנגען צו מרדכין אויפן ברייטן פלאץ פון שטאט וואס פארן מלכס טויער, /4:7 און מרדכי האט אים דערציילט אלץ וואס אים איז געשען, און דעם באטרעף פון דעם זילבער וואס המן האט צוגעזאגט אפצווועגן אין די שאצקאמערן פון מלך פאר די יידן, כדי זיי אומצוברענגען. /4:8 אויך דעם נוסח פון דעם געשריבענעם באפעל וואס איז ארויסגעגעבן געווארן אין שושן זיי צו פארטיליקן, האט ער אים געגעבן, צו ווייזן אסתרן, און איר דערציילן, און איר אנזאגן צו גיין צום מלך, צו בעטן ביי אים, און זיך שתדלען ביי אים פאר איר פאלק. 
/4:9 איז התך געקומען, און האט דערציילט אסתרן די ווערטער פון מרדכין. /4:10 און אסתר האט גערעדט צו התכן און האט אים באפוילן צו מרדכין: /4:11 אלע קנעכט פון מלך און דאס פאלק פון מלכס מדינות, ווייסן אז איטלעכער מאן אדער פרוי וואס גייט אריין צום מלך אין אינעווייניקסטן הויף, ווען ער ווערט ניט גערופן, איז פאר אים בלויז איין געזעץ, טייטן, סיידן דער וואס דער מלך שטרעקט אויס צו אים דעם גילדערנעם צעפטער, ער בלייבט לעבן; און איך בין ניט גערופן געווארן צו קומען פארן מלך שוין דרייסיק טעג. 
/4:12 האט מען דערציילט מרדכין די ווערטער פון אסתרן. /4:13 און מרדכי האט געהייסן ענטפערן אסתרן: זאלסט ניט מיינען ביי זיך, אז דו פון אלע יידן וועסט אנטרונען ווערן אין מלכס הויז. /4:14 ווארום אויב שווייגן וועסטו שווייגן אין דער צייט, וועט א דערלייכטערונג און א רעטונג אויפשטיין פאר יידן פון אן אנדער ארט, און דו און דיין פאטערס הויז וועלן אונטערגיין. און ווער ווייס אויב דו האסט ניט דערגרייכט די מלוכה פאר אזא צייט ווי די? 
/4:15 האט אסתר געהייסן ענטפערן מרדכין: /4:16 גיי זאמל איין אלע יידן וואס געפינען זיך אין שושן, און פאסט פאר מיר, און איר זאלט ניט עסן און ניט טרינקען דריי טעג, נאכט און טאג; אויך איך און מיינע מיידלעך וועלן אזוי פאסטן. און אזוי וועל איך גיין צום מלך, וואס איז ניט לויט געזעץ; און אז איך וועל אונטערגיין, וועל איך אונטערגיין. 
/4:17 איז מרדכי אוועק, און האט געטאן אזוי ווי אלץ וואס אסתר האט אים באפוילן.

/5:1 און עס איז געווען אויפן דריטן טאג, האט אסתר זיך אנגעטאן מלכותדיק, און האט זיך געשטעלט אין אינעווייניקסטן הויף פון מלכס הויז אקעגן מלכס הויז; און דער מלך איז געזעסן אויף זיין קיניגלעכן טראן אין קיניגלעכן הויז, אקעגן דעם איינגאנג פון הויז. /5:2 איז ווי דער מלך האט דערזען אסתר המלכה שטייענדיק אין הויף, האט זי נושא חן געווען אין זיינע אויגן, און דער מלך האט אויסגעשטרעקט צו אסתרן דעם גילדערנעם צעפטער וואס אין זיין האנט, און אסתר האט גענענט, און האט אנגערירט דעם שפיץ צעפטער. /5:3 האט דער מלך צו איר געזאגט: וואס איז דיר, אסתר המלכה? און וואס איז דיין בקשה? אפילו ביז א האלבער מלוכה זאל דיר געגעבן ווערן. /5:4 האט אסתר געזאגט: אויב דעם מלך איז וווילגעפעלן, זאל דער מלך און המן קומען היינט צו דעם מאלצייט וואס איך האב פאר אים געמאכט. /5:5 האט דער מלך געזאגט: איילט אהער המנען, צו טאן דאס ווארט פון אסתרן. 
און דער מלך און המן זיינען געקומען צו דעם מאלצייט וואס אסתר האט געמאכט. /5:6 און דער מלך האט געזאגט צו אסתרן אויף דעם וויינמאלצייט: וואס נאר דיין פארלאנג, וועט דיר געגעבן ווערן, און וואס נאר דיין בקשה, אפילו ביז א האלבער מלוכה וועט געטאן ווערן. /5:7 האט אסתר געענטפערט און האט געזאגט: מיין פארלאנג און מיין בקשה – /5:8 אויב איך האב געפונען לייטזעליקייט אין די אויגן פון מלך, און אויב דעם מלך איז וווילגעפעלן צו געבן מיין פארלאנג און צו טאן מיין בקשה – זאל דער מלך און המן קומען צו דעם מאלצייט וואס איך וועל זיי מאכן; און מארגן וועל איך טאן אזוי ווי דאס ווארט פון מלך. 
/5:9 און המן איז ארויסגעגאנגען אין יענעם טאג פריילעך און מיט אן אויפגעראמטן הארצן. אבער ווי המן האט געזען מרדכין אין טויער פון מלך, אז ניט ער האט זיך אויפגעשטעלט און ניט ער האט זיך גערירט פאר אים, אזוי איז המן פול געווארן מיט גרימצארן אויף מרדכין. /5:10 אבער המן האט זיך איינגעהאלטן, און ער איז אוועק אין זיין הויז און האט געשיקט און געבראכט זיינע גוטע פריינט, און זיין ווייב זרש. /5:11 און המן האט אויסדערציילט פאר זיי זיין גרויס עשירות, און זיינע פיל קינדער, און אלצדינג ווי אזוי דער מלך האט אים געגרייסט, און ווי אזוי ער האט אים דערהויבן איבער די הארן און די קנעכט פון מלך. /5:12 און המן האט געזאגט: אויך האט אסתר המלכה ניט געלאזט קומען קיינעם מיטן מלך צו דעם מאלצייט וואס זי האט געמאכט נאר בלויז מיך, און אויך אויף מארגן בין איך פארבעטן צו איר מיטן מלך. /5:13 אבער דאס אלץ איז מיר נישט ווערט, איטלעכס מאל וואס איך זע מרדכי דעם יידן זיצן אין טויער פון מלך. /5:14 האט צו אים געזאגט זיין ווייב זרש, און אלע זיינע גוטע פריינט: זאל מען מאכן א תליה פופציק איילן הויך, און אין דער פרי זאג דעם מלך, מע זאל אויפהענגען אויף איר מרדכין; און גיי א פריילעכער מיט דעם מלך צום מאלצייט. איז די זאך וווילגעפעלן פאר המנען, און ער האט געמאכט די תליה.

/6:1 אין יענער נאכט האט זיך אפגעטאן דער שלאף פון מלך, און ער האט געהייסן ברענגען דעם ספר־הזכרונות פון די צייט געשעענישן, און זיי זיינען פארגעלייענט געווארן פארן מלך. /6:2 איז געפונען געווארן פארשריבן אז מרדכי האט אויסגעזאגט אויף בגתנא און תרש, די צוויי קאמערדינער פון מלך, פון די שוועלהיטער, וואס האבן געזוכט אויסצושטרעקן א האנט אויפן מלך אחשורוש. /6:3 האט דער מלך געזאגט: וואס פאר א כבוד און גדולה איז געטאן געווארן מרדכין דערפאר? האבן געזאגט די יונגען פון מלך, זיינע משרתים: קיין זאך איז מיט אים ניט געטאן געווארן. /6:4 האט דער מלך געזאגט: ווער איז אין הויף? ערשט המן קומט אין אויסווייניקסטן הויף פון דעם מלכס הויז, צו זאגן דעם מלך, מע זאל אויפהענגען מרדכין אויף דער תליה וואס ער האט צוגעגרייט פאר אים. /6:5 האבן די יונגען פון מלך צו אים געזאגט: אן שטייט המן אין הויף. האט דער מלך געזאגט: זאל ער אריינקומען. /6:6 איז המן אריינגעקומען, און דער מלך האט צו אים געזאגט: וואס דארף מען טאן מיט א מאן וואס דער מלך וויל אים אנטאן כבוד? האט המן געקלערט ביי זיך אין הארצן: וועמען וועט דער מלך וועלן אנטאן כבוד אחוץ מיר? /6:7 און המן האט געזאגט צום מלך: א מאן וואס דער מלך וויל אים אנטאן כבוד – /6:8 זאל מען ברענגען א מלכותדיק קלייד וואס דער מלך האט זיך דערין אנגעקליידט, און א פערד וואס דער מלך איז אויף אים געריטן, און וואס א מלכותדיקע קרוין איז אנגעטאן געווארן אויף זיין קאפ. /6:9 און מע זאל געבן דאס קלייד און דעם פערד אויף דער האנט פון איינעם פון די הארן פון מלך, די אדלייט, און מע זאל אנקליידן דעם מאן וואס דער מלך וויל אים אנטאן כבוד, און מע זאל אים מאכן רייטן אויפן פערד דורך דער ברייטער גאס פון שטאט, און אויסרופן פאר אים: אזוי ווערט געטאן צו דעם מאן וואס דער מלך וויל אים אנטאן כבוד. /6:10 האט דער מלך געזאגט צו המנען: אייל און נעם דאס קלייד און דעם פערד, אזוי ווי דו האסט גערעדט, און טו אזוי צו מרדכי דעם יידן וואס זיצט אין מלכס טויער; זאלסט ניט לאזן אפפאלן א ווארט פון אלץ וואס דו האסט גערעדט. 
/6:11 האט המן גענומען דאס קלייד און דעם פערד, און ער האט אנגעקליידט מרדכין, און האט אים געמאכט רייטן דורך דער ברייטער גאס פון שטאט, און האט פאר אים אויסגערופן: אזוי ווערט געטאן צו דעם מאן וואס דער מלך וויל אים אנטאן כבוד. 
/6:12 און מרדכי האט זיך אומגעקערט צום טויער פון מלך. אבער המן איז אוועק אין האסט אהיים, טרויעריק און מיט א פארדעקטן קאפ. /6:13 און המן האט דערציילט זיין ווייב זרש און אלע זיינע גוטע פריינט אלץ וואס אים האט געטראפן. האבן זיינע קלוגע לייט און זיין ווייב זרש געזאגט צו אים: אויב פון יידישן אפשטאם איז דער מרדכי וואס דו האסט אנגעהויבן פאלן פאר אים, וועסטו ניט אויספירן אקעגן אים, נאר פאלן וועסטו פאלן פאר אים. 
/6:14 ווי זיי רעדן נאך מיט אים, אזוי זיינען אנגעקומען דעם מלכס קאמערדינער, און געאיילט צו ברענגען המנען צו דעם מאלצייט וואס אסתר האט געמאכט.
 
/7:1 און דער מלך און המן זיינען געקומען צו טרינקען ביי אסתר המלכה. /7:2 און דער מלך האט געזאגט צו אסתרן אויך אויפן צווייטן טאג, ביים וויינמאלצייט: וואס נאר דיין פארלאנג, אסתר המלכה, וועט דיר געגעבן ווערן, און וואס נאר דיין בקשה, אפילו ביז א האלבער מלוכה וועט געטאן ווערן. 
/7:3 האט אסתר המלכה געענטפערט און האט געזאגט: אויב איך האב געפונען לייטזעליקייט אין דיינע אויגן, מלך, און אויב דעם מלך איז וווילגעפעלן, זאל מיר מיין לעבן געשאנקן ווערן אויף מיין געבעט, און מיין פאלק אויף מיין בקשה. /7:4 ווארום מיר זיינען פארקויפט געווארן, איך און מיין פאלק, צום פארטיליקן, צום הרגען, און אומצוברענגען; און ווען מיר וואלטן פארקויפט געווארן פאר קנעכט און פאר דינסטן וואלט איך געשוויגן, אבער דער פיינט איז ניט ווערט דעם מלך שאדן. /7:5 האט זיך אפגערופן דער מלך אחשורוש, און האט געזאגט צו אסתר המלכה: ווער איז דער, און ווו איז דער, וואס זיין הארץ האט אים דערוועגט אזוי וואס צו טאן? /7:6 האט אסתר געזאגט: א מאן א צורר און א פיינט, דער דאזיקער בייזער המן. און המן האט זיך דערשראקן פאר דעם מלך און דער מלכה. /7:7 און דער מלך איז אויפגעשטאנען אין זיין גרימצארן פון דעם וויינמאלצייט, און איז אריין אין דעם פאלאצגארטן; און המן האט זיך אפגעשטעלט צו בעטן אום זיין לעבן ביי אסתר המלכה, ווארום ער האט געזען אז בייז איז באשלאסן אויף אים פון מלך. /7:8 און ווי דער מלך האט זיך אומגעקערט פון דעם פאלאצגארטן אין הויז פון דעם וויינמאלצייט, ערשט המן ליגט אנידערגעפאלן אויף דעם לענבעטל וואס אסתר איז דערויף. האט דער מלך געזאגט: נאך באצווינגען די מלכה ביי מיר אין הויז? ווי דאס ווארט איז ארויס פון מלכס מויל, אזוי האט מען צוגעדעקט המנס פנים. 
/7:9 האט געזאגט כרבונה, איינער פון די קאמערדינער פארן מלך: אן שטייט אויך לעבן המנס הויז די תליה פופציק איילן הויך וואס המן האט געמאכט פאר מרדכין, דעם וואס האט גערעדט צום גוטן פון מלך. האט דער מלך געזאגט: הענגט אים אויף דערויף. /7:10 האט מען אויפגעהאנגען המנען אויף דער תליה וואס ער האט צוגעגרייט פאר מרדכין, און דער גרימצארן פון מלך האט זיך געשטילט. 

/8:1 אין יענעם טאג האט דער מלך אחשורוש אוועקגעגעבן צו אסתר המלכה דאס הויז פון המן דעם צורר־היהודים. און מרדכי איז געקומען פארן מלך, ווארום אסתר האט אים דערציילט, וואס ער איז אירער. /8:2 און דער מלך האט אראפגענומען זיין זיגלרינג וואס ער האט אוועקגענומען פון המנען, און האט אים געגעבן מרדכין; און אסתר האט אויפגעזעצט מרדכין איבער המנס הויז. 
/8:3 און אסתר האט ווידער גערעדט פארן מלך, און זי איז געפאלן פאר זיינע פיס, און האט געוויינט און געבעטן ביי אים, אפצוטאן דאס בייז פון המן דעם אגגי, און זיין טראכטונג וואס ער האט געטראכט אקעגן די יידן. /8:4 האט דער מלך אויסגעשטרעקט צו אסתרן דעם גילדערנעם צעפטער, און אסתר האט זיך אויפגעהויבן און האט זיך געשטעלט פארן מלך. /8:5 און זי האט געזאגט: אויב דעם מלך איז וווילגעפעלן, און אויב איך האב געפונען לייטזעליקייט פאר אים, און די זאך איז רעכט פארן מלך, און איך בין וווילגעפעלן אין זיינע אויגן, זאל געשריבן ווערן אפצורופן די בריוו, די טראכטונג פון המן דעם זון פון המדתאן, דעם אגגי, וואס ער האט געשריבן אומצוברענגען די יידן אין אלע מדינות פון מלך. /8:6 ווארום ווי וועל איך קענען צוזען דאס בייז וואס וועט טרעפן מיין פאלק? און ווי וועל איך קענען צוזען דעם אונטערגאנג פון מיין אפשטאם? 
/8:7 האט דער מלך אחשורוש געזאגט צו אסתר המלכה און צו מרדכי דעם יידן: זעט, המנס הויז האב איך אוועקגעגעבן צו אסתרן, און אים האט מען אויפגעהאנגען אויף דער תליה, פאר וואס ער האט אויסגעשטרעקט א האנט אויף די יידן. /8:8 און איר, שרייבט וועגן די יידן, אזוי ווי עס איז גוט אין אייערע אויגן, אין נאמען פון מלך, און חתמעט אונטער מיט דעם זיגלרינג פון מלך, ווארום א געשריפטס וואס איז געשריבן אין נאמען פון מלך, און געחתמעט מיטן זיגלרינג פון מלך, איז ניט אפצורופן. 
/8:9 זיינען גערופן געווארן די שרייבער פון מלך אין יענער צייט, אין דריטן חודש, דאס איז חודש סיון, דריי און צוואנציקסטן טאג אין אים; און עס איז געשריבן געווארן אזוי ווי אלץ וואס מרדכי האט באפוילן, צו די יידן, און צו די סאטראפן, און די פירשטן, און די הארן פון די מדינות וואס פון הודו ביז כוש, הונדערט און זיבן און צוואנציק מדינות; איטלעכער מדינה לויט איר כתב, און איטלעכן פאלק לויט זיין לשון, און צו די יידן לויט זייער כתב און לויט זייער לשון. /8:10 און מע האט געשריבן אין נאמען פון מלך אחשורוש, און געחתמעט מיטן זיגלרינג פון מלך, און צעשיקט בריוו דורך דער האנט פון די לויפערס אויף פערד, רייטער אויף יאגפערד פון די קיניגלעכע סטאדעס, /8:11 אז דער מלך האט דערלויבט די יידן וואס אין איטלעכער שטאט, זיך איינצוזאמלען, און זיך צו שטעלן פאר זייער לעבן, צו פארטיליקן, צו הרגען, און אומצוברענגען יעטוועדער חיל פון דעם פאלק און דער מדינה וואס וועלן באפאלן זיי מיט די קליינע קינדער און די ווייבער, און צו צערויבן זייער פארמעג, /8:12 אין איין טאג אין אלע מדינות פון מלך אחשורוש, אין דרייצנטן טאג פון צוועלפטן חודש, דאס איז חודש אדר. /8:13 דער נוסח פון דעם געשריפטס זאל ארויסגעגעבן ווערן פאר א באפעל אין איטלעכער מדינה, באקאנט געמאכט פאר אלע פעלקער, און די יידן זאלן זיין אנגעברייט פאר דעם דאזיקן טאג זיך נוקם צו זיין אן זייערע פיינט. 
/8:14 זיינען די לויפערס, די רייטערס אויף יאגפערד, ארויס אין האסט און געאייל אויף דעם אנזאג פון מלך, און דער באפעל איז ארויסגעגעבן געווארן אין דער הויפטשטאט שושן. /8:15 און מרדכי איז ארויסגעגאנגען פון פארן מלך אין בגדי־מלכות פון בלאען און ווייסן, מיט א גרויסער גילדערנער קרוין, און א מאנטל פון פיינליינען און פורפל. און די שטאט שושן האט געהילכט און זיך געפרייט. /8:16 ביי די יידן איז געווען א ליכטיקייט און א שמחה און א פרייד און א גדולה. /8:17 און אין איטלעכער מדינה און אין איטלעכער שטאט, ווו נאר דער אנזאג פון מלך און זיין באפעל איז אנגעקומען, איז געווען ששון־ושמחה ביי יידן, א סעודה און א יום־טוב. און פיל פון די פעלקער פון לאנד האבן זיך אויסגעגעבן פאר יידן, ווייל די מורא פאר יידן איז געפאלן אויף זיי. 

/9:1 און אין צוועלפטן חודש, דאס איז חודש אדר, אין דרייצנטן טאג אין אים, ווען דער אנזאג פון דעם מלך און זיין באפעל איז געקומען נאנט צום געטאן ווערן, אין דעם טאג וואס די פיינט פון די יידן האבן געהאפט צו געוועלטיקן איבער זיי, און עס איז געווארן פארקערט, אז זיי, די יידן, האבן געוועלטיקט איבער זייערע שונאים, /9:2 האבן זיך איינגעזאמלט די יידן אין זייערע שטעט, אין אלע מדינות פון מלך אחשורוש אויסצושטרעקן א האנט אויף די וואס האבן געזוכט אויף זיי בייז; און קיינער איז ניט באשטאנען אקעגן זיי, ווארום זייער מורא איז געפאלן אויף אלע פעלקער. /9:3 און אלע הארן פון די מדינות, און די סאטראפן, און די פירשטן, און דעם מלכס ווירטשאפטער, האבן אונטערגעהאלפן די יידן, ווארום די מורא פאר מרדכין איז געפאלן אויף זיי. /9:4 ווייל מרדכי איז געווען גרויס אין הויז פון מלך, און זיין שם איז געגאנגען אין אלע מדינות; ווארום דער מאן מרדכי איז געווארן אלץ גרעסער. /9:5 און די יידן האבן געשלאגן צווישן אלע זייערע פיינט א שלאק פון שווערד און טייטונג און פארטיליקונג, און זיי האבן געטאן מיט זייערע שונאים לויט זייער ווילן. /9:6 און אין דער הויפטשטאט שושן האבן די יידן געהרגעט און אומגעבראכט פינף הונדערט מאן. /9:7 אויך פרשנדתא, און דלפון, און אספתא, /9:8 און פורתא, און אדליא, און ארידתא. /9:9 און פרמשתא, און אריסי, און ארידי און אויזתא, /9:10 די צען זין פון המן דעם זון פון המדתאן, דעם צורר־היהודים, האבן זיי געהרגעט; אבער צום רויב האבן זיי ניט אויסגעשטרעקט זייער האנט.
/9:11 אין יענעם טאג איז געקומען די צאל פון די הרוגים אין דער הויפשטאט שושן, פאר דעם מלך. /9:12 האט דער מלך געזאגט צו אסתר המלכה: אין דער הויפטשטאט שושן האבן די יידן געהרגעט און אומגעבראכט פינף הונדערט מאן, און המנס צען זין; וואס שוין האבן זיי געטאן אין די איבעריקע מדינות פון מלך! און וואס נאר דיין פארלאנג, וועט דיר געגעבן ווערן, און וואס נאך דיין בקשה, וועט געטאן ווערן. /9:13 האט אסתר געזאגט: אויב דעם מלך איז וווילגעפעלן, זאל אויך מארגן געגעבן ווערן די יידן וואס אין שושן צו טאן אזוי ווי דער באפעל פון היינט; און די צען זין פון המנען זאל מען אויפהענגען אויף דער תליה. /9:14 האט דער מלך געהייסן אז אזוי זאל געטאן ווערן, און א באפעל איז ארויסגעגעבן געווארן אין שושן; און די צען זין פון המנען האט מען אויפגעהאנגען. /9:15 און די יידן וואס אין שושן האבן זיך איינגעזאמלט אויך אין פערצנטן טאג פון חודש אדר, און האבן אויסגעהרגעט אין שושן דריי הונדערט מאן; אבער צום רויב האבן זיי ניט אויסגעשטרעקט זייער האנט. 
/9:16 און די איבעריקע יידן וואס אין די מדינות פון מלך האבן זיך איינגעזאמלט, און זיך געשטעלט פאר זייער לעבן, און זיי זיינען לויז געווארן פון זייערע פיינט, און האבן אויסגעהרגעט פון זייערע שונאים פינף און זיבעציק טויזנט; אבער צום רויב האבן זיי ניט אויסגעשטרעקט זייער האנט. 
/9:17 דאס איז געווען אין דרייצנטן טאג פון חודש אדר; און אין פערצנטן טאג אין אים האבן זיי גערוט, און האבן אים געמאכט פאר א טאג פון א סעודה און א שמחה. /9:18 אבער די יידן וואס אין שושן האבן זיך איינגעזאמלט אין דרייצנטן און אין פערצנטן טאג אין אים, און אין פופצנטן טאג אין אים האבן זיי גערוט, און האבן אים געמאכט פאר א טאג פון א סעודה און א שמחה. /9:19 דרום מאכן די יידן פון די אפענע ערטער, די וואס זיצן אין אפענע שטעט, אין פערצנטן טאג פון חודש אדר א שמחה און א סעודה און א יום־טוב, מיט שלח־מנות פון איינעם צום אנדערן. 
/9:20 און מרדכי האט אויפגעשריבן די דאזיקע זאכן, און ער האט געשיקט בריוו צו אלע יידן וואס אין אלע מדינות פון מלך אחשורוש, די נאנטע און די ווייטע, /9:21 צו באפעסטיקן אויף זיי, אז זיי זאלן האלטן דעם פערצנטן טאג פון חודש אדר, און דעם פופצנטן טאג אין אים, אלע יאר אין יאר, /9:22 אזוי ווי די טעג וואס די יידן זיינען לויז געווארן פון זייערע פיינט, און דעם חודש וואס איז זיי פארקערט געווארן פון קומער אין א שמכה, און פון טרויער אין א יום־טוב; זיי צו מאכן פאר טעג פון א סעודה און א שמכה, מיט שלח־מנות פון איינעם צום אנדערן, און מתנות צו ארימע לייט. /9:23 און די יידן האבן אנגענומען וואס זיי האבן אנגעהויבן צו טאן, און וואס מרדכי האט צו זיי געשריבן. /9:24 ווארום המן דער זון פון המדתאן, דער אגגי, דער צורר אויף אלע יידן, האט געטראכט אויף די יידן זיי אונטערצוברענגען, /9:25 און ער האט עווארפן א פור, דאס איז א גורל, זיי צו פארטומלען און זיי אונטערצוברענגען. אבער אז זי איז געקומען פארן מלך, האט ער אנגעזאגט מיט א בריוו, אז זיין בייזע מחשבה וואס ער האט געטראכט אויף די יידן, זאל זיך אומקערן אויף זיין קאפ; און מע האט אויפגעהאנגען אים און זיינע זין אויף דער תליה. /9:26 דרום האט מען גערופן די דאזיקע טעג פורים, אויף דעם נאמען פור. דערפאר, פון וועגן די ווערטער פון דעם דאזיקן בריוו, און וואס זיי האבן זיך אנגעזען דערפון, און וואס זיי איז געשען, /9:27 האבן די יידן באפעסטיקט און גענומען אויף זיך, און אויף זייערע קינדער, און אויף אלע וואס באהעפטן זיך אן זיי, אז עס זאל ניט בטל ווערן, צו האלטן די דאזיקע צוויי טעג, אזוי ווי עס איז געשריבן וועגן זיי, און לויט זייער צייט, אלע יאר פאר יאר. /9:28 און די דאזיקע טעג זאלן געדאכט ווערן, און געהאלטן ווערן אין איטלעכן דור, איטלעכער משפחה, איטלעכער מדינה, און איטלעכער שטאט; און די דאזיקע טעג פון פורים זאלן ניט אפגעשאפט ווערן פון צווישן יידן, און זייער געדעכעניש זאל ניט אויפהערן ביי זייערע קינדער. 
/9:29 און אסתר המלכה, די טאכטער פון אביחילן, און מרדכי דער ייד, האבן געשריבן מיט גארער שטארקייט, צו באפעסטיקן דעם דאזיקן צווייטן בריוו וועגן פורים. /9:30 און ער האט צעשיקט בריוו צו אלע יידן, צו די הונדערט און זיבן און צוואנציק מדינות פון אחשורושעס קיניגרייך, מיט ווערטער פון פריד און ווארהאפטיקייט, /9:31 אז זיי זאלן באפעסטיקן די דאזיקע טעג פון פורים אין זייערע צייטן, אזוי ווי מרדכי דער ייד און אסתר המלכה האבן באפעסטיקט אויף זיי, און אזוי ווי זיי האבן באפעסטיקט אויף זיך אליין און אויף זייערע קינדער, די אנזאגן וועגן די תעניתים און זייער קלאג. /9:32 און אסתרס באפעל האט באפעסטיקט די דאזיקע אנזאגן וועגן פורים; און עס איז פארשריבן געווארן אין א בוך. 
 
/10:1 און דער מלך אחשורוש האט ארויפגעלייגט א צינז אויפן לאנד, און אויף די אינדזלען פון אים. /10:2 און די מעשה פון זיין שטארקייט און זיינע גבורות, און די אויסדערציילונג פון מרדכיס גרויסקייט וואס דער מלך האט אים געגרייסט, זיי זיינען שוין פארשריבן אין דעם בוך פון די צייטגעשעענישן פון די מלכים פון מדי און פרס. /10:3 ווארום מרדכי דער ייד איז געווען דער שני־למלך פון אחשורושן, און גרויס ביי יידן, און באליבט ביי זיינע פיל ברידער. ער האט געזוכט גוטס פאר זיין פאלק, און גערעדט צום פריד פאר זיין גאנצן שטאם. 

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

