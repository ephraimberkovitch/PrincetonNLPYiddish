תורה נביאים וכתובים
תרגום יידיש פון יהואש
 מלאכי

/1:1 די נבואה פון גאטס ווארט צו ישראל דורך מלאכין: /1:2 איך האב אייך ליב געהאט, זאגט {dn גאט}. און איר זאגט: מיט וואס האסטו אונדז ליב געהאט? איז ניט עשו יעקבס א ברודער? זאגט {dn גאט}, פון דעסטוועגן האב איך יעקבן ליב געהאט, /1:3 און עשון האב איך פיינט געהאט, און געמאכט זיינע בערג א וויסטעניש, און זיין נחלה פאר מדבר־שאקאלן. /1:4 אויב אדום זאגט: ״מיר זיינען צעשטערט געווארן, אבער מיר וועלן ווידער אפבויען די חורבות״, האט {dn גאט} פון צבאות אזוי געזאגט: זיי וועלן בויען, און איך וועל צעשטערן, און מע וועט זיי רופן דער געמארק פון שלעכטיקייט, און דאס פאלק וואס {dn גאט} האט פארשאלטן אויף אייביק. /1:5 און אייערע אויגן וועלן זען, און איר וועט זאגן: {dn גאט} איז גרויס אריבער דעם געמארק פון ישראל. 
/1:6 א זון גיט כבוד א פאטער, און א קנעכט זיין האר; איז אויב איך בין א פאטער, אווו איז מיין כבוד? און אויב איך בין א האר, אווו איז די מורא פאר מיר? זאגט {dn גאט} פון צבאות צו אייך, כהנים, וואס זייט מבזה מיין נאמען. און איר זאגט: מיט וואס זיינען מיר מבזה דיין נאמען? /1:7 איר ברענגט אויף מיין מזבח אומווערדיקע שפייז. און איר זאגט: מיט וואס האבן מיר דיך פאראומווערדיקט? מיט אייער זאגן: דער טיש פון {dn גאט} איז נמאס. /1:8 און אז איר ברענגט א בלינדס צו שלאכטן, איז קיין בייז ניט! און אז איר ברענגט א הינקעדיקס און א קראנקס, איז קיין בייז ניט! גענען עס אקארשט צו דיין פירשט, צי ער וועט דיך באוויליקן, אדער וועט דיך אויפנעמען? זאגט {dn גאט} פון צבאות. /1:9 און אצונד בעט אקארשט ביי {dn גאט}, ער זאל אונדז לייטזעליקן! דורך אייער האנט איז דאס געשען; קען ער אויפנעמען דעם פנים פון עמיצן פון אייך? זאגט {dn גאט} פון צבאות. /1:10 וואלט גאר ווער פון אייך צושליסן די טירן, און איר זאלט ניט אנצינדן פייער אויף מיין מזבח אומזיסט! איך וויל אייך ניט האבן, זאגט {dn גאט} פון צבאות, און וועל ניט באוויליקן קיין קרבן פון אייער האנט. /1:11 ווארום פון אויפגאנג פון דער זון און ביז איר אונטערגאנג איז מיין נאמען גרויס צווישן די פעלקער, און אין איטלעכן ארט ווערט וויירויך געבראכט צו מיין נאמען און שפייזאפפער ריינע; ווייל מיין נאמען איז גרויס צווישן די פעלקער, זאגט {dn גאט} פון צבאות. /1:12 און איר פארשוועכט אים מיט אייער זאגן: דער טיש פון {dn גאט} איז אומווערדיק, און זיין פרוכט, זיין שפייז, איז נמאס. /1:13 און איר זאגט: זע, וואס פאר א טירחא! און איר בלאזט דערויף, זאגט {dn גאט} פון צבאות; און איר ברענגט א געגזלטס, און א הינקעדיקס און א קראנקס; און אז איר ברענגט דעם קרבן, זאל איך אים באוויליקן פון אייער האנט? זאגט {dn גאט}. /1:14 און פארשאלטן זאל זיין דער ליסטיקער, וואס אין זיין סטאדע איז דא א זכר, און ער איז מנדר און שלאכט א געפעלערטס צו {dn גאט}; ווארום א גרויסער קיניג בין איך, זאגט {dn גאט} פון צבאות, און מיין נאמען איז פארכטיק צווישן די פעלקער.

/2:1 און אצונד, צו אייך איז דערדאזיקער אנזאג, איר כהנים: /2:2 אויב איר וועט ניט צוהערן, און אויב איר וועט ניט ארייננעמען אין הארצן, צו געבן כבוד צו מיין נאמען, זאגט {dn גאט} פון צבאות, וועל איך אנשיקן אויף אייך א קללה, און איך וועל פארשילטן אייערע גערעטענישן, יא, איך טו זיי פארשילטן, ווייל איר נעמט ניט צום הארצן. /2:3 זעט, איך וועל אנשרייען ביי אייך אויף דער זריעה; און איך וועל צעשיטן מיסט אויף אייערע פנימער, דעם מיסט פון אייערע יום־טוב-קרבנות; און מע וועט אייך אוועקטראגן מיט אים. /2:4 און איר וועט וויסן אז איך האב אייך געשיקט דעם דאזיקן אנזאג, כדי מיין בונד זאל בלייבן מיט לוי, זאגט {dn גאט} פון צבאות. /2:5 מיין בונד איז מיט אים געווען אויף לעבן און פריד, און איך האב זיי אים געגעבן, אויף מורא, און ער האט פאר מיר מורא געהאט, און פאר מיין נאמען האט ער געאנגסט. /2:6 די תורה פון אמת איז געווען אין זיין מויל, און קיין אומרעכט האט זיך ניט געפונען אויף זיינע ליפן; אין פריד און אין רעכטפארטיקייט איז ער מיט מיר געגאנגען, און פיל האט ער אפגעקערט פון זינד. /2:7 ווארום די ליפן פון כהן דארפן היטן קענשאפט, און די תורה דארף מען זוכן פון זיין מויל, ווייל דער שליח פון {dn גאט} פון צבאות איז ער. /2:8 אבער איר האט זיך אפגעקערט פון וועג, איר האט געמאכט שטרויכלען פיל אין דער תורה, איר האט פארדארבן דעם בונד פון לוי, זאגט {dn גאט} פון צבאות. /2:9 דרום האב איך אויך אייך געמאכט נבזה און שפל ביי דעם גאנצן פאלק, וועדליק ווי איר היט ניט מיינע וועגן, און שאנעוועט מענטשן אין געזעץ. 
/2:10 איז ניט איין פאטער ביי אונדז אלעמען? האט אונדז ניט איין {dn גאט} באשאפן? פאר וואס זאלן מיר פעלשן איינער אן אנדערן, צו פארשוועכן דעם בונד פון אונדזערע עלטערן? /2:11 געפעלשט האט יהודה, און אומווערדיקייט איז געטאן געווארן אין ישראל און אין ירושלים, ווארום פארשוועכט האט יהודה די הייליקייט פון {dn יהוה} וואס ער האט ליב געהאט, און האט באמאנט די טאכטער פון א פרעמדן {dn גאט}. /2:12 {dn גאט} וועט פארשניידן ביי דעם מאן וואס טוט דאס, א רופער און אן ענטפערער פון די געצעלטן פון יעקב, און דעם וואס ברענגט א קרבן צו {dn גאט} פון צבאות. /2:13 און צווייטנס טוט איר אט וואס: איר באדעקט דעם מזבח פון {dn גאט} מיט טרערן. מיט געוויין און מיט זיפצעניש, ביז ער קען זיך מער ניט קערן צום קרבן, און אים אננעמען מיט באוויליקונג פון אייער האנט. /2:14 און איר זאגט: פאר וואס? – ווייל {dn גאט} איז עדות צווישן דיר און דער ווייב פון דיין יוגנט, וואס דו האסט געפעלשט אן איר, הגם זי איז דיין חברטע, און די ווייב פון דיין בונד. /2:15 און קיין איינער וועט דאס ניט טאן וואס האט אן איבערבלייב פון גייסט. ווארום וואס פארלאנגט יעטוועדער איינער? א זאמען פון {dn גאט}. דרום זאלט איר זיין אפגעהיט אין אייער געמיט, און אן דער ווייב פון זיין יוגנט זאל מען ניט פעלשן. /2:16 ווארום איך האב פיינט שיידונג, זאגט {dn יהוה} דער {dn גאט} פון ישראל, און דעם וואס באדעקט זיין קלייד מיט אומרעכט, זאגט {dn גאט} פון צבאות; דרום זאלט איר זיין אפגעהיט אין אייער געמיט, אז איר זאלט ניט פעלשן. 
/2:17 איר האט מיד געמאכט {dn גאט} מיט אייערע רייד, און איר זאגט: מיט וואס האבן מיר מיד געמאכט? מיט אייער זאגן: איטלעכער וואס טוט בייז, איז גוט אין די אויגן פון {dn גאט}, און זיי וויל ער האבן; אדער, ווו איז דער {dn גאט} פון גערעכטיקייט? 

/3:1 זע, איך שיק מיין שליח, און ער וועט אפראמען דעם וועג פאר מיר, און פלוצלינג וועט קומען אין זיין טעמפל דער האר וועמען איר זוכט; און דער שליח פון בונד וועמען איר באגערט, אט קומט ער, זאגט {dn גאט} פון צבאות. און ווער קען אויסהאלטן דעם טאג פון זיין קומען? /3:2 און ווער איז דער וואס קען באשטיין, ווען ער באווייזט זיך? ווארום ער איז ווי פייער פון דעם שמעלצער, און ווי לויג פון וועשער. /3:3 און ער וועט זיצן ווי א שמעלצער און א רייניקער פון זילבער, און וועט רייניקן די קינדער פון לוי, און זיי לייטערן ווי גאלד און ווי זילבער; און זיי וועלן ברענגען צו {dn גאט} קרבנות אין גערעכטיקייט. /3:4 און אנגעלייגט וועט זיין ביי {dn גאט} דער קרבן פון יהודה און ירושלים, ווי אין די טעג פון אמאל, און ווי אין פארצייטיקע יארן. /3:5 און איך וועל גענענען צום משפט אויף אייך, און איך וועל זיין א שנעלער עדות, אקעגן די מכשפים, און אקעגן די נואפים, און אקעגן די וואס שווערן פאלש, און אקעגן די וואס רויבן דעם לוינארבעטער פון זיין לוין, די אלמנה און דעם יתום, און קריוודען דעם פרעמדן, און האבן ניט קיין מורא פאר מיר, זאגט {dn גאט} פון צבאות. /3:6 אבער איך {dn גאט} ענדער זיך ניט, און איר קינדער פון יעקב וועט ניט פארלענדט ווערן. 
/3:7 פון די טעג פון אייערע עלטערן אן האט איר זיך אפגעקערט פון מיינע געזעצן, און זיי ניט געהיט; קערט אייך אום צו מיר, און איך וועל זיך אומקערן צו אייך, זאגט {dn גאט} פון צבאות. אבער איר זאגט: וועגן וואס זאלן מיר זיך אומקערן? /3:8 צי דארף א מענטש בארויבן {dn גאט}, וואס איר בארויבט מיך? און איר זאגט: אין וואס בארויבן מיר דיך? אין דעם מעשר און דער אפשיידונג. /3:9 איר זייט מיט א קללה פארשאלטן, פון דעסט וועגן בארויבט איר מיך, דאס גאנצע פאלק. /3:10 ברענגט דעם גאנצן מעשר אין שאצהויז, און זאל זיין שפייז אין מיין הויז, און פרוווט מיך אקארשט דערמיט, זאגט {dn גאט} פון צבאות, אויב איך וועל אייך ניט עפענען די פענצטער פון הימל, און וועל אייך ניט אראפגיסן א ברכה ביז איבער גענוג. /3:11 און איך וועל אנשרייען פון אייערטוועגן אויף דעם פארצערער, און ער וועט אייך ניט פארוויסטן די פרוכט פון דער ערד, און אייער וויינשטאק וועט ניט פארווארפן אין פעלד, זאגט {dn גאט} פון צבאות. /3:12 און אלע פעלקער וועלן אייך שאצן גליקלעך, ווארום איר וועט זיין א געווינטשט לאנד, זאגט {dn גאט} פון צבאות. /3:13 פארשייט זיינען אייערע רייד קעגן מיר, זאגט {dn גאט}. און איר זאגט: וואס האבן מיר גערעדט אקעגן דיר? /3:14 איר האט געזאגט: ״אומזיסט איז דינען {dn גאט}, און וואס קומט ארויס אז מיר האבן געהיט זיין היטונג, און אז מיר זיינען אומגעגאנגען פינצטער פון וועגן {dn גאט} פון צבאות? /3:15 איז, אצונד שאצן מיר גליקלעך די מוטוויליקע; יא, אויפגעריכט געווארן זיינען די וואס טוען שלעכטס, יא, זיי האבן געפרוווט {dn גאט}, און זיינען אנטרונען געווארן״. /3:16 דענס מאל האבן די גאטספארכטיקע גערעדט איינער צום אנדערן, און {dn גאט} האט פארנומען און צוגעהערט, און א בוך פון דערמאנונג איז אנגעשריבן געווארן ביי אים, פאר די וואס פארכטן {dn גאט}, און טראכטן אן זיין נאמען. /3:17 און זיי וועלן מיר זיין א טייער אייגנס, זאגט {dn גאט} פון צבאות, אין דעם טאג וואס איך באשער; און איך וועל זיך דערבארימען אויף זיי, ווי א מאן דערבארימט זיך אויף זיין זון וואס דינט אים. /3:18 און איר וועט ווידער איינזען צווישן דעם צדיק און דעם רשע, צווישן דעם וואס דינט {dn גאט}, און דעם וואס דינט אים ניט. /3:19 ווארום זע, דער טאג קומט, ער ברענט ווי אן אויוון, און אלע מוטוויליקע און אלע וואס טוען שלעכטס וועלן זיין שטרוי, און אנצינדן וועט זיי דער טאג וואס קומט, זאגט {dn גאט} פון צבאות, אז ער וועט זיי ניט איבערלאזן א ווארצל אדער א צווייג. /3:20 אבער אייך, וואס האט מורא פאר מיין נאמען, וועט אויפגיין די זון פון גערעכטיקייט מיט היילונג אין אירע פליגלען; און איר וועט ארויסגיין און וועט שפרינגען ווי קעלבער פון שטאל. /3:21 און איר וועט צודריקן די רשעים, ווארום זיי וועלן זיין אש אונטער אייערע פוסטריט אין דעם טאג וואס איך באשער, זאגט {dn גאט} פון צבאות. 
/3:22 געדענקט די תורה פון מיין קנעכט משהן, וואס איך האב אים באפוילן אין חורב פאר גאנץ ישראל, חוקים און געזעצן. /3:23 זעט, איך שיק צו אייך אליהו {אליהו?} הנביא, איידער עס קומט דער טאג פון {dn גאט}, דער גרויסער און דער מוראדיקער. /3:24 און ער וועט אומקערן דאס הארץ פון עלטערן צו קינדער, און דאס הארץ פון קינדער צו זייערע עלטערן, כדי איך זאל ניט קומען, און שלאגן דאס לאנד מיט פארוויסטונג. 

-----------------
Translation by Solomon ״Yehoyesh״ (Yehoash) Blumgarten (1870־1927) <http://en.wikipedia.org/wiki/Yehoash_%28Blumgarten%29> as published in /Torah, Neviʼim, u־Khetuvim/ (New York: Yehoʼash Farlag Gezelshaft, 1941), and available from the Internet Archive <http://www.archive.org/details/nybc200109>. This work resides in the Public Domain.

Transcribed by Itsik ״Robert״ Goldenberg <http://yiddish.haifa.ac.il/Visuals/Itsik.htm>, et al, by the Yehoyesh Project <http://yiddish.haifa.ac.il/texts/yehoyesh/welcome.htm> (1998־2006) under the direction of Leonard Prager (1925־2008) <http://yiddish.haifa.ac.il/tmr/tmr12/tmr12022.htm>. This transcription does not include Yehoyesh׳s footnotes. Yiddish orthography follows /Takones Fun Yidishn oysleyg/ (6th ed., New York: YIVO, 1999).

Distributed by the Open Siddur Project <http://opensiddur.org> in accord with STML transcription rules <http://wiki.jewishliturgy.org/Transcription_Rules> under a Creative Commons Zero Public Domain dedication <http://creativecommons.org/publicdomain/zero/1.0/>. The Open Siddur Project thanks Itsik Goldenberg and the Prager family for their support in releasing this edition of the Yehoyesh Project׳s transcription of Yehoyesh׳s Yiddish translation of the Tanakh. Special thanks to Raphael ״Refoyl״ Finkel <http://www.cs.uky.edu/~raphael/yiddish.html> for his help and utilities in preparing this text.

