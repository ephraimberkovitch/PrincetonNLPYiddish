 ווען מיר זאגן „שמחת חתן וכלה‟, מיינען מיר די שימחה, וואס א חתן פראוועט מיט זיין כלה; די תורה ווערט אויך באטראכט ווי אונדזער כלה, און שימחת־תורה – ווי דער יום־טוב, ווען מיר טאנצן מיט איר און זענען זי משמח. 
 אזא סימבאליזם איז, אוודאי, פון קדמונים אן באקאנט אין דער יידישער טראדיציע. אינעם באקאנטן פסוק פונעם חומש־דברים שטייט געשריבן, אז די תורה הייסט „מורשה קהילת יעקב‟ – די ירושה פון יעקב אבינוס פאלק. טייטשן עס אפ מעטאפאריש די חז״ל אין דער גמרא „ברכות‟ ווי „מאורסה‟ (פארקנסטע) – די כלה און דאס ווייב פון יידן. אין דער זעלבער צייט, ווערט די כנסת־ישראל, די קאלעקטיווע נשמה פון יידן, באטראכט ווי די כלה פונעם אייבערשטן. באקומט זיך, אז יידן קאנען אויספירן סיי א ווייבלעכע, סיי א מענערלעכע ראלע אין זייערע באציונגען מיט דער תורה און מיטן רבונו־של־עולם. אינעם היינטיקן דור דינט די דאזיקע טעמע ווי א יסוד פון אנגייענדיקע מינים־לימודים (gender studies, בלע״ז). 
 אין דער אמתן, איז דער באטייט פונעם ענין כנסת־ישראל א סך טיפער און ברייטער – צו ברייט פארן דאזיקן ארטיקל. איצט וועל איך דערציילן וועגן אן אנדער ענין: די פערסאניפיקאציע פון דער תורה אין יידישקייט. די תורה ווערט באטראכט ווי א כלה נישט בלויז אין א ריין מעטאפארישן זין; אפט מאל ווערט זי געשילדערט, בפרט אין קבלה, ווי אויך אינעם יידישן פאלקלאר, ווי א קאנקרעטע קאסמישע קראפט, וואס קאן זיך אפילו באווייזן אין דער פארעם פון א פרוי. 
 זייענדיק אידענטיפיצירט ווי דעם אייבערשטנס חכמה, פיגורירט די תורה ווי א מין קאסמישע פרוי אין דער פילאסאפיע פון פילאן – דעם בארימטן יידישן פילאסאף, וואס האט געוווינט אין אלעקסאנדריע מיט 2,000 יאר צוריק און איז באקאנט אין דער יידישער היסטאריאגראפיע ווי ידידיה. במשך פון דורות איז פילאן, זייענדיק א פראמינענטער העלעניסטישער דענקער־פלאטאניקער, געבליבן מער באקאנט דעם ניט־יידישן לייענער; ערשט אינעם 20סטן יארהונדערט זענען זיינע ווערק איבערגעזעצט געווארן פון גריכיש אויף לשון־קודש. פון דעסט וועגן, באווייזט זיך די טעמע פון דער חכמה ווי א קאסמישע פרוי נישט זעלטן אין די ווערק פון באוווסטע מיטל־עלטערלעכע יידישע פילאסאפן: למשל, ביי רבי שם־טוב אבן־פלקירה (שפאניע, 13 י״ה). 
 ס׳רוב יידן ווייסן ווייניק וועגן הויכע פילאסאפישע חכמות. מע דארף נישט אבער פארקריכן אזוי ווייט. די תורה דערציילט אונדז, אז איידער דער רבונו־של־עולם האט באשאפן אדם־הראשון, האט ער געזאגט אין מערצאל: לאמיר מאכן דעם מענטש אין אונדזער געשטאלט. רש״י און אנדערע מפרשים דערקלערן, אז דער באשעפער האט זיך קודם באראטן מיט די מלאכים. אין א באקאנטן מדרש שטייט אבער געשריבן, אז ער האט זיך באראטן מיט דער תורה. פארשטייט זיך, קאן מען עס ווידער אפטייטשן ווי אן אלעגאריע, אבער אין קבלה און חסידישע ספרים ווערט דערקלערט, אז דא גייט א רייד וועגן א געוויסן אספעקט פון דער הייליקער שכינה. 
 רבי יוסף קארו, דער מחבר פונעם שולחן־ערוך, איז געווען א גרויסער מקובל. זיין ספר, „מגיד מישרים‟, האט ער אנגעשריבן אונטער דער השפעה פון א געוויסן מלאך – אדער גיכער א מלאכטע. ער שרייבט, אז די משנה אליין פלעגט קומען צו אים ביינאכט און לערנען מיט אים סודות־התורה! אינעם יידישן פאלקלאר טרעפן זיך מעשיות, ווען א געוויסע מסכתא האט זיך צו עמעצן אנטפלעקט – צומאל אויסזעענדיק ווי א גשמיותדיקע פרוי. 
 רבי אברהם אבן־עזרא, דער קלאסישער תורה־קאמענטאטאר און פראמינענטער מיסטיש־געשטימטער דענקער, האט אנגעשריבן דעם מיסטעריעזן ספר, „אגרת השבת‟, ווו ער דערציילט א ווונדערלעכע מעשה. אמאל, פרייטיק צו נאכטס – ער גיט איבער א קאנקרעטע דאטע – האט זיך צו אים אין חלום געיאוועט א שליח פון שבת המלכה מיט א געגראמטן בריוו קעגן געוויסע אפיקורסים, וועלכע האבן געהאלטן, אז שבת הייבט זיך אן, כלומרשט, אין דער פרי. אויפן צווייטן טאג, מוציא־שבת, האט אבן־עזרא פארשריבן די הימלישע גראמען און שפעטער געווידמעט זיי א גאנצן ספר. 
 זייענדיק א באגאבטער פאעט מיט א גרויסן כוח־הדמיון, האט אבן־עזרא זיכער געקאנט אויסטראכטן די גאנצע מעשה, כדי איבערצוצייגן די אפיקורסים אנצוהייבן היטן שבת פון פרייטיק אן. אינעם פאלקלאר איז אבער די געשיכטע פארבליבן באקאנט ווי אן אמתדיקע; כ׳האב עס צום ערשטן מאל געהערט ווי אן ערנסטע מעשה פון א חשובן רב אין ישיבה. הגם דא גייט א רייד וועגן דער פערסאניפיקאציע פונעם שבת – וואס ווערט באגריסט אינעם פיוט „לך דודי‟ ווי א כלה און א מלכה – האט זי זיך פארגעשטעלט אין אבן־עזראס חלום ווי א מין רעפרעזענטאציע פון הלכות־שבת, פון א געוויסן תורה־אספעקט. 
