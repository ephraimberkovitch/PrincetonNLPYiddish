

א יידישער שייגעץ 



 by באריס סאנדלער 
December 7, 2017March 2, 2018 Filed under:
ליטעראטור
פראזע 

יעווגעני קיסין
(המשך, אנהייב אין די נומערן פאר אקטאבער און נאוועמבער)
5
זיינע באבע־זיידע פונעם טאטנס צד האט סטאסיק געזען זעלטן, ווייל די באציונגען צווישן די באבע–זיידעס פון ביידע צדדים זיינען געווען ניט קיין גוטע. איין מאל זיינען די עלטערן מיט סטאסיקן געגאנגען צו זיי צו גאסט. געווען איז דאס אויף פורים, און די באבע מירע האט אנגעבאקט המן־טאשן, וואס זיינען סטאסיקן זייער געפעלן געווארן. געפעלן געווארן זיינען אים אויך די בעכערלעך, ענלעכע צו דעלפינען (דער קאפ אונטן, דער עק אויבן), פון וועלכע מ׳האט געטרונקען לימאנאד. אזעלכע חפצים האט סטאסיק פריער ניט געזען, מחמת אין זיין הויז איז דאס געפעס, ווי אויך די גאנצע מעבלירונג, געווען גאר באשיידן און פשוט.
איבער דער זעלבער סיבה האט אים פאראינטערעסירט און א ביסל פארווונדערט דאס בילד, אויף וועלכן ס׳איז געווען אנגעמאלט א כלה אויף א געלעגער און מלאכים, וואס פליען צו איר אראפ מיט מתנות. דער זיידע בערל האט דערקלערט, אז דאס איז א טראפיי, וואס ער האט געהאט געבראכט פון דייטשלאנד. במשך פונעם גאנצן אוונט האט אים סטאסיק אויסגעפרעגט וועגן דער מלחמה. דער זיידע, נאך א פאר קעלישקעס משקה, האט געהאט הנאה פון דערציילן דעם אייניקל וועגן זיינע פראנט־יארן. דער באבען אבער זיינען זיינע מעשיות גיך נימאס געווארן; ס׳האט זי באהערשט אן אייפערזוכט, אלמאי דאס יינגעלע פלאפלט די גאנצע צייט מיטן שיכורלעכן זיידן און קיין אכט לייגט עס ניט אויף איר, הגם דווקא זי האט געהאט צוגעגרייט די וועטשערע און אנגעבאקט די המן־טאשן.
דער קלוגער סטאסיק האט עס תיכף דערפילט, נאר קיין חשק צו פארריכטן די סיטואציע האט ער לחלוטין ניט געפרוווט: ער איז געווען בנימוסדיק מיט דער באבען און האט זי אפגעדאנקט פארן כיבוד; פאר וואס זשע עפעס זאל ער ניט געווען טאן, וואס אים געפעלט? און אזוי איז שוין ביי סטאסיקן איינגעפירט געווארן: ער וועט קיינעם, חלילה, ניט באעוולען בכיוון, נאר קיינער וועט אים ניט צווינגען צו טאן עפעס קעגן זיין רצון, און אפזאגן זיך פון דעם, וואס עס פארשאפט אים פארגעניגן.
סטאסיק איז גיך געוואקסן, זיינע בלויע אויגן זיינען בהדרגה געווארן גראער, און די האר זיינע, פריער בלאנדע, האבן באקומען א קאליר פון אויסגערייפטן ווייץ. בלויז זיין נאז איז געבליבן א ביסל קורנאסע, די אויערן — שטארצנדיקע, און דאס כיטרע פינטעלע אין זיינע אויגן איז געווארן נאך בולטער. אין דרויסן איז ער פארכאפט געווארן מיט א נייער שפיל: קריכן אויף די ביימער. א פאר הדשים פאר דעם, ווען ער איז געווארן זעקס יאר אלט, האט סטאסיק מיט זיינע חברים אנגעהויבן אראפשפרינגען פון ביימער אין שניי־הורבעס.
ווען די באבע רעוועקע האט עס דערזען צום ערשטן מאל, האט זי שיער ניט געחלשט און איז צוגעלאפן צו סטאסיקן. יענער האט רויק געזאגט: „באבעניו, איך בין לעבעדיק! זעסט? לע־בע-דיק!‟. ער האט ממזריש א ווונק געטאן און אנגעוויזן אויף די אנדערע יינגעלעך: „און זיי זיינען אויך לעבעדיק. א וויסנשאפטלעכער פאקט: פון אראפשפרינגען אין שניי שטארבט מען ניט!‟. „אך, א שייגעץ…‟ — האט די באבע שטיל געזיפצט און אנגעשריען אויף סטאסיקן, וואס איז שוין ווידער ארויפגעקראכן אויפן בוים: „סטאסיק, זיי פארזיכטיק!‟. הגם מיטן שכל האט זי פארשטאנען, אז קיין סכנה איז דא ניטא, האט איר הארץ פון א יידישער באבען ניט געקאנט זיך בארויקן.
דער פרילינג האט געבראכט מיט זיך א סורפריז פון גאר א נייעם מין. אין איינעם א שיינעם טאג, אומגעקערט זיך אהיים פונעם הויף, האט סטאסיק הויך אויף א קול און מיט התלהבות דערציילט די בני–בית אזא אנעקדאט:
— ס׳פליט די באבע־יאכנע אין איר מערזשער און שרייט: „נידער מיט קאפיטאליסטן! נידער מיט דזשאנסאנען!‟. ס׳גייט דער וואלד־שד איר אנטקעגן און פרעגט: „באבעניו, דו האסט שוין ווידער זיך אנגעפרעסט מיט קאמוניסטן?‟.
דערהערט עס, האבן אלע זיך ביז גאר איבערגעשראקן און אנגעהויבן דערקלערן סטאסיקן, אז אזעלכע אנעקדאטן טאר מען בשום אופן ניט דערציילן, אניט וועט מען האבן צרות. מיט עטלעכע חדשים שפעטער האט סטאסיק צופעליק דערהערט, ווי דער טאטע דערציילט דער מאמען, וואס ס׳איז געשען אויפן וועג פון דער ארבעט אהיים אין מעטרא:
 — איך זיץ, הייב אן דרימלען, און פלוצעם הער, ווי א קינד לייענען אויף א קול:
אוועק איז דער זומער, דער ווינטער ז׳שוין דא,
 די זון אבער שיינט, ווי געוויינטלעך.
 מיר דאנקען דערפאר אונדזער פאליטביורא
 און דעם חבר ברעזשניעוו פערזענלעך.
  די מאמע האט אין יענעם מאמענט געפרעגלט שטאקפיש. זי האט זיך אויסגעקערעוועט צום טאטן מיט א האלב־אפענעם מויל, דערזען סטאסיקן און פון פחד שיער ניט אראפגעווארפן די סקאוורעדע אויפן דיל. מ׳האט געזאגט דעם קינד, אז דאס, וואס ער האט נאר וואס געהאט געהערט, טאר מען אויך קיינעם ניט דערציילן. נאך דעם האט ברעזשנעיווס נאמען ביי סטאסיקן זיך תמיד אסאציירט מיטן גערוך פון געפרעגלטן שטאקפיש.
אן ערך אין יענער צייט האט מען אנגעהויבן שיקן סטאסיקן אין קראם אריין נאך ברויט. איין מאל, אומגעקערט זיך פון דארטן, האט ער געמאלדן: „עפעס געפעלט מיר ניט אט די ברויט־קראם! מ׳זאגט: ניטא קיין באטאנעס פאר דרייצן קאפיקעס. פרעג איך: און ווען וועט איר זיי האבן? זאגט מען: מיר ווייסן ניט, קום מארגן, יינגעלע. פרעג איך: אפשר, וועט איר א זוך טאן? די מאמע דארף זיי זייער האבן… ענטפערט מען: יינגעלע, גיי אוועק, שטער אונדז ניט ארבעטן. האב איך געמאכט א בייזע צורה און געזאגט: זעט זשע, מיין טאטע איז א גרויסער נאטשאלניק, איר׳ט שוין אריינכאפן פון אים צו פארגעדענקען! — און די חוצפהניקעס שמייכלען און קוקן אפילו ניט אויף מיר! אפשר, זאל דער טאטע זיי אנקלינגען און זאגן מיט א בייז קול: „איך בין פונעם פאליטביורא. פאר וואס זיינען ביי אייך ניטא קיין באטאנעס פאר דרייצן קאפיקעס? האט איר אלץ אליין אויפגעפרעסן און דעם פאלק גארנישט ניט געלאזט, ביוראקראטן?‟. מער האט מען סטאסיקן ניט געשיקט אין יענער ברויט־קראם, און נאך במשך פון א סך יארן זיך אפט דערמאנט אין דער מעשה.
אנהייב זומער, פארן אפפארן אויף דער דאטשע האט די מאמע ארויסגעלאזט סטאסיקן זיך שפילן אינעם שכנישן הויף, וווהין ס׳זיינען ארויסגעגאנגען די פענצטער פון זייער דירה, זי זאל קאנען אכטונג געבן אויף איר זון, בעת ער איז אין דרויסן.
סטאסיק האט זיך גיך פארחברט מיט די דארטיקע קינדער. זייערע באבעס האבן אים אויסגעפרעגט, ווי ער הייסט און ווי הייסן זיינע עלטערן, און זיך דערביי עפעס מאדנע איבערגעשעפטשעט. באלד נאך דעם האבן זיינע נייע חברים גענומען זיך באציען צו אים אנדערש; זיי האבן מער ניט געוואלט זיך שפילן מיט אים, און פלוצעם האט איינער פון זיי בייז געזאגט: „גיי אוועק פון אונדזער הויף, ייד!‟ די אנדערע יינגלעך האבן אים אונטערגעהאלטן.
יעדן „באם‟ האט סטאסיק באגלייט מיט א קלאפ אין פרצוף אריין
קיינער האט פריער ניט געלערנט סטאסיקן, ווי אזוי זיך אויפצופירן אין אזא מין סיטואציע, נאר ער האט עפעס דערפילט, און גענומען שלאגן די באעוולערס איינעם נאכן אנדערן מיט אלע כוחות, זינגענדיק זיך אונטער: „איי, האט ניט קיין פאראיבל, האט ניט קיין פאראיבל, טשירי־בירי-טשירי־בירי-באם־באם-באם!‟ . הגם זיי זיינען געווען פינף קעגן אים, זיינען די קליינע אנטיסעמיטן, געפלעפט געווארן פון אזא אנדראנג, ניט מסוגל געווען ארויסווייזן קיין אמתן ווידערשטאנד (צוויי פון זיי האבן זיך כמעט לחלוטין ניט געשלאגן).
נאקאוטירט זיי אלע, האט סטאסיק זיך געלאזט גיין אהיים, ס׳האט אים אבער אנגעיאגט די מאמע פון איינעם צווישן די יינגעלעך און גענומען שרייען מיט כעס: „וואן פון דאנען, כוליגאן!.. דיין פוס זאל דא מער ניט זיין!‟. — „איך וועל אליין מער ניט קומען אין אייער הויף, אפילו אויב איר׳ט מיך בעטן!‟ — האט סטאסיק הויך אויף א קול געענטפערט און אוועקגעשפאנט מיט א פארריסענעם קאפ. די צעווילדעוועטע פרוי, ביז גאר שאקירט פון אזא חוצפה מצד דעם „כוליגאן‟, האט זיך א לאז געטאן צום באלקאן פון סטאסיקס דירה און זיך צעשריגן: „זאל זיין פוס מער דא ניט זיין!‟ — די מאמע האט עס שוין ניט געהערט: דערזען סטאסיקן שלאגן פינף יינגעלעך און די פרוי שרייען אויף אים, איז זי תיכף־ומיד ארויסגעלאפן אין דרויסן.
סטאסיק האט זי באגעגנט און דערציילט די גאנצע מעשה. די מאמע האט אים צוגעדריקט צו זיך, געשוויגן עטלעכע רגעס און געזאגט: „נו, גוט, סטאסיק, גיי ניט אהין מער, בלייב אין אונדזער הויף, נאר זאג מיר צו, אז דו וועסט אין ערגעץ ניט אוועקגיין‟. סטאסיק האט עס צוגעזאגט, און די מאמע האט זיך אומגעקערט אהיים, האבנדיק אין זינען ארויסצוגיין פון מאל צו מאל אין הויף, כדי צו זען, צי אלץ איז אין ארדענונג.
אין דער היים איז דער זיידע צוגעפאלן צום ראדיא־קעסטעלע מיט איין אויער און זיך צוגעהערט צום „קול ישראל‟, וואס האט איבערגעגעבן, אז די סיריער האלטן אין איין באשיסן די ישראלדיקע יישובים פון רמת־הגולן, נאר די ישראלדיקע ארמיי האט נאר וואס פארכאפט די טיראן־דורכגוסן אויפן סיניער האלבאינדזל און די אלטשטאט אין ירושלים…
6
אינעם ראיאן, ווו סטאסיקס עלטערן האבן געוווינט, זיינען געווען דריי שולן: צוויי געוויינטלעכע און איין שול — אן „עליטארע‟, „מיט א פארטיפטער שטודירונג פון ענגלישער שפראך״ — אזוי האט עס אפיציעל געהייסן. פארשטייט זיך, אז סטאסיקן האט מען אפגעגעבן אין דער „ענגלישער‟ שול.
סטאסיקן האט מען אפגעגעבן זיך לערנען אין דער „ענגלישער‟ שול.
נאך צוויי וואכן זיך לערנען אין דער שול איז סטאסיק געקומען אהיים מיט אזא נאטיץ אין זיין שילער־טאגבוך: „אומברחמנותדיק אנבאגראבן זיין חבר‟.
  — פאר וואס האסטו אים אנבאגראבן? — האט די מאמע געפרעגט פארחידושט.
— ער האט מיך גערייצט, אז כ׳בין א ייד.
אויף אן אמתן האט סטאסיק זיין „חבר‟ ניט „אנבאגראבן אומברחמנותדיק‟, פשוט אריינגעפארן אים אין פיסק אריין.
— האסטו דערציילט דער לערערקע וועגן דעם?
— יא.
— און וואס?
— זי האט אים געזאגט, ער זאל זיך מער ניט רייצן.
די מאמע האט ממש ניט געוווסט וואס צו טאן. אין תוך גערעדט האט זי אפילו שטאלצירט מיט איר זון; זי אליין וואלט ניט געקאנט פארטיידיקן איר נאציאנאלע ערע אויף אזא אופן. זי האט עס פארענטווערט מיט איר שוואכקייט, און איז שטילערהייט געווען צופרידן, וואס סטאסיק איז ניט אזא, ווי זי. נאר אויב ס׳וועט אזוי אנגיין ווייטער… זי האט באשלאסן זיך דורכשמועסן מיטן דירעקטאר פון דער שול יעפים סעמיאנאוויטש סעגאלאווסקי.
אינעם צימערל פארן דירעקטארס קאבינעט איז געזעסן ביים טיש א פרוי פון מיטעלע יארן מיט א קיילעכדיק פנים און טונקל־בלאנדע האר, צונויפגענומענע אין א קובליק אויפן נאקן. ניט בלויז די ליפן, נאר אויך די אויגן אירע האבן געשמייכלט, ווען זי האט געענטפערט אויף דער באגריסונג פון סטאסיקס מאמע, און געפרעגט זייער העפלעך, צוליב וואס איז זי געקומען.
— איך בין סטאסיק עטלערס מאמע, ער לערנט זיך דא אינעם ערשטן קלאס.
— גוט, כ׳וועל א קוק טאן, צי יעפים סעמיאנאוויטש איז פריי. אנטשולדיקט, ווי הייסט איר?
— עלע אבראמאוונא.
— גוט, עלע אבראמאוונא, ווארט א מינוטקעלע, — די פרוי האט זיך אויפגעהויבן און איז פארשווונדן געווארן הינטער דער טיר פונעם דירעקטארס קאבינעט.
„אזא וווילע!‟ — האט די מאמע געטראכט, — „א שאד, וואס זי איז ניט סטאסיקס לערערקע…‟.
— קומט אריין, עלע אבראמאוונא, — האט די מאמע דערהערט דער פרויס ווארעמע שטים.
יעפים סעמיאנאוויטש איז געווען א מענטש פון א יאר זעכציק, מיט א גרויסן פליך און דיקע ברילן, הינטער וועלכע, ס׳האבן זיך קוים אנגעזען זיינע אויגן. באגריסט האט ער די מאמע מיט גדלות, נאר זי האט עס פארענטפערט מיט דעם, וואס ער איז „א דירעקטאר‟, און אנגעהויבן אויסלייגן די סיבה פון איר וויזיט מיט האפענונג: „ער איז דאך א ייד…‟
— קיין געשלעגן… — האט יעפים סעמיאנאוויטש זי איבערגעשלאגן מיט א הארב קול, — וועלן מיר אין דער שול ניט דערלאזן! אויב ער וועט זיך שלאגן, וועלן מיר אים אויסשליסן אן שום רייד! זייט געזונט, עלע אלעקסאנדראוונא.
ניט גלייבנדיק אירע אייגענע אויערן, האט די מאמע געקוקט גלייך אין די ברילן, וואס האבן פארשטעלט דעם דירעקטארס אויגן, און געזאגט מיט א פעסט קול, כאטש אלץ האט אין איר געציטערט:
— מיין פאטערנאמען איז אבראמאוונא, און מיין פאטער איז זייער א גוטער מענטש. זייט געזונט, יעפים סעמיאנאוויטש.
אין מיטן איר וועג אהיים האט די מאמע זיך דערמאנט, אז זי האט אפילו קיין „זייט־געזונט‟ ניט געהאט געזאגט יענער וווילער פרוי. זי איז געווען דערשיטערט. אויך פריער פלעגט זי אנטרעפן אויף כלערליי מנווולים — סיי יידן, סיי אנטיסעמיטן, נאר א ייד אן אנטיסעמיט, להבדיל, — אזוינס וואלט זיך איר באמת ניט געקאנט חלומען אין א סאמע בייזן חלום. וואס זשע טוט מען איצט? אויב מ׳וועט, חס־וחלילה, אין דער אמתן אויסשליסן סטאסיקן, וועט אין אן אנדערער שול זיין נאך ערגער…
— אויב ער איז איין מאל אריינגעפארן אין פיסק, — האט דער טאטע בארויקט עלען, — וועט מען צו אים מער ניט קריכן.
און אזוי איז טאקע געווען: מער האט סטאסיקן קיינער ניט גערייצט און ניט באליידיקט. אדרבא: זיינע קלאס־חברים האבן גענומען זיך באציען צו אים מיט דרך־ארץ, הלוואי אויף אנדערע יידישע קינדער געזאגט געווארן. און וואס שייך דער לערערקע… אין תוך איז זי געווען ניט קיין בייזע, פשוט א נארישע. אויף די פארזאמלונגען פון די עלטערן, למשל, פלעגט זי זיך תמיד קלאגן, אז די קינדער זיינען „אלע פארשיידענע‟.
געלערנט האט סטאסיק זיך גוט, הגם אין זיין שילער־טאגבוך, אויפן זייטל, ווו מ׳ווייזט אן, ווי דער שילער פירט זיך אויף, איז תמיד געשטאנען — „ניט־באפרידנדיק‟ — אי אויף די לימודים פלעגט ער קונדסעווען אן א שיעור, אי בעת די הפסקות זיך יאגן, ווי א פארסמטער, און זיך אראפגליטשן אויף די פארענטשן. פון די לעצטע לימודים פלעגט ער אפט אוועקגיין און דערצו נאך אוועקפירן מיט זיך זיינע חברים זיך שפילן אין פוטבאל אדער ארויפקריכן אויף די דעכער פון די שכנישע הייזער…
סטאסיקס באליבטער העלד איז טאם סויער, מחמת ער איז געווען א גרויסער מזיק און האט געקענט זיך שלאגן
מ׳האט א סך מאל ארויסגערופן די מאמע צום דירעקטאר, נאר פאר יענע קונצן האט מען ניט געסטראשעט ארויסטרייבן סטאסיקן פון דער שול (כאטש נאכן ערשטן אינצידענט האט יעפים סעמיאנאוויטש געווארפן אויף סטאסיקן אן אומחן און שטענדיק ארויסגעוויזן זיין באזונדערס הארבע באציונג צו אים).
איין מאל האט די קלאס־אנפירערין ארויסגערופן אין שול סטאסיקס מאמע: אין זיין אויפזאץ אויף דער טעמע „מיין באליבטער העלד‟, האט סטאסיק פרטימדיק דערקלערט, אז זיין באליבטער העלד איז טאם סויער, מחמת ער איז געווען א גרויסער מזיק און האט געקענט זיך שלאגן; דווקא אזעלכע יינגעלעך ווערן גרויסע מענטשן, העלדן און רעוואלוציאנערן, און פון אזעלכע געהארכזאמע פחדנים און מסורניקעס, ווי סיד, וואקסן אויף געמיינע באלעבעסלעך און קאפיטאליסטן.
דורכגעלייענט דעם אויפזאץ, אונטער וועלכן ס׳איז געשטאנען א רויטע „צוויי‟, האבן די טאטע־מאמע אנגעהויבן דערקלערן סטאסיקן, אז אויף אן אמתן האבן אלע גרויסע מענטשן זיך גוט געלערנט און תמיד געפאלגן די דערוואקסענע. קיין שום דערציערישע נוץ האט עס ניט געבראכט, מחמת קיין אמביציעס צו ווערן גרויס האט סטאסיק לחלוטין ניט געהאט, ער האט פשוט געוואלט האבן הנאה פונעם לעבן. די מאמע האט פארזיכערט די קלאס־אנפירערין, אז מ׳האט סטאסיקן שוין אלץ דערקלערט, און דאס איז געווען דער סוף פון דער מעשה.
המשך קומט

Share this:TwitterFacebookPrintLike this:Like Loading...

Related
 


Tagged: KissinstoryYiddish 
Post navigation


Previous Post
דער נעכטן איז נאך ניט אויסגעגאנגען 

Next Post
דאס געשפענסט פון דארף פיאטראנעשט 



