 
 אייזנבאן־געשיכטעס: 6: קבר אבות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ק ב ר א ב ו ת
    
— איר פארט א פ ן „יריד״ און מיר פארן פ ו נ ע ם  „יריד״. איך האב
זיך שוין אויסגעוויינט, און איר פארט ערשט וויינען ― דארף מען
אייך מאכן אן ארט. טוט זיך, זייט מוחל, א רוק אביסל נענטער, אהער,
ס׳איז אייך נישט גוט צו זיצן.
    
― אט!
    
אזוי שמועסן זיך דורך אין וואגאן צוויי פארשוינען הינטער מיינע
פלייצעס. דאס הייסט, איינער רעדט און דער אנדערער באמקעט אים צו
פון צייט צו צייט מיט האלבע ווערטער.
    
― זאלבאנאנד פארן מיר דאס. איך און מיין אלטינקע. אט דאס
איז זי, וואס ליגט אף דער ערד. זי איז איינגעשלאפן. אנגעוויינט זיך
נעבעך פאר אלע יידן. גארנישט געוואלט אפטרעטן פון הייליקן ארט
צוגעפאלן צום קבר און ― נישט אפצורייסן! טענה איך מיט איר: „אבער
זאל זיין גענוג, זאג איך, דו וועסט זי מיט דיינע טרערן, זאג איך, לעבעדיק נישט מאכן!״ הערט די וואנט? און וואס איז דער חידוש? אזא
בראך! א בת־יחידקע. איין אויג אין קאפ. און א געראטענע דערצו. שיין
ווי גאלד. און קלוג. געענדיקט פראגימנאזיע... צוויי יאר אז זי איז געשטארבן. מיינט איר אפשר, פון טשאכאטקע? געזונט און שטארק! אליין,
אליין זיך גענומען דאס לעבן.
    
― טאקע?!
    
פון דעם שמועס פארשטיי איך שוין, וועגן וואס פאר א ,,יריד״ עס
רעדט זיך דא. איך דערמאן מיך, אז מיר האבן ראש־חודש אלול. דאס
איז דער טרויעריקער, נאר ליבער חודש אלול. יידן פארן פון איין שטאט
אין דער אנדערער צו די לאנג־געשטארבענע טאטע־מאמע, שוועסטער און
ברידער, קינדער און קרובים אף קבר־אבות. פארוואגלטע מאמעס, פאריתומטע טעכטער, עלנטע שוועסטער און גלאט ארעמע ווייבער פאלן־צו
צו די ליבע טייערע קברים אביסל אויסוויינען זיך, אויסגיסן דאס ביטערע
הארץ, פארגרינגערן די פארחושכטע פארשמאכטע נשמה.
    
א מאדנע זאך! איך בין, מיט גאטס הילף, א רייזנדער, דאכט מיר,
נישט דאס ערשטע יאר, און קאן זאגן, אז ס׳איז שוין לאנג נישט געווען
בא אונדז אזא גערעט אף קבר־אבות, ווי היינטיקן ראש־חודש אלול...
די באן, ברוך השם, לייזט געלט. די וואגאנעס זיינען געפאקט. עס פארן
יידן מיט פארכמארעטע פנימער. עס פארן ווייבער מיט רויטע אונטערגעשוואלענע אויגן און מיט גלאנצנדיקע נעזער. ווער עס פארט א פ ן „יריד״
און ווער עס פארט פ ו נ ע ם  „יריד״... אין דרויסן שמעקט מיט ראש־חודש
אלול. אפן הארצן איז ראש־חודש־אלולדיק, און עס בענקט זיך, בענקט
זיך אהיים... נישט ווילנדיק הער איך מיך איין אין דעם שמועס פון די
צוויי, וואס הינטער מיינע פלייצעס:
    
― אפשר מיינט איר, אן אומגליק פון די היינטיקע אומגליקן?
שווארצע העמדלעך, רויטע פלאגן? טורמע?... חלילה וחס! פון דעם האט
מיך גאט אויסגעהיט. דאס הייסט, איך האב מיך אליין אויסגעהיט. ווי
דאס שווארצאפל פון אויג! א קלייניקייט ― א מיידל א בת־יחידקע, איין
אויג אין קאפ, און א געראטענע דערצו. שיין ווי גאלד. געענדיקט פראגימנאזיע! איך האב געטאן וואס איך האב געקאנט: נאכגעקוקט, וווהין
זי גייט, און מיט וועמען זי רעדט און וואס מע רעדט, און וואס פאר
א ביכל מע לייענט. „טאכטערקע, זאג איך, דו ווילסט לייענען, זאג איך,
ביכלעך? געזונטערהייט! נאר איך דארף אויך, זאג איך, וויסן, וואס דו
לייענסט״... אמת, איך בין אין די זאכן א קנאפער ווייסער, נאר א חוש־הריח, דאנקען גאט, האב איך. איך, אז איך טו א קוק אריין אין א בוך,
ער מעג זיין אפילו אף פראנצויז, וועל איך באלד זאגן מיט וואס ער
שמעקט.
    
― הערסטו?!
    
― איך האב נישט געוואלט, אז מיין קינד זאל שפילן מיט פייער
— וואס קומט מיר דערפאר? איר מיינט, איך בין געגאנגען מיט סטירדעס? מיט בייזן? דווקא מיט גוטן, און דווקא מיט א ווערטל: „טאכטערקע, זאג איך, לאז זיך דאס רעדל דרייען ווי עס דרייט זיך. נישט
איך און נישט דו, זאג איך, וועלן דאס אפשטעלן״... אזוי זאג איך צו
איר, און זי, מיינט איר, וואס? שווייגט. א שטילע טויב, א קינד א
גאלד! וואס טוט גאט? אוועקגעגאנגען די שווערע צייט, איבערגעקומען,
ברוך־השם, אלע שלעק, מיט די רעוואלוציעס, מיט די קאנסטיטוציעס.
אויס שווארצע העמדלעך, רויטע פאנען, געשערטע האר, שווארציארן,
באמבעס. די ציינער זיינען מיר שיער נישט ארויסגעפאלן פון מויל. א
קלייניקייט ― די פחדים? א מיידל א בת־יחידקע, איין אויג אין קאפ,
און א געראטענע דערצו, געענדיקט פראגימנאזיע?
    
― פטור, נו!
    
― הקיצור המעשה, איבערגעקומען, געלויבט ביסטו גאט, די ביטערע צייט. איצט וועט מען שוין קאנען א טראכט טאן עפעס וועגן א
שידוך. נדן? ― זאל דער אייבערשטער נאר צושיקן דעם רעכטן זיווג.
און עס האט זיך אנגעהויבן א סדרה: שידוכים, שדכנים, חתנים. איך
זע מיין טאכטער ― ס׳איז נישט דאס. איר מיינט, וואס? גארנישט. מע
זאל זאגן, אז זי וויל נישט דעם שידוך — דאס נישט. נאר וואס דען?
― וועט איר הערן. איך הייב אן נאכקוקן, נאכשפירן, ערשט איך ווער
געוואר א מעשה: מע לייענט א ביכל און מע באהאלט זיך. און נישט
אליין, זאלבעדריט לייענט מען. זי, און נאך א חברטע אירע, אונדזער
חזנס א מיידל, אויך א געראטענע און אויך געענדיקט פראגימנאזיע, איז
צוויי, און דער נאווארעדאקער בחור ― א דריטער. ווער איז דער נאווא־רעדאקער בחור, ווילט איר וויסן? נישטא וואס צו וויסן. א בחור א
גארנישט, א פולער פנים מיט פרישטשעס, אויגן קאליע, אן ברעמען, און
דווקא מיט גאלדענע ברילן, א מיאוסער, א קויטיקער בחור ― א שטיקל
ברויט פאר אים נישט אויפצועסן! דערצו נאך אן איינגעגעסענער יונג,
א קריכער, א ווארעם. ווייסט איר, וואס איז דער פשט א מענטש א
ווארעם? אט וועל איך אייך פארטייטשן. פאראן אלערליי מענטשן אף
דער וועלט: פאראן א מענטש א בהמה. פאראן א מענטש א פערד. און
פאראן א מענטש א הונט. א מענטש א חזיר. און פאראן א מענטש א
ווארעם. היינט פארשטייט איר שוין?
    
― אהא!
    
― ווי קומט צו מיר אט דער ווארעם? צוליב דעם חזנס מיידל. ער
איז איר טאקע א לייבלעכער שוועסטערקינד. שטודירט אף אפטייקארסקי
פראוויזאר, צי אף יוריסט, צי אף „דאנטיריסט״ ― דער שווארציאר ווייס
דעם טאטן זיינעם! איך ווייס נאר, אז ער איז דער מלאך־המות מיינער!
מיר איז דער דאזיקער בחור מיט די ברילן באלד נישט געפעלן געווארן.
איך האב דאס אפילו געזאגט מיין ווייב. זאגט מיר מיין ווייב: „וואס דיר
קאן זיך אויסווייזן!״ איך קוק מיך איין, איך הער מיך צו ― עס געפעלט מיר נישט דאס לייענען, וואס מע לייענט זאלבאדריט, און דאס
שמועסן, וואס מע שמועסט, און וואס מע פלאמט, און וואס מע היצט
זיך... רוף איך מיך אפ איינמאל צו מיין טאכטער: „טאכטערקע, זאג
איך, וואס לייענט מען דאס אזוי געשמאק זאלבאדריט?״ זאגט זי: „גארנישט, א בוך״. זאג איך: „איך זע א בוך. איך פרעג, וואס פאר א בוך?״
זאגט זי: „אז איך וועל דיר זאגן, וועסטו וויסן?״ זאג איך: „פאר וואס
זאל איך נישט וויסן?״ צעלאכט זי זיך און מאכט צו מיר: „ס׳איז נישט
דאס, וואס דו מיינסט... ס׳איז א בוך, וואס ער הייסט ס א נ י, א ראמאן
פון ארצעבאשעס״. זאג איך: „ארצע באשעס איז געווען, זאג איך, א
בלינדער מלמד, שוין לאנג געשטארבן״. לאכט זי ווידער. טראכט איך
מיר: „עי, טאכטערקע, דו לאכסט, און דעם טאטן צאפט זיך בלוט!״...
וואס האב איך גערעכנט? ― א קשיא אף א מעשה? אפשר האבן זיך
שוין ווידער אנגעהויבן די פריערדיקע משא־ומתנס?... ווי מיינט איר,
איך בין נישט קיין בעלן געווען דורכלייענען דעם בוך?
    
— א חידוש אביסל!
    
― נישט אליין. דורך אן אנדערן. טאקע דורך מיינעם א מענטשן,
א פריקאזטשיק פון געשעפט. א יונגערמאן א מאדים. לייענט רוס, ווי א
וואסער. ארויסגעגנבהט בא דער טאכטער איינמאל באנאכט דעם בוך,
אוועקגעגעבן דעם בוך דעם פריקאזטשיק: „נא, בערל, לייען־דורך, זאג
איך, דעם דאזיקן בוך, און מארגן וועסטו מיר, זאג איך, דערציילן, וועגן
וואס רעדט זיך אינעם דאזיקן בוך״. קוים דערלעבט דעם פרימארגן. געקומען בערל, טו איך אים א כאפ: „נו, בערל, וואס איז מיטן בוך?״
מאכט ער צו מיר: „אי א בוך!״ ― און שטשירעט מיט די ציינער: „א
גאנצע נאכט, זאגט ער, נישט געשלאפן, נישט געקאנט זיך, זאגט ער,
אפרייסן״. „אזוי? נו, אדרבה, זאג איך, דערצייל, לאמיך אויך הערן חידושים״... און מיין בערל הייבט מיר אן דערציילן א מעשה ― וואס זאל
איך אייך זאגן? א ווארט צו א ווארט קלעפט זיך נישט. אט וועט איר
הערן א טשעפוכא: „עס איז געווען, זאגט ער, א פאניע, האט ער געהייסן
 ס א נ י און האט ליב געהאט דעם טרונק און פארבייסן מיט א זויערן או־גערעק... און א שוועסטער האט ער געהאט, האט זי געהייסן לידע, האט
זי גריילעך ליב געהאט א דאקטער, נאר מעוברת איז זי געווארן פון אן
אפיציר... און א סטודענט איז געווען, האט ער געהייסן יורא, האט ער
מוראדיק ליב געהאט א מיידל א לערערקע מיטן נאמען קראסאוויצע. איז
זי איינמאל געפארן באנאכט אף א שיפל, איר מיינט ― מיט איר חתן?
ניין! דווקא מיט אט דעם שכור סאני״... „אט דאס איז גאר?״... „האט
צייט, מאכט ער, ס׳איז נאך נישט אינגאנצן. און א לערער איוואן איז
דארטן געווען, איז ער געגאנגען מיטן שכור קוקן, ווי נאקעטע מיידלעך
באדן זיך״... בקיצור, זאג איך, וואס איז דער היוצא־לנו־מזה?״ „דער
היוצא־לנו־מזה, זאגט ער, איז דאס, וואס דער שכור סאני האט געהאט
א טבע, ער פלעגט הירזשען ווי א פערד, און אפילו זיין אייגענע שוועסטער לידע, אז ער איז געקומען אהיים, האט ער...״ „טפו, זאג איך,
זאלסטו ווערן! גענוג דיר, זאג איך, מיטן שכור. דו זאג מיר בעסער,
וואס איז דער פועל־יוצא, דער שפיץ?... „דער שפיץ איז, זאגט ער, אז
דער אפיציר האט זיך געשאסן, און דער סטודענט האט זיך געשאסן, און
די קראסאוויצע האט זיך געסמט, און א ייד סאלאווייטשיק איז דארט
פאראן, האט ער זיך אויך געהאנגען״. „א, געהאנגען, זאג איך, זאלסטו
ווערן מיט זיי אינאיינעם!״ זאגט ער: „וואס שילט איר זיך? וואס בין
איך שולדיק?״ „נישט דיך, זאג איך, ארצע באשעס מיין איך״... אזוי זאג
איך צו מיין בערלען, און מיינען מיין איך גאר דעם נאווארעדאקער
בחור, א קלאג צו זיין קאפ! מיינט איר אפשר, אז איך בין קיין בעלן
נישט געווען איינמאל אפרופן מיין בחור אן א זייט?
    
― פטור, נו!
    
― „זאג מיר, זאג איך, אווו האסטו אויסגעקראצט, זאג איך, אזא
טשעפוכא?״ שטעלט ער אן אף מיר די ברילן: „וואסער טשעפוכא?״ זאג
איך: „אט די מעשה ארצע באשעס מיטן שכור, זאג איך, וואס הייסט
סאני״... „סאני, זאגט ער, איז נישט קיין שכור״... „וואס דען, זאג איך,
איז ער?״ „ער איז, זאגט ער, א העלד!״ „וואס הייסט דאס, זאג איך,
א העלד? דערמיט, זאג איך, וואס ער טרינקט בראנפן פון א טייגלאז,
פארבייסט מיט אן אוגערעק, זאג איך, און הירזשעט ווי א פערד?״ ווערט
ער אנגעצונדן, דער נאווארעדאקער בחור, טוט־אויס די ברילן און קוקט
אף מיר מיט די רויטע אויגן, וואס אן ברעמען: „איר האט, זאגט ער,
געהערט קלינגען, פעטערקע, און קאנט נישט נאכזינגען. סאני — דאס
איז, זאגט ער, א מענטש פון נאטור, א מענטש פון פרייהייט. סאני, זאגט
ער, זאגט וואס ער מיינט און טוט וואס ער וויל!״... און אוועק, און
אוועק, שדים ווייסן אים וווהין: פרייהייט, און ליבע, און נאך א מאל
פרייהייט, און ווידער א מאל ליבע... און בעת מעשה שטעלט ער ארויס
די פויגלשע ברוסט זיינע, מאכט מיט די הענט און קאכט זיך, טאקע
נאר ווי א מגיד אף דער בימה. איך שטיי מיר אלץ און קוק אף אים
און קלער מיר: „רבונו של עולם! אט דער קויטיקער בחור רעדט פון
אזעלכע זאכן?!... ווי וואלט זיין, למשל, ווען איך נעם אים אן פארן
קארק און ווארף אים ארויס דורך דער טיר אזוי, אז ער זאל בא מיר
קלייבן אלע ציינער?״ איך גיב אבער באלד צוריק א טראכט: „וואס? א
בחור א שוטה! ער זאל ריידן פון באמבעס, וואלט דען בעסער זיין?״...
נו, גיי זיי א נביא, אז ס׳איז נאך פאראן ערגערס ווי באמבעס, און איבער אזא טשעפוכא זאל איך פארלירן א קינד א גאלד, א בת־יחידקע,
איין אויג אין קאפ, און מיין ווייב זאל שיער נישט אראפ פון זינען,
און איך זאל מוזן פאר בזיון און פאר הארצווייטיק אפשניידן פון געשעפט און אריבערפארן, שוין באלד צוויי יאר, אין אן אנדער שטאט...
נאר איך כאפ אייך איינס פאר דאס אנדערע. לאמיך אייך בעסער דערציילן אקוראט, ווי אזוי ס׳איז געקומען דערצו און פון וואס דאס האט
זיך גענומען... גענומען האט זיך דאס פון די אגרארנע קאכענישן... אז
עס האבן זיך אנגעהויבן ארום אונדז די אגרארנע קאכענישן, האבן מיר
מסתמא מורא געהאט, ס׳זאל זיך נישט אויסלאזן מיט א יידישן פאגראם,
און מיר האבן געלעבט אין איינע פחדים. נאר אז גאט וויל, באווייזט ער
א נס און פון א רעה קומט־ארויס א טובה. דהיינו? מע האט אראפגעשיקט צו אונדז פון גובערניע א פאלק סאלדאטן, און ס׳איז געווארן
שטיל, מחיה. און דערווייל האט טאקע דורכן פאלק אויפגעלעבט דאס
גאנצע שטעטל. ווארעם וואס קאן זיין בעסער פאר יידן, ווי א פאלק מיט
פעלדפעביעליעס, מיט פעלדשערס, מיט אפיצירן, מיט ראטנעס און מיט
קאמאנדירן?
    
― שייך צו זאגן!
    
― גייט־זשע, זייט א נביא, אז דעם חזנס מיידל וועט זיך פארקאכן
אין אן אפיציר און זאגן, אז זי וויל זיך גאר שמדן און חתונה האבן
פארן אפיציר? א גרויל וואס סע האט זיך אפגעטאן בא אונדז אין
שטעטל! נאר האט קיין מורא נישט. דעם חזנס מיידל האט זיך  נ י ש ט
געשמדט און פארן אפיציר האט זי  נ י ש ט  חתונה געהאט, ווארעם וויבאלד
די אגרארנע קאכענישן זיינען שטיל געווארן, אזוי איז דער פאלק אוועק,
און דער אפיציר האט, אפנים, פאר גרויס אימפעט גאר פארגעסן געזעגענען זיך מיטן חזנס מיידל... דערפאר האט אבער דעם חזנס מיידל
נישט פארגעסן דעם אפיציר, א קלאג צו איר טאטע־מאמע! א שפאס,
וואס זיי זיינען נעבעך אויסגעשטאנען? די שטאט האט געקאכט! אומעטום, אף יעדן טריט און שריט ― דעם חזנס מיידל און דעם חזנס מיידל.
בייזע מיילער האבן געהאט וואס צו טאן: געשיקט דער חזנטע אן אקו־שארקע... געפרעגט דעם חזן, נאך וועמען רעכנט ער געבן א נאמען?...
כאטש עס קאן גריילעך זיין, אז די גאנצע מעשה איז געווען א ליגן. איר
ווייסט, אפנים, נישט וואס לאנגע צינגער אין א שטעטל קאנען אויסטראכטן?
    
― אי ־ אי ־ אי!...
    
― דער רחמנות פון די צוויי, איך מיין, פונעם חזן מיט דער חזנטע,
איז געווען, זאג איך אייך, נישט איבערצוטראגן! ווארעם, אין דער אמתן,
וואס זיינען זיי נעבעך שולדיק? פונדעסטוועגן האב איך מיין טאכטער
פארזאגט, איין מאל פאר אלע מאל, וואס געווען איז געווען, מהיום והלאה
איז ― אויס חברטע מיטן חזנס מיידל! און בא מיר, אז מע זאגט, איז
געזאגט. טאקע א בת־יחידקע, נאר פאר א טאטן דארף מען וויסן דרך־ארץ. גייט־זשע, זייט א נביא, אז מיין טאכטער וועט זיך מיט איר זען,
געוויינטלעך, בגנבה, אז קיינער זאל נישט וויסן! און ווען ווער איך
דאס געוואר? ערשט ווייס איך ווען, נאך אלע היומס!...
    
פלוצעם לאזט זיך הערן פון הינטער מיינע פלייצעס א הוסטן און
א קרעכצן פון א מענטשן, וואס שלאפט, און דער ייד וואס דערציילט
די געשיכטע, ווערט אנטשוויגן, ווארט־אפ א וויילע און דערציילט זיין
געשיכטע ווייטער, שוין מיט א האלבן טאן נידעריקער, ווי פריער.
    
― דאס איז געווען פונקט צו די ערשטע סליחות. אזוי ווי היינט
געדענק איך עס. אונדזער חזן האט נעבעך אוועקגעלייגט א סליחות־זאגן
― א צער בעלי־חיים געווען צו הערן! זיין „הנשמה לך״ מיט זיין „והגוף
שלך״ האבן געקאנט רירן א שטיין! קיינער, קיינער האט אזוי נישט געפילט זיין הארץ, ווי איך... היינטיקע קינדער ― אז אך און וויי צו די
טאטעס!... אפגעזאגט סליחות און אפגעדאוונט מיטן ערשטן מנין, קום
איך אהיים, כאפ־איבער, נעם די שליסלען און גיי־ארויס אין מארק אריין
און עפן־אויף דעם סקלאד און קוק־ארויס אפן פריקאזטשיק. איך ווארט
א האלבע שעה. איך ווארט א שעה. נישטא קיין פריקאזטשיק. ערשט
איך טו א קוק ― ער גייט. „בערל, וואס אזוי שפעט?״ מאכט ער צו מיר:
„געווען באם חזן״. „וואס עפעס פלוצעם, פרעג איך אים, באם חזן?״
מאכט ער צו מיר: „איר ווייסט גאר נישט, וואס ס׳האט זיך געטראפן מיט
כייקען?״ (אזוי האט מען גערופן דעם חזנס טאכטער). „וואס האט זיך
געטראפן, זאג איך, מיט כייקען?״ „סטייטש, זאגט ער, זי האט זיך אפגעסמט!״
    
― פטור, נו!
    
― ווי איך האב דאס דערהערט, אזוי בין איך אוועקגעלאפן אהיים.
מיין ערשטער געדאנק איז געווען: „וואס וועט עטקע זאגן?״ (עטקע ―
די טאכטער מיינע). איך קום צו גיין אהיים צו מיין אלטינקע: „אווו איז
עטקע?״... „עטקע שלאפט נאך. וואס איז דען?״... „סטייטש, זאג איך,
כייקע האט זיך אפגעסמט!״... ווי איך האב דאס ארויסגערעדט, אז מיין
ווייב כאפט זיך נישט מיט ביידע הענט באם קאפ: „א קלאג איז איר!
א מכה איז איר! א צרה איז איר!״ „וואס? ווער? וועמען?״ „סטייטש,
זאגט זי, עטקע איז ארומגעגאנגען מיט איר ערשט נעכטן באדערנאכט
אפשר צוויי שעה נאכאנאנד!״ „עטקע, זאג איך, מיט כייקען? וואס
רעדסטו דאס? ווי קאן דאס זיין?״ „אוי, זאגט זי, פרעג מיך נישט! איך
האב איר דאס געמוזט נאכגעבן. זי האט זיך געבעטן, זאגט זי, בא מיר,
דו זאלסט נישט וויסן, אז זי זעט זיך מיט איר אלע טאג! אן אומגליק
האט געשען... הלוואי זאל איך ליגן זאגן!״... אזוי מאכט צו מיר מיין
אלטינקע און פליט־אריין צו עטקען אין קאמער אריין און טוט א פאל
אף דער ערד. איך נאך איר. לויף־צו צום בעט. „עטקע!״ ווער עטקע?
וואס עטקע? עטקע היינט! עטקע מארגן! עטקע איז נישטא.
    
― נישטא?
    
― טויט. ליגט אפן בעט א טויטע. אפן טיש א פלעשל און א צעטעלע דערביי, מיט איר אייגענער האנט געשריבן, און דווקא אף יידיש.
פלעגט שרייבן יידיש ― א חיות געווען צו לייענען. „ליבע און טייערע
טאטע־מאמע, ― שרייבט זי אין צעטעלע ― זייט מיר מוחל, וואס איך
האב אייך אנגעטאן אזא ווייטיק מיט אזא בזיון. זייט מיר הונדערט מאל
מוחל ― שרייבט זי. מיר האבן זיך ביידע דאס ווארט געגעבן — איך
און כייקע, ― אז מיר זאלן אין איין טאג, — שרייבט זי ― אין איין
שעה און מיט איין טויט שטארבן, ווארעם מיר קאנען איינע אן דער
אנדערער נישט לעבן... איך ווייס, — שרייבט זי ― אז איך באגיי קעגן
אייך, מיינע ליבע און טייערע, א גרויס פארברעכן. איך האב מיך לאנג
געשלאגן מיט דער דעה. עס איז אבער א באשערטע זאך, און פארפאלן!...
איין בקשה האב איך צו אייך, מיינע טייערע: איר זאלט מיך באהאלטן
אינאיינעם מיט כייקען, ― שרייבט זי ― א קבר נעבן א קבר. און זייט
געזונט — לאזט זי אויס דעם בריוו ― און פארגעסט, פארגעסט, אז
איר האט ווען געהאט א טאכטער עטקע״... איר הערט? מיר זאלן פארגעסן, אז מיר האבן ווען געהאט א טאכטער עטקע!...
    
. . . . . . . . . . . . . . . . . .
    
פון הינטער מיינע פלייצעס דערהערט זיך א שארך, א קריכן און א
קרעכצן, און נאכדעם ― א פארשטיקט הייזעריק פארשלאפן קול פון
א פרוי:
    
― אברהמל! אברהמל?...
    
― הא, וואס איז, גיטקע? אויסגעשלאפן? טיי וועסטו טרינקען?
אט באלד האבן מיר א סטאנציע. אווו איז דער טשייניק? אווו די טיי
און צוקער?
    
 ענדע געשיכטע נומער זעקס.
    
געשריבן אין יאר 1909
געשיכטע נומער זיבן
    
  ד ע ר   ל יי ד י ק ג יי ע ר
    
ווייסט איר, ווו דאס בעסטע פארעכטס איז? דאס בעסטע, דאס
שטילסטע און דאס רויקסטע?
    
מיטן „ליידיקגייער״.
    
אזוי האבן די באהאפאליער יידן א נאמען געגעבן די שמאלע אייזנבאן, וואס שניידט־דורך א גאנצע רייע שטעטלעך: באהאפאליע, הייסין,
טעפליק, נעמיראוו, כאשטשעוואטע און נאך אזעלכע געבענטשטע מקומות, ווו אדם־הראשונס פוס האט קיינמאל נישט געטראטן.
    
די באהאפאליער יידן, וואס האבן א שם אף דער וועלט פאר ווערטלזאגערס, דערציילן זיך אן פונעם „ליידיקגייער״ מעלות מיט מעלות.
    
ערשטנס, האט איר קיין מורא נישט, זאגן זיי, פאר פארשפעטיקן.
ווען איר זאלט נישט קומען, כאפט איר אים. היינט וואס איז ווערט,
זאגן זיי, דאס, וואס איר דארפט אייך נישט שלאגן פאר אן ארט? איר
קאנט אפפארן, זאגן זיי, א גאנצע שטרעקע איין מענטש אליין, ליגן
אויסגעצויגן ווי א שררה און אויסשלאפן זיך אף אלע זייטן.
    
דאס איז לויטער אמת. שוין א וואך דריי, אז איך רייז־ארום מיטן
דאזיקן „ליידיקגייער״ אין יענעם ווינקל און שטיי אף איין ארט. עפעס
טאקע נאר ווי א מין כשוף! נאר מיינט נישט, אז איך באקלאג מיך.
אדרבה. איך בין זייער צופרידן. ווארעם איך זע מיך דארט אן אזעלכע
שיינע זאכן און איך הער מיך אן אזוי פיל מעשיות מיט געשיכטעס, אז
איך ווייס נישט, ווען וועל איך זיי אלע קאנען אריינשרייבן צו מיר אין
ספר־הזכרונות?
 
 