 ווי אזוי האבן די סאוועטישע יידן געשלאגן כפרות אין 1945, אינעם סאוועטישן קאזאכסטאן, נאך דעם סוף פון דער צווייטער וועלט־מלחמה? ווייזט אויס, זיי האבן געזונגען: „זה כפרתי, זה חליפתי, זה הפאשיסטל ילך למיתה – און מיר – צו לאנגע יארן, גליקלעכע און זיסע‟. 
 דער באקאנטער מוזיקער און פילאלאג פסאי קאראלענקא זינגט עס היינט מיט א גאנצער פרעכטיקער קאפעליע: די פילדערין רבקה וואלקשטיין, דער קלארנעטיסט דרו דזשורעסקא, דער באסיסט — דזשא פיליפס און דער פיאניסט — ראבארט הארוואט. 
 אנא שטערנשיס, א מאסקווער געבוירענע פראפעסארין ביים טאראנטער אוניווערסיטעט, האט איבערגעגעבן דעם פארווערטס, אז זי האט אנטדעקט דאס ליד בערך מיט 20 יאר. דעמאלט האט זי געארבעט אין דער קיעווער נאציאנאלער ביבליאטעק אויפן נאמען פון ווערנאדסקי. צום באדויערן, איז דער טעקסט נישט געווען באגלייט מיט נאטן; קאראלענקא האט צוגעטראכט אן אייגענע מעלאדיע. 
 אן אלבאם פון אנדערע אנטדעקטע סאוועטיש־יידישע לידער, Yiddish Glory, אויך געשאפן דורך קאראלענקא און שטערנשיס, איז אין 2019 נאמינירט געווארן אויף דער „גרעמי‟־פרעמיע. דאס נייע ליד איז א המשך פונעם פונעם זעלבן פראיעקט. 
 צום באדויערן, ווייסן מיר גארנישט וועגן דעם מחבר פונעם ליד. שטערנשיס האט אינעם שמועס מיט מיר באטאנט, אז אין געוויסע קרייזן האט מען עס טאקע געזונגען. דער לידער־זאמלער יעקב מערזאן האט עס פארשריבן ביי אן אומבאקאנטן ייד אין 1945, זייענדיק דעמאלט אין קאזאכסטאן, ווו טויזנטער יידן האבן זיך געראטעוועט פונעם חורבן. מערזאן אליין איז, נעבעך, אפגעזעסן אינעם סאוועטישן גולאג און געשטארבן אין 1946. 
 שטערנשיס האט באמערקט, אז דער מחבר האט געקאנט, אין פרינציפ, אנשרייבן זיין ליד אפילו ווען די מלחמה איז נאך אנגעגאנגען. אנהייב 1945 האבן אבער א סך סאוועטישע לייט פארשטאנען, אז היטלער איז נישט ווייט פון זיין ביטערן סוף און אים שוין באטראכט ווי א „באגראבענעם‟. 
 פסאי קאראלענקא (זיין אמתער נאמען איז פאוועל לעאן) איז געבוירן געווארן אין מאסקווע, אינעם יאר 1967. אין זיין מוזיקאלישער שעפערישקייט, אפילו אויף גאנץ ערנסטע טעמעס, שפילן א גרויסע ראלע איראניע, ווערטערשפילן און פאראדאקסן. דאס ליד האט א סאטירישן טעם, מאכנדיק חוזק פון די פאשיסטן, און דער זינגער מאכט אים מייסטעריש נאך בולטער. 
 א פיקאנטער פרט: אינעם אריגינעלן טעקסט שטייט געשריבן נישט א „פאשיסטל‟, נאר א „דייטשל‟. אינעם קאנטעקסט פונעם ליד זעט מען קלאר, אז די רייד גייט וועגן א קאנקרעטן דייטש – היטלער ימח־שמו. פארט, קאן מען זאגן, אז קאראלענקאס ווערסיע איז א ביסל שארפער. 
 ליבהאבער פון זיינע לידער, און איך בתוכם, ווייסן גאנץ גוט, אז ער שעמט זיך נישט – ווען ס׳איז באטעמט פון דער עסטעטישער פערספעקטיוו – פון געוויסע גרעבלעכע ווערטער. פערזענלעך, גלייב איך, אז ס׳איז נישט א פעדאנטישע פאליטישע קארעקציע, נאר א זשעסט פון אוניווערסאליזם. דער גרויסער קאמף בעת דער צווייטער וועלט־מלחמה איז דאך נישט געווען סתם צווישן פעלקער און לענדער, נאר דווקא קעגן פאשיזם. נישט אומזיסט, דאכט זיך מיר, האט קאראלענקא אנגערופן זיין ליד „יום־כיפור אן פאשיזם‟; אן וועלכן־ניט איז פאשיזם בכלל. 
