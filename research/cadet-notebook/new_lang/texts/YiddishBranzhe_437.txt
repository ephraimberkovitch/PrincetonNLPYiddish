

נאטיצן פונעם רעדאקטאר — 7 



 by באריס סאנדלער 
April 2, 2018May 3, 2018 Filed under:
באריס סאנדלער
נאטיצן פונעם רעדאקטאר 

מחשבות צום 121סטן יארגאנג פון „פארווערטס‟
מיט צוויי יאר צוריק האט מען מיך באגלייט אויף פענסיע. שיין באגלייט — מיט א לחיים, כלי־זמר־מוזיק און קלינגעוודיקע דרשות — פארט 18 יאר אפגעגעבן דער צייטונג. נישט פארשעמט, מיין איך, דעם נאמען „פארווערטס‟ און דעם כבוד פון מיינע זעקס פארגייער־רעדאקטארן. צי האב איך דעמאלט פארשטאנען, אז דערמיט שליסט זיך די תקופה פון דער אוניקאלער אומאפהענגיקער פעריאדישער פרעסע אויף יידיש? ס׳האט זיך נישט געוואלט אין דעם גלייבן, כ׳האב אבער גוט געוווסט די ווירקלעכקייט…
 
 די שימחה איז געווען גרויס… 
גאר אין גיכן האט מען אין איילעניש אנגעהויבן „עוואקוירן‟ פונעם „יידישן טייל‟ די געבליבענע עטלעכע מיטארבעטער און זיי אריינגעקוועטשט אינעם שטח פון דער ענגלישער רעדאקציע. מילא, האב איך געטראכט, קוקנדיק שוין אויף דעם פון דער זייט, ווי זאגט מען ביי אונדז: מיט א גוטער חברותא כאטש אויפן שארף פון א שווערד!
ס׳האט אבער נישט גענומען א סך צייט, קלינגט מיר נחום קויפמאן, דער קלאנג־ און ווידעא־אינזשעניר און זאגט, אז מ׳האט אים אפגעזאגט פון דער ארבעט…
נחום קויפמאנען קען איך פון מיין בעלצער קינדשאפט. ער איז א פרעכטיקער מוזיקער און א מענטש מיט א זעלטענעם חוש צו נייע עלעקטראנישע מכשירים. אנטקעגן וואס זאג איך עס? אין יענער צייט, ווען כ׳האב געשאפן אויף דער ראדיא־סטאנציע WEVD דעם נייעם פארמאט פון „פארווערטס־שעה‟, האב איך פארבעטן נחומען צו זיין דער קלאנג־אינזשעניר. מיט זיין אבסאלוטן געהער, איז קיין בעסערע קאנדידאטור נישט געווען. א דאנק זיין מייסטערשאפט, האבן מיר געקאנט אויפנעמען דורכן טעלעפאן נייעס־רעפאטשאזשן פון ישראל און אנדערע שטעט איבער דער וועלט, אז קיין גרויסער אונטערשייד אין קוואליטעט מיט די סטודיא־פראגראמען איז כמעט נישט געווען. ממש פאנטאסטישע קונצן פלעגט ער ארויסווייזן בשעתן מאנטירן דעם מאטעריאל; צומאל אזוי ווייט, אז ווען עס פלעגט אויספעלן אין אן אינטערוויו א ווארט אדער אפילו א קלאנג פונעם ווארט, האט נחום עס געקאנט, ווי א כירורג, אריינשטעלן אויפן פאסיקן ארט. כ׳האב אים טאקע איין מאל געזאגט אין א שפאס, אז פון אים וואלט געקאנט ארויס א גלענצנדיקער לאגאפעד.
ביי דער ארבעט אין דער סטודיא פון WEVD פון לינקס: נחום קויפמאן, דוד ראגאוו און איך
צוזאמען מיט נחומען האבן מיר געמאכט די זעלטענע ליטערארישע פראגראמען מיט דוד ראגאוון, חיים ביידערס נאטיצן וועגן יידישע שרייבערס און די היסטארישע נאטיצן וועגן די שטעטלעך פון אוקראינע, ווייסרוסלאנד און בעסאראביע. שפעטער האבן מיר פארשריבן און ארויסגעלאזט דריי קאמפאקטלעך פון יידישער פאעזיע, געלייענט פון יעווגעני קיסין… און נאך שפעטער, ווען כ׳האב אויף אונדזער וועבזייט געגרינדעט דעם ווידעא־קאנאל, וואלט איך עס נישט געקאנט טאן, ווען איך ווייס נישט, אז כ׳האב לעבן זיך אזא ווידעא־קונצנמאכער ווי נחום קויפמאן.
אזוי האבן מיר פילמירט און צונויפגעשטעלט די אוניקאלע סעריע „טאג ביי טאג‟, „אוצרות פון ׳פארווערטס׳־ארכיוו‟, די פארוויילערישע פראגראמען „שיין־שאו‟ מיט שיין בייקערן, די חסידישע סעריע „ראש־חודש מיט ליפע שמעלצער‟, וואס האט צוגעצויגן צענדליקער טויזנטער מענטשן; מיט איציק גאטעסמאן האט נחום געמאכט די פראגראמען וועגן יידישע פילמען און טעאטער, די קולינארישע פראגראמען „עסט געזונטערהייט‟ מיט שרה־רחל שעכטער און איוו יאכנאוויץ. און א סך אנדערע ווידעא־פראיעקטן, בתוכם לעאנארד כהנס „הללילויה‟, איבערגעזעצט אויף יידיש און געזונגען פון דניאל כהן.
נאכן אפזאגן נחום קויפמאנען פון דער ארבעט איז קלאר געווארן, אז דערמיט מאכט מען א סוף צום ווידעא־קאנאל, וואס איז געווען די „ראזשינקע‟ פון דער גאנצער יידישער וועבזייט. ס׳איז אויך קלאר געווארן, וווהין עס קאטשעט זיך די צייטונג. פון דעסטוועגן, א דאנק דער שאפערישער אינערציע פון די פאריקע יארן, האט די אויסגאבע פארט זיך באוועגט ווייטער.
באריס בודיאנסקי
סוף מערץ איז אפגעזאגט געווארן פון דער ארבעט דער גראפיקער פון דער צייטונג באריס בודיאנסקי. פאקטיש, איז עס א נייע פאך — א יידישער קאמפיוטער־גראפיקער. אנהייבנדיק ארבעטן אין „פארווערטס‟, האט באריס קיין אנונג נישט געהאט, וואס די דאזיקע פאך מיינט. נישט איין שעה בין איך מיט אים געזעסן און דערקלערט ביים קאמפיוטער די ספעציפישקייט פון אויסשטעלן א יידישע צייטונג. פארשטייט זיך, קיין יידיש האט באריס נישט געקענט, און ביי דער ווייניק־אנטוויקלטער יידישער קאמפיוטער־פראגראם, האט מען געמוזט נישט ווייניק זאכן מאכן פון דער האנט, ווי למשל, שפאלטן ווערטער. נאר א דאנק זיין באהערשן די ספעציפישע קאמפיוטער־קונסט, זיין איינגעשפארטקייט, עסטעטישן חוש און דעם גרויסן ווילן צו ארבעטן דווקא אין א יידישער צייטונג, איז ער געווארן א ווירטואזער יידישער גראפיקער.
א חוץ זיינע פראפעסיאנעלע מעלות, איז באריס בודיאנסקי א וווילער, געטרייער חבר און קאלעגע, פארלאזלעכער מענטש, וואס האט זיך נישט גערעכנט מיט קיין צייט — וויפל מ׳האט געדארפט, אזוי פיל האט ער געארבעט. באריס פלעגט אויך גראפיש אויסשטעלן די סטודענטישע ביילאגע „ווייטער‟, מאכן די קאמפאקטלעך און DVD זיך אפגעגעבן מיט דער וועבקראם — און אלץ פרייוויליק, אן א צוגאב־לוין…
וואס איז באזונדערס אומעטיק און פארדריסלעך, אז קיין איין מענטש פון דער „פארווערטס‟־אדמיניסטראציע האט נישט געהאלטן פאר נייטיק צוגיין סיי צו נחום קויפמאנען און סיי צו באריס בודיאנסקין און זיי באדאנקען פאר זייער ערלעכער ארבעט און גרויסן בייטראג במשך פון די לאנגע יארן, ווינטשן „א זיי געזונט!‟…
זאג איך זיי, ווי דער געוועזענער רעדאקטאר און חבר: א הארציקן יישר־כוח אייך, נחום און באריס, פאר אייער הויכן פראפעסיאנאליזם און געטרייער ארבעט לטובת יידיש!
די צוויי לעצטע מיטארבעטער פון דער יידישער צייטונג געפינען זיך אונטער דער השגחה פון די רעדאקטארן פון דער ענגלישער רעדאקציע — מענטשן, וואס קענען קוים א יידישן אות.
און נאך: דאס וואס עס קומט שוין א היפש ביסל יארן פאר מיט דער יידישער צייטונג, איז נישט ווייט אוועק פון די גרינגשעצערישע און דערנידערנדיקע מעשים, באגאנגען, קודם־כל, מצד די נאציאנאלע קולטור־עם־האמרצים און אסימילאטארן, בנוגע דער גרויסער יידישער קולטור און ליטעראטור פונעם אשכנזישן יידנטום בכלל און דער 121־יאריקער געשיכטע פון יידישן „פארווערטס‟ בפרט.
מארץ, 2018

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
אנאטאמיע פון שינאת־ישראל 

Next Post
לאפסוס־קאקטוס — 8 



