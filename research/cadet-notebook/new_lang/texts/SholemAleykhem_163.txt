 
 דער בלוטיקער שפאס: 23: צוויי באגעגענישן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס דריי־און־צוואנציקסטע קאפיטל
    
  צ וו יי  ב א ג ע נ ע נ י ש ן
    
ווי נאר אונדזערע יונגע לייט זענען ארויס פון פארטער און
אריינגעטראטן אין וועסטיבול, דארט ווו עס שפאצירט ארום דער
עולם, אזוי האבן זיי גלייך באמערקט א באקאנטע הויכע פיגור, מיט
ברייטע פלייצעס, רויטלעכע אויגן און גראבע תאווהדיקע ליפן. דער
פארשוין איז געשטאנען די הענט פארלייגט אהינטער און דורכגענומען
זיי מיט די אויגן.
    
זיי האבן ביידע גלייך דערקענט אין אים יענעם פארשוין
פון דער נאכט־אבלאווע, וואס האט געהאט אפגעפירט ראבינאוויטשן
אין געפענקעניש. נישמער דעמאלט איז ער געגאנגען אנגעטאן ווי א
טשינאווניק; איצט איז ער געווען איינגעצויגן אין א לאנגן
שווארצן ראק, געשטאנען אויף איין אט, ווי אויף דער וואכט, און נאר
געווארפן מיט די אויגן רעכטס און לינקס אויפן פובליקום, וואס
האט שפאצירט אהין און אהער.
    
ראבינאוויטשן מיט בעטין האט ער באגלייט מיט א באזונדערן
שארפן קוק פון זיינע רויטלעכע אויגן. בעטי האט געפילט אויף
זיך דעם דאזיקן קוק, וואס האט זי דורכגעברענט ווי אן
עלעקטרישער שטראם...
    
― ס׳איז ער?... ― האט זי א פרעג געגעבן ביי איר
קאוואליר, אליין ניט וויסנדיק, פארוואס עס קלאפט איר אזוי דאס
הארץ, און זי האט זיך אינסטינקטיוו צוגעטוליעט צו זיין האנט, וואס
ער האט איר אונטערגעשטעלט.
    
― נו איז וואס, אז ס׳איז ער? ― האט איר ראבינאוויטש
געענטפערט, געוואלט זי בארויקן, און אליין האט ער אין הארצן
אפגעשיקט דעם דאזיקן נפש צו אלדי שווארצע יאר! ער איז
געווען איבערצייגט, אז דאס באגעגעניש איז ניט צום גוטן...
    
און כך הוה: זיי זענען נאר אריין אין גרויסארטיקן פאיע,
דארט ווו מע קאן זיך זיצן רויק אויג אויף אויג און שמועסן
שטילערהייט גאנץ אינטים, האט זיי גאט צוגעשיקט נאך א באגעגעניש.
    
דאס איז געווען אן עלעגאנט געקליידטער, אן אויסגעפוצטער
סטודענט, נאר־וואס פון דער נאדל ארויס: גאלדענע קנעפ,
אן ענגער בלויער קאלנער, א גאלדן שווערדל ביי דער זייט,
קלאר־ווייסע הענטשקעלעך אויף די הענט, און די ברוסט אויסגעבויגן
און ארויסגעשטעלט ― מעשה־אפיציר. בקיצור, דאס איז געווען איינער
פון די טשאקנדיקע סטודענטן־פראנטן, וואס מע האט זיי געקרוינט
מיטן נאמען „ווייסער אונטערשלאק״.
    
― האלא, קאלעגע! ― האט ער זיך אנגערופן צו
ראבינאוויטשן, און א זיס צוקערדיק שמייכעלע האט זיך באוויזן אויף דעם
סטודענטס רויט פנים מיטן געלן שפיצעכיקן בערדל, וואס האט
ארויסגעקוקט פון זיין ענגן בלויען קאלנער ארויס.
    
געשמייכלט האט דער סטודענט, אייגנטלעך, ניט אזוי צו
ראבינאוויטשן, ווי צום שיינעם מיידל מיטן פארריסן נעזעלע, וואס
גייט מיט דעם קאנאליע, מיט ראבינאוויטשן, אונטער די הענט...
    
― ניט שוין־זשע האט איר מיך ניט דערקענט, כי?
    
נאך דעם דאזיקן „כי״ האט שוין ראבינאוויטש דערקענט, ווער
דאס איז.
    
― א? לאפידוס? ― האט ער אויסגעצויגן, געגעבן אים די
האנט און געטראכט בעת־מעשה: „וועלכער ניט־גוטער האט דיך
געבראכט אהער צו טראגן? האלדז און ביין וואלט ער בעסער ברעכן,
אט דער...!״
    
ראבינאוויטש האט נישט ליב געהאט לאפידוסן אן א שום
„ווארעם״, ,כאטש ער האט אויף אים צו גלייכער צייט אויך רחמנות
געהאט. צו אפט האט זיך אט דער געלער בחור געדרייט אים פאר
די אויגן, צו אפט איינגעטענהט מיט אים וועגן דעם, אז ס׳איז
נישט גוט צו זיין א ייד. נישט גוט און נישט באקוועם און נישט קלוג
און נישט לאגיש... צו וואס? צו וועלכן צוועק? פאר וועמען ווילן
מיר זיך אויספיינען? ווער וועט אונדז געבן דערפאר א קניפ אין
בעקל?...
    
― איך ווייס, גלויבט מיר, איך ווייס, פארוואס איר בייט
ניט איבער אייער יידישקייט, כי... איר טוט עט ניט נאר מחמת
פחדנות, איר ציטערט פאר אייער פאטער אדער אייער מוטער ― אזוי
האט לאפידוס איינגעדרונגען זיין חבר ראבינאוויטשן און געהאלטן
אים בעת־מעשה פארן קנעפל פון פאלטא...
    
― איר האט א טעות, ― וויל אים ראבינאוויטש כאטש עפעס
ענטפערן, לאזט ער אים נישט אפ דאס קנעפל און צעלאכט זיך
אזוי, אז ער ווערט ראבינאוויטשן נימאס.
    
― איר זאגט ― איך האב א טעות, כי? איך האב קיינמאל קיין
טעות ניט. אייער פאטער זאל ניט זיין קיין פאבריקאנט...
    
― מיין פאטער איז ניט קיין פאבריקאנט ― פרוווט זיך
ראבינאוויטש ארויסדרייען.
    
― נישט קיין פאבריקאנט, איז א באנקיר... אייער פאטער זאל
ניט זיין קיין באנקיר, און איר זאלט ניט זיין זיין יורש, ווי מע
זאגט דאס אויף יידיש, איבער הונדערט צוואנציק יאר, כי־כי, און
איר זאלט האבן אן ארעמע מאמע און א שוועסטער ווי איך,
וואלט איר געטאן דאס אייגענע, וואס איך קלייב זיך טאן, וואס א סך
אנדערע קלוגע חברים אונדזערע טוען... פלוצעם שטעלט זיך לאפידוס
אפ א וויילע און נעמט א נייעם טאן: איר ווילט האלטן מיט מיר
א וועטע?
    
― אויף וואס?
    
― אויף דעם, אז איבער א יאר אין דער צייט וועט איר זיין
א קריסט... אויף וויפל ווילט איר זיך וועטן, כי? איר שווייגט?
אהא! כי־כי־כי!...
    
דעמאלט האט אים ראבינאוויטש צוליב געטאן און האט זיך
אויך צעלאכט, וועלכעס לאפידוס האט אנגענומען פאך א הסכמה און
ביי איטלעכס מאל, וואס זיי האבן זיך נאכדעם באגעגנט, האט אים
לאפידוס אפגעשטעלט און נאר א פרעג געגעבן: „נו?״ איצטיקס מאל
אבער וואלט ער נישט געוואלט, אז לאפידוס זאל אים דערמאנען
וועגן זייער געוועט און ער האט אים געווונטשן פון גאנצן
הארצן, ער זאל אנלייגן מיטן קאפ. פונדעסטוועגן קאן מען אזוי גראב
ניט זיין און מע דארף אים פארשטעלן פאר דעם פריילין שאפירא.
ער קוקט אויף איר צו האסטיק: און ראבינאוויטש האט אים גאנץ
העפלעך פארגעשטעלט פאר בעטין, אויף וועלכער לאפידוס האט ניט
אויפגעהערט צו קוקן און צו שמייכלען, און ווי נאר מע האט אים
פארגעשטעלט אט דאס שעלמאווסקי שיינע מיידל, אזוי האט ער שוין
גאר ניט געוואלט אפטרעטן. עס האט גארנישט געהאלפן: זיי
האבן געמוזט אלע דריי שפאצירן איבערן פאיע הין און צוריק, ―
בעטי אין מיטן און ראבינאוויטש מיט לאפידוסן ביי די זייטן.
    
עס איז ניט געווען די קללה, וואס ראבינאוויטש האט נישט
אנגעווונטשן אט דעם ווייסן אונטערשלאק לאפידוסן. פארפאלן ―
האט ער זיך געטראכט ― א גאנצער אנטראקט. ער וועט נישט קאנען
בלייבן מיט בעטין אויג אויף אויג און רעדן מיט איר דאס, וואס
ער האט צו רעדן... נאר וואס העלפט דאס דען? מע מוז זיך
אננעמען מיט הארץ, מאכן א פריינדלעך פנים און נאך אונטערהאלטן
דעם שמועס אויך. א ברירה האט מען?... און פון וואס שמועסט ער,
אט דער פראנט איוואנאוויטש, דער שד זאל אים דערשטיקן? עפעס
אלץ אזעלכע פוסטע, וואכעדיקע, באנאלע רייד, שלאגט צו דער
גאל!... האט זיך אויסגעצוואגן, ווי א מויד, אויסגעפוצט, ווי פארן
טויט, און מיינט, אז דער רוח איז זיין פעטער!...
    
ראבינאוויטש האט חשק געהאט אים א פרעג צו געבן, ווי
אזוי איז דאס געשען, וואס ער איז אריינגעקראכן אין א
סטודענטישן מונדיר? האט אים אבער דאס הארץ ניט דערלאזט. ער האט
זיך דערמאנט אן זייער געשפרעך און עס האט זיך ניט ווילנדיק
אויפגעוועקט ביי אים א געפיל פון רחמנות צום דאזיקן ארעמען,
געלן יונגנמאנטשיק, וואס דארף אויסהאלטן אויף זיינע פלייצעס
אן ארעמע מאמע מיט א שוועסטער, דאכט זיך... באטראכטנדיק זיין
גליקלעך שיינענדיק פנים מיטן געלן שפיצעכיקן בערדעלע און זיין
גאנצע אויסגעמענטשלטע פיגור, האט ראבינאוויטש אים מוחל געווען,
וואס ער האט צוגענומען ביי אים א גאנצן אנטראקט. „כאפט אים
בעני, נעבעך אן ארעמער בחור, א שלימזל, לאז ער איבערגיין
אויף אנדערע הענט״...
    
― אזוי האט געזאגט צו זיך אליין ראבינאוויטש, וועלכער האט
פארשטאנען, וואס פאר א פרייז אט דער שלימזל לאפידוס האט
באצאלט פאר זיין שיינעם בלויען סטודענטן־מונדיר מיטן ווייסן
אונטערשלאק, און ווי טייער אים האט געקאסט זיין אריינטרעטן אינעם
דאזיקן מונדיר... ער האט נישט געוואלט בארירן שוין די דאזיקע
איידעלע מאטעריע, מורא געהאט אנטרעטן אים דארט, ווו עס
טוט אים אפשר וויי... האט אבער לאפידוס אליין אויפגעדעקט זיין
ווייטיק. ער האט זיך פלוצעם אפגעשטעלט, באטראכט ראבינאוויטשן,
ווי ער גייט אנגעטאן ניט ווי א סטודענט, און אנגערופן זיך צו
אים:
    
― נו, מיין טייערער קאלעגע? וואס־זשע וועט זיין ווייטער,
כי? איך ווייס, ― דאס האט איר צו פארדאנקען אייער טומארקינען,
וואס מיינט, אז ער טוט אייך די גרעסטע טובה; צום סוף מאכט ער
אייך, און נאך אזעלכע, ווי איר, אומגליקלעך... כ׳לעבן, איך האב
אויף אייך רחמנות.
    
ראבינאוויטש האט זיך צעלאכט:
    
― איך דאנק אייך זייער, וואס איר האט אויף מיר רחמנות.
    
לאפידוסן האט פארדראסן, וואס ראבינאוויטש לאכט. האט ער
זיך אנגערופן צו ראבינאוויטשן און נישט אראפגעלאזט קיין אויג
פון דעם שיינעם מיידל:
    
― אייך איז גרינג צו לאכן! וואס הערט איר עס, יא א
סטודענט, ניט קיין סטודענט? אייער פאטער איז א באנקיר, אדער א
מאנופאקטוריסט, און יעדנפאלס א בורזשוי, קאן אייך אויסהאלטן
נאך א יאר און נאך א יאר... איר זאלט אבער זיין אויף מיין
ארט, האבן אויף זיך אן אלטע מאמע און אן ארעמע שוועסטער,
וואס זייער גאנץ לעבן הענגט אפ אין אייך, וואס אייער גליק איז
זייער גליק, וואס אייער שמערץ איז זייער שמערץ! מיט איינעם ווארט
― ווי קאנט איר פילן דאס וואס איך?
    
האט זיך אריינגעמישט בעטי:
    
― פון וואנען ווייסט איר דאס, אז ראבינאוויטש קאן ניט
פילן דאס, וואס איר? און ווער האט אייך געזאגט, אז זיין פאטער
איז א באנקיר און אז ער האט ניט קיין אלטע מאמע און קיין
ארעמע שוועסטער גלייך מיט אייך?
    
לאפידוס האט אויסגעגלייכט די ברוסט, אויפגעהויבן די אקסלען
און געזאגט צו בעטין:
    
― ווער האט מיר געזאגט? קיינער ניט. נאר מע ווייסט. א!
מע ווייסט! ווער קען ניט די ראבינאוויטשעס? א באוווסטע פירמע!...
נאר דאס איז ניט וויכטיק. איך פרעג בעסער ביי אייך, זאגט מיר
אט וואס: וואס וואלט ער געטאן, אט דער הער ראבינאוויטש טאקע,
ווען ער זאל זיין אויף מיין ארט, אז קיין מעדאל האב איך ניט, און
קיין פאטער קיין באנקיר אויך ניט, און זיצן דא לאזט מען נישט,
    
אין פיר און צוואנציק שעה... און א מאמע א קראנקע, און א
שוועסטער אן ארעמע. איר פארשטייט, צי ניין?
    
― קומט אויס ― מאכט צו אים בעטי ― קומט אויס נאך ― אייערע
רייד, אז אלע יידן, וואס האבן קראנקע מאמעס און ארעמע
שוועסטער ― און וועלכער ייד האט דאס ניט א קראנקע מאמע אדער אן
ארעמע שוועסטער? ― באדארפן צוליב די דאזיקע מאמעס און
שוועסטער נעמען און טאן דאס, וואס איר האט געטאן, לויט איך פארשטיי?...
    
― געוויס! ― האט איר לאפידוס אפגעענטפערט מיט א
געלעכטערל, ארויסשטעלנדיק מיט גדלות די ברוסט פון מונדיר ארויס,
אויף וועלכן דער שניידער האט, ווי עס ווייזט אויס, אנגעלייגט ניט
ווינציק מי...
    
בעטי האט אים באגאסן מיט א שטראלנדיקן בליק פון
אירע שיינע קארע אויגן און מיט א שמייכעלע צו אים געזאגט:
    
― אייך דארף מען מקנא זיין... מיט וואס פאר א לייכטקייט איר
פארענטפערט אזא פיינלעכע פראגע, איבער וועלכע הונדערטער דורות
האבן זיך געלאזט טרעטן מיט די פיס, טרייבן און יאגן, ברענען
און בראטן. ― כ׳לעבן, ס׳איז אייך מקנא צו זיין...
    
לאפידוס האט כלומרשט געלאכט, ארויסבאוויזן אלע זיינע
ווייסע ציין.
    
ווען דאס דאזיקע מיידל זאל ניט זיין אזא רייצנד שיין
מיידל מיט אזעלכע שיינע קלוגע קארע אויגן, און איר קלינגענדיק
זיס קול און איר קלאסישע פיגור און איר סימפאטיש אויסזען מיט
איר אינגאנצן זאל ניט שרייען: „האב מיך ליב!״ ― וואלט דער
בארעדעוודיקער לאפידוס געפונען שוין וואס איר צו ענטפערן אויף
איר איראניע. נאר ווייל בעטי האט אים אינגאנצן געפלעפט, האט
ער מיט א שמייכל זיך געווענדט צו איר:
    
― האט קיין פאראיבל ניט, פריילין... פריילין...
    
― פריילין שאפירא, ― האט אים ראבינאוויטש אונטערגעזאגט.
    
― פארדאן! האט קיין פאראיבל ניט, פריילין שאפירא, וואס
איך וועל אייך פרעגן, כאטש דאס איז א זייטיקע פראגע, וואס האט
אבער א שייכות צו דעם, וואס איר האט נאר־וואס בארירט. אט
זאגט איר ― הונדערטער דורות, געיאגט און געטריבן, געברענט און
געבראטן. דאס איז אלץ זייער שיינע מעשיות פון פארצייטן. דאס
ווערט אנגערופן מיטן נאמען „ה י ס ט א ר י ע״, פאר וועלכע מיר
נעמען אראפ דאס היטל. זייער שיין. וואס וועט איר אבער זאגן
אויף אזא מין פאקט? ניט פון דער היסטאריע, ניין. נאר טאקע פונעם
לעבן אליין. א פאקט, וואס אט דא ניט לאנג האט זיך געטראפן.
אט דא טאקע ביי אונדז, אין אונדזער שטאט, כא־כא?... אט וועל איך
אייך עפעס דערציילן. ― ס׳איז א פיקאנטנע געשיכטע, כ׳לעבן, און א
טרויעריקע... איך זאל זיין א שרייבער, וואלט איך זי זיכער
באשריבן אין א צייטונג, מע זאל וויסן... נישקשה, איר מעגט דאס
הארכן.
    
און לאפידוס, צופרידן מיט זיך אליין און מיט דעם, וואס
ער קאן אזוי שיין דערציילן, און מיט דעם, וואס אזא שיין
מיידל הערט אים אויס, האט גענומען איבערגעבן זיין פיקאנטנע
געשיכטע מיט אזא טאן, פון וועלכן עס איז געווען צו זען, אז דער
מענטש האט הנאה פון זיך אליין.
    
― אלזא, סודאריניא [сударыня: מאדאם], ― אזוי האט לאפידוס אנגעהויבן צו
דערציילן, מער פאר בעטין איידער פאר ראבינאוויטשן, זיין
פ י ק א נ ט נ ע  געשיכטע, ― אלזא, סודאריניא, די געשיכטע איז,
אייגנטלעך גערעדט, אן איינפאכע, געוויינטלעכע געשיכטע, וועלכע איך
וואלט א נאמען געגעבן: „איינע פון א סך״, ווארעם דאס זענען מעשים
בכל יום. אזעלכע געשיכטעס טרעפן זיך ביי אונדז די לעצטע צייט
אפט, זייד אפט.
    
הקיצור, איך האב א גוטן באקאנטן, א פריינד, א גוטן פריינד,―
דער נאמען איז דאך ניט וויכטיק, ― און מיין גוטער פריינד, אדער
מיין חבר, האט א שוועסטער. א מיידל. און דווקא א פיין מיידל.
באמערקט, איך זאג ניט קיין פארשוין, קיין קראסאוויצע.
קראסאוויצעס זענען איבערהויפט זייער ווינציק...
    
לאפידוס האט מיט די דאזיקע ווערטער, און נאך מער ― מיט זיין .
קוקן אויף בעטין, געגעבן איר צו וויסן, אז זי מעג זיך
איבערנעמען. בעטי האט זיך געמאכט, ווי זי פארשטייט ניט, און
ראבינאוויטש האט שטארק חשק געהאט אננעמען אט דעם אויסגעפוצטן
לאפידוסן אדער פארן שפיץ פון זיין געל בערדעלע, אדער פאר די
לאצן פון זיין אויסגעצייכנטן בלויען מונדיר מיטן ווייסן
אונטערשלאק און זאגן: „פעטערל! צו דער זאך!״... נאר ער האט זיך
איינגעהאלטן און מיט א שמייכעלע א זאג געגעבן צו אים:
    
― אלזא, האט איר א גוטן פריינד א חבר, און אייער חבר
האט א שוועסטער. נו, און ווייטער וואס?
    
לאפידוס האט אנגענומען ראבינאוויטשעס ווערטער פאר א סימן,
אז ער פארגינט אים ניט, וואס ער, לאפידוס, דערציילט אזוי שיין.
האט ער, נישט קוקנדיק אויף ראבינאוויטשן און נאר אויף בעטין,
גענומען איר דערציילט ווייטער:
    
― אלזא, סודאריניא, ווי געזאגט, האט מיין קאלעגע א
שוועסטערל, א פיין מיידל און א געבילדעטע, און וויל לערנען, קומען צו
א שטיקל תכלית, עפעס ענדיקן, איר פארשטייט, צי ניין? נו,
איז זי געקומען צו פארן אהער פון א קליין שטעטל אפגעבן
עקזאמען און אריינטרעטן ווו עס וועט זיך לאזן. אקושערקע איז
אקושערקע. דאנטיסטין איז דאנטיסטין ― אבי לערנען. אבי א דיפלאם.
    
קורץ און גוט, איז זי געקומען צו פארן אהער, צו איר
ברודער. איר ברודער איז, ווי איר פארשטייט שוין אליין, א סטודענט.
מילא געקומען ― זייער פיין, א גאסט, וואס איז דא צו רעדן? לאזט
זיך אבער אויס, אז מע לאזט זי ניט זיין. מע לאזט זי ניט וווינען
א טאג אפילו. פארוואס? דארף איך אייך ניט דערציילן. איר
שטויסט זיך שוין אליין: „פראוואזשיטעלסטווע״. טענהט זי נעבעך:
„אט גיב איך אפ עקזאמען און טרעט אריין, האב איך א
פראוואזשיטעלסטווע״. לאזט זיך אבער אויס, אז צום עקזאמען גופא באדארף זי
ברענגען מיט זיך א פראוואזשיטעלסטווע. כא־כא, איר פארשטייט,
צי ניין?
    
הקיצור, שלעכט! וואס טוט מען? אט־אט איז דער עקזאמען,
און אט שטייט דער אקאלאדאטשנע [околоточный: נאדזיראטעל] און זאגט: אדער
פראוואזשיטעלסטווע, אדער זיי מוחל, מיידעלע, אהיים, ― א פאר־פאר נא
בארדיטשעוו, כא־כא!
    
אהין־אהער, עס האט זיך געפונען, שטעלט אייך פאר, א
גוטער פריינד, א ייד א חכם, און גיט איר אן עצה... (לאפידוס
בייגט זיך צו צו בעטין און רעדט שטיל) זי זאל זיך פארשרייבן...
זי זאל ארויסנעמען... זייט מיר טויזנט מאל מוחל... נו, זי זאל
זיצן אויף א געלן בילעט!... איר פארשטייט, צי ניין?...
    
אויסער זיך בין איך געווארן, ־אז איך האב עס דערהערט. און
פון וועמען, מיינט איר, האב איך עס דערהערט? טאקע פון איר
ברודער אליין! מאלט אייך, ער האט זיך פון מיר ניט גענארט! ער
האט באקומען פון מיר א רעכטע פארציע. „אום גאטעס ווילן, זאג
איך אים, ווי קאנסט דו דאס גאר ברענגען פארן מויל? ווי קאן
דיר גאר קומען אזא זאך אויף דער מחשבה?״ נו, איז דען ניט
גלייכער, פרעג איך אייך, טויזנט מאל גלייכער און לייטישער און
פראקטישער און ערלעכער אפזאגן זיך אינגאנצן איינמאל פאר אלעמאל,
איידער אזוי, אזוי נידעריק פאלן, אזוי זינקען מאראליש, וועלן
מיר זאגן, אראפלאזן זיך אין אפגרונט? כי?
    
ראבינאוויטש, וועלכער האט זיך שטארק פאראינטערעסירט מיט
דער געשיכטע און איז, אייגנטלעך, געווען גאנץ איינפארשטאנען
מיט לאפידוסן, האט נאר־וואס אויפגעעפנט דאס מויל, געוואלט עפעס
זאגן, האט אים לאפידוס מיט דער האנט אפגעשטעלט, ער זאל
שווייגן, ווייל אין דער זעלבער מינוט האט אויך בעטי אנגעהויבן צו
רעדן. זי האט זיך געווענדט צו לאפידוסן, נישט קוקנדיק אויף
אים, נאר אויף דעם שפיץ פון אירע אייגענע שיכלעך, און דאך
איז געווען צו באמערקן, ווי איר שיין פנים האט זיך באגאסן מיט
א העליש פייער:
    
― אלזא, וואס־זשע איז געווארן מיט אייער חברס שוועסטער?
דאס הייסט, איך מיין, וואס האט זי... וואס האט זי געטאן?
    
דא האט זיך לאפידוס אפגעשטעלט, צונויפגעלייגט די הענט
אויפן הארצן מעשה־ארטיסט און אנגערופן זיך צו איר מיט א
טראגיש געלעכטערל:
    
― הערסט דו? אט דאס פרעג איך דאך ביי אייך! ווי אזוי
קומט אויס נאך אייער פארשטאנד? כי? וועמענס עצה האט זי
באדארפט פאלגן?
    
בעטי האט זיך אויך אפגעשטעלט און, קוקנדיק לאפידוסן גלייך
אין די אויגן אריין, האט זי אים אפגעענטפערט שארף, און איר
ענטפער האט זיך אויסגעוויזן, אז עס לאזט זיך הערן, ווי א
בייזער טאן:
― איך באדויער זייער אייער באקאנטע... אייער באקאנטנס
שוועסטער. און אויב איר ווילט דורכויס וויסן מיין מיינונג, דארף
איך אייך זאגן, אז איך אויף איר ארט, וואלט אייער קלוגע,
פראקטישע און  ע ר ל ע כ ע  עצה געוויס  נ י ש ט  אנגענומען!...
    
דאס ווארט „ערלעכע״ האט זי רעכט באטאנט און
אונטערגעשטראכן אזוי, אז לאפידוס האט זי פארשטאנען און פארביסן א
ליפ, כאטש ער האט זיך געמאכט ווי ער לאכט.
    
― אזוי זאגט  א י ר ? כי?
    
― אזוי וועט אייך זאגן יעדע איינציקע אויף מיין ארט, וואס
האט אין זיך א ברעקל ערנגעפיל, וואס האט אין זיך א פרייע
נשמה, ניט קיין פארשקלאפטע, מיט איינעם ווארט, יעדע איינציקע,
וואס מע קאן ניט קויפן ניט פאר קיין געלט, ניט פאר קיין
אקושערסקי דיפלאם און ניט פאר קיין שום דיפלאם אין דער וועלט!
    
דאס דאזיקע האט בעטי ארויסגערעדט מיט אזוי פיל ערנסט
און מיט אזא פייער, אז ראבינאוויטש האט זיך גאר איבעראנייס
גענומען שפיגלען אין איר, זיך נאר ניט געקאנט זאט אנקוקן און
אנהערן. זי האט אים אויסגעוויזן ניי. גאר נישט דאס טשיקאווע
מיידל מיט די חן־גריבעלעך און די בעקלעך און מיטן שעלמיש
שמייכעלע, וואס ער האט דערזען דעמאלט דאס ערשטע מאל, אז ער
איז געקומען דינגען דאס צימערל. ער האט זי נאך קיינמאל ניט
געזען אזוי שיין, אזוי גרויסארטיק שיין, ווי אין דער דאזיקער מינוט.
אירע שטענדיק שמייכלענדיקע אויגן האבן איצט געשפריצט מיט
פייער. אירע בעקלעך, וועלכע האבן זיך נאר־וואס גערויטלט, ווי
צייטיקע פערשקעס, האבן זיך מיט אמאל איבערגעצויגן מיט
א מאדנע בלייכקייט. דאס אויבערשטע ליפל האט עטוואס געציטערט.
    
לאפידוס, וואס האט די גאנצע צייט אויך זיך געשפיגלט אין
איר פנים און זי געגעסן מיט די אויגן, מקנא געווען
ראבינאוויטשן אויף זיין באקאנטע, האט נישט געענטפערט איר דערויף
גארנישט. ער האט זיך נאר געמאכט ווי ער לאכט, אויסגעבויגן די
ברוסט נאך מער, אויפגעהויבן די אקסלען נאך העכער און
אנגערופן זיך צו ראבינאוויטשן:
    
― זעט איר? איך האב געמיינט, אז ס׳איז דא נאר איין
טומארקין אזא שאוויניסט. צום סוף... שא! מע קלינגט שוין! ― האט ער
א זאג געגעבן, אפגעזעגנט זיך מיט זיי ביידע אן הענט, נאר מיט
א עלעגאנטן בייג־איין דעם קאפ און מיט א קלאפ מיט די פיס, גאר
מעשה־אפיציר, און איז פארשווונדן געווארן אין דער גרויסער
הושטשע פון די שפאצירנדע הין און צוריק איבערן פאיע, וואס
האבן זיך געלאזט אלע ווידער צוריק אין טעאטער אריין.
    
פון דעם, וואס בעטי האט דא נאר־וואס ארויסגעזאגט, האט
אונדזער העלד ארויסגעזען, אז ער פארשפארט שוין מיט איר
רעדן דאס, וואס ער האט געוואלט, און אז ער דארף איר שוין זיין
סוד נישט אויפדעקן. ניין. איר מיינונג וועגן זיין פלאן איז שוין
געווען אפן פאר אים ווי א בוך. אלע זיינע שיינע לופט־שלעסער,
וואס ער האט ביז אהער געבויט, האבן זיך מיט אמאל אנגעהויבן
שאקלען אויף צופאלן ווערן. אלע זיינע גאלדענע חלומות, וואס
ער האט זיך מיט זיי ארומגעטראגן, האבן זיך מיט אמאל אנגעהויבן
צעגיין ווי א רויך...
    
„ניט שוין־זשע, ― האט ער זיך אליין געפרעגט, גייענדיק מיט
בעטין אונטער די הענט צוריק אויף זייערע ערטער אין פארטער אריין
און פילנדיק די ווארעמקייט פון איר לייב ― ניט שוין־זשע וועט ער
צוליב דעם, צוליב אזא  ק ל יי נ י ק יי ט , אייגנטלעך, פארלירן
אזא אן אוצר? ― ניט שוין־זשע איז אלצדינג פארפאלן?... ניין, ― האט
ער זיך אליין אפגעענטפערט גאנץ פעסט, ― ניין! דאס ק א ן ניט זיין!
דאס ד א ר ף ניט זיין! און דאס  וו ע ט  ניט זיין!!״...
    
 דאס פינף־און־צוואנציקסטע קאפיטל
    
 א ש וו א ר צ ע  ק א ץ
    
ארויסגעגאנגען פון טעאטער, האבן אונדזערע יונגעלייט
דערזען פאר זיך א נאכט א שיינע, אן אויסגעצייכנטע. איינע פון יענע
שיינע, קאלטע, נאר ווייכע, ווייסע, ווינטערדיקע נעכט, ווען דער
שניי ליגט אויסגעשפרייט, ווי א פריש אויסגעפרעסט ליילעך, דער
פראסט שטשיפלט ביי דער נאז, די שטערן זענען רויטלעך־בלוי,
שעמערירן ווי בריליאנטן, און אומעטום, ווו דאס אויג קאן
גרייכן, איז ווייס, ווייס און ווייס.
    
― טאמער וואלטן מיר בעסער געגאנגען צופוס? ― האט
ראבינאוויטש א זאג געגעבן צו בעטין.
    
― ביי מיר האט איר געפועלט, ― האט אים בעטי געענטפערט,
באגאסן מיט א קוק פון אירע אויגן, וואס האבן אים געשיינט
אין דער נאכט ווי גלאנצנדיקע שטערן. זי האט אים געגעבן איר
האנט, און ביידע האבן זיי זיך געלאזט בארג אראפ, מער
געגליטשט זיך ווי געגאנגען. און כאטש דער הימל איז געווען לויטער,
האבן איינציקע שנייעלעך זיך אפגעריסן ערגעץ פון דער הייך,
געטראגן זיך ווי פעדערלעך אויפן שיין פון די גאס־לאמפן, זיך
געדרייט און געקאטשעט זיך און פאוואלינקע געפאלן אראפ אויפן
פריער אנגעשאטענעם, גוט־איינגעריבענעם און איינגעטראטענעם שניי.
    
עס איז געווען כמעט ווארעם. ווייניקסטנס, אזוי האבן עס
געפילט אונדזערע יונגעלייט, וואס זענען געגאנגען בארג־אראפ, זיך
געהאלטן ביי די הענט און געגליטשט זיך, און געגליטשט זיך, און
געלאכט, א סך געלאכט, ווארעם זיי זענען עטלעכע מאל שיער־שיער
ניט געפאלן. און ביי יעדן מאל, וואס זיי האבן זיך אויסגעגליטשט
 
 