

דער פערציקסטער געבוירן־טאג 



 by באריס סאנדלער 
February 28, 2021February 28, 2021 Filed under:
ליטעראטור
פראזע 

עמיל קאלין

1יא, דאס איז אומאפפרעגלעך. די רמת־גנער גאסן טראגן אין זיך א באזונדערן אומחן, א סארט מהיא־תיתידיקע מיאוסקייט. וווהין מע ווענדט ניט אן דעם בליק, זעט דער פייסאזש אויס ווי א פלאנירונג־אקצידענט, א פארנאכלעסיקטע אינזשינערישע ארבעט, וואס קיינער האט זיך נישט מטריח געווען צו פארריכטן.
חיים דאווידזאן האט זיך א קראץ געטאן הינטערן אויער און געפרוווט פארענטפערן די קשיא: וואס זשע צווינגט אים, אייגנטלעך, צו ווארפן אזא אומחן אויף זיין נייעם וווין־ארט? צי עס זענען דערינען שולדיק די שמאלע גאסן, וואס זענען כסדר פול מיט שטרויכלונגען — צעבראכענע בענקלעך, הינטיש דרעק, פארזשאווערטע ווענטילאטארס, אלטווארג און בראכווארג פון אלע סארטן און מינים? די אלטע גרויע בנינים, וואס האבן אין פארלויף פון יארן און די אומצאליקע צובויונגען, אנגעוווירן דעם לעצטן שפור פון זייער אריגינעלער פארעם? און אפשר איז נישט די שטאט גופא שולדיק אין איר אויסזען, נאר די מענטשן, אירע תושבים? וואס איז די סיבה און וואס — דער פועל־יוצא? צי זענען די מענטשן שולדיק, וואס די בנינים האבן אזא פנים, אדער גאר פארקערט — דער פאקט, אז די בנינים זענען אזוי ווי זיי זענען, האט אין א געוויסער מאס געווירקט אויף די מענטשן?
אזוי צי אנדערש, איז די שטאט ענלעך אויף אירע איינוווינערס; פראקטיש אבער — אן א סך פרעטענזיעס צו זיך און צו אנדערע. די רמת־גנער, אזוי האט זיך אים געדאכט, שניידן זיך נישט אויף עפעס העכערס. די פנימער פון די פארבייגייערס האבן גערעדט צו אים אן ווערטער: האסט גרויסע אויגן צו הצלחה? דערגרייכונגען? אמביציעס? פוסטע רייד! מע טאר נישט האבן א צו גרויסן אפעטיט — דאס איז א שמאלע סטעזשקע, וואס פירט שטענדיק צו זינלאזע פילפולים.
יא, האט חיים גערעדט צו זיך, די שטאט איז מיאוס! דאס איז נישט קיין גרויסע מעלה, אבער אויך נישט קיין חסרון — צו א מיאוסער כלה ווערט מען אויכעט צוגעוווינט. ער האט דאס גוט געוווסט פון דער אייגענער דערפארונג. דאס לעבן איז לאו־דווקא שיין, כאטש דער מענטש איז א בייגעוודיקע בריאה; ער לערנט זיך גיכער דאס, וואס ער איז נישט מסוגל צו דערגרייכן איידער דאס, וואס ער קען יא אויפטאן.
חיים דאווידזאן, א נידעריקער, ברייטביינערדיקער פארשוין מיט א ווילדער טשופרינע פון פרי גרוי געווארענע האר, איז געשטאנען ביים אפענעם פענצטער אין קיך און גערייכערט א סיגארעט, בשעת אט די מחשבות וועגן זיין נייער שטאט האבן געהאפקעט און זיך געווירבלט אין זיין קאפ. דאס רייכערן האט געהאט צוויי קעגנזייטיקע השפעות אויף אים: פון איין זייט, האט עס אים בארויקט, אפגעשטילט דאס ברויזנדיקע געמיט און, פון דער צווייטער זייט, געשאנקען אים גאר נייטיקע פרייע צייט, כדי צו טראכטן, זינקען אין אייגענע מחשבות, און דאס האט אים גראדע געמאכט אומרויק, אנגעצויגן זיינע נערוון, דערמאנט אים אין די פילן „ציפרעלאקס‟, וואס ער נעמט יעדן טאג איין.
ער האט געמאכט א לאנגן צי פון דעם סיגארעט און די געדיכטע פארציע רויך האט אים א ברי געטאן די לונגען. רויך־רינגלען, קיילעכדיקע און שיינע, האבן ארויסגעשוועבט פון זיין איינגעשרומפענעם מויל. דאכט זיך, ער האט נאך נישט פארגעסן די מלאכה. נאר איין צרה — די קיך וועט שטינקען, ווי א טכויער וואלט אהער געמאכט א שמעקנדיקן וויזיט. ער האט גערייכערט אין קיך בלית־ברירה, כאטש ער האט שוין עטלעכע מאל געהאט פרובירט צו עפענען די פענצטערס אין וווינצימער, האבן זיי אים נישט געפאלגט און זיך נישט געעפנט — גיי טו זיי עפעס. די רמת־גנער וווינונג, לכתחילה א צייטווייליקע לייזונג, איז פארוואנדלט געווארן אין א שטענדיקער ווירקלעכקייט — א נייער, אומבאקאנטער און א פרעמדער טעריטאריע. ער האט זיך אריינגעצויגן אהער קורץ נאך דעם, וואס מע האט אים אפגעזאגט פון דער ארבעט…
דאס פנים פון זיין שעף איז איצט אומבאוויליק אויפגעשווומען פאר זיינע אויגן, און חיים האט דערפילט די זויערקייט פון מאגן־זאפטן, וואס קריכט ארויף און בלייבן אים שטעקן אינעם גארגל. דער שעף ימח־שמו איז געווען אן ארנטלעכער, אמביציעזער פארשוין, וואס האט פארלאנגט א סך פון זיך און פון די, וואס ס׳איז זיי באשערט געווען צו פארברענגען א שטיק לעבן (ביי עטלעכע א לענגערע צייט, ביי דער מערהייט — א קורצע וויילע) אין דער פיר־קיוביקער קעניגרייך, אונטער זיין שטרענגער הערשאפט. חיים האט געארבעט שווער, נאכגעגעבן אלע פארלאנגען פונעם „באס‟, פארבראכט נישט ווייניק נעכט פארן עקראן, כדי „דער עסק זאל קלאפן‟, אבער, נישט געקוקט אויף זיינע באמיונגען, איז דער פראיעקט, אין וועלכן ער האט געשפילט א באטייטנדיקע ראלע, דורכגעפאלן אן א שאנס אויפצושטיין תחית־המתים.
דער שעף האט געהאלטן, אז אוודאי איז דאס נישט חיימס שולד; ער, חיים, איז דאך זייער א פעיקער ארבעטער. דער שעף האט געפרוווט צו בארויקן חיימען מיט א טרוקענעם שמייכל, וואס איז געווען צוויי־דייטיק און אויך טויזנט־דייטיק. לסוף האט ער באגלייט חיימען צו דער טיר, אים גוט־ברודעריש א קלאפ געטאן אין פלייצע: „אזעלכע זאכן געשען אפט אין ׳הייטעק׳! אין געשעפטן איז מען א מאל אויפן פערד און א מאל אונטערן פערד‟. דער שעף האט אים געגעבן דאס ווארט, אז ער וועט זען צו קריגן פאר אים א שטעלע אין דער זעלבער קאמפאניע; א שטעלע, וואס וועט זיין צוגעפאסט צו זיינע בולטע טאלאנטן. א שאד צו פארלירן אזעלכע טאלאנטן. מענטשן ווי חיים וואלגערן זיך נישט אויף די גאסן…
ווייטער האט דער שעף נישט דערמאנט דעם ענין מיט קיין ווארט ניט, זיך געפירט ווי זיי וואלטן קיינמאל נישט געהאלטן דעם דאזיקן שמועס וועגן חיימס צוקונפטיקער שטעלע. חיים האט נישט געהאט קיין חשק צו פארלאזן די ארבעט. עס איז נישט געווען די פאסיקע צייט. נישט דעמאלט און נישט איצט, בשעת דער פראצעס פון גטן זיך הינקט אויף איין פוס, ציט זיך לענגער ווי ער האט געמיינט. שטענדיק וואקסן אויף נייע מניעות און קליינע, נישט־פארויסגעזעענע שטרויכלונגען.
די פראגע פון זיין ארבעט איז אבער נישט געבליבן שטיל מער ווי א פאר חדשים; איין טאג האט די סעקרעטארשע אפגעדרוקט פאר חיימען דעם אפזאג־בריוו, ווו עס איז געשטאנען, א חוץ ווארעמע ווערטער, די דאטע פון זיין לעצטן טאג ביי דער ארבעט. אזוי האט ער זיך דערוווסט, אז מע האט נישט געפונען א פאסיקע שטעלע פאר אים. אזוינס טרעפט זיך אויך אין „הייטעק‟. דער שעף האט זיך ווייטער געמאכט כלא־ידע. חיים האט געזאגט זיין פסיכאלאג, אז עס ארט אים נישט, וואס מע האט אים אפגעזאגט פון דער ארבעט. צוריק געשמועסט, האט געשטעקט אין דעם א שטיקל מעלה. עס איז נישט געווען אן ארט, ווו מע בלייבט ארבעטן ביז דער פענסיע. צוויי־דריי יאר און שוין — מ׳פליט ווייטער זוכן אן אנדער בלום.
דער פסיכאלאג האט צוגעשטימט מיט חיימען, אז ער האט גוטע שאנסן צו געפינען אן אנדער ארבעט־ארט. דערווייל איז כדאי, אזוי האט דער פסיכאלאג געהאלטן, א טראכט טאן א ביסל מכוח זיך גופא, באטראכטן דאס אייגענע לעבן, קלערן וועגן די אייגענע געפילן. אפשר אויפהערן צו רייכערן סוף־כל-סוף, אפפרישן און אפשר בייטן דעם צוגאנג צו זאכן און מענטשן. ער וועט באלד ווערן פערציק יאר אלט. א גוטע צייט זיך אפשטעלן א רגע, אפכאפן דעם אטעם, זיך אומקוקן און פרעגן זיך, וווהין עס פירט אים דער וועג…
חיים, אריינציענדיק דעם רויך פונעם סיגארעט, האט זיך פלוצעם פארהוסט. א קורצער, אבער שארפער ווייטיק האט אים א שנייד געטאן אין דער לינקער זייט ברוסטקאסטן. דאס הארץ… דאס הארץ האלט שוין נישט אויס. דאס איז דער אפצאל פון יארן רייכערן און אומאויפהערלעכן סטרעס. ער האט א שליידער געטאן דעם סיגארעט אין אפגאס. זעלטן פלעגט ער אויסרייכערן א גאנצן סיגארעט. געוויינטלעך, איז די פרירנדיקע מורא אים באפאלן נאכן דריטן צי. ער האט א דריי געטאן דעם קראנט פון קאלטן וואסער און א שטארקער שפריץ האט אויסגעלאשן דעם ברענענדיקן עק, צעשמירנדיק דאס אש איבער די פארגעלטע ווענטלעך פונעם אפגאס…
מע דארף איינשטילן דאס הארץ־קלאפעניש. חיים האט אנגעצונדן דעם טעלעוויזאר, אבער נישט מצליח געווען זיך קאנצענטרירן אויף קיין שום פראגראם. ער האט בשום־אופן נישט געקענט אויפכאפן די רייד פון די לייטערס, ווי עמעצער וואלט אים אריינגעשטעקט וואטע אין די אויערן. אויף דעם רוסישן קאנאל האט א כאר פון שול־קינדער געזונגען א פאטריאטיש ליד און געדאנקט דעם (גרויסן) מנהיג פאר זיינע אומדערמידלעכע באמיונגען לטובת דעם פאטערלאנד און וווילשטאנד פונעם פאלק.
דער טעלעפאן אויפן טיש האט געטאן א ציטער, ווי פון פיבער. דעם שעפס העסלעכער נאמען האט זיך באוויזן אויפן עקראן. דעם שעף איז ווייניק אנגעגאנגען, אז ס׳איז חיימס לעצטע ארבעטס־וואך. ער האט נישט איבערגעריסן זיין נישט אנגענומענעם מינהג אנצוקלינגען זיינע ארבעטער אהיים נאך די שעהען אין ביורא\. חיים האט געענטפערט מער צוליב אן איינגעווארצלטער געוווינשאפט, ווי אויס מורא; און אפשר האט זיך נאך אלץ א האלב־דערשטיקטע מורא געצאפלט אין אים. דער שעף האט גערעדט מיט קורצע זאצן, ווי געשיקט שפיציקע שארפע פיילן: דער הויפט־קאמפיוטער פון א וויכטיקן באנק האט געקראכט. פון דעסטוועגן, איז די צרה נישט זייער גרויס. די סיסטעם מאכט „בעקאפ‟ יעדע פאר מינוט. על־כל־פנים, די פרטים פון פיר טראנזאקציעס זענען „פארסטיקט‟ געווארן. ער, דער שעף, וויל, אז חיים זאל זיך פארבונדן מיט דעם דאזיקן קאמפיוטער און געפונען די סיבה, וואס האט געקאנט גורם זיין דעם קראך. חיים האט פארזיכערט דעם שעף, אז ער וועט תיכף עפענען דעם קאמפיוטער און באטראכטן דעם ענין. דער שעף האט אים באדאנקט און גלייך אויסגעשלאסן דעם טעלעפאן, נישט ווארטנדיק אויף א „זיי געזונט‟.
נאכן שעף האט אנגעקלונגען די מאמע. איר שטים איז געווען זייער הויך. זי האט דורכן טרייבל נישט גערעדט, נאר אריינגעשריגן. לאזט זיך אויס, אז חיימס עלטערער ברודער, אנדריי, איז געווען אין טואלעט און האט נאך זיך נישט אראפגעשוואשן, „דו פארשטייט שוין אליין וואס‟. די מאמע נאכן פרווון עס טאן, האט אנטדעקט צו איר שרעק, אז די מעכטיקע קאסקאדע, וואס האט געזאלט זיך א גיס טאן, איז דורך א כישוף פארוואנדלט געווארן אין א דינינק שטרעמל, וואס וואשט גארנישט אראפ…
מאדנע, די מאמע, א פרוי וואס איז ערשט אלט געווארן פינף און זיבעציק יאר, איז נאך אלץ נישט מסוגל ארויסרעדן דאס פשוטע ווארט „קאקי‟. צו וואס טויג עס, אזא קינדיש לשון? זי רעדט דאך צו איר זון, וואס איז אויך נישט קיין יינגעלע, אין א וואך ארום וועט ער קיין עין־הרע ווערן א בן־ארבעים. חיים האט געפרעגט, צי די מאמע האט אנגעקלונגען צו וואדים דעם אינסטאלאטאר.
„ער ענטפערט נישט!‟„נישטא קיין אנדערע אינסטאלאטארן, וואס קענען רוסיש?‟
ניין, זי קען קיינעם נישט. אין טשערנאוויץ האט זי געקענט א סך אינסטאלאטארן. דא — ניין. זי וויל ער זאל פארן מיט צוויי אויטאבוסן קיין נתניה, כדי צו לייזן די פראבלעם.
„וואס טוט אנדריי?‟„ער קוקט טעלעוויזיע, איך וויל אים נישט שטערן.‟
חיים האט צוגעזאגט צו קומען מארגן. די מאמע האט געוואלט נאר וויסן, מיט וואס האט זי אזוינס געזינדיקט, אז זי דארף זיך ארומדרייען אין א שטוב, ווו איז א סכנת־נפשות אריינגיין אין טוילעט? פאר וואס דרייט ער זיך ארויס פון זיין פליכט?
נאך דעם זענען אירע רייד געווארן פארהאקט, ווייט, צעשווומען, די זאצן זענען געווארן אומפארשטענדלעך, גאנצע ווערטער האבן נישט דערגרייכט צו זיינע אויערן. זי דרייט זיך אוודאי אין קיך, האט חיים זיך פארגעשטעלט. דער סיגנאל דארט איז זייער א שוואכער. ער האט דאס איר דערקלערט שוין עטלעכע מאל. דאכט זיך, אז זיינע ווערטער קלעפן זיך צו איר, ווי ארבעס צו דער וואנט. פלוצעם האט זיך דער שמועס אין גאנצן אפגעהאקט. איצט האט זי מסתמא גערעדט פון דעם צימערל מיט דער וואש־מאשין. ווען וועט זי זיך כאפן, אז זי רעדט בלויז צו זיך אליין?
נאך דער מאמען האט חיים גערעדט מיט זיין אדוואקאט, א זון פון א געוועזענעם שכן פון טשערנאוויץ. ער האט גענומען אויף זיך די אויפגאבע צו פארזיכערן, אז חיים זאל האבן די אויבערהאנט אין דעם גט־פראצעס. חיים האט נישט געוואלט מאכן פון דעם גטן זיך „א גאנצע חתונה‟, אבער זיין אדוואקאט האט דאך געפונען אלערליי פארבארגענע זכותים און אים צוגערעדט ער זאל נישט אפטרעטן אין געוויסע ענינים, וואס זענען חיימען נישט אנגעגאנגען. איצט, יעדנפאלס, איז חיימען שווערער אפטרעטן און נאכגעבן, ווייל זיין גרושה האט אנטדעקט איר אמת פנים. די מאסקע איז געפאלן. זי און איר אדוואקאטין האבן אים געפלאגט פאר יעדער קלייניקייט. מיט אזא איינרייסערין קען מען זיך נישט באגיין מיט גוטן, — אזוי זאגט זיין אדוואקאט.
איצט האט אים דער אדוואקאט געלאזט וויסן, אז מיטוואך נאך מיטאג וועלן זיי האבן א זיצונג מיט זיין גרושה און איר אדוואקאטין — „א נבלה, איך קען זי זייער גוט!‟. זיי וועלן ארומרעדן די טעמע: ווער נעמט דאס הינטעלע. דער אדוואקאט האט געשיט פעך און שוועבל. חיים האט ווייניק פארשטאנען אין די זאכן, אבער דער אדוואקאט איז געווען פייער־פלאם. חיים האט זיך באנוגנט דערמיט, וואס האט פון צייט צו צייט אריינגעווארפן א „יא‟, „פארשטייט זיך‟, „וואדען?‟…
בשעת דער אדוואקאט האט גערעדט א פארפלאמטער, האט חיימס בליק געבלאנדזשעט אין צימער און לסוף זיך אפגעשטעלט אויף אן איינזאמער פאליצע איבער דעם טעלעוויזאר. דארט, לעבן א גראב־געשניטענער סטאטוע פון א העלפאנד, האבן זיך אנגעלענט איינס אויפן צווייטן א ריי ביכער, וואס די פריערדיקע איינוווינער האבן דא איבערגעלאזט. די רוקנס פון די ביכער האבן געגעבן אנצוהערן וועגן די קליינע השגות פון זייערע אייגנטימער: „צען עצות פאר א גליקלעך לעבן‟, „פרויען — וואס ווילן זיי?‟… און וואס ווילן מענער? — האט זיך חיים געפרעגט, וואס וויל ער אליין? א רעטעניש. איבערהויפט וויל ער שלאפן. דאנאלד טראמפ — א רייכער טאטע, אן ארעמער טאטע‟, „שפיאנען און באנדיטן‟, נאך עפעס א בוך פון דאן בראון — נישט זייער א געראטענער אויסקלייב.
לעבן די פארבליבענע ביכער זענען געשטאנען זיינע ביכער: פושקין, נאבאקאוו, די צוויי בענד פון טאלסטויס „מלחמה און שלום‟, געקליבענע ווערק פון שלום־עליכם אויף רוסיש, באבעל… ביכער, וואס האבן קיין שום שייכות צו דעם אויסקלייב פון די געוועזענע איינוווינערס. און דאך, כל־זמן ער לייענט בלויז די רוקנס און לייענט נישט אדורך די ביכער, שטייען שלום־עליכם און די ביליקע ביכעלעך מיט עצות וועגן ליבע אויף דער זעלבער מדרגה. ער דארף טאקע א מאל עפענען די ביכער, א מיש טאן די זייטלעך, איבערלייענען כאטש עטלעכע זאצן. מע דארף… איבערהויפט דארף מען געפינען פאר דעם צייט. ער איז נישט זייער גוט אין אפשטעלן דעם קארוסעל, איבעררייסן דעם איינגעפירטן שטייגער.
תמיד דארף ער עפעס טאן, רעדן מיט עמעצן, ארויסהעלפן, פארן, זיין ערגעץ, איינקויפן, זיך נאכפרעגן, באצאלן, ארויסגיין מיטן הונט… שוין מער ווי צען יאר פירט חיים אזא לעבן, וואס שאפט דעם איינדרוק, אז ער ארבעט אויף אלע כלים, כדי טאקע נישט האבן קיין איין פרייע מינוט און דערנאך באקלאגן זיך כסדר, אז ער האט נישט קיין צייט אפכאפן דעם אטעם אדער א טראכט טאן.
די קארוסעל, דאס שטורמישע געווירבל — חיימס לעבן — דרייט זיך אזוי גיך, אז עס איז א פיקוח־נפש עס אפשטעלן און אראפגיין.
איז ער אבער בלויז א בשר־ודם און צומאל שווינדלט אים פאר די אויגן. דער צעצויגענער שמועס מיטן באריידעוודיקן אדוואקאט האט אים אויסגעשעפט. ער האט זיך ווידער געפילט ווי א נאריש יינגעלע, וואס מע פירט אים ביי דער האנט. ווו נעמט מען כוח? פאר דעם איז דא א ווונדערלעכע המצאה: א רפואה מיטן נאמען „ציפרעלאקס‟ — איין פיל און ער שטעלט זיך צוריק אויף די פיס. ער דארף בלויז געפינען אין זיך מוט, כדי זיך אויפהייבן פון דער סאפע..
המשך קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
אין דער צייט פון קאראנא־ווירוס (7) 

Next Post
פון כארקאוו ביז חיפה איז פאלג מיך א גאנג 



