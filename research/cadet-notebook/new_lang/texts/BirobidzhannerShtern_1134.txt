
 איינדרוקן פון איליאַ וואַרלאַמאווס רעפארטאַזש וועגן ביראבידזשאַן 
 אין גאַנצן גענומען האב איך ליב פראגראמען פונעם פאפולערן מאסקווער ווידעא־בלאגער איליאַ וואַרלאַמאוו, דערפאר, ווען איך בין געוווירן געווארן, אַז ער האט געהאט באַזוכט די יידישע אויטאנאמע געגנט און גרייט אַ פראגראַם וועגן ביראבידזשאַן, האב איך געוואַרט אויף איר מיט אומגעדולד. אין לעצטן סך־הכּל זיינען איינדרוקן פון דער פראגראַם ״רוסישער ישראל אויפן ווייטן מיזרח. די יידישע אויטאנאמיע, ביראבידזשאן״ געמישטע. איבערהויפט — אנטוישונג, הגם עס זיינען פאַראַן באַזונדערע מאמענטן, וועלכע זיינען בלי־ספק פאזיטיוו. 
 די אַנטוישונג איז אַרויסגערופן אין דער ערשטער ריי מיט וואַרפנדיקער זיך אין די אויגן אויבערפלעכלעכקייט פון איליא וואַרלאמאווס צוגאַנג צום באשרייבן ביראבידזשאן, זיין געשיכטע און קולטור־ספעציפיק. פאַר מיר פערזענלעך זיינען אַ סימבאל פון דער דאזיקער אויבערפלעכלעכקייט געווארן די ארויסגעטראגענע אינעם קעפל ווערטער פונעם יונגן מאסווער רב מאטיע קאַנטאר, וועלכער האט באַגלייט איליאַ וואַרלאַמאוון אין אט דער יאַזדע. ער האט געזאגט, אַז יידיש דאס איז ״די דייטשישע שפראַך מיט יידישע זשאַרגאנען, וואס איז פאַרשריבן מיט העברעישע אותיות״. יא, יידיש האט זיך אוודאי אַנטוויקלט אויפן יסוד פון שוואַבישע דיאלעקטן און געהערט, גלייך ווי דייטש, צו דער גערמאַנישער שפראַכן־גרופע. אבער דאס איז פארגעקומען יארהונדערטער פאר דעם, ווי עס האט זיך באַוויזן די כלל־דייטשישע ליטעראַרישע שפראַך, דערפאר קען מען מיטן זעלבן דערפאלג טענהן, אז דייטש דאס איז ״די יידישע שפראַך מיט גויישע זשאַרגאנען, וואס איז פאַרשריבן מיט לאַטיינישע אותיות״. 
 אַזוי ווי אין פאַרלויף פונעם רעפארטאַזש ווערט עטלעכע מאל אונטערגעשטראכן די באזונדערע ראלע פון יידיש אין דער יידישער אויטאנאמער געגנט, וועט ניט זיין קיין טעות זאגן, אַז איליאַ וואַרלאַמאוו איז ביז גאר לייכטזיניק צוגעגאַנגען צום אויסקלייבן אן עקספערט אין אט דער שפראַך. ר׳ מאטיע קאנטאר איז בלי־ספק זייער אַ סימפאַטישער און גוטוויליקער יידישער בחור, אבער קיין עקספערט אין יידיש איז ער אוודאי ניט, נישט געקוקט אויף דעם, וואס אינעם סוף פונעם רעפארטאַזש זאגט ער גאַנץ זשוואווע: ״מיין טייערע, אַ גרויסער דאַנק פאַר דעם זען אויף איליאַ וואַרלאַמאווס קאַנאַל״. לויט די צוויי־דריי גרייזן קען מען גלייך פאַרשטיין, אז ר׳ מאטיע קאַנטאר קען יידיש גאַנץ שוואך. אַ לויב און אַ שבח אים פאַר דעם, וואס ער קען כאטשבי אַ ביסל דאס לשון, וועגן וועלכן דאס רוב חברה פון זיין עלטער האבן כלל ניט קיין אַנונג. אבער ער איז, פונקט ווי איליא ווארלאמאוו אַליין, פויל געווען אַריינצוקוקן אינעם אַנטשפרעכיקן אַרטיקל פון וויקיפעדיע, וועלכע ווערט אַ סך מאל דערמאנט אינעם רעפארטאַזש. אַנדערש וואלטן זיי גרינג זיך דערוווּסט, אַז אין יידיש באַטרעפט די לעקסיק פון לשון־קודשדיקער און אַרמישער אפשטאמונג אַרום 20 פראצענט פונעם גאַנצן ווערטער־באַשטאַנד און זי איז בשום־אופן ניט אויסשליסלעך רעליגיעזע. און אויב זיי וואלטן עס געטאן, וואלטן אינעם רעפארטאַזש ניט איינגעשלאסן געווארן די געזאגטע דורך ר׳ מאטיע קאַנטארן ניט פאַסיקע ווערטער וועגן דעם, אַז יידיש און העברעיש פאַראייניקט ״גארנישט, חוץ (…) כלערליי רעליגיעזע טערמינען״. 
 אַנדערש ווי מיט דער הילף פונעם ווערטל ״אַז רבונו־של־עולם וויל באשטראפן אן עם־הארץ, לייגט ער אים אין מויל אַריין אַ לשון־קודשדיק ווארט״ איז אומעגלעך צו קאמענטירן די טענה, וואס איז דורכגעקלונגען אינעם רעפארטאַזש, אַז די צייטונג ״דער אמת״ איז כלומרשט דערשינען אין ביראבידזשאַן. אויב די מאסקווער געסט וואלטן אַרויסגעוויזן אַ מינימאַלן אינטערעס צו דער באַרירטער דורך זיי טעמאַטיק, וואלטן זיי גרינג געווויר געווארן, אַז די דאזיקע צייטונג איז דערשינען דווקא אין מאסקווע. דארט האט געאַרבעט אויך דער פאַרלאַג מיטן זעלבן נאמען, וועלכער איז ליקווידירט געווארן אין 1948 בעת דער ברייטער קאמפאַניע פונעם מלוכה־אַנטיסעמיטיזם אינעם ראַטנפאַרבאַנד. דאס ווארט ״אמת״ איז דערמאנט געווארן אינעם רעפארטאַזש אין צוזאַמענהאַנג מיטן פאנעטישן אנשרייבן לשון־קודשדיקע ווערטער אין סאוועטישן יידיש. קיין דירעקטע שייכות צו ביראבידזשאן האט די דאזיקע פאנעטישע ארטאגראפיע ניט געהאַט. אַזוי האט מען געשריבן אין דער סאוועטישער תקופה אומעטום אינעם ראטנפאַרבאַנד. אפילו אויסער זיינע גרענעצן זיינען ביי דער פאנעטישער ארטאגראַפיע געווען אנהענגער. למשל, דער גרויסער אמעריקאַנער יידישער דיכטער יעקב גלאטשטיין. דאס איז ניט קיין געהיימע אינפארמאַציע. נאך מער, זי איז צוטריטלעך אין אַ גרויסער מאס אויך אויף רוסיש. אבער איליאַ וואַרלאַמאוו און זיינע קאנסולטאַנטן האבן זיך ניט מטריח געווען מיטן צוגרייטן זיך צו דעם געגעבענעם רעפארטאַזש. 
 עס קאן אויפשטיין די פראַגע: און צו וואס דאַרף מען דעמאלט שרייבן וועגן דעם רעפארטאַזש ״רוסישער ישראל אויפן ווייטן מיזרח״, אויב דער צוגאַנג צו דער ביראבידזשאַנער טעמאַטיק איז אין אים אן אויבערפלעכלעכער? אַן ענטפער אויף דער דאזיקער פראַגע האט געגעבן איליא ווארלאמאוו אַליין, ווען ער האט געמאלדן ביים מעמאריאַל־טאוול אויפן הויז, וווּ עס האט געוווינט דער שעף־קעכער יעקב בלעכמאן, דער אויטאר פונעם מאכל ״ביראבידזשאנער שניצל״: ״ס׳איז פארשטענדלעך, אַז עס קומט דא ביז אַזוי גארנישט פאר, אז כדי באקומען אַ מעמאריאל־שילדל, איז גענוג געווען פשוט צוגרייטן אויפן וואקזאל געשמאַק אַ קאטלעט״. אין עפעס איז דער פאפולערער ווידעא־בלאגער גערעכט דא. געשעענישן, וועלכע זיינען ווערט אן אויפמערקזאמקייט, קומעט פאר אין ביראבידזשאַן אַ סך זעלטענער איידער אין מאסקווע. ס׳איז דערפאַר צום ארט לייגן אן אַכטונג אויפן געווידמעטן דער יידישער אויטאנאמער געגנט רעפארטאַזש, אין וועלכן איליאַ ווארלאמאוו האט, לויטן אויסדרוק פון ר׳ מיכאל סטאווראפאלסקי, דעם אנפירער פונעם יוגנט־אפטייל פון דעם מאסקווער יידישן קהילה־צענטער, וועלכער האט אויך באגלייט איליאַ וואַרלאַמאוון אין דער יאזדע, ״באַקאַקט ביראבידזשאַן פון די פיס ביזן קאפ״. אבער אויך דא איז אומעגלעך ניט דערמאנען וועגן דעם, אַז די מאסקווער געסט האבן זיך ניט צוגעגרייט צום פילמירן דעם רעפארטאַזש. אַנדערש וואלטן זיי געקאנט זיך דערוויסן, אַז יעקב בלעכמאן האט געגרייט ניט בלויז קאטלעטן און ניט בלויז פאַר דעם ״ביראבידזשאַנער שניצל״ האט ער זוכה געווען צו אַ מעמאריאַל־טאוול. זיין זעלטענער קולינאַר־טאַלאַנט איז באוווּסט און אַנערקענט געווען ווייט אויסער די גרענעצן פון דער יידישער אויטאנאמער געגנט. אין 1970 האט יעקב בלעכמאַן איינגעפירט אין מעניו פונעם ביראבידזשאַנער רעסטאראן ״צענטראלני״ מאכלים פון דער יידישער נאציאנאַלער קיך. אַזוינס איז דעמאלט אין ערגעץ אינעם ראטנפארבאַנד ניט געווען. און דערצו איז ער געווען איינער פון די ערשטע יידישע איבערוואנדערער, איינער פון יענע, וואס זיינען געקומען אין 1932 און, אויף גארנישט ניט געקוקט, געבליבן אין דעם טייגע־קאַנט אויף תמיד… 
 לשם יושר דאַרף מען אונטערשטרייכן, אז אין דעם, וואס איז שייך, למשל, צו דער באשיידענער אַרכיטעקטאר פון ביראבידזשאן אדער צו אפוועזנהייט פון פאסיקער באלויכטונג אויף אַ סך זיינע גאסן, איז איליא וואַרלאַמאוו איינדייטיק גערעכט. אין זיינע רעפארטאַזשן טוט ער שטענדיק לייגן אַ באזונדערע אַכטונג אויף פגמים פון אורבאנישער סביבה. אין דעם זין האבן פון אים געכאַפט אַ פסק ניט בלויז אַ סך רוסלענדישע שטעט, נאר אויך די ווייטע אינדזלען־מלוכות קיריבאַטי און נאַורו. ס׳איז מיר געפעלן די אימפראוויזירטע אומפראגע פון פארבייגייער אינעם ראַיאן פונעם ביראבידזשאַנער אַרבאַט, וועלכע ער האט איינגעארדנט כדי אויסצוקלערן דעם חלק פון מענטשן מיט יידישע ווארצלען צווישן די תושבים פונעם אַדמיניסטראַטיוון צענטער פון דער אויטאנאמיע. 
 ס׳איז מיר זייער ניט געפעלן קודם־כל דער פאַקט, וואס איליאַ וואַרלאַמאוו הייבט אן זיין רעפארטאַזש און פאַרענדיקט אים מיט אַ דעקלאַראַציע וועגן דעם, אַז די איצטיקע יידישע אויטאנאמע געגנט שטעלט מיט זיך פאר ״רעשטלעך פון אַ ניט־געלונגענעם פראיעקט״ און אַז די פראַגע פון זייער ליקווידאַציע שטייט איצט געזעצמעסיק אויפן סדר־היום. די זעלבע אידיי באַמיט ער זיך בשתיקה דורכצופירן אין פאַרלויף פונעם גאנצן רעפארטאַזש ״רוסישער ישראל אויפן ווייטן מיזרח״. די געבראַכטע דערביי אַלס אילוסטראַציעס צו דער געשיכטע פונעם ביראבידזשאנער פראיעקט פאַקטן זיינען ניט פול. דאס שאַפט אפ אַ מעגלעכקייט פון אַ וועלכן־ניט־איז ערנסטן געשפרעך וועגן סיבות פונעם אומדערפאלג פון דעם דאזיקן פראיעקט. אַזוי דערמאנט איליאַ ווארלאמאוו וועגן דעם, אַז לויטן ערשטלעכן פלאַן האבן געדאַרפט צום 1933טן יאר וווינען אין ביראבידזשאַן 60 טויזנט יידן, אבער אין ווירקלעכקייט האבן אין 1934, ווען ס׳איז דערקלערט געווארן וועגן דעם גרינדן די יידישע אויטאנאמע געגנט, געוווינט אין ביראבידזשאַן בלויז 8 טויזנט יידן. אַ באדייטנדיקע טייל פון פריער געקומענע איבערוואַנדערער איז אוועקגעפארן. דאס איז אוודאי אמת, אבער אינעם רעפארטאזש איז ניטא קיין ווארט וועגן די סיבות פון דער דאזיקער דערשיינונג, בפרט וועגן דעם הונגער, פון וועלכן ס׳האט שווער געליטן אין אנהייב 30ער יארן די באפעלקערונג פונעם נאר וואס געשאפענעם ביראבידזשאנער יידישן נאַציאנאלן ראיאן. ס׳איז ניטא אין דעם רעפארטאַזש קיין ווארט אויך וועגן די רעפרעסיעס פון דער צווייטער העלפט פון די 30ער יארן, וועלכע האבן דערלאַנגט אַ שווערן קלאַפ דער יידישער אויטאנאמער געגנט, איר נאַציאנאלער אינטעליגענץ און די איבערוואַנדערער מחוץ די גרענעצן פונעם ראטנפאַרבאַנד. טענהנדיק, אַז זינט 1934 האט די יידישע באפעלקערונג פון דער אויטאנאמער געגנט געהאַלטן שטענדיק אין איין פאַרקלענערן זיך, האט דער אויטאר פונעם רעפארטאַזש אַ טעות, ווייל ער נעמט ניט אין באַטראַכט די איבערוואַנדערער־עשעלאנען, וועלכע זיינען אנגעקומען קיין ביראבידזשאַן נאך דעם יידן־חורבן. גארנישט ווערט ניט געזאגט אינעם רעפארטאזש אויך וועגן דעם ״ביראבידזשאנער ענין״ פונעם סוף 40ער יארן, וואס איז באַגלייט געווען ניט בלויז מיט אַרעסטן פון יידישע שריפטשטעלער און אנפירער פון דער געגנט, נאר אויך מיטן אנהייב פון געצוווּנגענער רוסיפיקאַציע אין דער אויטאנאמיע. 
 און פארט ניט אומזיסט האב איך אין גאנצן גענומען ליב איליאַ וואַרלאַמאווס פראגראַמען. אין זיי קאן מען תמיד געפינען עפעס אינטערעסאַנטס און אפטימיסטישס. אינעם רעפארטאַזש ״רוסישער ישראל אויפן ווייטן מיזרח״ זיינען אין אַזאַ קוואליטעט אַרויסגעטראטן די רעדאַקטארין פון ״ביראבידזשאַנער שטערן״ יעלענע סאראשעווסקאַיאַ און דער נייער מרא־דאתרא פון דער יידישער אויטאנאמער געגנט ר׳ אפרים קאלפאַק. דערביי איז די ערשטע ארויסגעטראטן ווי אַ היטערן פון המשכדיקייט פון טראַדיציעס פון דער יידישער קולטור און שפראַך אין ביראבידזשאַן (יענער פאקט, וואס די איצטיקע רעדאַקטארין פון ״ביראבידזשאַנער שטערן״ איז אַ רוסישע לויט דער אפשטאמונג, שטרייכט אונטער די ספעציפישקייט פון ביראבידזשאן ווי אַ באזונדערער ניט בלויז אַדמיניסטראַטיווער, נאר אויך עטנאקולטורעלער טעריטאריע), וועלכע איז גרייט צו קעמפן פארן אפהיטן זיי ביזן סוף, און דער צווייטער — ווי אַ ייד, וואס פאַרלירט ניט דעם בטחון, זעט אַ פערספעקטיוו און איז גרייט צו ארבעטן ניט בלויז לטובת יידישקייט, נאר אויך לטובת דער יידישער אויטאנאמער געגנט און איר צוקונפט. און ניט צופעליק דווקא אין זיין שמועס מיטן יונגן ביראבידזשאַנער רב זאגט איליאַ וואַרלאַמאוו דעם זאַץ, וואס איז מיר אמערסטן געפעלן אין דעם רעפארטאַזש: ״מיר האבן צוגעטראַכט אַ נייעם דעוויז פאר ביראבידזשאַן: ״דא איז קאמפארטפול זיין אַ ייד״. 
 
 וועלוול טשערנין 
 