
 אינעם מאָסקווער פֿאַרלאַג ״קניזשניקי״ איז דא ניט לאנג דערשינען אויף רוסיש דאָס בוך פונעם אמעריקאנער יידישן היסטאריקער , פראפעסאָר פונעם יידישן טעאָלאָגישן סעמינאַר אין ניו־יארק דוד פֿישמאן ״שקלאווער : די ערשטע רוסלענדישע יידן פון דער נייער צייט״ . 
 אויף ענגליש איז אט דאס בוך דערשינען אין 1996 און האט ניט פארלארן זיין אקטועלקייט ביז איצט. דאס ארויסגעבן דאס בוך דווקא אויף רוסיש (אין איבערזעצונג פון אסיע פרומאן) איז גאנץ לאגיש, ווייל דוד פישמאן באהאנדלט אין אט דער מאנאגראפיע א באזונדערע ראלע, וועלכע עס האט געשפילט די ווייסרוסלענדישע שטאט שקלאוו אינעם פארשפרייטן השׂכלה־אידייען צווישן די יידן פון דער רוסלענדישער אימפעריע. 
 מיט אט דעם השכלה־צענטער איז אויך פארבונדן דער אנהייב פון רוסיפיקאציע פון די מיזרח־אייראפעישע יידן. ס׳איז גענוג צו דערמאנען, אז איינער פון די בולטסטע שקלאווער משכילים איז געווען יהודה־לייב נעוואכאוויטש, דער זיידע פונעם גרויסן געלערנטן איליא מעטשניקאוו און דער מחבר פונעם טראקטאט ״קול שעוות בת יהודה״, וואס איז ארויסגעגעבן געווארן אויף רוסיש אין 1803 און ווערט באטראכט ווי דער אנהייב פון דער יידישער ליטערארישער שאפונג אויף דער רוסישער שפראך (אין 1804 איז דערשינען די העברעישע איבערארבעטונג פונעם טראקטאט). צו דעם קרייז פון די שקלאווער משׂכילים האבן אנגעהערט אויך יהושע צייטלין, נאטע נאטקין און אבֿרהם פרץ (דער פאטער פונעם דעקאבריסט גריגארי (הירש) פרץ. 
 דער פענאמען פונעם שקלאווער השׂכלה־צענטער האט אמאל צוגעצויגן די אויפמערקזאמקייט פונעם גרויסן יידישן און העברעישן שרייבער שניאור זלמן (1887 – 1959), א געבוירענעם אין שקלאוו, וועלכער האט אים געווידמעט זיין ראמאן ״דער קיסר און דער רבי״ (אט דער ראמאן איז אין 2018 דערשינען אינעם פארלאג ״קניזשניקי״ אין וועלוול טשערנינס רוסישער איבערזעצונג). 
 דוד פישמאן איז אין אונטערשייד פון שניאור זלמנען ניט קיין בעלעטריסט, נאר א פארשער. ער האט פארגעשטעלט אין זיין בוך א ריכטיק פונעם היסטארישן שטאנדפונקט און אין דער זעלבער צייט פארכאפנדיק בילד פונעם שקלאווער השכלה־צענטער. פאר דעם האט ער גענוצט א שלל מיט מקורים, קודם־כל אויף העברעיש, יידיש – דוד פישמאן איז א זון פונעם באוווסטן אמעריקאנער יידישן לינגוויסט און יידישיסטישן טוער דאקטאר שיקל פישמאן (1926 – 2015), און יידיש איז זיין מאמע־לשון. דער מחבר פאררופט זיך אויך אויף די מקורים אויף רוסיש. דוד פישמאן האט אמאל ספעציעל שטודירט סלאווישע שפראכן כדי פארנעמען זיך ערנסט מיט דער געשיכטע פונעם מיזרח־אייראפעישן יידנטום און שפעטער האט ער ביז גאר פארטיפט זיינע קענטענישן אין רוסיש א דאנק דעם פאקט, וואס ער האט במשך פון א פאר יארצענדליקער אנגעפירט מיט א בשותפותדיקן אקאדעמישן פראיעקט פונעם ניו־יארקער יידישן טעאלאגישן סעמינאר און דעם מאסקווער רוסלענדישן הומאניטארן אוניווערסיטעט. אין ראמען פון אט דעם פראיעקט איז צוגעגרייט געווארן א באדייטנדיקע גרופע יונגע רוסלענדישע ספעציאליסטן אויפן געביט פון יודאיק. אגבֿ, יידיש־לימודים זיינען געווען אן אבליגאטארישער עלעמענט פון זייער לערן־פראגראם. 
 רעדנדיק וועגן פראפעסאר דוד פישמאנען מוז מען דערמאנען נאך צוויי ענגליש־שפראכיקע ביכער זיינע, וועלכע זיינען דירעקעט פארבונדן מיט דער געשיכטע פונעם מיזרח־אייראפעישן יידנטום און בפרט – מיט דער געשיכטע פון דער יידישער ליטעראטור: ״די אנטשטייונג פון דער מאדערנער יידישער קולטור״ (2005) און ״די ביכער־שמוגלער: פארטיזאנער, פאעטן און די אפעראציע פונעם ראטעווען יידישע קולטור־אוצרות פון די נאציס״ (2017). ס׳איז כדאי אפצומערקן אויך, אז דוד פישמאן האט צונויפגעקליבן און ארויסגעגעבן מיט קאמענטארן א באנד אנגעשריבענע אויף יידיש ווערק פונעם בארימטן רעליגיעזן דענקער הרבֿ יוסף־בער סאלאווייטשיק (1903 – 1993) ״דרשות און כתבֿים״ (2009). 
 דאס בוך ״שקלאווער: די ערשטע רוסלענדישע יידן פון דער נייער צייט״ איז דערשינען אין דער ״טשייז־סעריע״ פונעם פארלאג ״קניזשניקי״, וואס שטעלט מיט זיך פאר זיין בשותפותדיקן מיטן העברעישן אוניווערסיטעט אין ירושלים פראיעקט. ספעציעל פאר יידיש־ליבהאבער איז כדאי צו באצייכענען, אז אין דער זעלבער ״טשייז־סעריע״ איז אין 2015 דערשינען אין איבערזעצונג אויף רוסיש פון וואלערי דימשיץ און מאשע ראלניק (1927 – 2016) א בוך זכרונות פונעם יידישן פראזאיקער מישע לעוו (1917 – 2013). אין אריגינאל איז דאס בוך, וואס אנטהאלט צווישן אנדערס א רייכן מאטעריאל וועגן דעם יידישן ליטעראטור־ און קולטור־לעבן אין כארקאוו און מאסקווע פון די 30 ער יארן,&nbsp; דערשינען אין&nbsp;&nbsp; 2014 אין ניו־יארק. 
 