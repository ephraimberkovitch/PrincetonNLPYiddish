 
 פונעם יאריד: טאטע־מאמע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ט א ט ע ־ מ א מ ע
  
א וואראנקאווער נגיד מיט א סך פרנסות. ― א כאליאסטרע קינדער. ― פרומע
די דינסטמויד געוועלטיקט איבער זיי. ― דער העלד איז א נאכמאכער, א קונדס.
    
 א הויכער, מיט א שטענדיק פארזארגט פנים, מיט א ברייטן, ווייסן,
געקנייטשטן שטערן, מיט א שיטער שמייכלענדיק בערדל, א בעל־הבית א
ייד און א בעל־תפלה, א למדן און א בעל־תנ″ך, א פרומער און א בעל־לשון־קודש, א חסיד פון טאלנער רבין און א ליבהאבער פון מאפו, סלאנימסקי
און צעדערבוים, א חקרן, א בורר און א בעל־ עצה און א שפילער אין שאך
און א מבין אף פערל און בריליאנטן ― אט דאס וועט זיין די ריכטיקע
פיזיאנאמיע פון דעם העלדס פאטער, רב נחום וועוויקס, וואס האט גערעכנט
זיך אין שטאט פארן גרעסטן נגיד.
    
וויפל אזא נגיד פון וואראנקא האט געקאנט פארמאגן ― איז שווער
צו זאגן; נאר געשעפטן האט ער געהאט א גוזמא: ער איז געווען א פאסעסאר, צוגעשטעלט בוריקעס אין „זאוואד״, געהאלטן די זעמסקע פאטשט,
געהאנדלט מיט תבואה, געגרוזעט בערלינעס אפן דניעפר, געהאקט וואלד און
געשטעלט אקסן אף דער בראהע, נאר פרנסה האט מען געצויגן פון דער
„שניט־קראם״. עס רעדט זיך נאר אזוי א „שניט־קראם״. דארט האט זיך
געפונען אויך צעלניק, און באקאליי, און היי און האבער, און היימישע
רפואות פאר גויים און גויעס, און אייזנווארג אויך. אין „שניט־קראם״ האט
זיך דער טאטע נישט אריינגעמישט. דאס האט געפירט אינגאנצן די מאמע,
א יידענע אן אשת־חיל, א גיכע טוערן און מיט סכנות א שטרענגע צו אירע
קינדער. און קינדער זיינען געווען היפשלעך, אריבער א טוץ, און פון אלערליי וווקס און פון אלערליי פארב: קינדער מיט שווארצע הערלעך, מיט
בלאנדע און מיט געלע.
    
קיין גרויסן צימעס האט מען מיט דעם קליינווארג, געוויינטלעך, נישט
געמאכט. דאס הייסט, שטארק בענקען האט מען נאך זיי ניט געבענקט, און
אז זיי זאלן, חס־ושלום, נישט געווען קומען אף דער וועלט, וואלט אויך געווען אן אן אומגליק; נאר אז זיי זיינען שוין דא, איז ― „מהכתיתי, וועמען מאכן זיי קאליע? זאלן זיי זיין מיט יארן״... ווער ס׳האט זיך געקאנט
אויסדרייען פון פאקן און פון מאזלען און פון אלע איבעריקע קינדערשע
שלעק־פורעניותן, דער איז אויסגעוואקסן און אוועק אין חדר אריין, פריער
צו נטע־לייב דרדקי, דערנאך צו רב זרחל דעם גמרא־מלמד. און ווער עס
האט נישט געקאנט ביישטיין דעם בעל־דבר מיט די טויזנט אויגן, וואס לאקערט אף קליינע עופעלעך, דער האט זיך באצייטנס אפגעטראגן אהין, פון
וואנען ער איז געקומען. האט מען פארהאנגען די שפיגלען, און טאטע־מאמע
האבן זיך אוועקגעזעצט שבעה, אראפגעווארפן די שיך פון די פיס און
שטארק־שטארק געוויינט. אזוי לאנג געוויינט, ביז מע האט אויפגעהערט.
געזאגט דעם פסוק: „ה׳ נתן ה׳ לקח״, אויסגעווישט די אויגן, אויפגעשטאנען פון דער ערד און פארגעסן... אנדערש איז עס אומענלעך געווען אין דעם
גרויסן טארעראם מיטן יאריד פון אריבער א טוץ קינדער, צווישן זיי איינער
א בעל־הביתל שוין, וואס סע שיט זיך אים א בערדל, און איינס א זויגעדיקס, נאך בא דער ברוסט.
    
א גרויסע בריהשאפט איז עס געווען פון דער מאמע אויסצוהאדעווען
אזא כאליאסטרע און אויסצושטיין אלעמענס קראנקייטן. ווארעם אזוי
פלעגט א קינד קריגן פעטש מיט קלעפ מיט בוכענצעס, וויפל ס׳איז אין דעם
אריין. נאר טאמער חלילה איז עמעצער קראנק געווארן, אזוי איז שוין
די מאמע ניט אפגעטראטן פון בעטל: „א מכה דער מאמע!״ איז דאס אבער
געזונט געווארן און געשטעלט זיך אף די פיסלעך ― „אין חדר אריין, דו
שייגעץ איינער, אין חדר אריין!״...
    
אין חדר האבן געלערנט אלע פון פיר יאר ביז... כמעט ביז דער
חתונה. און פון דער גאנצער כאליאסטרע קינדער האט זיך אויסגעצייכנט
אלס גרויסער שקאץ דער מיטלסטער, דער העלד פון דער דאזיקער ביאגראפיע, מיטן נאמען שלום, אדער שלום נחום וועוויקס.
    
מען באדארף זאגן דעם אמת, אז גאר קיין שלעכט יינגל איז דאס
ניט געווען, אט דער שלום נחום וועוויקס, און לערנען האט ער זיך געלערנט בעסער פון אלע קינדער, נאר פעטש, קוליקעס, מיט קלעפ, מיט
שמיץ, ניט פאר אייך געדאכט, האט ער אויך געקראגן מער פון אלע.
מסתמא איז ער ווערט געווען.
    
― אט וועט איר זען, יידן, אז פון דעם קינד וועט קיין גוטס ניט
ארויס! דאס וואקסט עפעס א גארנישט מיט א נישט, דער שווארציאר ווייס
וואס, א שטויבער, א סאמאוואלעץ, א זולל־וסובאניק, א איוואן פאפערילע,
אן אויסווארפלינג, א משומד און א כל־בוניק, און וואס אין דער קארט!...
    
אזוי האט אים אטעסטירט פרומע די דינסטמויד, א בלינדע אף איין
אויג און א געשטופלטע, נאר זייער א קארגע און א געטרייע דינסט. א
געטרייע און אן איבערגעגעבענע און אן ערלעכע דינסט. זי האט געהרגעט־געשלאגן די קינדער, זיי געזשאלעוועט עסן, אכטונג געגעבן, זיי זאלן זיין
גוט און פרום און ערלעך און כשר צו גאט און צו לייט. און מחמת די
מאמע איז געווען אן אשת־חיל, שטענדיק אין קראם, האט פרומע די מויד
געפירט די שטוב ביד רמה און „דערצויגן״ די קינדער, ווי א מאמע. זי
האט זיי געוועקט, געוואשן, געצוואגן, געזאגט מיט זיי ברכה, געפאטשט,
געגעבן עסן, געלייענט מיט זיי קריאת־שמע, ווידער געפאטשט און באלייגט
שלאפן, אלע אינאיינעם, ס׳זאל אייך צו קיין חרפה ניט זיין, טאקע מיט איר
אין איין בעט. די קינדער אין בעט ― און זי בא זיי צופוסנס.
    
א שטיק גלות איז געווען פאר די קינדער אט די פרומע די מויד, און א
יום־טוב איז געווען פאר זיי פרומעס חתונה ― לאנג לעבן זאל יידעלע־גנב מיט דער היטשקע געקרייזלטע האר, אנגעשמירט מיט גענדזנשמאלץ, און
מיט דער צונויפגעוואקסענער נאז, וואס מע קאן זי קיינמאל ניט אויסשנייצן
מען זאל זיין, דאכט זיך, מיט אכצן קעפ. לאנג לעבן זאל ער, וואס ער האט
זיך אונטערגענומען (אט א משוגענער!) חתונה האבן פאר דער בלינדער
פרומען. און חתונה האט ער פאר איר געהאט ניט גלאט אזוי, נאר מחמת
„ליבע״: ער האט זיך אין איר פארליבט, הייסט עס, מיט סכנת־נפשות. ניט
צוליב דעם, וואס זי האט נאר איין אויג און איז געשטופלט ― חס וחלילה!
נאר צוליב דעם, וואס ער טוט א שידוך מיט רב נחום וועוויקס. א קלייניקייט ― אזא שידוך. חיה־אסתר אליין (די מאמע) האט געפראוועט די
חתונה, געווען די גאנצע מחותנתטע, געבאקן לעקעך, אראפגעבראכט כלי־זמר פון בערעזאן, געטאנצט, געהוליעט ביז טאג און געווארן הייזעריק ווי
די וואנט.
    
אוי־וויי, וואס חברה האבן זיך דעמאלט אנגעלאכט און אנגעטאנצט!
די שמחה איז געווען ניט אזוי צוליב דעם, וואס א פייפער א גנב נעמט
א בלינדע מויד, נאר איבער דעם, וואס מע ווערט פטור פון „פרומע די
מויד״ אף אייביק און אייביק! און אגב האט מען זיך טאקע אנגעלאכט
אויך אף דעם, וואס „דער שייגעץ״ האט קאפירט דאס גליקלעכע פאר ―
דעם חתן, ווי ער פייפט מיט דער נאז, און די כלה, ווי זי קוקט אפן חתן
מיט איין אויגל און באלעקט זיך, ווי א קאץ, אז זי האט א נאש־געגעבן
סמעטענע.
    
קאפירן, נאכמאכן, איבערקרימען ― דערויף איז אונדזער שלום געווען איין מזיק! האט ער דערזען עמעצן דאס ערשטע מאל, אזוי האט ער
שוין געפונען אף אים עפעס א חסרון, אדער אזוי א „לעכעריקס״, און ער
האט זיך שוין אנגעבלאזן ווי א פענכער, און ער האט אים שוין נאכגעמאכט. און חברה שקצים האבן געלאכט, און טאטע־מאמע האבן צוגעשטעלט א בענקעלע פארן רבין, אז „דער שייגעץ מאכט נאך דער גאנצער
וועלט, ווי א מאלפע ― מע באדארף אים אפגעוווינען דערפון!״
    
און דער רבי האט זיך גענומען אים „אפגעוווינען״ דערפון ― עס
האט אבער ווינציק־וואס געהאלפן... עפעס א „ניט־גוטער״ האט זיך פארקליבן אין דעם קינד, א מין לץ, וואס דער גאנצער וועלט מאכט ער נאך
און אלעמען קרימט ער איבער, אבער אלעמען, אפילו דעם רבין אליין, ווי
ער שמעקט טאביקע און ווי ער גייט דריבניטשקע מיט די קליינע פיסעלעך, און די רביצין, ווי זי פיסקלט זיך, רויטלט זיך און בלינצלט מיט איין
אויגל, בשעת זי דארף נעמען באם רבין אף שבת און קאן ניט אויסריידן
„שבת״, נאר „סאבעס״, ― און פעטש זיינען געפלויגן, און קלעפ האט מען
געטיילט, און שמיץ האט מען געציילט. אי שמיץ! סטייטש שמיץ!
    
בקיצור ― ס׳איז געווען א לעבן.
    
4
  
שמואליק דער יתום
  
מעשיות, פאנטאזיעס און חלומות. ― קבלה און כשוף.
    
פאראן פנימער, וואס זיינען באשאפן געווארן פון גאט אף צו פארכשופן אייך מיטן ערשטן קוק. „האב מיך ליב״! ― אזוי שרייט צו אייך
דאס דאזיקע פנימל, און איר באקומט דאס ליב, איר ווייסט ניט פארוואס.
    
אט אזא מין חנעוודיק פנימל האט געהאט שמואליק דער יתום, א
יינגל אן א טאטן, אן א מאמען, וואס אויפגעהאלטן האט ער זיך באם
רב.
    
צו אים איז דאס צוגעקלעפט געווארן שלום נחום וועוויקס, דער העלד
פון דער דאזיקער אויטאביאגראפיע, פון דער ערשטער מינוט, וואס זיי
האבן זיך באקענט, זיך געטיילט מיט אים מיט די אנבייסנס און מיט די
מיטאגס האלב אף האלב און געווארן חבר ― אבער וואס חבר הייסט!
נפש אחת ― איין לייב, איין נשמה! פארוואס? איבער זיינע מעשיות.
    
קיינער האט נישט געהאט אזוי פיל מעשיות אף צו „דערציילן״, וויפל
שמואליק. האבן מעשיות אף צו דערציילן איז אבער נאך ניט אינגאנצן.
דאס דערציילן אליין איז אויך א זאך. דערציילן א מעשה דארף מען קאנען.
און שמואליק האט געקאנט דערציילן מעשיות אזוי, ווי קיינער נישט!
    
פון וואנען האבן זיך צו דעם ציקאוון בחור מיט די רויטע בעקלעך
און מיט די פארחלומטע אויגן גענומען אזוי פיל מעשיות, און אזעלכע
שיינע, רייכע מעשיות, מיט אזעלכע זעלטענע פאנטאסטישע בילדער? צי
האט ער זיי ווו געהערט אמאל דערציילן? אדער דאס איז געווען פון זיין
קאפ אויסגעטראכט, לויטער פאנטאזיעס? עד־היום קאן איך דאס נישט
באגרייפן. איך ווייס נאר איין זאך: עס האט זיך בא אים געגאסן ווי פון
א קוואל, נאר פון אזא קוואל, וואס שעפט זיך נישט אויס קיינמאל. און געגאנגען איז דאס בא אים גלאט, ווי אף בוימל, און געצויגן האט זיך עס ווי
א לאנגער זיידן־פאדעם. און זיס איז געווען די שטים, זיס די שפראך,
זיס ווי צוקער. און די בעקלעך רויט, און די אויגן פארחלומט און נאסלעך,
ווי איבערגעצויגן מיט א דין רויכל.
 
 