

א יידישער פילם, געמאכט אין א צייט פון זיצן אויף טשעמאדאנען (4) 



 by באריס סאנדלער 
April 2, 2018April 3, 2018 Filed under:
באריס סאנדלער
געשיכטע
עסייען 

באריס סאנדלער
4. דער וועג קיין ישראל פירט דורך מאסקווע
אין 2013, בשעתן קומען קיין קעשענעוו האב איך באזוכט דעם ארטיקן היסטארישן מוזיי. איך בין געגאנגען פון איין זאל צום אנדערן, באקענענדיק זיך מיט די שיטערע עקספאנאטן; כ׳האב געזוכט כאטש עפעס א דערמאנונג וועגן די בלוטיקע געשעענישן פון 1903, 1905 — קיין ווארט נישט, קיין שפור נישט, קיין דערמאנונג בכלל נישט, אז אין דעם איצטיקן אומאפהענגיקן לאנד האבן אמאל געוווינט און געליטן יידן.
פונקט אזוי האט די סאוועטישע מאכט אפגעווישט א גרעסערן טייל פון דעם אלטן יידישן בית־עולם, ווו עס זיינען באגראבן געווארן די קרבנות פון די ביידע קעשענעווער פאגראמען, און ווו עס שטייט די מצבה פונעם באקאנטן גייסטלעכן פירער, דעם הויפט־רב פון בעסאראביע ביז דער צווייטער וועלט־מלחמה, יהודה־לייב צירעלסאן.
צום 100סטן יארצייט נאכן פאגראם אין קעשענעוו איז אין א ווינקל פון דעם אמאליקן אלטן בית־עולם, און איצט א פארק, געשטעלט געווארן א שיינער גראניט־דענקמאל; געשטעלט נישט פון דער איצטיקער מאכט, נאר פון די בעסאראבער יידן. לאמיר דא דערמאנען די מחברים פון דעם מאנומענט, די צוויי בעסאראבער קינסטלער: סקולפטאר נחום עפעלבאום און ארכיטעקט שמעון שוחט.
יאר 1990. די געשיכטע האט אונדז פארשלעפט אין איר טראגישן ווירבל; אבער די איצטיקע טאג־טעגלעכקייט האט אריינגעשריבן נייע קאפיטלעך. דעם סצענאר האט מען געמוזט יעדעס מאל ענדערן — עפעס צוגעבן, און עפעס ארויסנעמען; אזוי טרעפט זיך אפט ביים פילמירן א דאקומענטאר. די ווירקלעכקייט איז קליגער און איינפאלערישער, בפרט אין א צייט, ווען די געשיכטע פון א פאלק ווערט געשריבן יעדע שעה און יעדע מינוט. דאס אויג פון דעם קינא־אפאראט איז מסוגל געווען ארויסצוכאפן פונעם לעבעדיקן הו־הא נאר דאס רעאלע, דאס ממשותדיקע; די פיטשעווקעס אבער פון מענטשלעכע איבערלעבענישן און געפילן, דאס מעטאפיזישע איז פארבליבן באהאלטן אויסער דעם קינא־קאדער.
די משפחה בעלענשטיין, ליאווע און פאניע און זייער טעכטערל מילענא…
די משפחה בעלענשטיין, ליאווע און פאניע און זייער טעכטערל מילענא, וווינען אין דעם אלטן טייל פון קעשענעוו, אויף דער טעאבאשעווסקיע־גאס. די גאס איז געווען באקאנט אין שטאט, צוליב דעם ווענעראלאגישן דיספאנסער, וואס האט זיך דארט געפונען. די יינגלעך פלעגן זיך נאך וויצלען: ״איינס, צוויי, טעאבאשעווסקיע 3״.
די פיר־יאריקע מילענא לויפט ארום איבערן אייבערשטן צימער, פארשטעלט מיט אלט־מאדישע חפצים, בילדער און באשיידן מעבל. ליאווע זיצט אויפן דיוואן און הערט זיך צו צו דעם, וואס זיין פרוי דערציילט:
— אין גיכן וועלן מיר אויך פארלאזן די שטוב און גאס, ווו ס׳האבן נאך נישט לאנג צוריק געוווינט א סך יידישע משפחות. אין דער שטוב בין איך געבוירן געווארן, ווי אויך מיין שוועסטער. מיר האבן דא אפגעוווינט, דאכט זיך, א גאנץ לעבן. ס׳האט זיך געדאכט, אז דא וועלן מיר שוין בלייבן ביזן טויט… מילענא, וווהין פארן מיר?
— קיין ישראל…
— אוודאי, איז עס זייער ווייטיקלעך צו פארלאזן די שטוב. דא זיינען איבערגעווען אלע אונדזערע פריינד און קרובים… אבער איצט איז די שטוב ליידיק געווארן. אלע זיינען זיך צעפארן. אלע הייזער זיינען ליידיק געווארן. נאר מיר זיינען נאך דערווייל פארבליבן…
צום שמועס שליסט זיך צו ליאווע:
— דער אנטיסעמיטיזם האט מיך באגלייט מיין גאנץ לעבן. עס איז געפערלעך צו זיין שטענדיק שולדיק אין דעם, אין וואס דו ביסט נישט שולדיק. ביי מיינע אכט יאר בין איך געווען אזוי צענעריקט, אז ביז היינט קאן מען נאך זען אויף מיין לייב שפורן פון יענע קלעפ…
פאניע און ליאווע, חיפה, היינטיקע טעג
היינט וווינען פאניע און ליאווע אין חיפה. פאניע האט א סך יאר אפגעארבעט אין א שול, ווי א לערערין פון אינפארמאטיק. ליאווע איז געבליבן ביי זיין פאך, אן אינזשעניר אויף א פאבריק. אין א יאר ארום גייט ער אויך ארויס אויף פענסיע. זייער איינציקע טאכטער, מילענא, איז נאכן פארענדיקן די שול, אוועק דינען אין דער ארמיי, און דערנאך זיך געלערנט אויף דעם אפטייל פון פיזיאטעראפיע ביים חיפהר אוניווערסיטעט. חתונה געהאט.
פון פאניע און ליאוועס דירה אויפן דרייצנטן גארן קאן מען אין א שיינעם טאג קלאר זען דעם חיפהר איינגוס. זיי האבן ליב צו גיין אין טעאטער און קוקן ישראל־פילמען. זיי פארן א סך ארום איבער דער וועלט, אבער קעשענעוו האבן זיי מער קיין מאל נישט באזוכט, הגם דערמאנען אפט די שטאט פון זייער אמאל…
אונדזערע פראדוצענטן, עדוארד און ראמאן, האבן אלץ אפטער דערמאנט אונדז, אז ווי שאפעריש מיר זאלן נישט געווען זיין, איז פארט פאראן א טערמין און א ביודזשעט, וואס מע מוז זיך ביי זיי האלטן. דערצו איז שוין געקומען די צייט אריבערצוטראגן אונדזער ארבעט אין ישראל, ווו מע קוקט שוין אויף אונדז ארויס. זייערע ווערטער וועגן ישראל האבן אונדז ווידער פארטשאדעט — איין קלייניקייט, מאכן קינא אין אויסלאנד; נאר געציילטע גדולים פונעם סאוועטישן קינעמאטאגראף האבן געהאט אזא מזל!
און אט, אנגאזשירט א האלבן וואגאן, פארט שוין די פילמיר־גרופע אפ קיין מאסקווע, און פון דארט, מיטן עראפלאן, קיין ישראל. אמת, קיין ישראל, נאך א שטרענגן אויסקלייב וועלן, חוץ דעם רעזשיסאר, סצענאריסט און דעם קאמערא־אפעראטאר, פליען נאך פינף מענטשן: דער פילם־דירעקטאר, מאלער, רעדאקטאר, קלאנג־אינזשעניר און די זינגערין אניע גינזבורג. אומדערווארט פאר מיר און ניסלען האט זיך אנטפלעקט, אז אונדזערע פראדוצענטן האבן בדעה במשך פון דער וואך, וואס מיר וועלן פילמירן אין ישראל, אדורכפירן אן אויספארקויף פון שטעפאנס בילדער און מאכן עטלעכע קאנצערטן פון יידיש־געזאנג מיט אניע גינזבורג.
— מיר וועלן קאנען אויף דעם אויספארקויף און די קאנצערטן פארדינען א סך געלט, כדי ממשיך צו זיין אונדזער ארבעט. און נאך, — האט זיך געטיילט מיט זיינע פלענער עדוארד, — ראמאן און איך וועלן ארויספליען פריער מיט דריי טעג, און שוין אפנעמען אייך גלייך פונעם בן־גוריון־עראפארט.
ס׳האט געקלונגען פאנטאסטיש. אפילו צו פאנטאסטיש מע זאל אין דעם קאנען גלייבן. דאס אייביקע יידישע צווייפל־ווערעמל, האט פארט זיך א ריר געטאן ביי מיר אונטערן „לעפעלע‟. כ׳האב א טראכט געטאן: ס׳וועט נישט זיין איבעריק זיך צו פארבינדן מיט מיין נאענטן פרייד אין ישראל, שמריהו לין, דער דעמאלטיקער פאראנטוואטלעכער סעקרעטאר פון „וועלטראט פאר יידיש און יידישער קולטור‟. ווי ס׳האט זיך שפעטער ארויסגעוויזן, האט מיין צווייפל־ווערעמל נישט אומזיסט מיר געשיקט ווארענונג־סיגנאלן.
זיך דורכצושטופן צום אריינגאנג פונעם קאנסולאט איז געווען נישט פשוט…
לויטן סצענאר האבן מיר אין מאסקווע געדארפט זיך טרעפן מיטן גענעראל־קאנסול פון ישראל אין סאוועטן־פארבאנד אריה לוין. ווי באוווסט, זיינען יארן לאנג קיין פולע דיפלאמאטישע באציונגען צווישן ישראל און סאוועטן־פארבאנד נישט געווען. די אזוי גערופענע קאנסולאט־גרופע פון ישראל האט געפירט איר ארבעט אונטערן דאך פון דער האלענדישער אמבאסאדע אין מאסקווע. נאך דער טרעפונג פון ביידע אויסערן־מיניסטארן, עדוארד שעווארנאדזע און דוד לוי אין סעפטעמבער 1990, איז דער סטאטוס פון די דיפלאמאטישע באציונגען געשטיגן ביז א קאנסולאט, און אין 1991 — ביז אן אמבאסאדע. צו אונדזער קומען קיין מאסקווע האט אריה לוין שוין געהאט אנגעטאן דעם סמאקינג פון א גענעראל־קאנסול, און שוין געהאלטן אין זיין שאפע צוגעגרייט דעם שווארצן פראק פון א פולמעכטיקן ישראל־אמבאסאדאר.
זיך דורכצושטופן צום אריינגאנג פונעם קאנסולאט מיט אונדזער גאנצן קלאפערגעצייג איז געווען נישט פשוט. לאנגע רייען, נאך לענגער ווי ביי די גרויסע מאסקווער אוניווערסאלע קראמען, האבן זיך אויסגעשטעלט לענג־אויס דעם שטיינערנעם פלויט. מענטשן, געקומען פון אלע ווינקעלעך פון סאוועטן־פארבאנד, האבן זיי פארט נישט אלע געחלומט מאכן אן עליה; זייער הויפטציל איז געווען זיך, קודם־כל, ארויסרייסן פון סאוועטן־פארבאנד, און ווייטער — ווו עס וועט זיך לאזן — אמעריקע, דייטשלאנד, אויסטראליע… און דאך, האבן זיי געמוזט באקומען זייער ארויספאר־שיין דווקא פון דער ישראלדיקער דיפלאמאטישער נאטשאלסטווע.
גענעראל־קאנסול פון ישראל אין סאוועטן־פארבאנד אריה לוין
איך זיץ ביים טיש אנטקעגן אריה לוין, א קליינוווקסיקער מענטש, מיט א מאגער, אסקעטיש פנים. ער איז שטרענג און איינגעהאלטן. ער ווארט נישט כ׳זאלן אים שטעלן פראגעס. ער ווייסט אליין גוט, וואס צו זאגן. יידיש קען ער נישט. ער רעדט אויף א גוטן רוסיש.
— דאס אויפהייבן די ישראל־פאן אין מאסקווע איז פאר מיר פערזענלעך געווען א גרויסע פרייד. כ׳האב אין מיין לעבן נישט געטראכט, אז דווקא איך וועל עס טאן. איך דערמאן זיך איצט אין מיינע עלטערן, וועלכע האבן שטענדיק געטרוימט וועגן א יידישער מדינה. וועגן א יידישער סוווערעניטעט. מיין טאטע פלעגט שטענדיק רעדן וועגן דעם מיט מיר. און ווען מיט יארן צוריק איז עס געשען, זיינען מיר אוודאי געווען זייער צופרידן.
דאס איבעררייסן די צווישן־באציונגען פון ישראל און סאוועטן־פארבאנד איז געווען א גרויסער פעלער. מיר האבן עס איבערגעלעבט זייער ווייטיקלעך. במשך פון די זיבעציק יאר סאוועטן־מאכט איז פארגעקומען א סך שלעכטס בנוגע די יידן אין דעם לאנד. די יידן האבן א סך געליטן. נאר דאס אראפציען די ישראל־פאן, און דערצו נאך אין יענער סיטואציע, ווען ס׳איז געטאן געווארן; אט די דערנידערונג, וואס מיר האבן דעמאלט געפילט, — איז בפירוש געווען, מיין איך, נישט ריכטיק.
דעריבער איז דער פאקט פון אויפהייבן ווידער די ישראל־פאן — א פריידפול געשעעניש סיי פאר מיר פערזענלעך, סיי פאר מיין לאנד און פאר די יידן בכלל. עס איז א היסטארישע דערשיינונג, און זיך באטייליקן אין דעם איז א גרויסער כבוד. איך מיין, אז דער טאג וועט פארבלייבן אין זכרון פון דורות, ווי א וויכטיקער קאפיטל, אריינגעשריבן אין דער געשיכטע פון יידישן פאלק.
אונדזער וועג קיין ישראל איז געווען אפן.
המשך קומט

Share this:TwitterFacebookPrintLike this:Like Loading...

Related
 


Tagged: historyjewsresearchYiddish 
Post navigation


Previous Post
פון אונדזער עזבון: נח לוריע (1886־1960) 

Next Post
אונדזערע אבות 



