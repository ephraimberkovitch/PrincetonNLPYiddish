
 &nbsp; פסח פישמאן האט אונדז איבערגעלאזט א רייכע ירושה פון ליבשאפט צו מאמע־לשון , וואס הונדערטער 
 סטודענטן זיינע פארשפרייטן איבער דער וועלט . 
 לעצטנס האב איך אנגעפירט ביי דעם פעסטיוואל ״קלעזקאנאדע״ מיט דער פראגראם ״שטילער אוונט״, אין אנדענק פונעם לעגענדארן יידישן לערער פסח פישמאנען ז״ל. טאקע ער האט מיט יארן צוריק געגרינדעט אט די פראגראם, ווו ער פלעגט דערציילן אויסטערלישע מעשיות אויף מאמע־לשון און דער עולם האט אים געהערט פארגאפט, צעקייענדיק יעדעס ווארט פונעם באליבטן לערער. 
 פסח איז אוועק אין דער אייביקייט, אבער די טראדיציע לעבט און מען קלייבט זיך צונויף זיך צו דערמאנען אין פסחן, מען זינגט שטילע און הארציקע לידער און מען דערציילט מעשיות, אלץ אויף יידיש. דאס מאל איז די פראגראם געווען ווי אלע מאל היימיש, ווארעם און זייער פראפעסיאנעל און צוליב דעם ווירטועלן פארמאט האט פארזאמלט א סך פסחס פריינד און פארערער פון שאטלאנד, בראזיל, עסטלאנד, מאלדאווע, דייטשלאנד, קאנאדע און די פאראייניקטע שטאטן. מען האט געוויזן צום ערשטן מאל (וועלט־פרעמיערע) דעם אנימאציע־פילם ״דאס נארישע מייזעלע״, אסיא ווייסמאנס פרעכטיקע יידישע איבערזעצונג פון רוסיש א ליד פון סאמויל מארשאק, באגלייט מיט ווונדערלעכער מוזיק (באזירט אויף משה בערעגאווסקיס ״שער״), מיט דער באטייליקונג פון אסיאס משפחה, בתוכם איר טעכטערל צינעלע. 
 פסח פישמאן איז געבוירן געווארן אין קרעמענעץ, אוקראינע, שפעטער האט זיין משפחה עמיגרירט קיין ארגענטינע. דער יונגער פישמאן האט זיך געלערנט אין יידישע שולן אין בוענאס־איירעס און שטודירט שפעטער צו ווערן א לערער. דארט האט ער דערגרייכט אין יונגע יארן צו ווערן א דירעקטאר פון עלעמענטאר־שולע. ער איז געווען א לערער פונעם אנגעזעענעם יידישן דערציער, אברהם ליכטענבוים, וועלכער געדענקט זייער בולט פסחן ווי א טאלאנטירטן לערער. פסחס ליבשאפט צום יידישן טעאטער, פאלקס־מוזיק און פאלקלאר, האט אים דערפירט צו א קליינער ראלע אויף דער בינע מיט וועלט־בארימטן מאריס שווארץ, וועלכער האט דעמאלט גאסטראלירט אין ארגענטינע. 
 אין 1952 האט פסח עמיגרירט קיין קאנאדע און נאך דעם קיין ניו־יארק, ווו ער האט זיך באזעצט אין בראנקס. ער האט געלערנט יידיש אין א צאל דערציערישע אינסטיטוציעס אין ניו־יארק: ייווא זומער־פראגראם, יידישער טעאלאגישער סעמינאר, ארבעטער־רינג און נאך און נאך. ער האט געלערנט אויף די קלעזמער־פעסטיוואלן און ווארשטאטן אין אמעריקע און אייראפע און אלע מאל מיטן גרויסן דערפאלג, באגייסטערנדיק זיינע תלמידים, וואס א סך פון זיי זיינען געווארן זיינע חסידים. איינע פון זיי, דאראטעא גרעווע, ז״ל, וואס איז אליין געווארן א יידיש־לערערין האט אנגעשריבן וועגן פסחן אזעלכע שורות: ״פון יעדן מאטעריאל האסטו געקענט מאכן א פארכאפנדיקע לעקציע , דאס שטעטל האסטו אריינגעבראכט אין קלאס , און מעשיות האסטו געקענט דערציילן אן אן עק און אן א שיעור . יידיש איז געווען דיין גרויסע ליבשאפט , דיינע תלמידים זיינען געווען דיינע קינדער . כ׳בין זיכער , אז ווו דו זאלסט ניט זיין , וועסטו ווייטער ווירקן אויף אונדזער מאמע־לשון און זינגען דיין באליבטן טאנגא : ״די גאנצע וועלט איז מער נישט ווי א מעשהלע , א מעשהלע , די גאנצע וועלט איז מער נישט ווי א שפיל״ . 
 פסח האט געוואלט, אז די מענטשן זאלן הערן א יידיש ווארט. ווען עמעצער פלעגט אים זאגן אויף ענגליש: ״איך האב ליב יידיש מיטן גאנצן הארצן, מיט דער גאנצער נשמה״, האט ער אפגעענטפערט, אז ער איז אים מוחל דאס הארץ און די נשמה, ווייל ער, פסח, האט ליב יידיש מיטן מויל. מע דארף רעדן א שפראך ביים לעבן. 
 פסח האט שטארק ליב געהאט צו זינגען, כאטש קיין פראפעסיאנעלער זינגער איז ער ניט געווען. דאך, ווען ער פלעגט זינגען, פלעגט דער עולם אלע מאל זיך צוגעהערט, ווייל די קלאנגען פון זיין שטים האבן געשטאמט פון הארצן און תיכף דערגרייכט די הערצער. 
 אחוץ יידיש און יידישע סטודענטן, וואס זיינען געווען א היפש טייל פון זיין לעבן, האט פסח זייער ליב געהאט די נאטור, געפלאנצט פארשידענע געוויקסן אויף זיין דאטשקעלע, ארומגעגאנגען ארום זיי ווי א מאמע נאכן קראנקן קינד. א מאל האט ער מיר געהאלפן אויסקלייבן עטלעכע פלאנצלינגען, קלייניטשקע ביימעלעך, אבער איך האב זיי איבערגעלאזט אין טאקסי. פסח אבער האט יעדעס יאר זיך בארימט ווי שיין האבן זיך צעוואקסן זיינע ביימעלעך. א שאד, וואס איך האב קיין ביימעלע ניט געפלאנצט, עס וואלט מיר דערמאנט אין פסחן. 
 איך האב געהאט א גרויסן זכות און אן עכט פארגעניגן צו ארבעטן צוזאמען מיט פסחן במשך פון א טוץ יארן. ער איז געווען א גייסטיקער פעדאגאג, א מוסטער פון א לערער. איך האב זיך באקענט מיט אים ערשט אין 0991, און איך האב אים געזען לערנען ביים ארבעטער־רינג און זיין אופן פון לערנען האט מיך באגייסטערט און געהאט א שטארקע השפעה. ער איז געווען א געבוירענער לערער, א קאריזמאטישער, וואס האט געקענט פארכישופן די סטודענטן מיט זיין קלוג, קלאר, א מאל שארף, א מאל היימיש און א סך מאל צארט יידיש ווארט. פסחס ארבעט האט אונדז איבערגעלאזט א רייכע ירושה פון ליבשאפט צו מאמע־לשון, וואס הונדערטער סטודענטן זיינע פארשפרייטן איבער דער וועלט. 
 
 &nbsp; קאליא באראדולין &nbsp; 
 http://tiny.cc/mayzele 
 