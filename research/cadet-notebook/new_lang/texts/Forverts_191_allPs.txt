 ווען האבן יידן אנגעהויבן פראווען ראש־השנה? צווישן די מאדערנע היסטאריקער איז באקאנט א דעה, אז די שרשים פונעם היינטיקן יום־טוב זענען בבלישע – הייסט עס, גלותדיקע, נישט קיין יידישע בכלל. פארשטייט זיך, קלינגט עס פון דער טראדיציאנעלער פרומער פערספעקטיוו, אויפן ערשטן בליק, ווי א ווילדע כפירה. ווען מע קוקט זיך גוט אריין, באקומט זיך אבער א מער קאמפליצירט בילד. 
 אין דער תורה שטייט קלאר געשריבן, אז דאס יאר הייבט זיך אן פון פרילינג – פונעם חודש, ווען יידן זענען ארויס פון מצרים. „החודש הזה לכם ראש חדשים, ראשון הוא לכם לחדשי השנה‟ – דער דאזיקער חודש זאל אייך זיין דער ראש פון אלע חדשים, דער ערשטער פון די חדשים אינעם יאר. עס שטייט בלויז געשריבן, אז דעם „יום תרועה‟ – דעם ערשטן טאג אינען זיבעטן חודש, ווען מע בלאזט אין טרומייטן, טאר מען נישט ארבעטן. אין ערגעץ וועט איר אויך נישט געפינען אינעם גאנצן תנ״ך, אז דווקא דעם טאג האט דער אייבערשטער באשאפן די וועלט. 
 דער זיבעטער חודש טראגט אן אינטערעסאנטן נאמען אינעם תנ״כישן ספר־מלכים: „אתנים‟, וואס מיינט „שטענדיקע וואסערקוואלן‟. דאס שטימט מיטן אלגעמיינעם בוכשטעבלעכן גייסט פונעם תורה־קאלענדאר, ווו אלע יערלעכע הויפטדאטעס זענען פארבונדן אדער מיט אגריקולטורעלע געשעענישן, אדער מיט דער יציאת־מצרים. אינעם אוראלטן „גזר־קאלענדאר‟, א ליימענע טאבעלע פון בערך 3,000 יאר צוריק, ווערן דערמאנט „ירחו אסף‟ – צוויי חדשים פונעם זאמלען דאס גערעטעניש, וואס שטימען, לויט אלע סימנים, מיט תשרי און חשוון. 
 פאר קיינעם, אפילו פאר די פרימסטע יידן, איז נישט קיין סוד, אז די היינטיקע נעמען פון יידישע חדשים שטאמען טאקע פון בבל. „תשרי‟, אויף אקאדיש „תשריתו‟, איז דער טייטש „אנהייב‟. די קראים – יענע יידן, וואס לייקענען אפ די תורה־שבעל־פה שוין במשך פון איבער טויזנט יאר, מיידן אפילו אויס דעם עצם־באגריף „ראש־השנה‟ און רופן עס „יום־תרועה‟ – נישט מיינענדיק דערמיט קיין תקיעת־השופר. ביי זיי מיינט עס א טאג, ווען מע זאל שרייען הויך ביים דאוונען. לויט זייער שיטה, טאר מען אפילו נישט בלאזן קיין שופר – פונקט אזוי, ווי מע טאר נישט שפילן יום־טוב אויף קיין אנדערע מוזיקאלישע אינסטרומענטן. 
 מע קאן זאגן, אז די קראים זענען א מאדנע סעקטע. פארט, זענען זיי געווען באקאנט אין מיטל־עלטער ווי אויסערגעוויינלעך גוטע מומחים אינעם תנ״ך. אין דעם פאל זענען זיי אבער דערגאנגען צו ווייט: אין דער גריכישער תנ״ך־איבערזעצונג, אנגעשריבן מיט איבער א טויזנט יאר פארן אויפקום פון דער קראים־באוועגונג, און וואס שפיגלט אפ דעם דעמאלטיקן יידישן אויפנעם פונעם טעקסט, שטייט שוין געשריבן, אז „תרועה‟ מיינט צו בלאזן אין טרומייטן. 
 אין ערגעץ אינעם תנ״ך שטייט אויך נישט געשריבן, אז ראש־השנה איז דער יום־הדין. דער עצם־געדאנק – פארבונדן אבער מיט ניסן – איז יא באקאנט אין דער נישט־יידישער בבלישער חגא, אקיטו. 
 ווי באוווסט, גיט אונדז די ערשטע משנה אין דער מסכתא „ראש השנה‟ איבער, אז ביי יידן זענען פאראן אזש פיר ראש־השנות; אונדזער היינטיקע ראש־השנה איז נאר די דריטע אין דער ליסטע. קאן זיך שאפן אן איינדרוק, אז אפילו די חז״ל האבן צוערשט נישט באטראכט ראש־השנה ווי אזא יסודותדיקן יום־טוב פונעם קאסמישן מאסשטאב, ווי עס מיינען די היינטיקע יידן. 
 איז די וועלט באשאפן געווארן דווקא דעם דאזיקן טאג? זיכער נישט. אפילו לויטן פשט פון דער גמרא, איז נאר אדם־הראשון דעמאלט באשאפן געווארן. אויב מע נעמט אין באטראכט די היינטיקע פיזיק און עוואלוציע־טעאריע, און מע טייטש אפ די ששת־ימי־בראשית ווי ריזיק־לאנגע תקופות, ווערט די פראגע בכלל אומרעלעוואנט. ס׳איז אינטערעסאנט, אז דער גרויסער מקובל רבי חיים וויטאל האט בפירוש געשריבן, אז אום ראש־השנה האט דער אייבערשטער באשאפן די וועלט בלויז במחשבה, אין זיין געדאנק, און למעשה – אין ניסן. א ריי חסידישע דענקער אנטוויקלען ווייטער די דאזיקע שיטה. עס באקומט זיך, אז דאס גשמיותדיקע ניי־יאר מעג טאקע זיין דער ראש־חודש ניסן, אבער דער אינערלעכער, מחשבהדיקער און תפילהדיקער אנהייב פון אונדזער יידישן יאר קומט דווקא היינט – פון וואנען זיינע מינהגים זאלן נישט שטאמען. מיסטישע, ריין־גייסטיקע ענינים זענען אפט העכער פון די גרענעצן צווישן פעלקער, צייטן און לענדער. 
 בקיצור, דארפט איר זיך נישט זארגן: אויב אפילו אונדזער ראש־השנה שטאמט פון בבל (פערזענלעך, גלייב איך נישט אין אזא טעאריע), בלייבט ער פון אונדזער סוביעקטיוון קוקווינקל הונדערט פראצענט יידישלעך. אדרבה, ס׳איז דער טאג, ווען צוליב אונדזער עבודת־השם אנטפלעקט זיך דאס סאמע פינטעלע ייד. עסט געזונטערהייט אייערע עפל און מילגרוימען – וועט די מעגלעכע גויישע השפעה פון טויזנטער יארן צוריק זיי נישט קאליע מאכן. א גוט געבענטשט יאר! 
