 
 אייזנבאן־געשיכטעס: צו די לעזער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
איך בין א רייזנדער. כמעט עלף חדשים אין יאר בין איך אין וועג.
צום מיינסטן ― אין באן, און מערסטנטיילס ― דריטע קלאס, און,
ווי געוויינלעך, ― איבער יידישע שטעט און שטעטלעך; ווארעם דארט,
ווו יידן טארן ניט וווינען, האב איך נישט וואס צו טאן.
    
וויי־וויי, וואס מען זעט זיך אן אונטערוועגנס! א שאד, וואס איך
בין ניט קיין שרייבער. דאס הייסט, אז מען וויל צוריק, מיט וואס בין
איך ניט קיין שרייבער? וואס איז אזעלכעס, אייגנטלעך, א שרייבער?
יעדער מענטש קאן זיין א שרייבער. ובפרט נאך ― אף יידיש. „זשארגאן״ ― אויך מיר אן עסק! מע נעמט א פען און מע שרייבט.
    
נאר אז מע וויל דאס אייגענע טאקע ווידער צוריק, טאר נישט
איעדער זיך כאפן צו שרייבעריי. איטלעכער באדארף זיך האלטן בא
זיינעם. פרנסה איז פרנסה. אט אזוי איז מיין מיינונג. ס׳איז נישטא וואס
צו טאן, איז דאס אויך אן ארבעט.
    
מיר, אלס רייזנדער, קומט־אויס אונטערוועגנס אפטמאל אויסזיצן
גאנצע טעג, נישט צו טאן קיין האנט אין קאלט וואסער, כאטש נעם
שלאג זיך קאפ אן וואנט. בין איך געפאלן אף א גלייכע זאך. איך האב
מיר אומיסטנע געקויפט א ריינעם בוך מיט א בליישטיפט, און אלצדינג, וואס איך זע זיך אן, און אלצדינג, וואס איך הער זיך אן אין
וועג, נעם איך און טראג דאס אריין צו מיר אין בוך אריין. און אט
אזוי, ווי איר זעט, האט זיך צונויפגעקליבן בא מיר, קיין עין־הרע, א
היפש ביסל מאטעריאל. עס וועט זיין גענוג אפשר אף א יאר צו לייענען.
האב איך מיך מיישב געווען: וואס טוט מען דערמיט? ארויסווארפן?
― אן עבירה פאר גאט. פארוואס זאל איך עס ניט ארויסגעבן אין א
בוך, אדער אפדרוקן אין א בלאט? איך זאל האבן די ברכות, וואס מע
דרוקט א סך ערגערע זאכן.
    
און איך האב מיך אוועקגעזעצט און האב צעלייגט די סחורה אף
מוסטערן, דעם „בראק״ ארויסגעשמיסן, איבערגעלאזט נאר דאס בעסטע,
פרימא שבפרימא, איינגעטיילט אף באזונדערע געשיכטן, געשיכטע נומער איינס, געשיכטע נומער צוויי, און אזוי ווייטער. יעדער געשיכטע
האב איך געגעבן אן אנדערן נאמען, פיינטשיק, ווי עס געהער צו זיין, —
מעשה סוחר. איך ווייס ניט, צי וועל איך אינעם געשעפט פארדינען, צי
איך וועל ברעכן רוק און לענד. הלוואי איך זאל כאטש ארויס מיט מיין
קרן...
    
די קשיא: צוליב וואס האב איך באדארפט דעם גאנצן מסחר? ―
פרעגט מיך בחרם, איך ווייס אליין ניט. עס קאן זיין, ס׳איז פון מיר א
נארישקייט, נאר אפגעטאן ― איז פארפאלן. מיט איין זאך האב איך
מיך באווארנט: מיט די קריטיקער. איך האב מיין געשעפטס־נאמען
באהאלטן. א מכה וועלן זיי טרעפן, ווי אזוי איך הייס. לאזן זיי קריטיקירן, לאזן זיי לאכן, לאזן זיי זיך דראפען אף די גלייכע ווענט ― איך
הער זיי, ווי המן דעם גראגער. איך בין ניט קיין מחבר, קיין מלמד, קיין
בטלן, ― איך בין א ייד א סוחר!
  
א ק א מ י ־ וו א י א ז ש ע ר.
  
ק א נ ק ו ר ע נ ט ן
    
תמיד, סאמע אין דער רעכטער בהלה, ווען יידן שטופן זיך, דער
אריין, דער ארויס, און מע שלאגט זיך אין וואגאן פאר די ערטער, ווי,
להבדיל, אין שול פאר הקפות ― פונקט דעמאלט זיינען זיי דא. זיי
ביידע: ער און זי.
    
ער ― א שווארצער, א גראבער, א צעבורשעטער, מיט א בעלמע
אף איין אויג. זי ― א רויטע, א דארע און א געשטופלטע. ביידע אפגעריסן, אפגעשליסן, ביידע מיט געלאטעטע שיך און ביידע מיט איינע און
די זעלבע סחורה: ער א קויש, זי א קויש; ער מיט געפלאכטענע קוילעטשלעך, הארטע אייער, פלעשלעך מיט זעלצערוואסער און מאראנצן,
זי אויך מיט די זעלבע געפלאכטענע קוילעטשלעך, הארטע אייער, פלעשלעך זעלצערוואסער און מאראנצן.
    
אמאל מאכט זיך, אז ער האט אין קויש סקארמוטשן מיט רויטע
וויינשל, שווארצע קארשן אדער גרינע עסיקזויערע וויינטרויבן. דעמאלט
קומט זי אויך מיט די זעלבע רויטע וויינשל, שווארצע קארשן אדער
גרינע עסיקזויערע וויינטרויבן.
    
און ביידע קומען זיי תמיד אין איין צייט, שטופן זיך דורך אין
איין טיר פון וואגאן און ריידן ביידע אף איין לשון, נאר מיט א באזונדערער אויסשפראך. ער ― אביסל יאדישליווע, אן א רי״ש, ווייך, צעגאנגען, ווי אן א צונג. און זי ― שעפעליאווע, דווקא א פול מויל מיט
צונג.
 
 