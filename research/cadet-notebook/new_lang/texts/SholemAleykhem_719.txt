 
 פונעם יאריד: פארלוירן נאך א חבר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א סך יארן ארום האט זיין מאיר מעדוועדעווקער, וואס איז געווארן
נאכדעם דער בארימטער ארטיסט  מ ע ד וו ע ד י ע וו ,  גענומען און
האט טאקע, ווי עס רעדט זיך, אויסגעביטן דאס רענדל... כאטש דאס מוז
מען צוגעבן, אז די מצווה פון כבוד־אב האט ער מקיים געווען, ווי דער
בעסטער ייד און אפן שענסטן ארט: ער האט געקויפט פאר זיין אלטן,
ארעמען טאטן אן אייגענע דירה אין ראקיטנע, האט אים „אפגעשאטן מיט
גאלד״, געקומען צו אים אלע זומער צו־גאסט, געבראכט מתנות פאר דער
גאנצער משפחה, און רב חיים דער רב, וואס האט נישט געוווסט, וואס
פאר א שפיצל זיין זון האט אים אפגעטאן, בכדי ער זאל זיך קאנען אנרופן „ארטיסט אימפעראטארסקיך טעאטראוו״, האט געהאט א גליקלעכע
עלטער... נאר מיר קערן זיך אום צוריק צו זיין קינדהייט, בעת מאירל
מעדוועדעווקער האט גאר ניט געוווסט, און אפילו ניט געחלומט, אז ער
וועט אמאל הייסן מיכאיל יעפימאוויטש  מ ע ד וו ע ד י ע וו  און וועט
מרעיש־עולם זיין און איבערקערן וועלטן.
  
9
  
פארלוירן נאך א חבר
  
מע טרייסלט בארלעך און מע כאפט שמיץ ― מע לערנט זיך גנבענען ― תשעה־
    
 באב באם גלח אין גארטן ― די עקזעקוציע
    
עס איז קיין חידוש ניט, וואס די צוויי חברה־לייט, מאיר מעדוועדעווקער און שלום נחום וועוויקס, האבן זיך צוגעבונדן איינס צום אנדערן
און געווארן נפש אחת. עפעס האט זיך געפונען א מחותנישאפט צווישן
זייערע נשמות און א מין פארגעפיל, אז עפעס וועט פון זיי אמאל אויסוואקסן. און זייער פארגעפיל האט זיי ניט אינגאנצן אפגענארט: אין א
יאר צוואנציק ארום, אז די צוויי האבן זיך באגעגנט (דאס איז געווען
אין ביעלאצערקאוו, קיעווער גובערניע, ווי מיר וועלן דאס ווייטער זען),
איז איינער שוין געווען א בארימטער ארטיסט  מ ע ד וו ע ד י ע וו ,
און דער אנדערער האט שוין געשריבן פעליעטאנען אינעם „אידישען
פאלקסבלאט״ אונטערן נאמען  ש ל ו ם ־ ע ל י כ ם.
    
נאר מיר קערן זיך אום ווידער אמאל צו זייער קינדהייט, ווען איינער האט נאר געהייסן מאירל מעדוועדעווקער, און דער אנדערער ―
שלום נחום וועוויקס, און זיי האבן נאך שפאצירט איבער וואראנקאווער
גאסן בארוועס גלייך מיט אלע בעל־הבתישע יינגלעך. און מע מוז זאגן
דעם ריינעם אמת, אז ביידע חברים האבן נישט אזוי שטארק חשק געהאט
צו דער תורה, וואס דער רב רב חיים מעדוועדעווקער וועט אין זיי
אריינזעצן, און צו זיין יראת־שמים, וואס ער וועט אין זיי איינפלאנצן.
זיי האבן בעסער חשק געהאט צו אנדערע זאכן. למשל, גרינע אגרעסן
רייסן פון א בוים, אדער טרייסלען בארלעך אדער פלוימען, עס מעג זיך
זיין אפילו פון אן אייגענעם גארטן, איז א סך מער פארגעניגן, ווי
שמאכטן איבער דער גמרא, אדער דאוונען מיט כוונה, ווי דער רב רב
חיים האט געפאדערט פון זיינע תלמידים, אדער זאגן א קאפיטל תהלים.
    
― די גמרא איז ניט קיין ציג, זי וועט ניט אנטלויפן, דאוונען וועט
גאט מוחל זיין, און תהלים לאזן זאגן אלטע יידן!...
    
אזוי האט איינגעטענהט מאיר מעדוועדעווקער מיט זיין חבר שלום
נחום וועוויקס און האט אים בעסער געלערנט, ווי אזוי מע קלעטערט
ארויף אין איין שמע־ישראל אפן העכסטן בוים, אדער ווי אזוי מע
שפרינגט־אונטער און מע פארטשעפעט א צווייג פון א קארשן־בוים, קריכן
די קארשן דעמאלט אליין אין מויל אריין. אי, עס ווערן נאכדעם שווארץ
די ליפן, און נאך די שפיץ פינגער דערקענט מען, אז מע האט געריסן
קארשן? וואס קאן דא זיין? „וועט מען אפשמייסן ― א טייערע מעצאצע!״...
    
דאס שמייסן אין חדר איז געווען אזא געוויינלעכע זאך, אז די
חדר־יינגלעך האבן נישט געפילט קיין שום בזיון ― פון קיין ווייטיק
רעדט מען נישט! „וואס איז דען אזעלכעס, אז מע באקומט פונעם רבין
עטלעכע לאקשן? ביז דער חתונה וועט זיך עס פארהיילן״... א בזיון איז
געווען נאר פאר יענעם, וואס איז שוין געווען א חתן. אי דאס האט ער
נאר מורא געהאט פאר איין זאך: טאמער ווערט געוווירע די כלה, און
נישט אזוי די כלה, ווי דער כלהס חברטארינס, ― וועלן זיי איר אויסווארפן: „דער חתן מיטן געשמיסענעם דאס״...
    
מאיר איז נאך ניט געווען קיין חתן און האט דערפאר קיין מורא
ניט געהאט, האט ער דעריבער געפירט זיין חבר שלום אפן „דרך־הישר״,
געלערנט אים פארקנייטשן דאס דאוונען, טראגן פון קלייט אונטער דער
מאמעס נאז באקסערן, מיט קאנפעקטן, מיט גויישע לעקעכלעך, מיט נאך
גוטע זאכן ― דאס הייסט ניט חלילה געגנבעט, נאר „געלקחנט״, און
דערפאר שטראפט מען ניט אף יענער וועלט...
    
דאס אלצדינג וואלט אפשר אפגעלאפן גלאט, ווען עס זאל זיך ניט
געווען טרעפן מיט מאירן אן אומגליק: ער איז נעבעך אריבער איבער א
פלויט, אריין צום גלח אין גארטן און אנגעריסן א פולן בוזעם מיט בארלעך. האט דעם גלחס טאכטער דערזען דורכן פענצטער. איז דער גלח
ארויסגעלאפן מיט א הונט און האט אים געכאפט. האט אים דער הונט
צעריסן, איך בעט איבער אייער כבוד, די הויזן, און דער גלח האט
אראפגעריסן בא אים דאס היטל און געלאזט אים גיין, ווו די אויגן טראגן.
    
וואלט דאס אפשר אויך נאך נישט געווען אזא־נ־אומגליק, ווען דאס
זאל ניט געווען זיין תשעה־באב! סטייטש, אלע יידן גייען־ארום אין די
זאקן, קלאגן און וויינען אף חורבן בית־המקדש, און ער, רב חיים דעם
רבס זונדל, שפאצירט־ארום אן א היטל און מיט צעריסענע הויזן!
    
די עקזעקוציע, וואס דער יונג איז נעבעך אויסגעשטאנען, לאזט זיך
ניט באשרייבן בא היינטיקע צייטן פון ריינעם פראגרעס. און נישט דאס
איז דער עיקר. דער עיקר איז, וואס מע האט שלום נחום וועוויקס געמוזט
אפנעמען פון חדר, און קוקנדיק אף נחום וועוויקס, האבן אנדערע טאטעס אויך אפגענומען זייערע קינדער. איז נעבעך רב חיים דער דב געבליבן אן א קנעלונג. האט אים דאס רבנות מיטן חזנות געגעבן ווינציק
פרנסה. האט ער זיך געמוזט אריבערפעקלען, מחילה, צוריק קיין ראקיטנע. איז דאס שטעטל געבליבן ווידער אן א רב.
    
נאר שרעקט זיך נישט ― דאס איז געווען ניט אף לאנג. נחום וועוויקס האט אראפגעבראכט א נייעם רב, פון בארישפאליע, מיטן נאמען
שמואל־אלי, א יונגערמאן, וואס קאן אויך אי גוט לערנען, אי שיין זינגען, און דערצו שפילט ער אין שאך, וואס ס׳איז גאר א חריפות! איין
חסרון נאר האט אט דער שמואל־אלי: ער איז א ביסל אן אינטריגאנט
און א חניפהניק און האט ליב ריידן מיט יונגע ווייבלעך, אז קיינער זעט
ניט...
    
און אט אזוי איז פארלוירן געגאנגען דער צווייטער חבר פון
אונדזער העלד.
    
10
  
חבר „סירקא״
  
א הונט א חכם און א בעל־דרך־ארץ ― צער־בעלי־היים. ― א גלגול פון א
    
 מענטשן ― א געטרייער חבר.
    
איך מיין, אז נאכן נאמען אליין איז ניט שווער צו שטויסן זיך, אז
סירקא איז געווען נישט קיין מענטש, נאר א הונט, א געוויינלעכער הונט
מיט א גרויער פעל, וואס דעריבער האט ער געהייסן „סירקא״.
    
איך זאג: א הונט א געוויינלעכער ― איך מוז מיך אבער באלד
 
 