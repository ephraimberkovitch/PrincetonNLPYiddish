 אז מע פרעגט ביי מענטשן וואס איז געווען דער סאמע ערשטער חורבן־מוזיי אויף דער וועלט, וואלטן ס׳רוב געענטפערט „ישראל‟ אדער „די פאראייניקטע שטאטן‟. אין דער אמתן אבער איז דער ערשטער געווען אין ווילנע אין 1944 — א דראמאטישע געשיכטע וואס ווערט פרטימדיק באשריבן אין ד״ר דוד פישמאנס בוך, „די שמוגלערס פון ביכער: פארטיזאנער, דיכטער און דער פארמעסט צו ראטעווען יידישע אוצרות פון די נאציסטן‟ . 
 די גרינדער פונעם דאזיקן מוזיי זיינען געווען דריי יידישע פארטיזאנער — אברהם סוצקעווער, שמערקע קאטשערגינסקי און אבא קאוונער. זיי זיינען אנטלאפן פונעם געטא און האבן זיך אומגעקערט קיין ווילנע נאך דער באפרייונג פון דער שטאט דורך דער רויטער ארמיי אין יולי. סוצקעווער איז געקומען קיין ווילנע פון מאסקווע, ווו ער האט זיך געפונען זינט אפריל, ווען מען האט אים אראפגעבראכט מיטן עראפלאן פונעם פארטיזאנער קאנט אין ווייסרוסלאנד. זיי האבן זיך גלייך גענומען אפזוכן די יידישע קולטורעלע אוצרות, וואס די נאציסטן האבן ניט באוויזן צו פארניכטן אדער ארויספירן, און וואס זיינען געווען באגראבן אונטער די חורבות פון דער שטאט. זייער פלאן איז געווען צו שאפן א יידישן מוזיי אדער אינסטיטוט אין ווילנע. 
 אזא מין טעטיקייט, דערקלערט פישמאן, וואלט ניט געווען מעגלעך אן א דערלויבעניש מצד די סאוועטישע בעלי–בתים פון דער שטאט. צווישן די דריי מענער איז סוצקעווער שוין געווען א באקאנטע פיגור אין דער סאוועטישער ליטערארישער סביבה, און האט געקאנט האנדלען מיט דער סאוועטישער מאכט. סוף–אויגוסט אדער אנהייב–סעפטעמבער 1944 האט ער געשיקט א באריכט אין דער רעדאקציע פון „אייניקייט‟. דער אריגינעלער טעקסט פון סוצקעווערס באריכט מיט רעדאקטארישע סטיליסטישע אויסבעסערונגען האט זיך אפגעהיט אינעם ארכיוו פונעם יידישן אנטי–פאשיסטישן קאמיטעט. די נייעס פון ווילנע האט ארויסגערופן התלהבות ביי די סאוועטישע יידישע שרייבער אין מאסקווע: 
 בערך מיט א יאר שפעטער האט קאטשערגינסקי געשיקט א באריכט וועגן דעם, וואס מען האט אויפגעטאן אינעם יידישן מוזיי. דער דאזיקער באריכט האט זיך אפגעהיט אינעם ארכיוו אין א רוסישער איבערזעצונג, געמאכט אין דער סאוועטישער געהיים–פאליציי נאך דעם, ווי דער יידישער אנטי־פאשיסטישער קאמיטעט איז פארמאכט געווארן. דער מוזיי — שרייבט קאטשערגינסקי — האט פארמאגט א זאמלונג פון ארום 25,000 ביכער, צווישן זיי — זעלטענע אויסגאבעס פון ווענעציע, פראג און סאלאניק. עס זיינען דארט געווען ארכיוואלע מאטעריאלן פון דעם קאוונער און ווילנער געטא, דער ארכיוו פון ייווא, שלום־עליכמס בריוו. א העלפט פון די דאזיקע מאטעריאלן אין זעקס הונדערט זעק האט מען שוין אריבערגעבראכט אינעם מוזיי. ער האט ווייטער מיטגעטיילט: „ספעציעל ווערטפול איז די טעאטער–ביבליאטעק, וואס האט בערך 800 נומערן; צווישן זיי די ערשטע אויסגאבעס פון די ווערק פון אברהם גאלדפאדן, יעקב גארדין, יצחק יואל לינעצקי, מוזיקאלישע נאטעס‟. ער האט געענדיקט זיין באריכט אפטימיסטיש: „לעת–עתה גרייטן מיר אן אויסשטעלונג, וואס וועט ווייזן א טייל פון די אוצרות פון אונדזער מוזיי.‟ 
 ווי עס דערציילט פישמאן, האבן די גרינדער פונעם מוזיי אין גיכן פארשטאנען, אז עס וועט ניט זיין זיכער איבערצולאזן די דאזיקע אוצרות אין סאוועטישע הענט. זיי האבן אויסגעארבעט א פלאן, ווי אזוי זיי ארויסצושמוגלען בסוד פונעם סאוועטן–פארבאנד. אבער דער מוזיי האט ווייטער פונקציאנירט נאך זייער אוועקפארן. אין 1946 איז דארט פארגעקומען אן אויסשטעלונג לכבוד שלום–עליכמס דרייסיקסטן יארצייט. דער דיכטער הירש אשעפראוויטש האט דערציילט אין זיין קארעספאנדענץ פאר  „אייניקייט‟, אז די סאמע אינטערעסאנטע עקספאנאטן זיינען געווען די אריגינאלן פון שלום–עליכמס בריוו: „די אויסשטעלונג־באזוכער קענען זיך ממש ניט אנזעטיקן מיטן לייענען און ווידער א מאל איבערלייענען די אייגנהענטיקע אותיות פונעם גרויסן שרייבער און זיי קערן זיך צו עטלעכע מאל צוריק צו דעם‟. 
 מעג זיין, אז די דאזיקע בריוו זיינען געווען צווישן די דאקומענטן, וואס זיינען געראטעוועט געווארן דורך סוצקעווער און זיינע חברים. אבער די דאזיקע געשיכטע איז שוין מער ניט געווען כשר פאר דער סאוועטישער פרעסע. אנשטאט זיי האט מען געהאט אן אנדער העלד: „אין צענטער פונעם אויסשטעלונג־זאל געפינט זיך א גרויסער פארטרעט פון דעם, וואס האט דערמעגלעכט, אז אין ווילניוס זאל ווידער קענען אויפגעשטעלט ווערן א יידישער מוזיי — דער פארטרעט פונעם מענטשן, וועלכער האט דערפירט צו דער באפרייונג פון ווילניוס — פונעם גענעראליסימוס סטאלין.‟ דער גורל פונעם יידישן מוזיי אין ווילניוס איז געווען דער אייגענער ווי פון אנדערע יידישע קולטורעלע ארגאניזאציעס. ער איז פארמאכט געווארן אין 1949. 
