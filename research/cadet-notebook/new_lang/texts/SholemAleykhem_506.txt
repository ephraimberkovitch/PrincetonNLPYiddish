 
 מאטל פייסי דעם חזנס: 2\. 8: מיר זוכן א דזשאב 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר זוכן א דזשאב
    
 ― א. ―
    
מען קאן ניט באקלאגן זיך. מיר זיינען זייער אנגעלייגטע געסט בא
אונדזער שכנה פעסיע די גראבע און בא איר מאן משה דער איינבינדער.
און עס איז אונדז דארט גאר ניט שלעכט. און פריילעך איז אויך גענוג.
ווער שמועסט זונטיק, דער טאג, וואס די כאליאסטרע איז פריי, ― דעמאלט איז א לעבן. מיר נעמען זיך צונויף אלע, גאנץ קליינווארג ― און
מיין חבר מענדל אויך מיט אונדז ― און מיר גייען אוועק אין טעאטער
אריין. איך מיין דאס די „מוווינג־פיקטשורס״. עס קאסט א ניקל א פארשוין, און איר זעט זיך אן אזעלכע ווונדירים, אז דער קאפ דרייט זיך
אזש! איך זאל זיין דעם קייזערס א זון, אדער דזשייקאב שיפס אן אייניקל, וואלט איך גאנצע טעג מיט גאנצע נעכט געלעגן אין די מוווינג־פיקטשורס. איך וואלט גאר קיינמאל ניט ארויסגעקראכן פון דארטן. מיין
חבר מענדל אויך דאס אייגענע. און ושתי, דער וואס הייסט שוין היינט
העררי, אויך אזוי. גייט זשע אבער רעדט מיט מיין ברודער אליהו, זאגט
ער, אז ס׳איז א שטותעריי. ס׳איז גארניט, זאגט ער. ס׳איז פאר קינדער.
פרעגט זיך א קשיא: ווי באלד אז פאר קינדער, פארוואס־זשע רייסט
זיך אהינצו אונדזער חבר פיניע? און זיין ווייב טייבל? און מיין שווע־גערן ברכה? האט מיין ברודער אף אלצדינג א תירוץ. די ווייבער, זאגט
ער, האבן אזויפיל שכל, וויפל די קינדער. און פיניע, זאגט ער, רייסט זיך
אהין נאר אים, אליהון, אף צו להכעיס. דער שפיץ איז געווען, אז אליהו
האט אזוי לאנג גערעדט, ביז ער איז איינמאל אין א זונטיק אויך מיטגעגאנגען מיט אונדז. פון דעמאלט אן לאזט ער ניט דורך קיין איין זונטיק און גייט אין די מוווינג־פיקטשורס. מיר גייען אלע. יונג און אלט.
קליין און גרויס. אפילו פעסיע און משה און אונדזערע מחותנים ― אלע
אלע. נאר די מאמע גייט ניט. „איר מאן, זאגט זי, וועט ליגן אין דער
ערד, און זי וועט גיין אין טרעיאטער ― ניט דערלעבן וועלן דאס, זאגט
זי, אירע שונאים!״...
  
― ב. ―
    
עס איז ניט שלעכט בא אונדזערע שכנים. טאקע גאר־גאר ניט
שלעכט. עס איז אבער ניט קיין תכלית כסדר זיין בא יענעם א גאסט.
מע באדארף עפעס זען א טועכץ, „טרייען א דזשאב״. אין אמעריקע באדארף יעדער „מאכן א לעבן״. אזוי זאגט מיין ברודער אליהו. ער גייט־ארום פארזארגט מער פון אלעמען. ער קומט אלע טאג צו אונדז פון זיין
שווער יונה דעם בעקער און זעצט זיך אוועק מיט דער מאמע ריידן וועגן
תכלית. ברכה זיצט אויך דערביי. און אונדזער חבר פיניע איז אויך דא.
ער, פיניע, האט פלאנען און פראיעקטן אן א שיעור. נאר אלע זיינע פלאנען טויגן אף כפרות. דאס הייסט, טויגן טויגן זיי, נאר זיי געפעלן ניט
מיין ברודער אליהו. און טאמער געפעלט עס אליהון, געפעלט דאס ניט
ברכהן. למשל, פיניען איז געקומען א געדאנק, אז ער און אליהו און ברכה
און טייבל זאלן אלע פיר גיין ארבעטן אין שאפ און ווערן שניידערס.
דאס הייסט, נייען אף דער מאשין. דא רופט מען דאס „אפרייטערס״.
זאגט אבער ברכה, אז ס׳איז ניט כדאי געווען צוליב דער שיינער מלאכה
אוועקווארפן די היים, זיך איינשטעלן דאס לעבן איבערן ים און ווערן
שניידערס אף דער עלטער. ענטפערט איר דערויף אליהו, אז ער ווייסט
ניט וואס איז שענער ― פארקויפן קנישעס אף עסעקס סטריט, אדער
ארבעטן בא דער מאשין? ווערט ברכה אנגעצונדן, למאי אליהו ווארפט
איר אויס קנישעס. זי גיט אים אנצוהערעניש, אז ווען ניט איר טאטנס
קנישעס אף עסעקס סטריט, וואלטן זיי אלע געשוואלן פאר הונגער...
  
― ג. ―
    
אונדזער חבר פיניע האב איך ליב נאר פאר זיין ריידן. ער, אז ער
 צעהיצט זיך, איז א חיות צו הערן. אויסגעהערט אלעמענס טענות, כאפט
ער זיך אויף, מאכט מיט ביידע הענט און לייגט־אוועק א מענה־לשון.
איך געדענק איטלעכס ווארט. אט ווי אזוי פיניע האט גערעדט:
    
― א! איר פינצטערע, ווילדע מענטשן וואס איר זייט! אין אייך
ליגט טיף איינגעווארצלט דער גלות פון יענעם וויסטן לאנד פון פאני,
ימח שמו וזכרו! אמעריקע איז אבער ניט חזיר־לאנד! אלע מיליאנערן
און מיליארדערן אין אמעריקע האבן יונגערהייט געארבעט שווער און
ביטער. ווער אין שאפ, און ווער אף דער סטריט. פרעגט בא ראקענפע־לער, קארנעגי, מארגען, וואנדערבילד, וואס זיינען זיי געווען אמאל?
צי האבן זיי ניט געקערט די סטריט? צי האבן זיי ניט ארומגעטראגן
קיין פייפערס אף צו פארקויפן? צי האבן זיי ניט געפוצט פרעמדע שיך
פאר א ניקעל? צי נעמט, למשל, דעם קעניג פון אויטאמאבילן, מיסטער
פארד, ― פרעגט אים, צי איז ער ניט געווען אמאל א שאפער, אן אנטרייבער? אדער נעמט גאר די גרויסע מענטשן, א שטייגער, א וואשינגטאן, א לינקאלן, א רוזוועלט ― זיינען זיי דען געבוירן געווארן גרויסע
מענטשן, פרעזדענטן? צי אפילו איצטיקער פרעזדענט ווילסאן, זאל
ער מיר מוחל זיין, איז ניט געווען קיין מלמד?...
  
― ד. ―
    
דאס קאן שוין מיין ברודער אליהו ניט פארטראגן. ער האקט איבער
אונדזער חבר פיניען סאמע אין מיטן:
    
― ע, פיניע, דו רעדסט שוין על ה׳ ועל משיחו און אף „ננתקה״!
דו פארגעס נאר נישט, אז דערווייל איז ווילסאן מלך...
    
נאר פיניע, אז ער צעהיצט זיך, איז געפערלעך. ער לאכט זיך אויס
פון מיין ברודער אליהו:
    
― כא־כא! מלך? וואס מיר מלך? ווער מיר מלך? ניטא קיין
מלך אין אמעריקע! א פרייע מדינה! א דעמאקראטיטשעסקע!...
    
― בקיצור, איז ניט קיין מלך, איז ער פרעזדענט, וואס איז די
נפקא־מינה? ― פרוווט זיך אליהו. און פיניע האקט אים אפ:
    
― ס׳א גרויסע נפקא־מינה! פון מלך ביז פרעזדענט איז אזא
חילוק, ווי פון „יככה״ ביז „יבבה״! א מלך איז א מלך, און א פרעז־דענט איז א פרעזדענט! א מלך איז בירושה, און א פרעזדענט קלייבט
מען אויס. ווילן מיר ― איז ווילסאן פרעזדענט אף נאך פיר יאר, ווילן
מיר ניט ― איז ער צוריק א מלמד. און דאס ווייסטו, אז אין עטלעכע
יאר ארום קאן איך אויך זיין פרעזדענט?
    
― דו? א פרעזדענט?...
    
― איך ― א פרעזדענט!...
  
― ה. ―
    
זינט איך קען מיין ברודער אליהו האב איך אים נאך קיינמאל ניט
געזען אזוי לאכנדיק, ווי איצט. מיין ברודער אליהו, ווייסט איר דאך,
איז בכלל א מענטש א פארזארגטער, א מרה־שחורהניק. זעלטן ווען איר
זעט אים, ער זאל לאכן. און אפילו אז ער לאכט, איז אויך נאר מיט
א האלבן מויל. איצטיקס מאל איז עפעס אנגעפאלן אף אים אזא געלעכטער, אז מיין מאמע האט זיך אזש איבערגעשראקן פאר אים. עס
איז אבער טאקע געווען פון וואס צו לאכן. מע האט באדארפט נאר
א קוק טאן אף אונדזער חבר פיניען, ווי אזוי ער האלט די הענט אין די
קעשענעס פון זיינע שמאלע הויזן, וואס קוים זיי כאפן ארום די נייע
גרויסע אמעריקאנער שיך, אפן האלדז־טיכל, וואס טייבל מאכט אים אלע
מאל צו־רעכט, ס׳זאל ליגן גלייך, און עס פאלגט ניט, כאטש גיב דעם
א קרענק, און אף זיין הארט קליין אמעריקאנער קאפעליושל, וואס וויל
ניט זיצן אף איין ארט, און דער עיקר ― אף זיינע קורצזיכטיקע אויגן
מיט זיין שפיציכיקער נאז, וואס קוקט־אראפ אין מויל אריין.
    
― רבונו של עולם! אט דאס וועט זיין אמאל א פרעזידענט?...
זייט א בריה און לאכט ניט!
  
― ו. ―
    
 גוט אנגעלאכט זיך, רופט זיך אן מיין ברודער אליהו צו דער מאמע
 אזוי:
    
― מילא, אונדז האט שוין אונדזער פיניע באווארנט. מיר גייען
 אלע אין שאפ און וועלן נייען קליידלעך אף דער מאשין. און פיניע אליין
 איז דאך אוודאי שוין א באווארנטער מענטש ― ער וועט דאך זיין, אם
 ירצה השם, א פרעזדענט... וואס טוט מען אבער מיט אונדזער קליינ־
 ווארג?
דאס מיינט ער מיך און מיין חבר מענדל. ער קאן ניט ליידן, וואס
מיר גייען ארום בטל. ער איז אין כעס סכנות, למאי מיר דרייען זיך
ארום איבער דער סטריט און שפילן אין „באל״ אדער אין „טשעקעס״
(בא אונדז הייסט עס „מיאטש״ און „קנעפלעך״). ער האט זיך א פרווו
געטאן מיך אנצונעמען באם אויער, געדענקט איר דאך, וואס פאר א
מיאוסן פסק ער האט געכאפט פון א „ווערגעלעץ״, וואס האט אים צוגעשטעלט א קולאק אין נאז אריין ― ער זאל וויסן, אז אין אמעריקע
קאן מען זיך „פייטען״, דאס הייסט שלאגן, נאר מיט א גלייכן.
    
― וואלט איר שוין געהאט אזא דאגה מיט זיך, ווי איר האט
א דאגה מיט די קינדער!... ― רופט זיך אן משה דער איינבינדער און
דערמיט גיט ער אונדז אנצוהערעניש, אז מיר זיינען טאקע זייער וווילע
געסט, נאר ס׳איז שוין צייט, מיר זאלן עפעס טאן, עפעס אליין פארדינען אונדזער שטיקל ברויט...
    
 ― ז. ―
    
היינט אונדז, מיינט איר, איז דאס איינגענעמען צו זיצן בא יענעם
אף לאסקאווע ברויט? מיין מאמע העלפט אויס פעסיען אין קיטשען. זי
באקט און קאכט און וואשט און רוימט. אונדזער חבר פיניעס ווייב טייבל
פארבעט די בעטן און קערט אויס די רומס. פיניע אליין העלפט משה
דעם איינבינדער אפן סטענד בא די ספרים. כאטש דעם אמת זאגן, איז
פון פיניעס הילף נישטא א סך צו ווארטן. ווארעם פיניע, אז ער דערזעט
ספרים, איז אים ניט אפצורייסן. שטעקט ער אריין די נאז אין א בוך
― איז א גוטן טאג! דאס אליין וואלט נאך אויך ניט אויסגעמאכט.
האט ער א טבע ― ער דראקעט. גאט האט אים צוגעשיקט א פאנטאן־פען, וואס די טינט גייט ניט אויס אייביק און אייביק. פאפיר איז דא
וואלוול, וועלוועלער פון בארשטש, ― זיצט ער און דראקעט.
    
― דו לערנסט זיך שרייבן? ― פרעגט אים אליהו. נאר פיניע
ענטפערט אים ניט. ער לייגט־צונויף דאס אנגעשריבענע און באהאלט
עס ווייט־ווייט אין די זייט־קעשענעס פון פידזשאק פון ביידע זייטן, און
ער זעט אויס ווי געשוואלן.
    
 ― ח. ―
    
מיר, איך און מיין חבר מענדל, זיצן אויך ניט ליידיק. ביז מיר
וועלן אמאל קריגן א דזשאב, העלפן מיר אויס דער כאליאסטרע ווי
ווייט מעגלעך. איך העלף דעם עלטערן באי קלעצעל, וואס מע רופט אים
איצטער „סעם״, באם צעטראגן די פעקלעך פון די פייפער־באקסעס. און
מיין חבר מענדל רייבט זיך אמאל ארום וועלוולען, וואס היינט הייסט ער
„ווילי״, אין דער באקאליינע סטאר, און אמאל ארום פייטלען, וואס מען
רופט אים היינט „פיליפ״, דער וואס פעדלט מיט יידישע „פייפערס״. פאר
אונדזער ארבעט באקומען מיר פון זיי ניט קיין שום געצאלט, א חוץ
נאר, וואס זיי נעמען אונדז זונטיק אף זייערע הוצאות אין טעאטער, איך
מיין, אין די מוווינג־פיקטשורס. און אז מיר גייען ארויס פון די מו־ווינג־פיקטשורס, זיינען זיי אונדז מכבד מיט „מאראזשענע״. דא הייסט
עס „אייז־קרים״, און מע עסט דאס אדער מיט צוויי שטיקלעך ביסקוויט,
וואס זעט אויס ווי א פורימדיק פלעדל, אדער מע טרינקט עס מיט סאדע־וואסער. דערנאך „נעמען מיר א וואק״, א שפאציר הייסט עס, אין פארק.
און פארקן זיינען דא אין ניו־יארק א סך, און אומעטום לאזט מען אייך
אריין אומזיסט, אן געלט. אמעריקע איז שוין איין מאל א לאנד! וווהין
איך וויל ― אהין גיי איך, און וואס איך וויל ― דאס טו איך.
  
― ט. ―
    
האב איך צייט, כאפ איך זיך אראפ צו מיין אמאליקן חבר ושתי
(היינט הייסט ער שוין העררי). איז אבער זיין באסיכע (באלעבאסטע)
פונעם סטענד ניט צופרידן. זי האט באמערקט, אז ושתי רוקט מיר אונטער אמאל א באקסער און אמאל א פאר ראזשינקעס מיט מאנדלען.
„צוויי נאשערס, זאגט זי, קאן איר סטענד ניט פארטראגן״... גיי איך
שוין מער ניט צו ושתין, צו העררין הייסט דאס. איך ווארט ביז ער
קומט אף דער נאכט אהיים, ברענגט ער מיר אלע מאל צו טראגן עפעס
אין קעשענע אף צו נעמען אין מויל אריין. דערזעט ברכה, אז איך קיי,
שטעלט זי מיר צו א בענקעלע פאר מיין ברודער אליהו. פרעגט מיך
אליהו, וואס איך קיי? זאג איך: „טשאינגאם״. אט דאס, וואס אלע
קייען אין אמעריקע. זאגט ברכה, אז עס קערט זיך איר איבער די גאל
פון דעם קייען, וואס מע קייט דא. זאגט איר אליהו: „עלעהיי, לאז זיך
דיר דאכטן, אז בהמות מעלה־גרהן״... קאן דאס פיניע ניט ליידן, למאי
אליהו פארגלייכט די אמעריקאנער צו בהמות. ער זאגט:
    
― דו נעמסט א פאלק, דאס ערשטע. דאס גרעסטע, דאס קליגסטע
און דאס פרייסטע פאלק אין דער וועלט, און פארגלייכסט זיי צו, להבדיל,
בהמות?!... איך וואלט א בעלן געווען, זאלסט מיר זאגן נאר איין
זאך ― וואס וואלט פון אונדז געווען, ווען קאלומבוס זאל חלילה ניט
געווען אנטדעקן אמעריקע?
    
― וואלט עס אן אנדערער אנטדעקט! ― ענטפערט אים אפ מיין
ברודער אליהו גאר פראסט און דווקא ניט לאנג געטראכט.
  
― י. ―
    
דאנקען השם יתברך, איך קאן אייך אנזאגן א בשורה ― מיר האבן
שוין א דזשאב. מירן שוין ניט דארפן מער ארומגיין ליידיק. מירן שוין
ניט דארפן אנקומען צו לאסקאווע ברויט. מיר ארבעטן שוין אין שאפ.
דאס הייסט, ניט איך און ניט מיין חבר מענדל. אונדז נעמט מען ניט.
מיר זיינען נאך צו יונג. אין שאפ גייען ארבעטן דערווייל צוויי פון אונדזער משפחה: מיין ברודער אליהו און אונדזער חבר פיניע. וואס הייסט
ארבעטן אין שאפ, און ווי אזוי ארבעט מען דארט? ― דאס גיי איך
אייך דערציילן.
 
 