

בלומען פון מיינע טרערן 



 by באריס סאנדלער 
April 1, 2020April 1, 2020 Filed under:
לידער
ליטעראטור 

משה לעמסטער
ווען די געליבטע גייט אוועק אין דער אייביקייט
ס׳איז געשטארבן מיין געליבטע… געשטארבן פון א געפערלעכער קראנקייט…
איך זיץ לעבן איר. באלד פליט זי אוועק פון מיר אויף תמיד, שוועבט אויף צו דער אומבאקאנטער אייביקייט. ערשט ניט לאנג האב איך געמיינט, אז מיר האבן אפגעלעבט אין איינעם א וואגן מיט יארן, און איצט האב איך פארשטאנען, אז דאס איז געווען בלויז אן איין און איינציקע רגע…
משה לעמסטער מיט זיין פרוי לאריסע ע״ה
איך זיץ דערנעבן און טרערן רינען אויף די באקן. ס׳האט זיך מיר געדאכט, אז מיינע טרערן באוואשן די הונדערטער אנגעפלויגענע דערמאנונגען און זיי ווערן ליכטיקער, ציכטיקער, שטראלנדיק…
פלוצעם באמערק איך, אז לעבן מיר זיצט דער, וואס ער האט באשאפן די ווונדערלעכע שטערן־וועלטן, די שיינע גרינע פלאנעטן, באשאפן דעם מענטשן! דעם מענטשן, וועלכער דארף זיין א הערשער פון דעם גאטס וועלט.
דער באשעפער זיצט לעבן מיר און אויך ביי אים רינען טרערן פון די אומענדלעך טיפע אויגן. אוודאי, האב איך געטראכט, דער באשעפער לעבט אויך איבער, ווען אויף דער ערד שטארבן פריצייטיק די, וועמען מע האט ליידנשאפטלעך, פלאמיק ליב געהאט. ער האט געקוקט אויף מיר און זיין בליק האט גלייך ווי געענטפערט אויף מיין שווייגנדיקער, נאטירלעכער פראגע. געענטפערט קלאר און דייטלעך: „עס זיינען פאראן זאכן אויף דער ערד, וועלכע עס דארף אויספילן, לייזן דער מענטש אליין, ניט פארלאזנדיק זיך אויף גאט, ניט ווארטנדיק קיין הילף פון אים‟…
יא, אין דער ווייטער יוגנט האב איך אויפריכטיק געגלייבט, אז די ליבשאפט פארוואנדלט דעם מענטשן אין א באשעפער. הייסט עס, האב איך געטראכט, ס׳איז פאראן אן ענלעכקייט צווישן א פארליבטן אויף דער ערד און דעם אייבערשטן אין הימל. אז דער, וואס איז פארליבט זאגט זיין באשערטער: „איך האב דיך ליב‟ — מיט דעם זעלבן ציטער מיט וועלכן גאט האט א מאל אויפגערופן: „יהי אור!‟ ליבע — איז דאך אויך א נייע, ווונדערלעכע, אייגנארטיקע וועלט, וואס צעפלאקערט זיך אין הארצן ביים פארליבטן פונקט אזוי, ווי עס צעברענט זיך אין די נעפלדיקע רוימען א נייער שטערן. באשענקענדיק דעם מענטשן מיט א מעגלעכקייט צו ליב האבן, צו פארליבן זיך, האט דער באשעפער באקומען אין דער פערזאן פון דעם מענטשן א מיטהעלפער, א מיטבאשעפער — דעם, ווער עס קאן אים העלפן ניט בלויז פארהיטן די בראשיתדיקע שיינקייט פון דער וועלט, נאר אויך צו פארפולקומען, פארבעסערן, מאכן זי שענער. ווייזט אויס דערפאר טרויערט ער היינט מיט מיר אין איינעם. די פארליבטע זיינען דאך דעם גאטס מיטקעמפערס אויף דער ערד.
יא, גאט נייטיקט זיך אין באשעפערס.
יא, בין איך געווען זיכער, — א פארליבטער איז ענלעך צו גאט.
„גאט — איז ליבע‟, — זאגן די קריסטן. נאר איך האב אין די יונגע יארן גערעכנט, אז ליבע, ליבשאפט — איז גאט!..
נאר אט איז געשטארבן מיין געליבטע. און איך, מיינענדיק, אז א דאנק דער ליבשאפט מיינער, בין איך געגליכן צו גאט, האב איר מיט גארנישט ניט געקאנט ארויסהעלפן.
ניט געקאנט… ניט געקאנט… ניט געקאנט…
זי האט געהאלטן אין שטארבן, און איך האב זיך אויפגעגעסן לעבעדיקערהייט: „נו, וואס פאר א געגלייכטער צו גאט ביסטו? ביסט אפילו ניט קיין האלב גאט, ניט קיין פערטל גאט… ביסט א פשוטער, געוויינטלעכער בן־אדם. ניט א הערשער — א קנעכט!‟
מסתמא, האב איך זיך געטרייסט, ווערט גאט קיין מאל ניט עלטער, און דער מענטש עלטערט זיך יא. און אין איינעם מיט אים עלטערט זיך אויך זיין ליבשאפט. אין איר איז שוין ניט פאראן דער יוגנטלעכער, געטלעכער פייער, ניט פאראן דער אפקלאנג פונעם בראשיתדיק־ציכטיקן „יהי אור!‟
„ביסט אליין שולדיק, — האב איך געטענהט, — מיט יארן האבן זיך אויסגעוועבט דיין ליבשאפט, דיין צארטקייט, דיין ווארעמקייט צו דער געליבטער… האסט די ליבע פרוי דיינע שוין ווייניקער מאל ארומגענומען, ווייניקער געצערטלט, ווייניקער געטראגן אויף די הענט… ווען אין דיין הארצן — האב איך זיך אויפגעווארפן — לעבט נאך ביז איצט יענע יונגע, פלאמיקע ליבע, וואס האט א מאל אויפגעפלאקערט אין אים און דערנאך אזוי העל צעפלאמט זיך, וואלסטו זיכער געקאנט דיין פרוי ראטעווען…
איצט וועל איך איר ווידמענען לידער, פאעמעס, ביכער. טאן אלץ, כדי אויף לאנגע יארן פארהיטן דעם אנדענק פון איר. נאר אלץ איינס יעדע אנגעשריבענע פון מיר שורה וועגן אונדזערע אמאליקע געפילן וועט שרייען צו מיר:
„ניט געראטעוועט!.. ניט געראטעוועט!.. ניט געראטעוועט!..‟
נאך איר אוועקגיין אין דער אייביקייט וועט זיך בייטן פאר מיר די ארומיקע וועלט, ווייל ווען די געליבטע איז געווען לעבן מיר, האט זי צוגעגעבן שטראלן דער שיינענדיקער זון. צוגעגעבן סודותדיקייט די פינקלענדיקע שטערן. צוגעגעבן העלע פארבן פאר די בליענדיקע בלומענפעלדער… אן איר וועלן אנווערן זייער גלאנץ די שיינקייטן פון פאריז, ווענעציע, פעטערבורג…
ס׳איז געשטארבן מיין געליבטע… געשטארבן פון א געפערלעכער קראנקייט…
איך זיץ לעבן איר און קוק אויף דעם זיצנדיקן דערנעבן באשעפער. ער קאן איבערלייענען אין מיינע אויגן, אז פונעם היינטיקן טאג וועלן בלאסער ווערן פאר מיר אלע קאלירן פון זיין שיינער וועלט. נאר זיין בליק האט מיר איינגערעדט: „איר וועט נאך זיין אין איינעם! איר וועט זיך נאך טרעפן א מאל ערגעץ אויפן זיבעטן הימל. דארט איז פאראן א ווונדערלעך פלאץ, וואס עס איז נאר פאר די פארליבטע…‟
מיינע טרערן זיינען געפאלן אויפן דיל און דער באשעפער האט זיי פארוואנדלט אין ווייסע, פרעכטיקע כריזאנטעמען. דאס זיינען געווען די ליבע בלומען פון מיין פרוי. און אויף זיי, אויף דעם וואלקן פון ווייסע כריזאנטעמען, איז אפגעפלויגן פון דער ערד מיין געליבטע.
נאר מיר וועלן נאך זיין אין איינעם!
וועלן נאך זיין!… וועלן נאך זיין!… וועלן נאך זיין!..
היינט אין די טרערן מיינע,
וואס פליסן גלייך פונעם הארצן,
איז ניט נאר זאלץ פאראנען,
נאר אויך ווייסע בלימעלעך צארטע.
זיי האבן צעבליט זיך אום פרילינג
אין הארצן צוריק מיט פיל יארן,
ווען כ׳האב זיך פארליבט אזוי פלאמיק 
אינעם מיידל, וואס מיין פרוי איז געווארן…
זי אוועק איז ארויף צו די שטערן, 
נאר דארטן אויף מיר וועט זי ווארטן,
אויף די צארטע בלימעלעך ווייסע,
וואס בליען ניט אפ אין מיין הארצן…


Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
פון אונדזער עזבון: נאטע לוריע (1906־1987) 

Next Post
בוקארעשטער שריפטן (5) 



