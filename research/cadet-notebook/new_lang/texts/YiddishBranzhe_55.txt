

פון אונדזער עזבון: מאיר ווינער (1893־1941) 



 by באריס סאנדלער 
April 1, 2021March 31, 2021 Filed under:
ליטעראטור
ליטעראטור־עזבון
פערזענלעכקייטן 


דער ליטעראטור־פארשער און פראזאיקער מאיר ווינער איז געבוירן געווארן אין קראקע אין א פארמעגלעכער משפחה. נאכן פארענדיקן די מיטלשול איז ער מיט די עלטערן אריבערגעפארן קיין ווין. זיך געלערנט אין באזעל און ציריך, ווו ער האט שטודירט פילאסאפיע. נאך דער ערשטער וועלט־מלחמה, אין ווין, האט זיך אנגעהויבן זיין פארצווייגטע ליטעראטור־טעטיקייט. צווישן די ערשטע זיינע פובליקאציעס פארנעמט א בכבודיק ארט די ארבעט „וועגן יידישער גביאות און מיסטיק‟, אפגעדרוקט אין מארטין בובעס זשורנאל „דער יודע‟ (1918). אין יאר 1921 האט ווינער, צוזאמען מיטן געלערנטן חיים בראדי פון פראג (1868־1942) ארויסגעגעבן אן אנטאלאגיע פון דער העברעישער ליטעראטור. אין די יארן 1923־1925 איז ער אין בערלין איינער פון די רעדאקטארן פונעם „כלל־פארלאג‟. דארט באקענט ער זיך מיט די יידישע שרייבערס, וועלכע האבן דעמאלט געוווינט אין אויסלאנד: פרץ מארקיש, דוד בערגעלסאן און לייב קוויטקא. ער באשליסט אריבערצופארן קיין ראטן־פארבאנד.
אין יאר 1926 נעמט ער אן די סאוועטישע בירגערשאפט און באזעצט זיך אין קיעוו. מיט א יאר שפעטער מאכט מען אים פארן רעדאקטאר פונעם זשורנאל „די רויטע וועלט‟, שפעטער ארבעט ער אינעם אינסטיטוט פון יידישער קולטור. אין דער זעלבער צייט פירט ער אן מיט דער קאטעדרע פון יידישער שפראך און ליטעראטור אינעם פעדאגאגישן אינסטיטוט. אין 1929 איז דערשינען זיין ארבעט „וועגן אקסענפעלדס פיעסעס‟. אין זעלבן יאר פארעפנטלעכט ער זיין צווייטע קאפיטאלע ארבעט „ש. עטינגער, זיין ארט אין דער יידישער ליטעראטור‟. א וויכטיק ארט פארנעמט די מאנאגראפיע וועגן מענדעלע מוכר־ספרים. דער העכסטער אויפטו זיינער איז זיין גרויס ווערק „צו דער געשיכטע פון דער יידישער ליטעראטור אין 19טן יארהונדערט‟.
אין יאר 1933 פארט ווינער אריבער קיין מאסקווע. צו זיינע וויכטיקע ארבעטן געהערן זיינע פארשונגען וועגן פאלקלאר („פראבלעמען פון פאלקלאריסטיק‟), וועגן דער ליטערארישער ירושה. ווי א פראזע־שרייבער איז מאיר ווינער באקאנט דורך זיינע ווערק: „עלע פאלעקס אונטערגאנג‟, „כלב אשכנזי‟, „ביים מיטללענדישן ים‟, א ראמאן וועגן דער יידישער אינטעליגענץ אין מערב־אייראפע נאך דער ערשטער וועלט־מלחמה, וואס ער האט ניט באוויזן צו פארענדיקן. אין 1941 נאכן אנפאל פון דיינטשלאנד אויף ראטן־פארבאנד גייט ווינער פרייוויליק אוועק אויפן פראנט. ער איז אומגעקומען אין די שלאכטן ביים פארטיידיקן מאסקווע.

לייענט אן אויסצוג פון מאיר ווינערס בוך „צו דער געשיכטע פון דער יידישער ליטעראטור אין 19טן יארהונדערט‟ („איקוף־פארלאג‟, ניו־יארק, 1946)
וועגן שלום־עליכמס הומאר
גראציע און קלוגשאפט
ביטערע אמתן דערציילט שלום־עליכם, זיי הערן זיך אבער אזוי, ווי ער וואלט געגלעט מיט סאמעטענע צערטלעכע פינגער. ער האט פינגער פון א כישופמאכער. ער נעמט א פאר אונטערגעהערטע זאצן, א פאקט, אן אנעקדאטישע פאסירונג, מאכט מיט זיינע פינגער עטלעכע גיכע, כמעט ניט־באמערקטע באוועגונגען — און ס׳וואקסט אויס א ווירטואז ווערק. זיינע „באוועגונגען‟ זיינען גראציעז, כמעט קאקעטיש — אבער דערביי פעסט און זיכער. זיינע פינגער זיינען פיין און נערוועז, ווי ביי א מייסטער א פידלער, א פיאניסט, — דערביי אבער באהאוונט און גרויזאם געניט, ווי ביי א געניאלן כירורג, וואס טוט זיין מייסטערישע מלאכה ווי דורך־אגב, מיט א ווערטל אויף די ליפן.
שלום־עליכם איז א ווייכער טרוימער און פאנטאסט, אין דער אייגענער צייט אבער אומברחמנותדיק אביעקטיוו. ער מאלט זיינע געשאלטן און בילדער מיט אינערלעכע טענות, כלומרש אזוי „לייכט‟ און ארטיסטיש שוועבנדיק, אז אויב מע קוקט זיך ניט גוט צו, קאן מען, באצויבערט מיט דער אויסטערלישער ווירטואזקייט, דערזען דעם דערשיטערנדיקן אינהאלט פון זיין קונסט.
די כלומרשטע און אויך ווירקלעכע בארעדעוודיקייט פון זיין סטיל שפיגלט אפ דעם „מעשה־לשון‟ פון זיינע געשטאלטן, כאראקטעריזירט זייער נערוועזע צעפארנקייט און צעשרויפטקייט. אבער מערקווירדיק: יעדעס ברעקעלע זאץ אין זיין, שלום־עליכמס, „בארעדעוודיקייט‟, וואס אמאל איז עס כלומרשט ווי צופעליק און אמאל אפילו כלומרשט ווי זינלאז, גלאט אין דער וועלט אריין — האט דווקא א פעסטן מיין. יעדער ברעקעלע זאץ דערציילט, שילדערט און פירט די דערציילונג אויף פארויס, אנטוויקלט די האנדלונג, כאראקטעריזירט, אדער עס באווייזט — דירעקט צי אומדירעקט — די תנועה, דעם זשעסט, דעם טאנפאל און אזוי ארום דעם געמיט, די שטימונג פון א געשטאלט.
שלום־עליכמס מייסטערשאפט פארשאפט אונדז יענע אומגעהייערע הנאה, וואס מיר פילן ביים הערן אומענדלעך שווערע מוזיקאלישע שטיק, ווען זיי ווערן אויסגעפירט מיט באצויבערנדיקער לייכטקייט. דא איז פאראן פון יענעם מין פארגעניגן, וואס מיר פילן קינדווייז, ווען מיר זעען און גלייבן, אז פאר די שעפערישע מעגלעכקייטן, איבערראשונגען, פארוואנדלונגען, טרוימען, וויזיעס, כישופדיקע קונצן פון א שווארץ־קינסטלער אדער אקטיאר — איז גאר קיין גרענעצן נישטא. דער פארגעניגן פון בייזיין ביי מעשה־בראשית.

א גרויסער זוניקער ליריקער מיט אומגעוויינטלעך איידעלער ווייכקייט פונעם געמיט — בונטעווען קעגן יעדן מיט טיראנסטווע פונעם לעבן. א סאלאוויי אין א שטייג זינגט און טרעלירט, און לאכט — לידער פון אומגליק, פון טרויער, פון אן פאראומערט לעבן, פון געפענגעניש און טויט. איז דאס א טרויערדיקער אומהיימלעכער פראטעסט. פול מיט חן, מיט גראציע, מיט רירנדיקן פארווורף — און דעריבער נאך מער אומהיימלעך, אימהדיק.
וויפל חן, גראציע איז דא אין זיינע געשטאלטן, ניט געקוקט אויף זייערע אומגעלומפערטע, לעפישע און אומגליקלעכע באוועגונגען. וויפל חן, גראציע — ביי די מאסן פון א פאלק, וואס האט געלעבט אין אזעלכע מוראדיק־וויסטע אומשטענדן. שלום־עליכם לערנט אונדז, א חוץ אלעם, איינע א זאך, עמעץ וועט זאגן א זייטיקע, אין אמתן א גוואלדיק וויכטיקע, זייער א שיינע זאך: גראציעז פילן, גראציעז אויסלאכן.
די דאזיקע גראציע און לייכטקייט שלום־עליכמס האט ניט בלויז א סך שיינקייט, נאר אויך א טיפן זין. דאס איז ניט קיין לאכן פון ייאוש, ניט קיין לאכן מיט קריצנדיקע ציין, נאר עפעס אזוינס ווי אן אדערויף אויף דעם, ווי מע וועט זיך פילן „דערנאך‟, ווען דאס לעבן וועט ווערן קליגער. דער אומזין פון א פארדרייט לעבן, פון א פארקריפלטער געזעלשאפט ווערט אויסגעלאכט, ווייל ס׳איז א טיפער גלויבן אינעם זין, אין דער מעגלעכקייט פון א גלייך, ריכטיק, קלוג לעבן, וואס מוז אומפארמיידלעך קומען. די אנטיקע גריכישע דענקער האבן געהאלטן, אז דורך דעם, וואס מע זעט די טראגיק אויף דער בינע, ווערט די מענטשלעכע נשמה עטיש פאראיידלט. די דאזיקע פאראיידעלונג האבן זיי אנגערופן „קאטארסיס‟ (פלאטאן, אריסטאטעלעס). די קאמיק אין דער דיכטונג און אויף דער בינע האבן זיי געהאלטן פאר א נידעריקן זשאנר, ווייל די קאמיק קומט פונעם געוויינטלעכן, וואכעדיקן, שטייגערישן לעבן, וואס איז ניט פריי און איז געפענטעט פון די באדינגונגען. דאס באטייט: ווייל די קאמיק קומט פון דעם וואכעדיק־רעאלן — און ניט פונעם דערהויבענען, אידעאלן, דאס הייסט סוף־כל־סוף, אבסטראקט אויספאנטאזירט לעבן. זיי האבן געהאלטן דאס טריוויאלע — פארן קוואל פון דער קאמיק.
מע האט זיך דעמאלט ניט געקאנט פארשטעלן, אז דורך דער קאמיק קאן דאס טראגישע אויסגעדריקט ווערן ניט ווייניקער שארף, ניט ווייניקער פול — און אפילו קאנקרעטער, רעאליסטישער. די אמתע טראגיק פון דער געזעלשאפטלעכער ווירקלעכקייט, וואס קומט סוף־כל־סוף פון דער קלאסעווער ארדענונג, קאן דורך דער קאמיק אפגעשפיגלט ווערן אין דער גאנצער טיפקייט און פולקאם מיט אלע ווידערשפרוכן. ניט געטער האבן פראמעטייען געפענטעט, נאר די באדינגונגען פון דער געזעלשאפט — און קעגן זיי בונטעוועט ער. און אויב ס׳איז פאעטיש צו באזינגען זיין קאמף און פיין, מוז אויך זיין פאעטיש צו דעשיפרירן — פון וואס אייגנטלעך באשטייען זיינע פענטעס. יענע קאמיק, וואס צילט אויפן תוך פונעם געזעלשאפטלעכן לעבן, קאן אין זיך אנהאלטן ניט ווייניקער פראמעטייישן בונט, ווי די סאמע דערהויבנסטע, פייערלעכסטע טראגיק. אויף דעם זאגט עדות די גאנצע אנטוויקלונג פון דער אייראפעישער ליטעראטור זינט דעם רענעסאנס.
שלום־עליכמס הומאר געהערט צו יענעם גרויסן „קאמעדישן‟ סטיל, וואס אנטהאלט פאר די מענטשן פון דער נייער צייט רעאליסטישן „קאטארסיס‟, רעאלעסטישע פאראיידלונג פון די געפילן, פונעם געמיט, פונעם באוווסטזיין, פונקט אזוי ווי די אידעאליסטיש אויסגעטייטשטע טראגיק האט אמאל אין די אנטיקע צייטן אנטהאלטן פארן אטיקישן דענקען אידעאליסטישן דענקען „קאטארסיס‟ פון די ליידנשאפטן און פון דער נשמה.
הומאר — דאס איז אזא פארשטאנד, וואס מאכט חוזק פון זיינע אייגענע פעלערן. אין שלום־עליכמס ווערק מאכט דאס יידיש פאלק קלוג חוזק פון זיינע אייגענע פעלערן. שלום־עליכמס הומאר איז אן אייגנארטיקער אויסדרוק פון טיפער באדאכטזאמער און שיינער קלוגשאפט פונעם פאלק.
„נאטירלעך, ווי די נאטור‟
שלום־עליכם האט פארמאגט אן אויסגערגעוויינטלעך רייכע פארשטעונגס־קראפט, זיין פאנטאזיע שפריצט מיט פונקען, איינפאלן, בליצן. ווער סע שאפט איינפאלן בלויז פון דער פאנטאזיע, קאן קיין רעאליסט ניט זיין. די פארשטעלונגס־קראפט איז בלויז דאס געפעס, אן וועלכן עס איז ניט מעגלעך קינסטלעריש אויפצונעמען פאקטן פון דער ווירקלעכקייט, די פארשטעלונגס־קראפט איז דער קינסטלערישער פראצעס גופא. זי קאן אבער נאר דעמאלט ווי געהעריק ברענען און לייכטן, ווען זי באקומט „סובסטאנץ‟ פון די פאקטן, וואס אין ווירקלעכקייט לעבן.
שלום־עליכם איז א גרויסער פארשער, זוכער, יעגער, אנטדעקער, סיסטעמאטיזירער און אויסטייטשער פון ווירקלעכע פאקטן, געשעענישן, כאראקטערן, שטריכן, באגעגענישן, פאסירונגען, קאזוסן, געפילן, איבערלעבונגען. ווי אלע גרויסע שילדערער פונעם לעבן און פון שטייגער, ווייסט ער, אז ביי דער סאמע גרעסטער איינפאלערישקייט — איז ניט שייך, אז ס׳איז ניט מעגלעך עפעס אמתדיק אויסצוטראכטן.
ער ווייסט אבער אויך, אז ווי פינקטלעך מע זאל ניט קאפירן א פאקט, וועט ער ניט ארויסקומען אמתדיק, עכט, אויב ער ווערט ניט באהערשט פונעם געדאנק, פונעם פאראלגעמיינערטן תוך, וואס מע דארף אין די דעטאלן ארויסעפענען און אויף זיי ארויפפרעסן ווי א שטעמפל.
שווער צו געפינען אין ליטעראטור געשטאלטן און סיטואציעס, וואס זאלן זיין מער „נאטור־עכט‟, זינלעך, פלאסטיש, ווי ביי שלום־עליכמען. זייער נאענטקייט צו דער ווירקלעכקייט איז אויסערגעוויינטלעך. פון דער אנדערער זייט, פארמאגן אבער די דאזיקע געשטאלטן און סיטואציעס א סך סימבאלישן באטייט. זיי זיינען היימיש באקאנט, ווי אויסגעריבענע שילינגען — און פארט משונה־פאנטאסטיש, ביז צו גראטעסק. דאס אלץ אין איינעם איז א סימן, אז די כאראקטערן און סיטואציעס זיינען ניט קיין צופעליקע, אז אין זיי ווערן בארירט תוך־זאכן פונעם לעבן, וואס ער שילדערט. און אזוינס איז שוין ממילא א „סימבאל‟, א צייכן פון א גאנצן צוזאמענהאנג פון דערשיינונגען. ס׳אנטהאלט אין זי שוין ממילא א סך מער ווי דאס שטיקל קאנקרעטע לעבן, וואס דער קינסטלער האט דערויף ארויפגעלייגט זיין האנט.
גערעכט איז דעריבער דער, וואס לייענענדיק זיינע ווערק, דערלויבט ער זיין אויפנעמענדיקער פאנטאזיע ברייט צו צעוויקלען און אויסצוטייטשן אפילו פון שלום־עליכמס סאמע קלענסטער מייסטער־נאוועלע.
געוויס זיינען ביי שלום־עליכמען באשטימטע שטריכן אין די כאראקטערן און סיטואציעס פארגרעסערט און אונטערגעשטראכן, אבער ניט אלס גוזמא, וואס ענדערט דעם אמת, נאר אלס פארדייטלעכונג, וואס העלפט דערזען דעם אמת. ער פאראייניקט בלויז מאמענטן, וואס זעען אויסערלעך אויס צו זיין פארשיידענע און וואס זיינע אין אמתן פארבונדן דורך וועזן זייערן, דורך אזא פארגרעסערן — פארטייטשט, דערקלערט, דעקט ער אויף, אז אזא און אזא גרופע דערשיינונגען פונעם סאמע פארשיידנסטן אויסזען — האט אייגנטלעך איין און דעם זעלבן תוך, דורך זיין טיף רעאליסטישן סימבאליזירן געשטאלטן און סיטואציעס ווערן זיינע ווערק „נאטירלעך, ווי די נאטור‟.

„מיט וואס זשע אייגנטלעך האט דער דאזיקער יונגער ארטיסט גענומען דעם עולם?‟ … „נאר מיט איין זאך: מיט דעם, וואס ער איז אומעטום און אלע מאל ערנסט, פראסט, נאיוו, אמתדיק, ווי דער אמת אליין, נאטירלעך, ווי די נאטור.‟
„פון דעסטוועגן, האט כמעט יעדער געפילט, אז ער זעט פאר זיך עפעס א נייס, עפעס אן אומגעהייערן כוח, אן אויסערגעוויינטלעך פארבארגענע קראפט. טרעט אויף פאר אייך א מענטש, וואס רעדט מיט פשוטע ווערטער, דאכט זיך, אזוי פראסט, אזוי נאטירלעך, אן קונצן רירט ער אן אלע אייערע סטרונעס, וועקט אויף אין אייך פארבארגענע געדאנקען, פארשלאפענע געפילן און א גרינג פרעסטל לויפט דורך איבער אייער לייב, און איר פילט מיט אים, און איר לעבט מיט אים, און איר קאנט ניט אפרייסן פון אים אייער אויג.‟
שלום־עליכם זאגט דאס וועגן דער הויפט־געשטאלט אין „בלאנזנדע שטערן‟. דאס איז געווען שלום־עליכמס אידעאל פון קונסט.

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
לאפסוס־קאקטוס — 43 

Next Post
פון כארקאוו ביז חיפה איז פאלג מיך א גאנג (סוף) 



