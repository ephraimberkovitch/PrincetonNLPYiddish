

פון אונדזער עזבון: יוסף ראבין (1900־1983) 



 by באריס סאנדלער 
November 2, 2017November 13, 2017 Filed under:
ליטעראטור
ליטעראטור־עזבון
פראזע 

דער פראזאיקער יוסף ראבין איז געבוירן געווארן אין גראדנע. פון דער פריער יוגנט איז ער צוגעשטאנען צו דער רעוואלוציע־באוועגונג אין ליטע. דעביוטירט אין ליטעראטור האט ראבין אין 1920 מיט לידער און דערציילונגען. אין 1923 איז ער צווישן די גרינדער פונעם מאסקווער זשורנאל „יונגוואלד‟. נאכן פארענדיקן דעם יידישן אפטייל ביים מאסקווער פעדאגאגישן אינסטיטוט אויף לענינס נאמען און דערנאך די אספיראנטור פארט ראבין קיין ביראבידזשאן, צו בויען דארט א ניי יידיש לעבן. נאר אין יאר 1937 ווערט ער רעפרעסירט און פארשיקט אויף עטלעכע יאר אין א סיבירער לאגער. די איבערלעבונגען פון יענע יארן האבן געשאפן דעם יסוד פאר זיין לעצטן ראמאן „אין יענע יארן‟, וואס איז דערשינען אינעם זשורנאל „סאוועטיש היימלאנד‟ שוין נאך זיין טויט. אין 1942 ווערט ראבין באפרייט און גייט פרייוויליק אוועק אויפן פראנט.
זיין ערשטער ראמאן „שוועסטערקינדער‟ איז ארויס אין 1930 און איז גלייך געווען פאזיטיוו אפגעשאצט מצד דער קריטיק און לייענערשאפט. זינט דעמאלט דערשיינען זיינע פראזע־ווערק יאר נאך יאר; צווישן זיי די ראמאנען „בוזי דובין‟ און דער „וועג איז אפן‟. נאך דער צווייטער וועלט־מלחמה באווייזן זיך זיינע ראמאנען „ביים ניעמאן‟, „אין פארשיידענע יארן‟, „חוהלע גפן‟, „איך זע דיך, ווילנע‟, מיין טייערער צעדרייטער‟, „לאה און איר מאמע‟, „העשל דער סטאליער און זיין אייניקל‟, „ראזע קדיש און איר זון‟, ווי אויך דערציילונגען און זכרונות.
פאר ראבינס שאפונג איז געווען כאראקטעריסטיש קעמפערישע ליידנשאפט, ברייטע שילדערונגען פון סאציאל־היסטארישע געשעענישן, פארטיפטע פילאסאפישע באטראכטונגען.
לייענט די דערציילונג פון יוסף ראבין „גראדנע‟ (פונעם בוך „די שטאט פון מיין יוגנט‟, פארלאג „סאוועטסקי פיסאטעל‟, מאסקווע, 1985)
גראדנע
גראדנע איז מיין קינדהייט. ווילנע — מיין יוגנט, קיין מאסקווע בין איך געפארן ווערן א מענטש…
שלום־עליכם אויף זיין לעצטן באזוך אין גראדנע, 1914
אין 1914 האב איך אין גראדנע געזען שלום־עליכמען.
ס׳איז געווען אנהייב זומער. איך האב דעמאלט זיך געלערנט אין דער „יעוורייסקאיע קאזיאנאיע אוטשילישטשע‟ [לערן־אנשטאלט פאר יידישע דערוואקסלינגען — רעד.]. צופעליק בין איך אריין אין הויף פון דער שול און דערהערט, ווי דער שמש פון דער יידישער ליי־און־שפאר־קאסע, וואס האט זיך געפונען אין דער זעלבער געביידע פון דער „אוטשילישטשע‟, זאגט צו עמעצן:
— היינט קומט שלום־עליכם צו פארן. מע דארף גיין באגעגענען.
איך בין גלייך אוועקגעפארן צום וואקזאל.
קיין אמתע פארשטעלונג וועגן שלום־עליכמען האב איך נאך דעמאלט ניט געהאט. איך האב געהערט, אז ער איז א שרייבער, א גרויסער מענטש. זיין נאמען איז מיר אויסגעקומען צו הערן פונעם צייטונגס־פארקויפער, וואס פלעגט גיין איבער אונדזער גאס און שרייען: א „היינט‟, א „מאמענט‟… „דער בלוטיקער שפאס‟ פון שלום־עליכם. אויף שבת פלעגט זיין א צייטונג ביי אונדז אין שטוב.
ווען איך בין צוגעלאפן צום וואקזאל, איז שוין דער צוג געווען אנגעקומען. שלום־עליכם און זיין פרוי זיינען געשטאנעם ביים ארויסגאנג פונעם וואגאן. די פרוי איז געשטאנען אויף די טרעפלעך מיט א בוקעט בלומען אין די הענט. הינטער איר, מיט א פלעד אויף די אקסלען, איז געשטאנען שלום־עליכם. איך בין געווען זיכער, אז אויף דער סטאנציע וועט זיין א גרויסער עולם, געווען זיינען אבער עטלעכע געציילטע מענטשן.
אפשר דוכט זיך מיר עס איצט, און אפשר איז עס טאקע אזוי אין דער ווירקלעכקייט געווען: איך האב געזען שלום־עליכמס קלוגע אויגן דורך זיינע ברילן. זיי האבן געשמייכלט עטוואס אפלאכעריש און, ווי מיר דוכט זיך איצט, האט ער געשמייכלט פון דער צו שטילער און שוין צופיל באשיידענער באגעגעניש. דער פריסטאוו און אפשר ניט מער, ווי אן אקאלאטאטשנער [יינגערער פאליציי־ראנג — רעד.], וואס איז געשטאנען ביים וואגאן, האט אפגעגעבן „טשעסט‟ פאר שלום־עליכמען און זיין פרוי, ווען זיי זיינען אראפ פון די וואגאן־טרעפלעך אויף דער פלאטפארמע.
אין שטאט זיינען געהאנגען אפישן וועגן שלום־עליכמס אוונט. צום באדויערן, האב איך נאך דעמאלט ניט געהאט קיין פארשטאנד צו וועלן זיין אויפן אוונט און הערן דעם שרייבער. געלייענט שלום־עליכמס ווערק האב איך ערשט אין א יאר אדער צוויי ארום, ווען איך בין שוין געווען אין ווילנע. כ׳מיין, ס׳קען זיין צום ארט צו זאגן, אז ווען איך האב צום ערשטן מאל געלייענט שלום־עליכמען, בין איך געווען זיכער, אז דאס, וואס ער שרייבט, איז אויסגעטראכט, אין לעבן איז אזויס ניט פאראן.
איך האב פארגעלייענט פאר דער מאמען און פארן יינגערן ברודער שלום־עליכמס א דערציילונג. איך געדענק ביז איצט. איך לייען: „רוף מיך קנאק־ניסל‟. אלע לאכן. איך פארגיי זיך אין געלעכטער אזוי, אז איך קען דעם אטעם ניט כאפן. און אט דאס „רוף מיך קנאק־ניסל‟ איז פאר מיר אויך אויסגעטראכט. איך וויל עס דערקלערן אזוי.
שלום־עליכם איז ניט נאר א יידישער שרייבער פון רוסלאנד, נאר פריער פאר אלץ א יידישער שרייבער פון אוקראינע. זיין קאנקרעטקייט, דער נאציאנאלער קאלאריט, דער קאלאריט פונעם לאנד, זיינע העלדן און זיין הומאר זיינען פארבונדן מיט אוקראינע, און מיר, א ליטוואק, איז דעמאלט, אפנים, שווער געווען אויפצוכאפן דאס „אוקראינישע‟ ווי א ווירקלעכקייט, ווי דאס אומרויקע לעבן. און בכלל האב איך געוויס אין יענע אנהייב יוגנט־יארן געהאט א פארשטעלונג, אז אלץ, וואס אין די ביכער איז באשריבן — איז אויסגעטראכט. די גאנצע קונץ איז אין אויסטראכטן.
* * *
דער קיסר ניקאליי דער צווייטער, מיט זיין פרוי און יורש אין גראדנע, 1914
אין דעם זעלבן 1914, נאר אין הארבסט, האב איך געזען ניקאליי דעם צווייטן. היינט האט מען פאר א קיסר קיין דרך־ארץ ניט. אבער אמאל… א קיסר! און נאך וועלכער קיסר?..
יעדן שבת און יום־טוב פלעגט מען אין די שילן און בתי־מדרשים זאגן א ספעציעלע תפילה פארן קיסר. אלע דאוונער פלעגן מוזן אויפשטיין.
אמת, דעם דאזיקן ניקאלייען זאל געווען אנקומען כאטש א טויזנט חלק פון דעם, וואס די פאלקסמאסן האבן אים געווונטשן מיט קללות, וואלט ער שוין צום 1917 ניט דערלעבט.
און דאך… א קיסר! מענטשן זיינען מיר מקנא געווען. הארבסט 1914. די רוסישע ארמיי איז אריין אין מיזרח־פרייסן. דער פאטריאטיזם האט זיך א הייב געטאן אויף דער העכסטער כוואליע. נאך א חודש, נאך צוויי און מיט דייטשלאנד איז קאפוט — האט מען געשריבן און גערשיען. ביי אזא געהויבענער שטימונג איז דער קיסר געקומען נאענט צום פראנט, באדאנקען זיינע „סאלדאטיקלעך‟, הייבן זייער שטימונג. ווארעם דארט, ווו דער קיסר, דארט איז מזלדיק, ניט קיין אנדערער, נאר ער אליין, דער קיסר, איז דער אנפירער פון אלע זיגן.
אויף באגעגענען דעם קיסר ביים וואקזאל האט מען צונויפגעקליבן אלע שילער פון די שולן. אויך די שילער פון דער „יעוורייסקאיע קאזיאנאיע אוטשילישטשע‟ האט מען גערופן. אין די הענט האט מען אונדז געגעבן קליינע דרייפארביקע פענדלעך און אויסגעשטעלט אויפן פלאץ ביים וואקזאל. מיר האבן באדארפט באגעגענען דעם קיסר און זיין משפחה מיט אויפגעהויבענע פענדלעך און מיט א „הורא‟־אויסגעשריי. אונדזערע אויגן זיינען געווענדעט צום ארויסגאנג פון וואקזאל. כל־זמן פארשיידענע נאטשאלניקעס לויפן ארום הין־און־צוריק, האבן מיר פארשטאנען, אז ס׳איז נאך פרי. אבער אט איז שטיל געווארן. קיינער באווייזט זיך ניט. הייסט עס, דער קיסר איז געקומען. מיר, יינגלעך פון דער שול, קוקן מיט אלע אויגן צום ארויסגאנג. מיר וועלן אים זען? ווו וועט ער דורכגיין?
דער קסר, דער קיסר!
מיר הייבן אויף די פענדלעך און שרייען „הורא!‟.
דער קיסר איז אין א שינעל, אין שטיוול, ער איז ניט קיין הויכער, א בלאסער, מיט א בערדעלע. קיין קרוין טראגט ער ניט, קיין שיין ארום זיין קאפ לייכט ניט, קיין שכינה רוט אויף אים ניט. מע זאל ניט וויסן, אז דאס איז א קיסר — וואלט מען זיך אליין ניט אנגעשטויסן.
און אט איז די קיסרינע, אט זיינען די טעכטער, איינע פון זיי איז אנגעטאן אין רויטן. א הויכער געזונטער מאטראס טראגט אויף די הענט דעם קיסרס יורש, דעם צעסארעוויטש אלעקסיי. זיי זעצן זיך אריין אין אויטאמאבילן און פארן איבער דער שטאט. פארויס אין דער ערשטער מאשין זיצט דער פאליצמייסטער און שרייט:
— דער קיסר פארט, דער קיסר פארט!
אהיים בין איך געקומען מיט דער גרויסער נייעס: געזען דעם קיסר, די קיסריני, די טעכטער דעם „נאסלעדניק‟ [יורש — רוס.]
אלע פרעגן:
— ווי זעען זיי אויס?
איך דערצייל.
— אט א מזל — געזען דעם קיסר!
איינס אבער האב איך פארשוויגן, איך האב פארשוויגן וועגן דעם, אז ווען די קיסרינע איז פארבייגעגאנגען און אלע האבן געשריען „הורא!‟, האבן מיר, עטלעכע יינגלעך, אויך אריינגעשריען „דורא, דורא!‟ [משוגענע — רוס.].
* * *
יאזעף פילסודסקי מיט זיין שטאב קומט אן אין גראדנע, 1921
דער נס פון סוכות.
אויף אזוי פיל געדענק איך נאך פון אמאל, איך זאל וויסן, אז דער נס איז גאר געשען אין חנוכה. איך האב אפילו אן עדות: אויף די חנוכה־דריידלעך. דערציילן וועגן א נס, וואס איז אלעמען באוווסט, איז ניט קיין חכמה. דערציילן דארף מען נייעס. די נייעס איז — דער נס פון סוכות.
דאס איז מיין לעצטע געזעגעניש מיט דער אלטער גראדנע.
נאך א דורכפאל אין ווילנע, ווען עס זיינען פארגעקומען גרויסע ארעסטן, בין איך געווען אין ביאליסטאק, דערנאך געקומען קיין גראדנע. און פונקט דארף צו יענער צייט קומען קיין גראדנע יאזעף פילסודנסקי. געווען איז עס סוכות, 1921. די שטאט גרייט זיך, ראמט זיך, פוצט זיך. איבער די גאסן שטעלט מען טריומפאלע טויערן. אויף די באלקאנען הענגט מען אויף טעפיכער מיט פילסודסקיס פארטרעטן, אויסער דעם, גרייט זיך די פאליציי, אומעטום זוכט מען פארדעכטיקע, מע קאנטראלירט דאקומענטן, מע גיט אויף אלעמען אכטונג.
איך האב געוווינט ביי איינער פון מיינע מומעס. געזעסן בין איך אין דער היים, אין ערגעץ ניט געגאנגען, פון שטוב ניט ארויס. זאל יאזעף פילסודסקי קומען און אוועקפארן — וועט יוסף ראבין קענען ארויסגיין אין גאס כאפן פרישע לופט.
סוכות אין דער פרי. מע ליגט נאך אין די בעטן. א קלאפעריי אין דער טיר.
— ווער איז דארט?
— עפנט!
— ווער איז?
— פאליציי! עפנט.
קעגן פאליציי קענען קיין בריה ניט זיין. עפנט מען. צוויי פאליציי־לייט קומען אריין.
— וויפל מענטשן זיינען ביי אייך אין שטוב?
עמצער ציילט אויף די פינגער און ענטפערט.
— גוט. וויפל מענטשן — אזוי פיל פעסער גיט אונדז. מיר קאנטראלירן אין אלע הייזער. קיין פרעמדע זיינען ביי אייך ניט פאראן?
— ניט פאראן.
— גיט אונדז די פעסער.
דאס קומט פאר אינעם ערשטן צימער, איך זיץ אין א צווייטן צימער און הער זיך איין, וואס עס קומט פאר אינעם ערשטן. קיין פאס האב איך ניט. איך האב נאך אלץ דאס פאפירל, אז איך האב אפגעגעבן מיינע דאקומענטן אין ווילנער מאגיסטראט אויף באקומען א פאס. דער טערמין איז שוין לאנג דורכגעגאנגען, און דאס פאפירל איז מער ניט גילטיק.
וואס טו איך אין גראדנע? פאר וואס בין איך ניט צוגעשריבן? קורץ, מע זאל זיך נעמען גריבלען — וועט מען מיך פירן מיטן עטאפ קיין ווילנע און אלץ וועט קלאר ווערן. אויפן הארצן איז ניט גוט. ארעסטירט ווערן און די קרובים אנטאן צרות. און צוליב אזא אומגעלומפערטן צופאל — קומען אין איין צייט מיט פילסודסקין.
דערווייל קלייבט מען שוין צונויף די פעסער ביי אלעמען. איך זע ניט, נאר איך הער, ווי די פאליציאנטן אינטערעסירן זיך מיט יעדן פאס באזונדער, וועמען געהערט ער, וואס טוט ער? דערווייל גייט אלץ כשורה. וועגן מיר קענען פארגעסן. און דאס וואלט געווען דער בעסטער אויסוועג. אבער אט דערהער איך, ווי מע פאדערט נאך א פאס.
— נאך א פאס! גאר פאגעסן. — רופט זיך אפ א מיידלשע שטים. — יאסלס פאס. אט ברענג איך. — די טיר אין צימער עפנט זיך און עס קומט אריין מיין שוועסטערקינד. — יאסל, גיב דיין פאס.
אנשטאט געבן א פאס, פרעג איך:
— וווהין גייט ארויס דאס פענצטער?
— געפונען א צייט צו פרעגן. גיב דיין פאס.
— די פענצטער זיינען שוין ביי אייך פארקלאפט?
— געפונען א צייט… גיב דיין פאס.
אין צימער קומט נאך עמעצער אריין מיט א טענה, וואס איך צי אזוי לאנג? די פאליציי־לייט ווארטן, מע וויל פון זיי, וואס גיכער פטור ווערן. אט קומט שוין אויך אריין מיט איר טומלדיקן טעמפעראמענט־אויסגעשריי די מומע איטע. די פאליציאנטן בייזערן זיך, זיי קלייבן זיך אליין אריינגיין אין צימער.
— גיב גיכער דעם פאס. — און באלד גיט זי א זאג מיט א געפאלענער שטים, — ער האט ניט? וואס הייסט? אך, גאר אזוי… ער מאכט אונדז אומגליקלעך. און אליין איז ער דאך א פארפאלענער…
מיר שטייען אלע אין צימער און שווייגן. מיר ווארטן, וואס ווייטער וועט זיין. אין פאדער־צימער איז שטיל. מיר דערהערן, ווי די דרויסן־טיר עפנט זיך קוים־קוים און פארמאכט זיך אויך קוים וואס מע הערט.
— ווער איז געקומען?
— קיינער ניט, ווער וועט איצט קומען?
ווידער איז שטיל. די מומע איטע מיט איר טעמפעראמענט קען עס ניט אויסהאלטן. זי עפנט די טיר פון צימער.
— זיי זיינען שוין ניטא, זיי זיינען אוועק. א נס! אן אמתער נס. — זאגט די מומע מיט איר ענערגישן הויכן קול.
קיינער פארשטייט ניט, פאר וואס זיינען די פאליציי־לייט אוועק. אבער איינס איז פארשטענדלעך: א נס. די סיבה פון דעם נס איז ערשט קלאר געווארן אין א שעה ארום. מיין יינגערער ברודער ברוך האט געארבעט אויף שערעשעווסקיס טאבאק־פאבריק ווי אן עלעקטריקער אדער ווי א מעכאניקער. אויף יום־טוב פלעגט מען די ארבעטער ארויסגעבן פאפיראסן אן געלט. אויף סוכות איז דאס זעלבע געשען, און מיין ברודער האט באקומען צוויי פעקלעך פאפיראסן, צו הונדערט שטיק אין א פעקל.
נאכן „נס‟ האב איך זיך געפילט ניט אזוי גוט און געבעטן דעריבער ביים ברודער א פאפיראס, כאטש איך האב דעמאלט זעלטן־ווען גערייכערט. דער ברודער גייט צו זיין מאנטל, וואס הענגט אין פאדער־צימער און וויל פון דארט ארויסנעמען א פאפיראס. לאזט זיך אויס — ניטא קיין פאפיראסן. וווהין זיינען אהינגעקומען 200 שטיק פאפיראסן, צוויי פעקלעך?
דער מאנטל, ווי אזוי ער איז געהאנגען אויף דער וואנט, אזוי הענגט ער אויך איצט, מיט די אינווייניקסטע קעשענעס פון אויסן. אין די דאזיקע קעשענעס זיינען געלעגן די פעקלעך פאפיראסן. ווער האט זיי גענומען? פשוט טשיקאווע צו וויסן. ערשט איצט כאפט זיך עמעצער, אז ער האט געזען, ווי די פאליציאנטן האבן זיך געפארעט ביים מאנטל. קיינעם האט אבער ניט געקאנט איינפאלן, אז דווקא די היטער פון פילסודסקיס ארדענונג, האבן ארויסגעוויזן זייער אמתן בארוף. זיי האבן צוגעלקחנט די פאפיראסן און זיינען שטילערהייט אוועק.
אט אין וואס עס איז באשטאנען דער „נס‟ פון סוכות. גלייך נאך יום־טוב בין איך פון גראדנע אוועקגעפארן. איך האב זיך מיט מיין געבורטסשטאט געזעגנט. זיי געזונט, גראדנע.
 

Share this:TwitterFacebookPrintLike this:Like Loading...

Related
 


Tagged: storyYiddishYosif Rabin 
Post navigation


Previous Post
לאפסוס־קאקטוס — 2 

Next Post
ריזשי קאט 



