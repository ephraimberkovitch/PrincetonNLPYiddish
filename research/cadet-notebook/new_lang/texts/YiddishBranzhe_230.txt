

נאטיצן פונעם רעדאקטאר — 26 



 by באריס סאנדלער 
November 1, 2019November 2, 2019 Filed under:
באריס סאנדלער 

מחשבות נאך „נעילה‟
דער חודש חשוון גייט אונטער און אלע הארבסטיקע יום־טובים האבן זיך אויסגעלאזט אין דעם הארציקן ווונטש: „לאמיר דערלעבן ביז איבעראיאר!‟
איך וווין מיט מיין פרוי אין דרום־ברוקלין, ווו עס פעלן, דאנקען גאט, נישט אויס קיין יידן — סיי די אמעריקאנער, וואס האבן דא אפגעלעבט א לעבן, סיי מיר, די געקומענע פונעם געוועזענעם סאוועטן־פארבאנד, ס׳רוב אין די אנהייב 1990ער. יא, מ׳האט זיך פאמעלעך איינגעטונקען אין דער אמעריקאנער ווירקלעכקייט. זיך צופאסן צו נייע אומשטענדן, שטייגער, אויפפירונג וכדומה האט מען אונדז גוט אויסגעלערנט אין דער „אלטער היים‟; קיין אנדער ברירה האבן מיר נישט געהאט. אנדערש וואלט מען נישט אויסגעהאלטן יענעם רעזשים. דאס ביסל יידישקייט, וואס האט נאך די ערשטע נאכמלחמהדיקע יארן געזשיפעט אין די משפחות, איז אויך אין די 1950־1960ער יארן אויסגעגאנגען. יעדנפאלס, אזוי האט זיך דעמאלט געמיינט…
דאס קומען קיין אמעריקע און דאס איינווארצלען זיך דא, האט פארט צעבלאזן ביי אונדזער דור דאס כמעט אויסגעלאשענע נאציאנאלע פייערל, זאל אפילו זיין אויף דעם אמעריקאנער אופן — מע מלט די אייניקלעך, מע מאכט זיי א בר־מיצווה, מע שטעלט א חופה, מע גייט אויף יום־כיפור אין שיל אריין, און ווען עס ברענגט דער גורל אין א לוויה־הויז, פירט מען אלץ דורך, ווי ס׳איז אנגענומען ביי יידן, מיט אלע פיטשעווקעס. נאך מער: נישט ווייניק פון אונדזערע קינדער זיינען געווארן בעלי־תשובה. אמת, די עלטערן האבן דעם אומקער פון זייערע קינדער און אייניקלעך צו יידישקייט פארטייטשט אויף אן אייגענעם אופן, אראפגעשלונגען ווי א ביטערע פיל; אבער פארט געפונען פאר זיך א טרייסט, אז „א שידוך מיט א גוי אדער א גויה וואלט נישט געווען בעסער‟.
דאס באגעגענען אין די טעג יום־טובדיק אויסגעפוצטע מאן־און־ווייב, מיט קינדער ארום זיך, האט געוועקט דערמאנונגען פון מיין ווייטער קינדשאפט. מיר האט אפגעגליקט, איך האב געהאט א פרומען זיידן און אין די ערשטע צען יאר פון מיין לעבן, ווען ס׳איז נאך געווען מעגלעך, זיך געווארעמט ביים פייערל פון א יידישער היים.
די אויגן פארמאכט. אין זיך איינגעקוקט —
אין טלית מיין זיידע אין ווינקל פאררוקט.
ער מורמלט די תפילות, אין בארד זיי פארלוירן,
זיך שאקלט אין דבקות פארטיפט און פארקאכט.
און מיר וויל זיך לאכן — כ׳פארשטיי נישט קיין ווארט.
עשרת־הדיברות — דער אייביקער „לא‟,
דער וויי פון געבוירן, פון ווידוי דער „אוי‟.
דער דרך פון לעבן — די בריק איז א שמאלע,
וואס הענגט אין דער לופט צווישן הימל און ערד.
און איך בין אין מיטן, צי ווו אין דער וועלט?
דעם אטעם פארהאלטן. אין זיך איינגעהערט —
עס קלאפן אין שלייפן ספאלאשעטע פערד.
די רגע די לעצטע, די רגע די ערשטע —
א שמאלע מחיצה, א גלעזערנע וואנט
פון נעכטן צום מארגן — דאס אלץ, וואס עס בלייבט.
מיר, יידישע קינדער, פלעגן אויף שימחת־תורה אויסמייסטרעווען זיך א פענדל — צו א שטעקעלע צופעסטיקן א פירעקיק זייטעלע בלוי פאפיר און אויבן ארויפזעצן אויפן שפיץ א רויט עפעלע. פאר וואס דווקא א רויטס, ווייס איך נישט ביז היינט. שוין אין שיל, די איינציקע אין אונדזער שטאט, האט מען אינעם עפעלע אריינגעשטעלט א קליין ליכטעלע, וואס דער שמש פלעגט יעדן יינגעלע צוטיילן, און עס אנצינדן. און אזוי האט מען זיך שוין ארומגעדרייט איבערן שיל־הויף, ארומגעצאמט מיט א הויכן הילצערנעם פלויט; זיך געשלענגלט נאכן הויכן קרעפטיקן ייד, וואס האט געטראגן, צוגעדריקט צום אקסל, די איינציקע ספר־תורה…
מארק קאץ. תשליך
נאך פריער, ממש אינעם ערשטן טאג ראש־השנה, האט מיך דער זיידע אנגענומען פאר דער האנט און געהייסן גיין מיט אים. כ׳בין דעמאלט אלט געווען א יאר זעקס־זיבן. אויפן ברעג פונעם שמאלן טייכל רעוט זיינען מיר געווען נישט די איינציקע. א היפשע שורה יידן האבן זיך דארט אויסגעשטעלט, זיך געשאקלט, געמורמלט אונטער דער נאז און… איבערגעקערט די קעשענעס פון זייערע רעקלעך און מאנטלען — זיי אויסגעטרייסלט. אזוי פלעגט געוויינטלעך טאן מיין באבע איידער זי האט זיך גענומען וואשן מיינע הייזלעך.
שוין אויפן וועג אהיים, האב איך א פארחידושטער געפרעגט דעם זיידן: וואס איז דאס אזוינס געווען?
— תשליך! — איז דער זיידע אפגעקומען מיט איין ווארט.
— וואס זשע מיינט עס, דאס ווארט?
— ס׳איז נישט סתם א ווארט, — האט דעם זיידנס שטילע שטים דערווארעמט די קילבלעכע פארנאכטיקע לופט, — ס׳איז אזא יידישער מינהג, וואס מיינט, אריינווארפן אין די טיפע טיפענישן פון ים די עבירות און זינד פון א גאנץ יאר…
מיין חידוש איז געווארן נאך גרעסער; כ׳האב זיך דערמאנט, ווי די חברה פון אונדזער מאהאלע לאכן, אז רעוט איז אזוי טיף, אז מע קאן אים אריבערגיין און נישט אננעצן די פיס. האב איך עס געזאגט דעם זיידן.
— רעוט פאלט אריין אינעם גרעסערן טייך נעסטער, און דער נעסטער פאלט אריין אין שווארצן ים, און ארום דעם שווארצן ים וווינען א סך פעלקער… — האט דער זיידע אראפגעקוקט צו מיר, און אין א גלעזל פון זיינע ברילן האט א בלישטש געטאן דאס ערשטע שטערנדל.
מער קיין קשיות האב איך דעם זיידן אין יענעם אוונט נישט געפרעגט, כאטש אין מיין קינדערשן מוח האט נאך עפעס געעקבערט א פראגע, כ׳האב אבער נישט געוווסט ווי אזוי מע פרעגט זי. היינט, ווען איך אליין בין שוין א זיידע, שטעל איך זיך די פראגע, וואס איז גענוג אויסגערייפט געווארן במשך פון מיין לעבן: פאר וואס זשע באקומט זיך אזוי, אז מיר, יידן, זיינען שולדיק אין אלע חטאים פון דער וועלט?!
מיין אייניקל, שימחה־עזריאל וואקסט ביי פרומע עלטערן. נישט לאנג צוריק איז ער געווארן דריי יאר אלט ביז הונדערט און צוואנציק. האט מען אים, ווי עס פירט זיך אין פרומע משפחות, צום ערשטן מאל אפגעשוירן. איצט גייט ער ארום זייער שטאלץ, ווייל נאכן „אפשער‟ טראגט ער א יארמלקע און א טלית־קטן, ווי זיין עלטערער ברודער ישראל־אהרן.
גלייך נאך ראש־השנה איז די גאנצע משפחה געגאנגען אין זאאפארק. ביים וואליער מיט א הירש האט שימחה־עזריאל פלוצעם אויסגעשריען: „טאטע, גיב א קוק, עס וואקסן ביי אים אויפן קאפ שופרס!‟
כח תשרי, חשון ה׳תש״פ, ברוקלין

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
אן אוונט פון יידישער פאעזיע פאר קינדער 

Next Post
מאנטעסקיע און דאס יידנטום 



