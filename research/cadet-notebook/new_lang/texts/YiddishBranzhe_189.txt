

מיינע ליבעלידער 



 by באריס סאנדלער 
March 2, 2020March 6, 2020 Filed under:
לידער 

משה לעמסטער
די יוגנט־חלומות
מיטן מיידל יונגן אויפגעוואכט,
דאס ערשטע מאל מיט איר אין איינעם,
און דערמאנט זיך, אז א גאנצע נאכט
געזען האב איך חלומות שיינע,
פילקאלירטע, ריינע ווי א טרער,
פולע בלויז מיט פרייד און ווונדער.
אזוינע ניט געזען מיט קיינעם מער
נאר מיט איר, מיט יענעם מיידל יונגן.
כ׳ווייס ניט, ווו זי איז ערגעץ היינט,
אין נעפל איז איר פנים ווייט געבליבן…
נאר מיט יענע חלומות מיין יוגנט שיינט
חלומות, פון פלאנעטע ליבע…
מיינע ליבעלידער
מיינע ליבעלידער,
ווי א בוקעט פון קווייטן
פון א פרייען פעלד,
צי א גרינעם טאל.
כ׳שענק זיי היינט די פרויען,
מיט וועמען זיך צעשיידן,
וועלכע איך האב ליב געהאט,
פארליבט געווען א מאל.
מיינע ליבעלידער
אויכעט אנדענק־ליכטלעך,
זייער יעדער פלעמל
ענלעך אויף א טרער.
נאך די פרויען ליבע
מיינע ליכטלעך־לידער —
פרויען, וואס זיי האבן
צו פרי פארלאזט די ערד.
מיינע ליבעלידער,
ווי א קראנץ פון תפילות,
צו גאט וואס האט באשאפן,
אזא הארץ און זעל.
זיי האבן אויסגעהאלטן
די פלאמיקע געפילן
צו פרויען, וואס באשיינט
האבן מיין לעבן העל.
ליבע און די חטאים
פאר דעם אייבערשטן וועל איך שטיין געפלעפט
ער וועט בלעטערן ניט אייליק
מיט מיינע חטאים דאס דינע העפט,
די אמאליקע חטאים מיינע.
ער ווייזט מיר דאס זייטל דאס ערשטע,
איך זאג אים: „אמת, פארט,
נאר איך בין דאך דעמאלט, הערשער,
פארליבט געוועזן ביז גאר!‟
וועט מיר זאגן גאט:
„כ׳האב געוווסט פון די שטערן דיין סוד.‟
ער ווייזט מיר דאס צווייטע זייטל,
איך טענה ווידער: „אמת, פארט,
נאר איך בין אין יענע צייטן
פארליבט געוועזן ביז גאר!‟
וועט מיר זאגן דער אבינו מלך:
„דאס פלעג מיר א מאל די לבנה דערציילן.‟
ער ווייזט מיר דאס זייטל, דאס דריטע,
איך נאך א מאל שטיל: „אמת, פארט,
נאר איך בין דאן געווען א פארליבטער,
א פארליבטער געוועזן ביז גאר!‟
וועט מיר זאגן דער טאטע ליבער:
„כ׳האב געוווסט דאס פון דיינע לידער.‟
דערנאך דאס העפט מיט די חטאים
וועט ער פארמאכן און רעדן געהיט:
„יענץ מיידל מיט די אויגן בלויע
האט דיך ניט געהאט דאך ליב!‟
וועל איך אים ענטפערן: „זיסער טאטע,
„כ׳האב געוווסט דאס, געוווסט דאס אוודאי…‟
גאט וועט מיר ווייזן א טיר א ווייסע
א שמייכל וועט שיינען אויפן געזיכט.
דאס העפט אויף שטיקלעך וועט ער צערייסן…
איך עפן די טיר — א שטראם מיט ליכט!

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
בלויז עטלעכע מינוט גאנג 

Next Post
אייניקע שטריכן צו וויקטאר הוגאס פארטרעט 



