
 די ראדיא ״דאס יידישע קול״, וואס געפינט זיך אין ברוקליין, מאסאטשוסעטס, די פאראייניקטע שטאטן און טראנסלירט אויף יידיש, האט פארבעטן דעם דירעקטאר פון יידישע פראגראמען ביים ארבעטער־רינג ניקאליי באראדולינען צו דערציילן די צוהערער וועגן נייע ביכער אויף יידיש אדער אויף יידישער טעמאטיק, וועלכע זיינען ארויס אין ביראבידזשאן. ניקאליי האט דערציילט וועגן דער צייטונג ״ביראבידזשאנער שטערן״, די איינציקע פעריאדישע אויסגאבע אין רוסלאנד, וואס דערשיינט אויף יידיש און רוסיש וועכנטלעך. די צייטונג איז אנגעפירט פון דער הויפט־רעדאקטארין יעלענע סאראשעווסקאיא, וואס האט בייגעטרארגן א סך מי און וויסן אין ארויסגעבן די נייע און וויכטיקע פובליקאציעס אין ביראבידזשאן. 
 איינע פון זיי איז א בוך ״א שטעטל פון א וועלט־פארנעם״, אויף רוסיש, וועגן דעם יידישן יישוב, קאמונע ״איקאר״, געגרינדעט אין 1928&nbsp; מיט דער הילף פון א סך איבערוואנדערער פון אויסלאנד. די מחברטע, יעלענע מארונדיק, א טאכטער פונעם איבערוואנדערער און א תושב פון ״איקאר״, האט יארן לאנג געזאמלט די זעלטענע דאקומענטן (א סך אין יידיש, איבערגעזעצט אויף רוסיש פון יע. סאראשעווסקאיא) און פאטאגראפיעס, גענומען צענדליקער אינטערוויוען מיט&nbsp; קינדער פון די ערשטע קאלאניסטן. דאס בוך העלפט אונדז בעסער זיך פארצושטעלן די קאמפליצירטע תקופה. 
 אין אויגוסט 2020 איז ארויס אויף רוסיש און יידיש דער אלמאנאך ״ביראבידזשאן״, וואס איז ארויסגעגאנגען אין 1948 – 1946 און וואס מע האט אים ווידער אנגעהויבן פובליקירן אין 2012. די פרישע אויפלאגע איז א וואגיקער באנד פון מער ווי 500&nbsp; זייטלעך און דער יידישער טייל שליסט איין 11 מחברים פון ביראבידזשאן, ישראל, מינסק, פעטערבורג, ניו־יארק, בלומינגטאן. די מיטרעדאקטארן פונעם אלמאנאך זיינען וועלוול טשערנין (ישראל), אלעקסאנדער דראבקין און יעלענע סאראשעווסקאיא (ביראבידזשאן). זיי האבן אריינגעלייגט א סך ארבעט און ליבשאפט כדי די פובליקאציע זאל ארויס א געראטענע. 
 אגב, אין 2020 האט דער ישראלדיקער ליטערארישער זשורנאל ״יידישלאנד״, רעדאגירט פון וועלוול טשערנין און מיכאל פעלזענבאום, געווידמעט זיין פינפטן נומער אין גאנצן צו ביראבידזשאן: פאעזיע, פראזע, בעלעטריסטיק, מעמוארן, זאנגלידער וכדומה, אלץ וועגן דער יידישער אויטאניאמער געגנט. 
 אין 2018 און 2020 זיינען ארויס אין ביראבידזשאן צוויי פרעכטיקע קינדער־ביכער פונעם אנערקענטן שרייבער באריס סאנדלער: ״העלפאנד עלי און קלעפטשיק־בעבטשיק״, אילוסטרירט דורך 27 קינדער פון ביראבידזשאנער קונסט־שול. דאס בוך איז ארויס אין יידיש און רוסיש (איבערגעזעצט פון יע. סאראשעווסקאיא, וואס האט אויך אנגעפירט מיטן פראיעקט.( 
 אין 2020 האט מען פארעפנטלעכט באריס סאנדלערס בוך פון קינדער־לידער, וואס ער האט געווידמעט זיינע אייניקלעך, מיט פאנטאסטישע אילוסטראציעס פון א יונגער ביראבידזשאנקע סאניע פיליפקינא. דאס בוך איז ארויס אויף יידיש און רוסיש אין ביראבידזשאן און אויך אויף יידיש און ענגליש אין ניו־יארק, מיט ענגלישער איבערזעצונג פון עלען קאסעדי. 
 צום סוף פון דער פראגראם האט נ. באראדולין דערציילט וועגן דעם נאר וואס געדרוקטן וויסנשאפטלעכן ווערק פונעם פארזיצער פון דער געזעלשאפטלעכער ארגאניזאציע ״ירושה״ וואלערי גורעוויטש ״די יידישע אויטאנאמע געגנט: פון עבר ביז היינט״. דאס איז א סאלידע פארשונג פון דער געשיכטע פון בירא־בידזשאן פון סאמע אנהייב ביז היינט. 
 ניקאליי באראדולין האט געלאזט וויסן די צוהערער פון דער ראדיא־סטאנציע ״דאס יידישע קול״, אז אויב זיי ווילן קריגן מער אינפארמאציע וועגן די פובליקאציעס פון ביראבידזשאן, זאלן זיי זיך פארבינדן דירעקט מיט אים דורך בליצפאסט: nborodulin@circle.org 
 די ראדיא־סטאנציע ‎״דאס יידישע קול״ עקזיסטירט שוין 26 יאר און טראנסלירט יעדן מיטוואך פון 7:00 &nbsp;ביז 8:30 אין אוונט. מע קען הערן אירע אוידיציעס דורך אינטערנעץ. די מיטגרינדער פון דער פראגראם זיינען חסיה סעגאל (2017 – 1913) און מאיר דוד, וועלכער איז אויך דער פראדוצירער פון ראדיא־פראגראם. 
 
 ק . טוריאנסקי 
 
 מע קען הערן די פראגראמען פון דער ראדיא סטאנציע דורך אינטערנעץ: http://www.yiddishvoice.com 
 
 https://the־yiddish-voice־podcast.zencast.website/episodes/215 
 
 דער אלמאנאך ״ביראבידזשאן״ איז בנימצא אין עלעקטראנישן פארמאט דא: 
 https://tinyurl.com/y4nf6keu 
 
 