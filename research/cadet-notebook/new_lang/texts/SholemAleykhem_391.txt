 
 לכבוד יום־טוב: דער סדר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ( א  ב י ל ד )
    
 שפאק, מייזעל און „דאס קינד״ האבן אלע דריי געמיטעט איין צימער אף דער גרויעפערעלשטראסע און האבן אפגעצאלט פאר א גאנצן
חודש פריער. דער חסרון, וואס דער חודש איז שוין אט־אט אף דער נאז,
און אט־אט קומט דער „פארטיע״, א גראבער דייטש מיט א פארשמאלצענעם קאפטאן און מיט א בלויער נאז, וואס זעט־אויס ווי א ווינטערדיקע קארטאפליע, און דערמאנט די „גנעדיקע העררען״ מיט א שיינעם
„גוט מאיען״ און מיט א „קיססע די האנד״ און מיט אן „ערגעבענסטער
דיענער״, אז זיי זאלן מוחל זיין באצאלן פאר א חודש פריער, ― און דער
דייטש זאל אזוי האבן די בלויע נאז, וואס זעט־אויס ווי א ווינטערדיקע
קארטאפליע, אויב זיי האבן אפילו א קרייצער בא דער נשמה. געווען באם
„קינד״ א גולדן מיט צוואנציק, האט מען געקויפט א פאר צענדליק מצות,
א האלב קילא ווורשטלעך כשר לפסח, עטלעכע געבאקענע אייער און אין
א פלעשל פון מילך עפעס א מין משקה, וואס שטייט אינעם מיטלפונקט
צווישן עסיק און בארשט און וואס טאמער מאכט מען דערויף „בורא
פרי הגפן״ ― איז דאס געוויס ארויסגעווארפן, א ברכה לבטלה.
    
― זע נאר, ער איז שוין פארטיק מיטן סדר! ― רופט זיך אן
שפאק, א בחור מיט א געל מעשן פנים און מיט א שארפער אויסגעבויגענער נאז, מיט א הויכן ווייסן שטערן און מיט לאנגע פארווארפענע
האר ארויף.
    
― ווי קאן זיך א „קינד״ באגיין אן א סדר? ― ענטפערט אים
אפ מייזעל, א בחור דווקא א שווארצער און דווקא מיט א פרישטשעוואטע
פנים און מיט א שטארק־אפגעשארענעם קאפ וואס דורך די שיטערע
הערלעך זעט זיך ארויס א רויטער פארשוויצטער שארבן.
    
 דער, וואס מע רופט אים „דאס קינד״, א בחורל א יונגס, א שיינס,
מיט א שמאל ווייס פנימל, בלוט און מילך, מאכט זיך נישט דערפון, בעט־אויס דעם טיש מיט א פרישן בלאט „ארבייטער צייטונג״, לייגט־אויס די
מצות, די אייער, די ווורשטלעך כשר־לפסח מיטן ביסל משקה, וואס איז
א ספק עסיק א ספק בארשט, הייבט־אויף דעם קאפ, קוקט זיך ארום אף
אלע זייטן:
    
― ווו נעמט מען כוסות?
    
― כוסות? לאז כאטש זיין איין כוס! ― אזוי זאגט שפאק, און
מייזעל גיט־צו:
    
― מע וועט א ברירה האבן טרינקען פונעם פלעשל. ווער מאכט
קידוש?
    
― איך! ― זאגט שפאק און נעמט זיך צום פלעשל און וויל געבן
א זופ ― און בלייבט שטיין און גיט־איבער דאס פלעשל מייזלען,
    
― ווייסטו וואס? מאך דו.
    
― האסט מיך דערהרגעט מיט א קניש! ― מאכט מייזעל און נעמט
דאס פלעשל בא שפאקן און טראגט דאס צו צום מויל און בלייבט שטיין.
    
― שא, ווייסט איר וואס? לאמיר ווארפן גורל.
    
― וואס טויג אייך ווארפן גורל? אמער, גיט אהער מיר, וועל איך
מאכן קידוש. ― אזוי זאגט דער, וואס מע רופט אים „דאס קינד״,
און נישט לאנג געטראכט, נעמט ער דאס פלעשל אין האנט, טוט־אן דאס
היטל, שטעלט זיך אוועק און הייבט־אן דעם פסחדיקן קידוש מיטן יום־טובדיקן ניגון: „סברי מרנן ורבנן ור־בו־תי״...
    
ביידע חברים, שפאק און מייזעל, בלייבן שטיין פארגאפט, קוקן
איינס אפס אנדערע, און אז דער, וואס מע רופט אים „דאס קינד״, האט
געענדיקט דעם קידוש, אויסגעלאזט דעם „לזמן הזה־ה־ה״, רייסט־ארויס
שפאק בא אים דאס פלעשל פון די הענט, קערט דאס איבער, טוט א
צוויי־דריי כלעפטשע און גיט דאס איבער מייזלען מיט די ווערטער:
    
― נא, פארדין אויך א מיצווה. טרינק אויך פונעם פסחדיקן קידוש!
    
דער, וואס מע רופט אים „דאס קינד״, איז דערפאר נישט ברוגז,
ענטפערט ניט דאס צווייטע ווארט; אדרבה, ער שמייכלט, די בעקלעך
פלאמען אים, נאר די אויגן זיינע, די שווארצע טרויעריק־פארטראכטע
אויגן, זאגן: „איר זייט חזירים!״...
    
― ווער וועט פרעגן די קשיות? ― זאגט שפאק, און מייזעל ענטפערט אים:
    
― וואס הייסט ווער? געוויינטלעך, „דאס קינד״.
    
און אלע דריי חברים צעלאכן זיך.
    
 געשריבן אין יאר 1906
    
 צוויי לשנה־טובה בריוולעך:
    
1) וואס א שניידער פון אמעריקע שרייבט צו זיינעם א פריינט אינדערהיים.
    
2) וואס א שניידער פון דער היים שרייבט צו זיינעם א פריינט אין אמעריקע.
    
 א.
    
מאי דיר פרענד י ש ר א ל י ק!
    
לשנה טובה תכתבו ותחתמו, דו מיט דיין ווייף און מיט דיינע
טשילדרען, איר זאלט זיין אללרייט מיט כל ישראל, אמן.
    
מיר האבן גרויס טראבל פון דעם, וואס דו שרייבסט אונדז ניט קיין
לעטערס, ווארעם זינט עס האבן זיך אנגעהויבן בא אייך די רעוואלושאן
מיט דער קאנסטיטושאן מיט די מעסעקרעס, גייען מיר ארום דיסאפאינטעט, ממש אן קעפ. אויב דאס, וואס אונדזערע פייפערס שרייבן, איז
ניט קיין בלאף, האט מען שוין באדארפט אוועקלייגן בא אייך א האלבע
וועלט. אלע טאג הערן מיר פון אייך אן אנדער סענסיישאן. נעכטן האב
איך געלייענט א קייבל, אז מיסטער קרושעוואן, דעם פרעזידענט פון דער
פערטער דומע, האט מען געהאנגען, ― שרייב מיר, צי ס׳איז אמת? און
פון דיינע ביזנעס זאלסטו מיר שרייבן, צי דו ארבעטסט אין א שאפ,
אדער דו ביסט א באס פאר זיך? און וואס מאכט דיין חנה־ריקל? און
וואס טוט הערשל? און מיין קאזין ליפא וואס מאכט? און יוסל הענעכס?
און בענציע מיט רחלען? און זלאטקע? און מאטל? און די איבעריקע
אפרייטארס וואס מאכן? און צי טראכסטו וועגן אריבערמופן קיין אמעריקע? אלצדינג זאלסטו מיר ארויסשרייבן אין דיין לעטער. און וועגן
מיר וואס זאל איך דיר שרייבן, מאי דיר פרענד? איך בין אללרייט, און
מיין ווייף איז אללרייט, און מיינע טשילדרען זיינען אללרייט. דאנקען
 
 